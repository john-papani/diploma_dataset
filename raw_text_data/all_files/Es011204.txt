
ΣΥΝΕΔΡΙΑΣΗ ΜΖ'
Τρίτη 4 Δεκεμβρίου 2001
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας του Βουλευτού κ. Ε. Χαϊτίδη,
3. Επί του Κανονισμού,
4. Συζήτηση επί του κατατεθέντος από τον Υπουργό Εργασίας και Κοινωνικών Ασφαλίσεων, Κοινωνικού Προϋπολογισμού 2001,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Συζήτηση αναφορών και ερωτήσεων: 
α) Προς τον Υπουργό Εθνικής Παιδείας και Θρησκευμάτων σχετικά με την αναγνώριση στους αποφοίτους του Φιλοσοφικού Παιδαγωγικού Ψυχολογικού Τμήματος του Πανεπιστημίου Αθηνών του δικαιώματος της συμμετοχής σε διαγωνισμούς για πρόσληψη σε θέσεις Ειδικού Εκπαιδευτικού Προσωπικού στο Δημόσιο,
β) Προς τον Υπουργό Εθνικής Οικονομίας και Οικονομικών, ι) σχετικά με την εισφορά του δημοσίου για την κύρια ασφάλιση του Οργανισμού Γεωργικών Ασφαλίσεων (Ο.Γ.Α.),
ιι) σχετικά με την παραχώρηση προς το δημόσιο απαλλοτριωθείσης έκτασης της ΔΕΗ στο Νομό Εύβοιας και την καταβολή στο δημόσιο χρηματικής αποζημίωσης από τους ιδιώτες καταπατητές,
γ) Προς τον Υπουργό Υγείας και Πρόνοιας, σχετικά με τη λήψη μέτρων για την αναβάθμιση της λειτουργίας του νομαρχιακού νοσοκομείου Χαλκίδας, την κατασκευή νέου κτιρίου κ.λπ.,
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α. Οι Υπουργοί Μεταφορών και Επικοινωνιών, Εξωτερικών και Οικονομικών, κατέθεσαν σχέδιο νόμου: "Κύρωση της Συμφωνίας αεροπορικών μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας",
β. Οι Υπουργοί Μεταφορών και Επικοινωνιών, Εξωτερικών και Οικονομικών, κατέθεσαν σχέδιο νόμου: "Κύρωση της Συμφωνίας αεροπορικών μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουκρανίας",
OMIΛΗΤΕΣ
Α. Επί του Κανονισμού:
ΕΒΕΡΤ Μ.,
Β. Επί των αναφορών και ερωτήσεων:
ΓΚΕΣΟΥΛΗΣ Ν.,
ΓΡΗΓΟΡΑΚΟΣ Λ.,
ΚΕΔΙΚΟΓΛΟΥ Β.,
ΛΙΑΣΚΟΣ Α.,
ΝΑΣΙΩΚΑΣ Ε.,
ΤΣΙΠΛΑΚΗΣ Κ.,
ΦΛΩΡΙΔΗΣ Γ.,
ΧΑΤΖΗΜΙΧΑΛΗΣ Φ.,
Γ. Επί του Κοινωνικού Προϋπολογισμού 2001
ΑΜΠΑΤΖΟΓΛΟΥ Γ.,
ΑΝΤΩΝΑΚΟΠΟΥΛΟΣ Π.,
ΓΙΑΚΟΥΜΑΤΟΣ Γ.,σελ.
ΓΙΑΝΝΟΠΟΥΛΟΣ Α.,
ΓΚΑΤΖΗΣ Ν.,
ΓΡΗΓΟΡΑΚΟΣ Λ.,
ΙΩΑΝΝΙΔΗΣ Φ.,
ΚΑΚΛΑΜΑΝΗΣ Ν.,
ΚΩΝΣΤΑΝΤΟΠΟΥΛΟΣ Γ.,
ΛΕΟΝΤΑΡΙΔΗΣ Θ.,
ΛΙΝΤΖΕΡΗΣ Δ.,
ΜΠΟΥΡΑΣ Α.,
ΣΠΥΡΟΠΟΥΛΟΣ Ρ.,
ΣΠΥΡΟΥ Σ.,
ΤΣΙΠΛΑΚΗΣ Κ.,
ΧΑΙΤΙΔΗΣ Ε., 
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΜΖ' 
Τρίτη 4 Δεκεμβρίου 2001
Αθήνα, σήμερα στις 4 Δεκεμβρίου 2001 ημέρα Τρίτη και ώρα 18.12' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. Κωνσταντίνου Γείτονα.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Λεωνίδα Γρηγοράκο Βουλευτή Λακωνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κ.κ. ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Δήμαρχος Πετρούπολης Αττικής ζητεί να ολοκληρωθεί το έργο της διάνοιξης και τελικής διαμόρφωσης της οδού Ελαιών, για την επίλυση του κυκλοφοριακού προβλήματος των Δυτικών Περιοχών της Αθήνας.
2) Οι Βουλευτές κ.κ. ΣΤΑΥΡΟΣ ΣΚΟΠΕΛΙΤΗΣ και ΓΙΩΡΓΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Εκπαιδευτικών Πρωτοβάθμιας εκπαίδευσης Λήμνου Νομού Λέσβου "ΑΡΓΥΡΗΣ ΜΟΣΧΙΔΗΣ", ζητεί τη διοργάνωση σεμιναρίου πληροφορικής για τους εκπαιδευτικούς της Πρωτοβάθμιας εκπαίδευσης που υπηρετούν στη Λήμνο.
3) Οι Βουλευτές κ.κ. ΝΙΚΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποίο ο Δήμαρχος Βόλου, ζητεί την παραχώρηση του ακινήτου της "Θεσσαλικής Οινοπνευματικής Εταιρείας" Βόλου στο Δήμο του για την αξιοποίηση και αναβάθμιση της ευρύτερης περιοχής.
4) Οι Βουλευτές κ.κ. ΠΑΝΑΓΙΩΤΗΣ ΚΟΣΙΩΝΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύλλογος Καθαριστριών Δημοσίων Σχολείων Νομού Αρκαδίας, διαμαρτύρεται για το απαράδεκτο εργασιακό και μισθολογικό καθεστώς κάτω από το οποίο εργάζονται τα μέλη του.
5) Οι Βουλευτές κ.κ. ΔΗΜΗΤΡΙΟΣ ΤΣΙΟΓΚΑΣ, ΝΙΚΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Σωματείο Καθαριστριών και Καθαριστών Νομού Τρικάλων, διαμαρτύρεται για το απαράδεκτο εργασιακό και μισθολογικό καθεστώς κάτω από το οποίο εργάζονται τα μέλη του. 
6) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Ομοσπονδία Προσφύγων 1922 και η Συντονιστική Επιτροπή για τη διάσωση των προσφυγικών κατοικιών, ζητούν τη διεκδίκηση της ανταλλάξιμης περιουσίας των προσφύγων και την κήρυξη των προσφυγικών κατοικιών σαν διατηρητέα.
7) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμαρχος Κορυθίου Αρκαδίας ζητεί την καταβολή αποζημίωσης στους ελαιοπαραγωγούς της περιοχής του λόγω μειωμένης παραγωγής από την ξηρασία.
8) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Δήμος Κατσανοχωρίων Ιωαννίνων ζητεί τη συνέχιση της λειτουργίας του Ταχυδρομικού Γραφείου Καλεντζίου Ιωαννίνων.
9) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία ο κ. Δημήτριος Καντερές, κάτοικος Βριλησσίων Αττικής διαμαρτύρεται για τη δρομολόγηση πτήσεων των αεροπλάνων πάνω από τις κατοικημένες περιοχές της Αθήνας.
10) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία ο κ. Μόσχος Μοσχίδης διαμαρτύρεται για την απόρριψή του από το διαγωνισμό πρόσληψης σωφρονιστικών υπαλλήλων.
11) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύνδεσμος Συνταξιούχων ΔΕΗ Κεντρικής Ελλάδας, διαμαρτύρεται για την υλοποίηση του άρθρου 34 παρ.6 του Ν.2773/99 και Π.Δ. 51/2001.
12) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο κ. Ηρακλής Βλαχούλης, Εκπρόσωπος πρώην εργαζομένων της ΑΦΟΙ ΜΑΓΡΙΖΟΥ-ALPHATEX ζητεί την επιδότηση των πρώην εργαζομένων της πιο πάνω επιχείρησης.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Ευάγγελος Κωστάκης, ζητεί την τροχονομική αστυνόμευση της οδού Εμ. Μπενάκη στην Κηφισιά.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο προβλήματα των επαγγελματοβιοτεχνών Σητείας Κρήτης.
15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κα Ειρήνη Αρχαύλη, αισθητικός, κάτοικος Ιεράπετρας Κρήτης με την οποία ζητεί τη χορήγηση άδειας ασκήσεως επαγγέλματος.
16) Ο Βουλευτής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Σύλλογος Γονέων και Κηδεμόνων του 7ου Γυμνασίου Αχαρνών, ζητεί την επίλυση των λειτουργικών προβλημάτων του πιο πάνω σχολείου.
17) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί την εκτέλεση εργασιών συντήρησης και αποκατάστασης της προβλήτας στο λιμάνι Βόνιτσας Αιτωλ/νίας.
18) Οι Βουλευτές κ.κ. ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Ομοσπονδία Μισθωτών Τύπου και Βιομηχανίας Χάρτου εκφράζει διαμαρτυρίες για τον διορισμό του Διοικητικού Συμβουλίου στο Ταμείο Τ.Α.Τ.Τ.Α. χωρίς τη συμμετοχή εκπροσώπων της πιο πάνω Ομοσπονδίας.
19) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Δήμος Ιεράπετρας Κρήτης ζητεί την καταβολή αποζημίωσης στους τοματοπαραγωγούς της περιοχής του που οι καλλιέργειές τους επλήγησαν από ίωση τύπου Μωσαϊκού του καπνού.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΏΝ
1. Στην με αριθμό 313/5-7-01 ερώτηση δόθηκε με το υπ' αριθμ. 24/10-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 313/5-7-2001 που κατέθεσε στη Βουλή, ο Βουλευτής κ. Παναγιώτης Ψωμιάδης, παρακαλούμε να πληροφορήσετε τον κ. Βουλευτή σύμφωνα με τα στοιχεία της εταιρείας "ΕΓΝΑΤΙΑ ΟΔΟΣ Α.Ε." και της Περιφέρειας Κεντρικής Μακεδονίας τα εξής:
1. Τον Ιανουάριο 2001 μεταβιβάσθηκαν από το ΥΠΕΧΩΔΕ στην εταιρεία "ΕΓΝΑΤΙΑ ΟΔΟΣ Α.Ε" οι μελέτες των κόμβων Μετεώρων (Κ6), Άνω Πόλης(Κ7), Τριανδρίας (Κ8) και Άνω Τούμπας (Κ9). Η ΕΓΝΑΤΙΑ πρόκειται να προχωρήσει άμεσα στη σταδιακή αναβάθμιση των κόμβων αυτών από ισόπεδους σε ανισόπεδους, προκειμένου να επιτραπεί η απρόσκοπτη ροή της κυκλοφορίας χωρίς φωτεινούς σηματοδότες (φανάρια).
Ο κόμβος Κ6 βρίσκεται σε αρχικό στάδιο σχεδιασμού ενώ για τους υπόλοιπους κόμβους Κ7, Κ8, Κ9 υπάρχει οριστική μελέτη οδοποιίας και προκαταρκτικές μελέτες τεχνικών.
Επίκειται η άμεση δημοπράτηση των εργασιών για την αναβάθμιση των κόμβων Κ7, Κ8, Κ9. Στόχος είναι η ολοκλήρωση των έργων να γίνει μέχρι το τέλος του 2003.
2. Η συντήρηση της Περιφερειακής οδού Θεσσαλονίκης γίνεται ετησίως από την Δ/νση Συντήρησης της Περιφέρειας Κεντρικής Μακεδονίας με πιστώσεις από το ΥΠ ΕΧΩΔΕ και τα τελευταία χρόνια έχουν διατεθεί γι' αυτήν τα παρακάτω ποσά:
- Το 1999 πίστωση 180.000.000 δρχ.
- Το 2000 πίστωση 400.000.000 δρχ.
- Το 2001 πίστωση 100.000.000 δρχ.
Ο Υπουργός
Κ. ΛΑΛΙΩΤΗΣ"
2. Στην με αριθμό 314/5-7-01 ερώτηση δόθηκε με το υπ' αριθμ. 25/10-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 314/5-7-2001 που κατέθεσε στη Βουλή, ο Βουλευτής κ. Γεώργιος Παπαγεωργίου, παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφέρειας Στερεάς Ελλάδας τα εξής:
1. Από τα Δ/νση Τεχν. Υπηρεσιών Νομ. Εύβοιας έχουν εκπονηθεί: α) οριστική μελέτη οδοποιϊας, β) έγκριση περιβαλλοντικών όρων και γ) κτηματολογικό διάγραμμα για την κατασκευή της οδού "Πολυπόταμος-Πόρτο Λάφια". Τα ανωτέρω υποβλήθηκαν πρόσφατα (18.7.2001) στη ΔΕΚΕ της Περιφέρειας.
2. Πέραν των ανωτέρω και προκειμένου το έργο να καταστεί πλήρως τεχνικά ώριμο προς δημοπράτηση απαιτούνται επιπλέον πρόσθετες μελέτες όπως γεωτεχνική έρευνα, μελέτες γεφυρών, μελέτες κόμβων, τυχόν πρόσθετο κτηματολόγιο που θα προκύψει από τις μελέτες κόμβων.
3. Κατόπιν αυτού η αρμόδια Υπηρεσία της Περιφέρειας (Δ/νση Δημοσίων Έργων) θα προωθήσει τις διαδικασίες χρηματοδότησης και ανάθεσης των πρόσθετων μελετών, προκειμένου να καταστεί δυνατή η δημοπράτηση του έργου.
Ο Υπουργός
Κ. ΛΑΛΙΩΤΗΣ"
3. Στην με αριθμό 1281/5-9-2001 ερώτηση δόθηκε με το υπ' αριθμ. 1303/20-9-2001 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1281/5-9-2001 ερώτηση που κατατέθηκε στη Βουλή από τον Βουλευτή κ. Μ. Στρατάκη σχετικά με την υγειονομική κάλυψη της περιοχής Κάτω Μεσσαρά, Ηρακλείου Κρήτης, σας γνωρίζουμε ότι:
Το Υπουργείο μας, στα πλαίσια της Μεταρρύθμισης του ΕΣΥ, επανεξετάζει τον υγειονομικό χάρτη της χώρας και μελετά την αναδιοργάνωση, αναδιάταξη και εμπλουτισμό των Μονάδων Παροχής Υπηρεσιών Πρωτοβάθμιας Φροντίδας Υγείας, σύμφωνα με τις ανάγκες περίθαλψης του πληθυσμού και της γεωγραφικής ιδιαιτερότητας της κάθε περιοχής.
Στόχος είναι η προαγωγή της υγείας, για τη βελτίωση του επιπέδου υγείας του ελληνικού πληθυσμού.
Η Υφυπουργός
Χ. ΣΠΥΡΑΚΗ"
4. Στις με αριθμό 122/27-6-2001, 157/28-6-2001 ερωτήσεις δόθηκε με το υπ' αριθμ. 1024/20-9-2001 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στις με αριθμό 122/27-6-2001 και 157/28-6-2001 ερωτήσεις που κατατέθηκαν στη Βουλή από τους Βουλευτές κυρίους Σπ. Σπηλιωτόπουλο και Ηλ. Καλλιώρα σχετικά με την ανάπτυξη της Πρωτοβάθμιας Φροντίδας Υγείας και τα αιτήματα των γιατρών του ΙΚΑ, σας πληροφορούμε τα εξής:
Η Κυβέρνηση έχει δεσμευθεί προς τους πολίτες να σχεδιάσει και να υλοποιήσει ένα ενιαίο σύστημα πρωτοβάθμιας φροντίδας το οποίο θα λειτουργεί με αποτελεσματικό και σύγχρονο τρόπο προς όφελός τους.
Προς αυτήν την κατεύθυνση οι πολιτικές ηγεσίες των δύο Υπουργείων (Εργασίας και Υγείας) συνεργάζονται και το κοινό αποτέλεσμα αυτής της συνεργασίας θα τεθεί υπόψη των εμπλεκομένων φορέων. Αυτή είναι δημόσια δέσμευσή μας.
Οι εργασιακές σχέσεις των γιατρών του ΙΚΑ θα αντιμετωπισθούν μέσα στο πλαίσιο της συγκρότησης του συστήματος της δημόσιας πρωτοβάθμιας φροντίδας, μετά από εξαντλητικό και ουσιαστικό διάλογο μαζί τους, με στόχο την καθολική αξιοποίησή τους μέσα στο νέο σύστημα.
Η Υφυπουργός
Χ. ΣΠΥΡΑΚΗ"
5. Στην με αριθμό 1240/5-9-2001 ερώτηση δόθηκε με το υπ' αριθμ. 1288/20-9-2001 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1240/5-9-2001 ερώτηση που κατατέθηκε στη Βουλή από τον Βουλευτή κ. Γ. Γαρουφαλιά αναφορικά με την ίδρυση και λειτουργία Περιφερειακού Ιατρείου στην περιοχή Μεσαγκάλων Λάρισας, σας γνωρίζουμε ότι το Υπουργείο Υγείας και Πρόνοιας, στα πλαίσια της Μεταρρύθμισης του ΕΣΥ, επανεξετάζει τον υγειονομική χάρτη της χώρας και μελετά την αναδιοργάνωση, αναδιάταξη και εμπλουτισμό των Μονάδων Παροχής Υπηρεσιών Πρωτοβάθμιας Φροντίδας Υγείας, σύμφωνα με τις ανάγκες περίθαλψης του πληθυσμού και της γεωγραφικής ιδιαιτερότητας της κάθε περιοχής.
Στόχος είναι η προαγωγή της υγείας, για τη βελτίωση του επιπέδου υγείας του ελληνικού πληθυσμού.
Η Υφυπουργός
Χ. ΣΠΥΡΑΚΗ"
6. Στην με αριθμό 1220/4-9-2001 ερώτηση δόθηκε με το υπ' αριθμ. 135/21-9-2001 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1220/4-9-2001 που κατέθεσε στη Βουλή ο Βουλευτής κ. Γιάννης Γιαννάκης, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ/ΕΣΕΑ ότι ο σχεδιασμός της νέας Λεωφόρου Σταυρού-Ραφήνας δεν έχει ακόμα οριστικοποιηθεί.
Η εν λόγω Λεωφόρος που προϋποθέτει νέα χάραξη δεν πρέπει να συγχέεται με το δεύτερο τμήμα της Μαραθώνιας διαδρομής που αποτελεί βελτίωση της σημερινής ισχύουσας κατάστασης και έχει ήδη δρομολογηθεί η δημοπράτησή της για την 17.09.2001.
7. Στην με αριθμό 1219/4-9-01 ερώτηση δόθηκε με το υπ' αριθμ. 1964/19-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1219/4/9/01, που κατέθεσε ο Βουλευτής κ. Π. Αδρακτάς, σας πληροφορούμε τα εξής:
Για όλες τις καλυπτόμενες από τον Οργανισμό ΕΛΓΑ ζημιές που αναγγέλθηκαν στον Οργανισμό από τον Δήμο Αμαλιάδας Νομού Ηλείας έτη 1999 και 2000, ο Οργανισμός έχει καταβάλει στους δικαιούχους παραγωγούς τις ανάλογες αποζημιώσεις, συνολικού ύψους 305 εκατομμυρίων δραχμών. Επίσης έχουν καταβληθεί οι αποζημιώσεις όλων των ζημιών που σημειώθηκαν το πρώτο τρίμηνο του 2001 και έχουν κοινοποιηθεί τα πορίσματα των εξατομικευμένων εκτιμήσεων των ζημιών που συνέβησαν το δεύτερο τρίμηνο του 2001.
Το διάστημα αυτό, από τους γεωπόνους επόπτες του Υποκαταστήματος ΕΛΓΑ Πάτρας, διενεργούνται επισημάνσεις των πρόσφατων ζημιών που προξενήθηκαν από ανεμοθύελλα στις 5/9/2001.
Και για τις ζημιές αυτές από τον Οργανισμό θα καταβληθεί κάθε προσπάθεια για την όσο το δυνατόν συντομότερη καταβολή των αποζημιώσεων στους πληγέντες παραγωγούς της Αμαλιάδας.
Όσον αφορά τη βιομηχανική τομάτα επισημαίνεται ότι τόσο οι προκαταβολές όσο και οι πληρωμές της πρώτης ύλης τους παραγωγούς από τους μεταποιητές πραγματοποιούνται μέσω τραπεζικών ή ταχυδρομικών εμβασμάτων και μόνο μέσω των οργανώσεων παραγωγών στις προθεσμίες που καθορίζονται στις συμβάσεις και στους λογαριασμούς που τηρούν οι ΟΠ στις Τράπεζες.
Αναφορικά με τις κρατήσεις στις οποίες προβαίνουν τα υποκαταστήματα της ΑΤΕ επισημαίνεται ότι πραγματοποιούνται επί της εμπορικής αξίας της πρώτης ύλης που καταβάλλουν οι βιομηχανίες ντομάτας στους δικαιούχους παραγωγούς και αφορούν παραγωγούς που έχουν δανειοδοτηθεί από την ΑΤΕ.
Έναντι της Κοινοτικής οικονομικής ενίσχυσης απαγορεύεται η οποιαδήποτε κράτηση. Το ύψος της ενίσχυσης αποδίδεται στον δικαιούχο τοματοπαραγωγό στο ακέραιο.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 1134/29-8-01 ερώτηση δόθηκε με το υπ' αριθμ. 8611/14-9-01 έγγραφο από τον Υφυπουργό Οικονομικών η ακόλουθη απάντηση:
"Απαντώντας στο από 29-8-2001 έγγραφό σας, με το οποίο μας διαβιβάστηκε η αριθ. 1134/29-8-01 ερώτηση, που κατατέθηκε στη Βουλή από το Βουλευτή Σταύρο Δήμα, σας γνωρίζουμε τα εξής, σχετικά με τα θέματα που τίθενται σ' αυτή και άπτονται στων αρμοδιοτήτων της Υπηρεσίας μας.
Σύμφωνα με τις διατάξεις του άρθρου 17 του Συντάγματος, στην απόφαση κήρυξης της απαλλοτρίωσης πρέπει να δικαιολογείται ειδικά η δυνατότητα κάλυψης της δαπάνης αποζημίωσης.
Επίσης στην αριθμ. 1044876/3949/0010/8-5-2001 εγκύκλιο του Υπουργείου Οικονομικών, με την οποία κοινοποιήθηκε και στους ΟΤΑ ο Ν. 2882/2001 (ΦΕΚ 17/2001 τ.Α') "Κώδικας Αναγκαστικών Απαλλοτριώσεων Ακινήτων" αναφέρεται μεταξύ των προϋποθέσεων που απαιτούνται για την κήρυξη αναγκαστικής απαλ/σης και ο υπολογισμός κατά προσέγγιση της δαπάνης που απαιτείται για την αποζημίωση των δικαιούχων, καθώς και ειδική αιτιολόγηση της δυνατότητας κάλυψης της δαπάνης αυτής.
Συνεπώς οι Ο.Τ.Α. υποχρεούνται στην εφαρμογή των διατάξεων του Συντάγματος, κατά την κήρυξη αναγκαστικών απαλλοτριώσεων.
Ο Υφυπουργός
ΑΠ. ΦΩΤΙΑΔΗΣ"
9. Στην με αριθμό 1122/29-8-01 ερώτηση δόθηκε με το υπ' αριθμ. 1026/20-9-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στις με αριθμό 1122/29-8-01 ερώτηση και 5823/25-7-01 αναφορά που κατατέθηκαν στη Βουλή από τους Βουλευτές κύριοι Θανάση Κατσιγιάννη και Θόδωρο Κατσίκη σχετικά με την λειτουργία του Περιφερειακού Ιατρείου Ερυθρών σας πληροφορούμε τα εξής:
Το Περιφερειακό Ιατρείο Ερυθρών ανήκει στην περιοχή ευθύνης του Κ. Υ. Ελευσίνας.
Η ίδρυση και λειτουργία του "Θριάσιου" Νοσοκομείου καθώς και η ύπαρξη, του πλησιέστερου στο Δήμο Ερυθρών, Νοσοκομείο Θηβών, έχουν αναβαθμίσει σημαντικά τις παρεχόμενες υγειονομικές υπηρεσίες στην ευρύτερη περιοχή και εκτιμούμε ότι οι ανάγκες των κατοίκων του Δήμου Ερυθρών καλύπτονται με την παρουσία ενός αγροτικού γιατρού.
Το Υπουργείο μας έχει αποσπάσει γιατρό από το Κ.Υ. Αλιάρτου ο οποίος διαμένει στην έδρα του και εκτελεί τα καθήκοντα του ανελλιπώς, όπως μας ενημέρωσε σχετικά το Ν.Γ.Ν. "Θριάσειο".
Η Υφυπουργός
Χ. ΣΠΥΡΑΚΗ"
10. Στην με αριθμό 1255/5.9.01 ερώτηση δόθηκε με το υπ' αριθμ. 1970/19.9.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1255/5.9.01 που κατέθεσε ο Βουλευτής κ. Σπ. Σπηλιωτόπουλος, για τα θέματα της αρμοδιότητάς μας, σας πληροφορούμε τα εξής:
Σχετικά με την άρδευση Αγροκτημάτων Σκιαδά Αχαίας και Αγίας Τριάδος Ηλείας από τις πηγές Κακοταρίου αναφέρεται ότι το αρδευτικό έργο Σκιαδά-Σκούρα, με αρδεύσιμη έκταση 3.000 στρεμμάτων, υδροδοτείται από τις πηγές Κακοταρίου. Από τις ίδιες πηγές υδροδοτείται στο Ν. Ηλείας η περιοχή Αμαλιάδας και λόγω μείωσης των ποσοτήτων των πηγών, υπάρχει πρόβλημα άρδευσης του αρδευτικού έργου Σκιαδά-Σκούρα. Οι πηγές βρίσκονται στο Ν. Ηλείας.
Στις 26.9.91 στην Περιφέρεια Δ. Ελλάδας πραγματοποιήθηκε σύσκεψη στην οποία συμμετείχαν εκπρόσωποι από τους Νομούς Αχαίας και Ηλείας και συμφωνήθηκε ότι κατά την αρδευτική περίοδο το νερό των πηγών Κακοταρίου Πηνειού ποταμού, θα χρησιμοποιείται αποκλειστικά για τις αρδευτικές ανάγκες της περιοχής Σκιαδά-Σκούρου, σύμφωνα με τα προ αμνημονεύτων ετών δικαιώματα χρήσης νερού, βάσει των οποίων σχεδιάστηκε και κατασκευάστηκε το αρδευτικό έργο. Στο πρακτικό της σύσκεψης αυτής και στο πρακτικό της επιτροπής, με τεχνικούς υπαλλήλους, που συστήθηκε με την αριθμ. 2274/1.10.91 απόφαση του Γενικού Γραμματέα Δυτ. Ελλάδος, προτάθηκαν μέτρα και έργα προκειμένου να εξοικονομηθούν επί πλέον ποσότητες νερού που θα καλύψουν τις αρδευτικές ανάγκες της περιοχής Σκιαδά-Σκούρα και τις υδρευτικές της περιοχής Αμαλιάδας. Η Νομαρχιακή Αυτοδιοίκηση Αχαίας με την αριθμό 8506/30.12.99 απόφασή της ανέθεσε σε μελετητικό Γραφείο εκπόνηση μελέτης "Διαχείριση υδατικών πόρων στις λεκάνες Πηνειού-Αλφειού και μελέτη Ταμιευτήρων Τριταίας Αχαίας" για την οριστική λύση του προβλήματος άρδευσης των αγροτεμαχίων Σκιαδά Αχαίας και Αγίας Τριάδος Ηλείας.
Ο Υπουργός
Γ. ΑΝΩΜΕΡΙΤΗΣ"
11. Στην με αριθμό 1128/29.8.01 ερώτηση δόθηκε με το υπ' αριθμ. 1039/20.9.01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1128/29.8.01 ερώτηση που κατατέθηκε στη Βουλή από το Βουλευτή κ. Ι. Χωματά με θέμα "Παράνομη Λειτουργία Μικροβιολογικού Εργαστηρίου στη Σαντορίνη", σας πληροφορούμε τα εξής:
Με αφορμή τα καταγγελλόμενα στην ανωτέρω σχετική ερώτηση του Βουλευτή, το Υπουργείο μας απέστειλε στη Δ/νση Υγείας της Νομαρχιακής Αυτοδιοίκησης Κυκλάδων το υπ' αριθμ. Πρωτ. Υ3β/Γεν. Πρ. οικ. 2210/11.09.01 έγγραφο, με το οποίο ζήτησε ενημέρωση. Η Νομαρχία Κυκλάδων μας απέστειλε το υπ' αρ. Πρωτ. 8971/11.9.01 έγγραφό της, με συνημμένη σχετική αλληλογραφία αναφερόμενη στις ενέργειες της σχετικά με το θέμα, που είναι οι κάτωθι:
Μετά από καταγγελίες σχετικά με τη δραστηριότητα μικροβιολογικού εργαστηρίου που λειτουργούσε στα πλαίσια του πολυιατρείου "Επείγουσα Ιατρική Κυκλάδων Ιδιωτικό Πολυιατρείο Ιατρική Α.Ε." στη Μεσσαριά Θήρας, η Νομαρχία Κυκλάδων, έστειλε το υπ' αρ. 6752/19.7.01 έγγραφό της στο αστυνομικό τμήμα Σαντορίνης αιτούμενη την διακοπή της λειτουργίας του για το λόγω του ότι το εν λόγω εργαστήριο λειτουργούσε χωρίς άδεια.
Εν συνεχεία, η ανωτέρω εταιρία, κατέθεσε στις 30.8.01 στην αρμόδια Δ/νση της Νομαρχίας Κυκλάδων φάκελο με δικαιολογητικά προκειμένου να χορηγηθεί άδεια Ίδρυσης και λειτουργίας πολυιατρείου, βάσει του υπ' αρ.84/2001 (ΦΕΚ 70/Α/10.4.01) Προεδρικού Διατάγματος. Ο φάκελος όμως ήταν ελλιπής. Η Νομαρχία ενημέρωσε το Νομικό Σύμβουλο της Εταιρίας και Αναπλιώτου σχετικά με τις ελλείψεις στα απαιτούμενα δικαιολογητικά και επέστρεψε με το υπ' αρ. πρωτ. 8605/4.9.01 έγγραφό της το φάκελο ώστε να συμπληρωθεί με βάση τα δικαιολογητικά που ανέφερε στο υπ' αρ. πρωτ. 8375/30.8.01 έγγραφό της.
Εν συνεχεία, η Νομαρχία επανήλθε με το υπ' αρ. 8815/7.9.01 έγγραφό της απευθυνόμενο στο Αστυνομικό Τμήμα Σαντορίνης αιτούμενη εκ νέου τη διακοπή της λειτουργίας του μικροβιολογικού εργαστηρίου.
Η αρμόδια Δ/νση του Υπουργείου μας, με το υπ' αρ. Υ3β ΓΠ2200/12.9.01 έγγραφό της έχει δώσει εντολή στην Νομαρχία Κυκλάδων ώστε να προβεί σε έλεγχο η αρμόδια επιτροπή ελέγχου ιδιωτικών φορέων ΠΦΥ που συστήθηκε βάσει της υπ' αρ. πρωτ. Οικ. 7808/13.8.01 απόφασης του Νομάρχη Κυκλάδων και αναμένουμε το πόρισμά της.
Η Υφυπουργός
Χ. ΣΠΥΡΑΚΗ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
10. Στην με αριθμό 1255/5.9.01 ερώτηση δόθηκε με το υπ' αριθμ. 1970/19.9.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1255/5.9.01 που κατέθεσε ο Βουλευτής κ. Σπ. Σπηλιωτόπουλος, για τα θέματα της αρμοδιότητάς μας, σας πληροφορούμε τα εξής:
Σχετικά με την άρδευση Αγροκτημάτων Σκιαδά Αχαίας και Αγίας Τριάδος Ηλείας από τις πηγές Κακοταρίου αναφέρεται ότι το αρδευτικό έργο Σκιαδά-Σκούρα, με αρδεύσιμη έκταση 3.000 στρεμμάτων, υδροδοτείται από τις πηγές Κακοταρίου. Από τις ίδιες πηγές υδροδοτείται στο Ν. Ηλείας η περιοχή Αμαλιάδας και λόγω μείωσης των ποσοτήτων των πηγών, υπάρχει πρόβλημα άρδευσης του αρδευτικού έργου Σκιαδά-Σκούρα. Οι πηγές βρίσκονται στο Ν. Ηλείας.
Στις 26.9.91 στην Περιφέρεια Δ. Ελλάδας πραγματοποιήθηκε σύσκεψη στην οποία συμμετείχαν εκπρόσωποι από τους Νομούς Αχαίας και Ηλείας και συμφωνήθηκε ότι κατά την αρδευτική περίοδο το νερό των πηγών Κακοταρίου Πηνειού ποταμού, θα χρησιμοποιείται αποκλειστικά για τις αρδευτικές ανάγκες της περιοχής Σκιαδά-Σκούρου, σύμφωνα με τα προ αμνημονεύτων ετών δικαιώματα χρήσης νερού, βάσει των οποίων σχεδιάστηκε και κατασκευάστηκε το αρδευτικό έργο. Στο πρακτικό της σύσκεψης αυτής και στο πρακτικό της επιτροπής, με τεχνικούς υπαλλήλους, που συστήθηκε με την αριθμ. 2274/1.10.91 απόφαση του Γενικού Γραμματέα Δυτ. Ελλάδος, προτάθηκαν μέτρα και έργα προκειμένου να εξοικονομηθούν επί πλέον ποσότητες νερού που θα καλύψουν τις αρδευτικές ανάγκες της περιοχής Σκιαδά-Σκούρα και τις υδρευτικές της περιοχής Αμαλιάδας. Η Νομαρχιακή Αυτοδιοίκηση Αχαίας με την αριθμό Η 8506/30.12.99 απόφασή της ανέθεσε σε μελετητικό Γραφείο εκπόνηση μελέτης "Διαχείριση υδατικών πόρων στις λεκάνες Πηνειού-Αλφειού και μελέτη Ταμιευτήρων Τριταίας Αχαίας" για την οριστική λύση του προβλήματος άρδευσης των αγροτεμαχίων Σκιαδά Αχαίας και Αγίας Τριάδος Ηλείας.
Ο Υπουργός
Γ. ΑΝΩΜΕΡΙΤΗΣ"
11. Στην με αριθμό 1128/29.8.01 ερώτηση δόθηκε με το υπ' αριθμ. 1039/20.9.01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1128/29.8.01 ερώτηση που κατατέθηκε στη Βουλή από το Βουλευτή κ. Ι. Χωματά με θέμα "Παράνομη Λειτουργία Μικροβιολογικού Εργαστηρίου στη Σαντορίνη", σας πληροφορούμε τα εξής:
Με αφορμή τα καταγγελλόμενα στην ανωτέρω σχετική ερώτηση του Βουλευτή, το Υπουργείο μας απέστειλε στη Δ/νση Υγείας της Νομαρχιακής Αυτοδιοίκησης Κυκλάδων το υπ' αριθμ. Πρωτ. Υ3β/Γεν. Πρ. οικ. 2210/11.09.01 έγγραφο, με το οποίο ζήτησε ενημέρωση. Η Νομαρχία Κυκλάδων μας απέστειλε το υπ' αρ. Πρωτ. 8971/11.9.01 έγγραφό της, με συνημμένη σχετική αλληλογραφία αναφερόμενη στις ενέργειες της σχετικά με το θέμα, που είναι οι κάτωθι:
Μετά από καταγγελίες σχετικά με τη δραστηριότητα μικροβιολογικού εργαστηρίου που λειτουργούσε στα πλαίσια του πολυιατρείου "Επείγουσα Ιατρική Κυκλάδων Ιδιωτικό Πολυιατρείο Ιατρική Α.Ε." στη Μεσσαριά Θήρας, η Νομαρχία Κυκλάδων, έστειλε το υπ' αρ. 6752/19.7.01 έγγραφό της στο αστυνομικό τμήμα Σαντορίνης αιτούμενη την διακοπή της λειτουργίας του για το λόγω του ότι το εν λόγω εργαστήριο λειτουργούσε χωρίς άδεια.
Εν συνεχεία, η ανωτέρω εταιρία, κατέθεσε στις 30.8.01 στην αρμόδια Δ/νση της Νομαρχίας Κυκλάδων φάκελο με δικαιολογητικά προκειμένου να χορηγηθεί άδεια Ίδρυσης και λειτουργίας πολυιατρείου, βάσει του υπ' αρ.84/2001 (ΦΕΚ 70/Α/10.4.01) Προεδρικού Διατάγματος. Ο φάκελος όμως ήταν ελλιπής. Η Νομαρχία ενημέρωσε το Νομικό Σύμβουλο της Εταιρίας και Αναπλιώτου σχετικά με τις ελλείψεις στα απαιτούμενα δικαιολογητικά και επέστρεψε με το υπ' αρ. πρωτ. 8605/4.9.01 έγγραφό της το φάκελο ώστε να συμπληρωθεί με βάση τα δικαιολογητικά που ανέφερε στο υπ' αρ. πρωτ. 8375/30.8.01 έγγραφό της.
Εν συνεχεία, η Νομαρχία επανήλθε με το υπ' αρ. 8815/7.9.01 έγγραφό της απευθυνόμενο στο Αστυνομικό Τμήμα Σαντορίνης αιτούμενη εκ νέου τη διακοπή της λειτουργίας του μικροβιολογικού εργαστηρίου.
Η Υφυπουργός
Χ. ΣΠΥΡΑΚΗ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
12. Στην με αριθμό 1266/5-9-01 ερώτηση δόθηκε με το υπ΄ αριθμ. 141/21-9-01 έγγραφο από τον Υπουργό Περιβάλλοντος Χωροταξίας και Δημοσιών Έργων η ακόλουθη απάντηση:
"Απαντώντας στην ερώτηση 1266/5-9-01 που κατέθεσε στη Βουλή ο Βουλευτής κ. Γεώργιος Καλαντζής, παρακαλούμε να πληροφορήσετε τον κ. Βουλευτή σε θέματα της αρμοδιότητας μας και σύμφωνα με τα στοιχεία της Δ/νσης Λιμενικών Έργων και Έργων Αεροδρομίων και της Ειδικής Υπηρεσίας Διαχείρισης του Επιχειρησιακού Προγράμματος/Οδικοί Άξονες - Λιμάνια - Αστική Ανάπτυξη του ΥΠΕΧΩΔΕ τα εξής:
1. Ο λιμένας Καβάλας περιλαμβάνεται στους λιμένες που με την 3514.96/02/92 ΚΥΑ Υπουργών Εθνικής Οικονομίας, Εσωτερικών, ΠΕΧΩΔΕ και Εμπορικής Ναυτιλίας έχουν καθοριστεί ως λιμένες Εθνικής σημασίας.
2. Δεν έχει οριστικοποιηθεί η ένταξη των έργων στο Επιχειρησιακό Πρόγραμμα/Οδικοί Άξονες - Λιμάνια - Αστική Ανάπτυξη ΕΠ/ΟΑΛΑΑ) σύμφωνα με τις ισχύουσες διαδικασίες του προγράμματος αυτού.
Τους προσεχείς μήνες η Ειδική Υπηρεσία Διαχείρισης του προαναφερόμενου προγράμματος θα αποστείλει πρόσκληση προς τους Τελικούς Δικαιούχους για υποβολή αιτήσεων ενδιαφέροντος σύμφωνα με τις ισχύουσες διαδικασίες του προγράμματος. Οι αιτήσεις που θα υποβληθούν από τους ενδιαφερόμενους φορείς (Τελικούς Δικαιούχους) θα αξιολογηθούν με βάση τα κριτήρια ένταξης και τους στόχους του προγράμματος και θα ακολουθήσει η ένταξη όσον έργων πληρούν τους παραπάνω όρους.
Ο Υπουργός
ΚΩΣΤΑΣ ΛΑΛΙΩΤΗΣ"
13. Στην με αριθμό 106/27-601 ερώτηση δόθηκε με το υπ΄ αριθμ. 127/20-9-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της 106/27-6-01 ερώτηση που κατέθεσε ο Βουλευτής κ. Ελευθέριος Παπανικολάου και την οποία μας διεβίβασε το Υπουργείο Γεωργίας με το αριθμ. 1767/2-8-01 έγγραφό του και αναφέρεται στα μέτρα ενισχύσεως των αγροτών σας πληροφορούμε τα ακόλουθα:
"Α. ΦΟΡΟΛΟΓΙΑ ΚΛΗΡΟΝΟΜΙΩΝ - ΔΩΡΕΩΝ - ΓΟΝΙΚΩΝ ΠΑΡΟΧΩΝ
Με τις διατάξεις του άρθρου 1 του ν. 2873/2000 (ΦΕΚ 285 Α΄), ο οποίος τροποποίησε προγενέστερους νόμους, αναπροσαρμόσθηκαν από 1ης Ιανουαρίου 2001 τα αφορολόγητα ποσά κατά την μεταβίβαση γεωργοκτηνοτροφικών εκτάσεων αιτία κληρονομίας δωρεάς ή γονικής παροχής, σε κατά κύριο επάγγελμα αγρότες και νέους αγρότες, με τις προϋποθέσεις που ο νόμος ορίζει ως κατωτέρω:
1. Από την αγοραία αξία κάθε στρέμματος γεωργοκτηνοτροφικής έκτασης, δεν φορολογείται το μέχρι 1.200.000 δραχμές τμήμα της και συνολικά 40.000.000 δραχμές, και μέχρι 100 στρέμματα, εφόσον η στρεμματική αξία δεν υπερβαίνει τις 2.400.000 δραχμές για κάθε κληρονόμο.
2. Για τους νέους αγρότες τα αφορολότητα ποσά ανέρχονται στο 75% της ανά στρέμμα αξίας και συνολικά για ποσό μέχρι 180.000.000 δραχμές και μέχρι 120 στρέμματα μεταβιβαζόμενης έκτασης.
3. Επίσης για τις μεταβιβάσεις περιουσίας αιτία κληρονομίας, δωρεάς ή γονικής παροχής που κατά το μισό τους τουλάχιστον αποτελούνται από γεωργοκτηνοτροφικά στοιχεία και μεταβιβάζονται από αγρότες κατά κύριο επάγγελμα, σε κατά κύριο επάγγελμα αγρότες, κατιόντες, ανιόντες ή σύζυγο του κληρονομουμένου, δωρητή ή γονέα, αφαιρείται και δε φορολογείται ποσό ίσο με το τριπλάσιο του αφορολόγητου που ισχύει στην κατηγορία Α και Β (έναντι του διπλάσιου που ίσχυε μέχρι σήμερα) ήτοι:
Α κλίμακα 6.500.000 Χ 3 = 19.500.000
Β κλίμακα 5.000.000 Χ 3 = 15.000.000
4. Επίσης για τους νέους αγρότες δεν φορολογείται αντίστοιχα ποσό τετραπλάσιο προς το αφορολόγητο ήτοι:
Α κλίμακα 6.500.000 Χ 4 = 26.000.000
Β κλίμακα 5.000.000 Χ 4 = 20.000.000
Β. ΦΟΡΟΛΟΓΙΑ ΜΕΤΑΒΙΒΑΣΗΣ ΑΚΙΝΗΤΩΝ
'Οσον αφορά τη φορολογία μεταβίβασης ακινήτων, η Διοίκηση στα πλαίσια της άσκησης κοινωνικής πολιτικής έχει θεσπίσει κατά καιρούς διατάξεις που ευνοούν ιδιαίτερα την ανάπτυξη της υπαίθρου και συγκεκριμένα, χορηγείται απαλλαγή στους αγρότες που πραγματοποιούν αγορές γεωργοκτηνοτροφικών εκτάσεων:
1. μέχρι 40 ετών (ν. 2520/97) για το 75% της στρεμματικής αξίας και μέχρι 120 στρέμματα, με ανώτατο όριο τα 180.000.000 δραχμές για κάθε αγοραστή.
2. άνω των 40 ετών (ν. 634/77) για 600.000 δραχμές ανά στρέμμα εφόσον η αξία αυτού δεν υπερβαινει το 1.200.000 δραχμές και για έκταση συνολικά 50 στρεμμάτων.
Τα ανωτέρω όρια, διευρύνθηκαν με το ν. 2873/2000 (ΦΕΚ 285 Α') και ισχύουν από 1-1-2001.
ΙΙ. - Ο πίνακας αγαθών και υπηρεσιών, για τα οποία τα Κράτη - Μέλη δύνανται να εφαρμόσουν μειωμένο συντελεστή Φ.Π.Α. είναι καθορισμένος από τις διατάξεις της αριθ. 388/77 Οδηγίας ΕΟΚ (6η Οδηγία) όπως ισχύει.
Στο Παράρτημα ΙΙΙ του ν. 2859/2000 (Κώδικας Φ.Π.Α.), όπως ισχύει και το οποίο έχει εναρμονισθεί με την ως άνω αναφερόμενη Οδηγία, περιλαμβάνονται τα αγαθά και οι υπηρεσίες που υπάγονται στο χαμηλό συντελεστή Φ.Π.Α. 8%. Σημειώνεται ότι, τα αγαθά αυτά είναι κυρίως είδη πρώτης ανάγκης, στα οποία περιλαμβάνονται όλα τα αγαθά και οι υπηρεσίες που χρησιμοποιούνται συνήθως στη γεωργική παραγωγή, με εξαίρεση τα επενδυτικά αγαθά (κτίρια, μηχανήματα).
Κατά συνέπεια δεν υπάρχει ευχέρεια ικανοποίησης του αιτήματος για μείωση του συντελεστή Φ.Π.Α. στα αγροτικά μηχανήματα, (από 18% σε 8%). Αντίθετη ρύθμιση θα αποτελούσε κοινοτική παράβαση, με συνέπειες για τη χώρα μας.
Ο Υφυπουργός
ΑΠ. ΦΩΤΙΑΔΗΣ"
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές-Ερωτήσεις πρώτου κύκλου.
Πρώτη είναι η με αριθμό 1332/10.9.2001 ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εθνικής Παιδείας και Θρησκευμάτων σχετικώς με την αναγνώριση στους αποφοίτους του Φιλοσοφικού Παιδαγωγικού Ψυχολογικού Τμήματος του Πανεπιστημίου Αθηνών του δικαιώματος της συμμετοχής σε διαγωνισμούς για πρόσληψη σε θέσεις Ειδικού Εκπαιδευτικού Προσωπικού στο Δημόσιο. 
Η ερώτηση του κ. Γρηγοράκου έχει ως εξής:
"Όπως προβλέπει η αρ. Οικ. 7106/22.12.98 απόφαση του Υπουργείου Υγείας και Πρόνοιας χορηγείται άδεια άσκησης επαγγέλματος ψυχολόγου στους πτυχιούχους του Φιλοσοφικού Ψυχολογικού Παιδαγωγικού Τμήματος του Πανεπιστημίου Αθηνών με ειδίκευση στην ψυχολογία υπό δύο όρους:
Πρώτον, υπό τον όρο ότι αποφοίτησαν πριν το 1993 και δεύτερον ότι ολοκλήρωσαν τις σπουδές τους μέχρι δημοσιεύσεως της υπουργικής απόφασης δηλαδή πριν τις 22.12.98 αν είναι κάτοχοι διετούς μεταπτυχιακού διπλώματος στην ψυχολογία.
Ωστόσο πριν από ένα μήνα η Διεύθυνση Ειδικής Αγωγής του Υπουργείου Εθνικής Παιδείας και Θρησκευμάτων προκήρυξε διαγωνισμό για την πλήρωση θέσεων ειδικού εκπαιδευτικού προσωπικού και ειδικού βοηθητικού προσωπικού των Σχολικών Μονάδων Ειδικής Αγωγής (Σ.Μ.Ε.Α. ) και των Κέντρων Διάγνωσης Αξιολόγησης και Υποστήριξης (Κ.Δ.Α.Υ.) και ως τυπικό προσόν διορισμού για τον κλάδο των ψυχολόγων ορίζει πτυχίο ψυχολογίας Α.Ε.Ι. της ημεδαπής.
Λαμβάνοντας όμως υπόψη κανείς ότι πριν το 1993 δεν υπήρχε στη χώρα μας τμήμα ψυχολογίας παρά μόνο το φιλοσοφικό παιδαγωγικό ψυχολογικό τμήμα του Πανεπιστημίου Αθηνών, εύκολα αντιλαμβάνεται ότι είναι άδικο να μην έχουν δικαίωμα συμμετοχής στο διαγωνισμό οι απόφοιτοι αυτού του τμήματος. 
Ερωτάται ο αρμόδιος Υπουργός:
Προτίθεται να αναγνωρίσει στους απόφοιτους του φιλοσοφικού παιδαγωγικού ψυχολογικού τμήματος του Πανεπιστημίου Αθηνών το δικαίωμα συμμετοχής σε αυτό το διαγωνισμό ή προτίθεται να προκηρύξει άλλο διαγωνισμό στον οποίον θα μπορούν να συμμετάσχουν οι απόφοιτοι αυτοί; 
Τι άλλο προτίθεται να κάνει για να άρει αυτήν την αδικία; 
Πριν δώσω το λόγο στον κ. Γκεσούλη, θέλω να υπενθυμίσω ότι σύμφωνα με την ημερήσια διάταξη, αύριο θα συζητηθεί ο Κανονισμός της Βουλής. Θα αρχίσει η συζήτηση -και το λέω για όλους τους συναδέλφους, για να είναι εδώ εγκαίρως να εγγραφούν- στις 10.30. Δηλαδή, Τετάρτη και Πέμπτη δεν θα συζητηθούν -σύμφωνα και με την απόφαση της Διάσκεψης των Προέδρων- για να διευκολυνθεί η συζήτηση και η συμμετοχή των Βουλευτών στη συζήτηση, επίκαιρες ερωτήσεις. Άρα αύριο αρχίζουμε συζήτηση για τον Κανονισμό της Βουλής, ώρα 10.30.
Επίσης, έχω την τιμή να ανακοινώσω στο Σώμα ότι η συνάδελφος κα Μαριέττα Γιαννάκου ζητεί άδεια για ολιγοήμερη απουσία της στο εξωτερικό. 
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τη ζητηθείσα άδεια.
Ο Υφυπουργός Εθνικής Παιδείας και Θρησκευμάτων κ. Γκεσούλης έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, η Κυβέρνηση και το Υπουργείο Παιδείας με το νόμο για την εκπαίδευση των ατόμων με ειδικές ανάγκες, δημιουργεί ένα πλαίσιο λειτουργίας στο χώρο της εκπαίδευσης, για τα παιδιά που βρίσκονται σε αυτήν την κατηγορία. Έτσι βρίσκονται σε εξέλιξη μία σειρά από δράσεις, που αφορούν τόσο το εκπαιδευτικό προσωπικό, όπου γίνονται μετεκπαιδεύσεις και σε ορισμένους τομείς για την αντιμετώπιση των παιδιών με τα ιδιαίτερα προβλήματα, όσο και σε μία σειρά ακόμη από ενέργειες, με συγκρότηση νέων υπηρεσιών και νέων δραστηριοτήτων, ώστε να δημιουργήσουμε ένα νέο περιβάλλον στήριξης και ανάπτυξης των παιδιών αυτών με τα ιδιαίτερα προβλήματα.
Γι' αυτό βρισκόμαστε μπροστά σε μία διαδικασία πρόσληψης προσωπικού τέτοιων εξειδικευμένων ατόμων, που θα υπηρετήσουν στο χώρο της εκπαίδευσης για τα άτομα με ειδικές ανάγκες. Τη στελέχωση αυτών των κέντρων, όπως τα Κέντρα Διάγνωσης, Αξιολόγησης και Υποστήριξης, καθώς και τις σχολικές μονάδες ειδικής αγωγής, θα τις στελεχώσουν άτομα με ιδιαίτερα προσόντα, έτσι ώστε να δώσουμε στα παιδιά αυτά προσωπικό τόσο από εκπαιδευτικούς όσο και από άλλο προσωπικό που θα είναι κοντά τους, με ιδιαίτερη συγκρότηση, δυνατότητες και επιστημοσύνη.
Στα πλαίσια αυτά, είμαστε μπροστά στην προκήρυξη τέτοιων θέσεων, όπως είναι και οι ψυχολόγοι, για τους οποίους τίθεται το ερώτημα. Θα ήθελα να αναφέρω το Υπουργείο Παιδείας θέτει υψηλά κριτήρια επιλογής για το ειδικό εκπαιδευτικό προσωπικό, που θέλουμε στα ΚΔΑΥ, με στόχο την αναβάθμιση της ειδικής αγωγής, ώστε μέσω του προσωπικού με τα αυξημένα προσόντα να έχουμε τις επιδόσεις που θέλουμε.
Το Υπουργείο Παιδείας θα πρέπει να πούμε ότι έχει μία διαφορά από άλλα Υπουργεία και άλλες δραστηριότητες όπου χρησιμοποιούνται ψυχολόγοι. Για παράδειγμα στο Υπουργείο Υγείας μπορεί να χρησιμοποιούνται σε ομαδική και συλλογική δουλειά, ενώ στο Υπουργείο Παιδείας πρέπει να τους χρησιμοποιήσουμε σε ατομική δραστηριότητα. Γι' αυτό ο στόχος των ΚΔΑΥ είναι η προσφορά διάγνωσης, αξιολόγησης και υποστήριξης των μαθητών καθώς και υποστήριξης, πληροφόρησης και ευαισθητοποίησης των ίδιων των εκπαιδευτικών που πρέπει να κάνουν τα ΚΔΑΥ, αλλά και των γονέων και της κοινωνίας και του περίγυρου των παιδιών στα σχολεία αυτά.
Άρα μιλάμε για μία συμβουλευτική υποστήριξη και ενημέρωση στο διδακτικό προσωπικό και γενικότερα στον κοινωνικό περίγυρο. Ο ειδικός αυτός στόχος απαιτεί ειδικό εκπαιδευτικό προσωπικό με αυξημένα προσόντα. Προς αυτήν την κατεύθυνση κινείται και η προκήρυξη που ζητά ψυχολόγους που να έχουν τελειώσει και να έχουν ως βάση το βασικό πτυχίο του ψυχολόγου και όχι ενός άλλου τμήματος του Πανεπιστημίου, που ναι μεν είχε μαθήματα ψυχολογίας, αλλά δεν αποτελεί πτυχίο ψυχολόγου.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γρηγοράκος έχει το λόγο.
ΛΕΩΝΙΔΑΣ ΓΡΗΓΟΡΑΚΟΣ: Γίνατε πλήρως κατανοητός, αλλά, όπως καταλαβαίνετε υπάρχουν πολλά παράπονα από τους ψυχολόγους που έχουν τελειώσει το Πανεπιστήμιο Αθηνών γιατί και αυτοί έχουν δικαίωμα για εργασία. Καταλαβαίνω τη θέση και καταλαβαίνω επίσης ότι στην εποχή που ζούμε χρειάζονται αυξημένα προσόντα γι' αυτές τις ειδικές σχολές και για τα τμήματα που θέλετε να στηρίξετε. 
Επειδή κι αυτοί οι επιστήμονες, οι οποίοι τελείωσαν τη Φιλοσοφική του Πανεπιστημίου Αθηνών δεν είχαν προβλέψει βέβαια, όπως και κανείς μας, τις εξελίξεις στις επιστήμες, εγώ θα πρότεινα να πάρουμε μια μέριμνα γι' αυτούς τους ανθρώπους. Θα πρέπει, πιστεύω, το Υπουργείο Παιδείας να δώσει την ευκαιρία και σ' αυτά τα άτομα, να αποκτήσουν την επιπλέον εμπειρία ούτως ώστε να μπορούν να λάβουν μέρος στους διαγωνισμούς. 
Κύριε Υπουργέ, ξέρετε ότι η ανεργία είναι πάρα πολύ μεγάλη, ειδικά στους ανθρώπους οι οποίοι έχουν αποφοιτήσει από τα ελληνικά πανεπιστήμια. Θα πρέπει, πιστεύω, όλοι μας εδώ -γιατί δεν είμαστε σε θέση μάχης, είμαστε σε θέση σύμπνοιας για τη λύση των προβλημάτων, περισσότερα μας ενώνουν παρά μας χωρίζουν- να δώσουμε την ευκαιρία με μια ειδική τροπολογία ή με μια υπουργική απόφαση και σ' αυτούς τους ανθρώπους με μια περαιτέρω εξειδίκευση που θα πάρουν να μπορούν να λάβουν μέρος στους διαγωνισμούς.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Kύριε Υπουργέ, έχετε το λόγο να δευτερολογήσετε. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε συνάδελφε, θα ήθελα να ξεκινήσω...
ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ, έχουν τα προσόντα; Αυτό δεν κατάλαβα ως ακροατής.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. 
Συνεχίστε, κύριε Υπουργέ. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Θα ήθελα να ξεκινήσω με το ότι η προκήρυξη είναι σαφέστατη. Ζητάει ψυχολόγο, άρα λοιπόν προϋποθέτει βασικό πτυχίο ψυχολόγου. 
Από κει και πέρα το θέμα που αναφέρετε είναι υπαρκτό και έχει να κάνει με αυτούς που έβγαλαν τα τμήματα της Φιλοσοφικής πριν να έχουμε Τμήματα Ψυχολογίας τότε που ήταν μικτά, τρισυπόστατα τα τμήματα. Μιλάμε για εκείνες τις περιπτώσεις και νομίζω ότι εκεί αναφέρεσθε. 
Εκείνοι οι εκπαιδευτικοί που έχουν τελειώσει αυτά τα τμήματα πέραν του ότι οι περισσότεροι είναι εκπαιδευτικοί διορισμένοι σε δημόσια σχολεία, έχουν κι άλλες δυνατότητες, όπως ότι έχουν κάνει μετεκπαιδεύσεις ή έχουν κάνει επιμόρφωση σε κάποιες επιμέρους δραστηριότητες. Και στις προκηρύξεις δίνουμε τέτοιες δυνατότητες να κατευθυνθούν αυτοί προς τα εκεί, όσον αφορά αυτό που είπατε για την εργασία. 
Όσον αφορά όμως για τα ΚΔΑΥ θέλουμε ψυχολόγους, οι οποίοι να έχουν το βασικό πτυχίο και από κει και πέρα αν υπάρχει και εξειδίκευση στην παιδική ψυχολογία, αυτό είναι το ζητούμενό μας για να συγκροτήσουμε αυτά τα κέντρα που θα αξιολογούν και θα στηρίζουν τα παιδιά που έχουν τα ιδιαίτερα προβλήματα σ' αυτούς τους χώρους. 
Γι' αυτό, λοιπόν, το βασικό κριτήριο είναι το πτυχίο της Ψυχολογίας απ' όποια τμήματα του πανεπιστημίου και αν υπάρχει. Είναι γεγονός ότι τα πανεπιστήμιά μας άρχισαν να μας δίνουν ψυχολόγους μετά το 1993. Γι' αυτό και είπα ότι και αυτοί που τελείωσαν τα προηγούμενα Τμήματα της Φιλοσοφικής θα έχουν τη δυνατότητα να κάνουν ένα χρόνο σπουδών -όπως έγινε στο παρελθόν- και να πάρουν την ειδικότητα του ψυχολόγου με σπουδές. Όσοι ανήκουν σ' αυτήν την κατηγορία δικαιούνται και θα μετέχουν στο διαγωνισμό. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 360/9.7.2001 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Οικονομίας και Οικονομικών, σχετικώς με την εισφορά του δημοσίου για την κύρια ασφάλιση του Οργανισμού Γεωργικών Ασφαλίσεων (Ο.Γ.Α.)
Η ερώτηση του κυρίου συναδέλφου έχει ως εξής:
"Φαντάζομαι ότι είναι αποδεκτό ότι το μέλλον της χώρας καμία κυβέρνηση δεν έχει το δικαίωμα να το υποθηκεύσει. Ιδιαίτερα στην προσπάθειά της να αντιμετωπίσει πιεστικές ανάγκες που η ίδια δημιούργησε από την γενικότερη πολιτική της. Χαρακτηριστική περίπτωση το περιβόητο "σύστημα ασφάλισης της αγροτιάς" στο οποίο τόση έμφαση είχε δώσει ακόμη από τις προεκλογικές εξαγγελίες του 1996 ο κ. Σημίτης και το οποίο έχει μεν καταρτιστεί στα "χαρτιά", αλλά ακόμη του... λείπει κάτι "βασικό", τα χρήματα που θα το υποστηρίξουν!
Ανακοινώθηκε επισήμως από το Υπουργείο Οικονομικών η έκδοση ομολογιακού δεκαετούς δανείου ύψους 140 δισεκατομμυρίων δραχμών, προκειμένου να βρεθούν οι πόροι για να καλύψουν το δημόσιο με το αντίστοιχο ποσό σε "ρευστό", για να καταβάλει δηλαδή τις εισφορές του στην κύρια ασφάλιση του Ο.Γ.Α. κλπ. Ταυτόχρονα, κατά τις κυβερνητικές δηλώσεις θα υπάρξει εξοικονόμηση δημοσιονομικού πλεονάσματος που στο μέλλον θα χρησιμοποιηθεί για την άσκηση κοινωνικής πολιτικής που ήδη έχει εξαγγελθεί.
Ερωτάται ο Υπουργός:
Τα παραπάνω συνιστούν εκσυγχρονιστική συμπεριφορά με την κατά κυριολεξία του όρου έννοια; Θεωρείτε ότι τα χρήματα από δανεισμό -όταν αυτός γίνεται- πρέπει να πηγαίνουν σε παραγωγικές επενδύσεις -που πιθανολογείται ότι θα αποδώσουν τα χρήματα που απαιτούνται για την ικανοποίηση τουλάχιστον του δανείου- ή να καλύπτουν παρόμοιες, με το ασφαλιστικό, ανάγκες όταν μάλιστα είναι γνωστό πως η κυβερνητική προσπάθεια πρέπει να στοχεύει στη μείωση του δημόσιου χρέους;"
Θα απαντήσει ο Υφυπουργός Εθνικής Οικονομικών κ. Φλωρίδης. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, πρέπει να σας πω ότι δυσκολεύομαι να καταλάβω τι ρωτάει ο κύριος συνάδελφος. Αυτό όμως που σίγουρα έχω καταλάβει είναι ότι προσπαθεί να διαγράψει ίσως τη μεγαλύτερη επέμβαση που έχει γίνει απέναντι στους αγρότες στην ιστορία του ελληνικού κράτους.
Η μεγαλύτερη προσφορά που έγινε προς τους ανθρώπους αυτούς ήταν ότι το 1997 η Κυβέρνηση του ΠΑΣΟΚ έλυσε οριστικά το πρόβλημα της συνταξιοδότησης των αγροτών, για να πάψουν οι άνθρωποι αυτοί να ανήκουν στην κατηγορία των επαιτών, οι οποίοι δεν ελάμβαναν σύνταξη, αλλά ελάμβαναν ένα κοινωνικό βοήθημα, το οποίο το ονομάζαμε σύνταξη.
Από το 1997 δεν είχαμε απλώς την εξαγγελία περί της συνταξιοδότησης της αγροτιάς, αλλά δημιουργήσαμε τον κλάδο της κύριας ασφάλισης των αγροτών και έτσι οι αγρότες σήμερα βγαίνουν στη σύνταξη με συντάξεις που πολύ σύντομα θα πλησιάσουν αυτές του ΙΚΑ και μάλιστα με την προνομιακή σχέση τους απέναντι στον κλάδο της σύνταξης που είναι ότι για όλες τις άλλες περιπτώσεις οι ασφαλισμένοι που μετέχουν στην τριμερή μπορεί να πληρώνουν ένα μερίδιο αυτοί, ένα το κράτος και ένα οι εργοδότες, όπως είναι στο ΙΚΑ ή στους αυτοαπασχολούμενους επαγγελματίες και τους υπόλοιπους από τις τρεις μερίδες να πληρώνουν τις δύο αυτοί και τη μία το κράτος, ενώ για τους αγρότες από τις τρεις μερίδες, τις δύο τις πληρώνει το κράτος και τη μία οι αγρότες. 
Έτσι λύσαμε με τον πιο αποτελεσματικό τρόπο ένα θέμα που χρόνιζε για πάρα πολλές δεκαετίες σ' αυτόν τον τόπο και είμαστε περήφανοι γι' αυτό.
Επίσης δεν κατάλαβα και το άλλο ερώτημα ότι δηλαδή δανείζεται το κράτος για να πληρώσει την εισφορά του. 
Σας κάνω μία ερώτηση, γιατί και εγώ δικαιούμαι να ρωτήσω. Υπάρχει κανένα κράτος στον κόσμο που δεν δανείζεται για να εκπληρώσει τις υποχρεώσεις του; Όλα αυτά έχουν να κάνουν με μία δημοσιονομική πολιτική...
ΠΡΟΕΔΡΕΥΩΝ (Κωνσταντίνος Γείτονας): Ρητορικό το δικό σας ερώτημα.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ναι, βεβαίως.
Θα πρέπει επίσης με την ευκαιρία αυτή να πω ότι το κράτος που δανείζεται περισσότερο στον κόσμο είναι οι Ηνωμένες Πολιτείες της Αμερικής, το ισχυρότερο κράτος του κόσμου. Ο δανεισμός, λοιπόν, είναι μέσα στα πλαίσια λειτουργίας του δημοσιονομικού συστήματος όλων των κρατών και των πλέον ισχυρών και πάντα υπάρχει εκεί μία ισορροπία.
Αλλά επειδή εδώ έχω την εντύπωση ότι αγνοούνται και βασικά στοιχεία θαθ πρέπει να σας πω ότι στον ΟΓΑ, όσον αφορά και τους δύο κλάδους που είναι ο κλάδος της υποχρεωτικής ασφάλισης και ο κλάδος της κύριας ασφάλισης, για μεν τον κλάδο της υποχρεωτικής ασφάλισης το ελληνικό κράτος πλήρωσε το 2001, αυτήν τη χρονιά, 795 δισεκατομμύρια δραχμές -όπως το ακούτε, είναι 795 δισεκατομμύρια δραχμές!- και προκειμένου να πληρώσει τη συνεισφορά του για τον κλάδο της κύριας ασφάλισης, από το 1998 υπάρχει μία κοινή υπουργική απόφαση με την οποία αυτή η εισφορά καταβάλλεται με την έκδοση ομολόγων δεκαετούς διάρκειας, τα οποία είναι διαπραγματεύσιμα στη δευτερογενή αγορά, δηλαδή αμέσως μπορεί ο ΟΓΑ να τα προεξοφλήσει και να πάρει ό,τι χρήματα θέλει. 
Αυτά σε καμία περίπτωση δεν επιβαρύνουν το δημόσιο χρέος με την έννοια που εμφανίζεται εδώ, διότι το δημόσιο χρέος όπως ξέρετε, με βάση τα σύμφωνα σταθερότητας που έχουμε υπογράψει με την Ευρωπαϊκή Ένωση μειώνεται σταθερά κάθε χρόνο. Απλώς μέσα στα πλαίσια της δημοσιονομικής πολιτικής χρησιμοποιούνται όλα αυτά τα εργαλεία, τα οποία είναι απολύτως σύμφωνα με τη σωστή οικονομική λειτουργία ενός κράτους.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, απευθυνόμενος στον κύριο Υπουργό θα του έλεγα ότι είμαστε αμφότεροι δικηγόροι και θα έπρεπε να είμαστε υπέρμαχοι του συγκεκριμένου πολιτικού λόγου και συνακόλουθα και του κοινοβουλευτικού λόγου.
Η ερώτηση η οποία συζητιέται και αφορά τη σύναψη ομολογιακού δανείου 140 δισεκατομμυρίων δραχμών, διάρκειας μάλιστα δέκα ετών, για την κάλυψη της εισφοράς του δημοσίου, που έπρεπε ως χρήματα δημοσιονομικά να είχαν εξασφαλισθεί και όχι διά δανεισμού, είναι αυτονόητο ότι καλώς αποτελεί το υπόβαθρο της συγκεκριμένης ερώτησης, κυρίως αν ληφθεί υπόψη ότι τουλάχιστον η Κυβέρνηση και κατά τη συζήτηση του προηγούμενου προϋπολογισμού, αλλά και φέτος, εμφανίζει ότι υπάρχουν πλεονάσματα ικανά προς άσκηση κοινωνικής πολιτικής. Δεν καταλαβαίνω τις καινοφανείς θεωρίες ότι για να παράγουμε έργο δημοσιονομικά θα πρέπει να δανειζόμαστε και ότι οι Ηνωμένες Πολιτείες -αναφέρομαι στην επίκληση του κυρίου Υπουργού- δανείζονται πολλά περισσότερα σε σχέση με κάθε άλλο κράτος. Βεβαίως να το δεχθώ αυτό ως οικονομική πραγματικότητα, αλλά πρέπει να δεχθώ ως πραγματικότητα, ταυτόχρονα οικονομική και κοινωνική, ότι προσφέρει πάμπολλα στους πολίτες.
Καταλήγω λέγοντας ότι κανείς δεν έχει δικαίωμα να υποθάλψει το μέλλον του τόπου και κυρίως, όταν διαμορφώνει πιεστικές ανάγκες με αλόγιστη κατά καιρούς πολιτική. Και σ' αυτό το σημείο ελέγχεται η Κυβέρνηση με τη συγκεκριμένη ερώτησή μου με την εξής έννοια. Είπατε ότι από το 1997 επιλύθηκε το συνταξιοδοτικό ζήτημα των αγροτών και αν μας ακούσει η πλειοψηφία των αγροτών θα έχει όλως διάφορη άποψη. 
Επομένως, κύριε Υπουργέ, η πραγματικότητα είναι σκληρή και όχι αυτά τα οποία εγώ υποστηρίζω. 
Και θέλω να προτρέψω την Κυβέρνηση ότι επιτέλους θα πρέπει δημοσιονομικά να λειτουργήσει αλλιώς. Να κοιτάξει να εξοικονομήσει χρήματα από συγκεκριμένες δραστηριότητες που πολλές φορές αλόγιστα σ' αυτές τις δραστηριότητες προβαίνει και κατασπαταλώνται χρήματα. 
Και λέω ενδεικτικά επειδή και στην αρχή μίλησα για συγκεκριμένο λόγο -θα καταθέσω και ανάλογα έγγραφα- υπάρχει έγγραφο του διευθυντή του ΟΓΑ, ο οποίος από τη μια εμφανίζει ότι ενοικιάζει κτίρια για τις ανάγκες του ΟΓΑ και από την άλλη εμφανίζει δρομολόγηση αγοράς τέτοιων κτιρίων, αντιφατικές συγκεκριμένες ενέργειες. 
Θέλω επίσης να πω ότι είναι πολύπλοκο το σύστημα ασφάλισης των αγροτών με συνέπεια επειδή δεν υπάρχουν χρήματα πολλές φορές η ασφαλιστέα εργασία να μην αναγνωρίζεται και να βρίσκουμε τερτίπια νομικά για να αποφύγουμε τη συνταξιοδότηση των αγροτών. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ τελειώστε, κύριε συνάδελφε. 
ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελειώνω, κύριε Πρόεδρε, με την προτροπή ότι απαιτούνται θεσμικές αλλαγές στον ΟΓΑ για να πεισθεί ο αγρότης ότι λαμβάνει και εγκαίρως σύνταξη και το λέω αυτό επ' αφορμή και καθιέρωσης αν θέλετε όπως στους άλλους τομείς προσωρινής σύνταξης δεν υπάρχει για τον ΟΓΑ και με την έννοια και άλλων συμπεριφορών που να προσδώσουν την εντύπωση ότι επιτέλους ενδιαφερόμαστε συγκεκριμένα για τον ΟΓΑ, ο οποίος πρέπει να είναι χρήσιμος και να στηρίζει από πλευράς επιβίωσης τον Έλληνα αγρότη συνταξιούχο. 
(Στο σημείο αυτό ο Βουλευτής κ. Κωνσταντίνος Τσιπλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θέλω πάλι να υπενθυμίσω στον αγαπητό συνάδελφο ότι οι αγρότες που έχουν ενταχθεί στο νέο σύστημα της κύριας ασφάλισης ήδη λαμβάνουν τις συντάξεις τους. Οι συντάξεις αυτές υπερβαίνουν τις 100.000 δραχμές, θα πλησιάσουν τις συντάξεις του ΙΚΑ. Και βεβαίως όσο περνούν τα χρόνια και συσσωρεύονται οι ασφαλιστικές εισφορές αυτοί που βγαίνουν στη συνέχεια θα παίρνουν πολύ καλύτερες συντάξεις. Άρα το θέμα το συνταξιοδοτικό των αγροτών ελύθη οριστικά από μας. 
Εγώ να δεχθώ την παρατήρηση ότι ο ΟΓΑ ενδεχομένως χρειάζεται μια καλύτερη οργάνωση για να είναι πιο αποτελεσματικός απέναντι στους αγρότες. Σ' αυτό συμφωνούμε απολύτως. Οι προσπάθειές μας κατατείνουν στην καλύτερη δυνατή οργάνωση του ΟΓΑ, έτσι ώστε οι αγρότες και πιο γρήγορα να παίρνουν τις συντάξεις τους και ο οργανισμός αυτός να εκτελεί την αποστολή του με τον καλύτερο δυνατό τρόπο. Αυτό είναι όμως άλλο και άλλο είναι ότι δεν λύθηκε το ασφαλιστικό θέμα των αγροτών και το συνταξιοδοτικό. Λύθηκε με τον καλύτερο δυνατό τρόπο. 
Θέλω επίσης να σας πω για το δανεισμό ότι -σας είπα δύο νούμερα προηγουμένως, αλλά δεν τα προσέξατε- το κράτος κάθε χρόνο δίνει στον ΟΓΑ 1.000.000.000.000 δραχμές. Απ' αυτό το 1.000.000.000.000, τα 800.000.000.000 δραχμές και παραπάνω, δηλαδή μέσα στο 2002 έχουμε εγγράψει να πληρώσουμε 875.000.000.000, δίνονται με τη κλασική διαδικασία του ρευστού χρήματος και ένα μέρος τα 140.000.000.000 για το 2002 θα δοθούν από δανεισμό. Αν δείτε την αναλογία θα καταλάβετε ότι αυτή η αναλογία βρίσκεται μέσα στα πλαίσια της δημοσιονομικής λειτουργίας του κράτους της νοικοκυρεμένης. Έτσι δουλεύει ένα κράτος νοικοκυρεμένο. Κατά συνέπεια, λοιπόν, εφόσον και το χρέος μειώνεται και οι ανάγκες και οι υποχρεώσεις του κράτους αντιμετωπίζονται, νομίζω ότι τα πράγματα βρίσκονται σε πάρα πολύ καλό δρόμο. Αλλά επαναλαμβάνω μην επιχειρείτε να μας ακυρώσετε τη μεγαλύτερη παρέμβαση που κάναμε στον τομέα της αγροτιάς, την επίλυση του ασφαλιστικού τους ζητήματος. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, σας είναι γνωστό ότι σε λίγα λεπτά θα έρθει ο κύριος Πρόεδρος της Δημοκρατίας για τα εγκαίνια της έκθεσης "180 χρόνια από την Ελληνική Επανάσταση". Θα διακόψουμε για μισή ώρα ώστε να παραστούν οι συνάδελφοι και θα συνεχίσουμε με την ημερήσια διάταξη. 
(Δ Ι Α Κ Ο Π Η)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
Αναφορές ερωτήσεις δεύτερου κύκλου. 
Θα συζητηθεί η με αριθμό 1419/13-9-2001 ερώτηση του Βουλευτή της Νέας Δημοκρατίας κ. Αναστάσιου Λιάσκου προς τον Υπουργό Οικονομίας και Οικονομικών, σχετικώς με την παραχώρηση προς το δημόσιο απαλλοτριωθείσης έκτασης της ΔΕΗ στο Νομό Εύβοιας και την καταβολή στο δημόσιο χρηματικής αποζημίωσης από τους ιδιώτες καταπατητές.
Η ερώτηση του κ. Λιάσκου έχει ως εξής:
"Με εισήγηση του Γ. Δ/ντή κ. Παπαθανασίου το Δ.Σ. της ΔΕΗ αποφάσισε την παραχώρηση εκτάσεων, που είχαν απαλλοτριωθεί αναγκαστικά, από την ΔΕΗ.
Στην εισήγηση του Γ.Δ. κ. Παπαθανασίου προς το Δ.Σ. της ΔΕΗ, αναφέρεται στην παράγραφο 22 ότι "παρατηρούνται πρόσφατες καταπατήσεις από ιδιώτες".
Επειδή πρόκειται περί ενιαίας εκτάσεως, ο Γενικός Διευθυντής προτείνει στο Δ.Σ. την παραχώρηση "όλης της εκτάσεως εκτός από μικρό τμήμα, το οποίο βρίσκεται στα όρια της επαρχιακής οδού Αλιβερίου-Αγ. Ιωάννη στο οποίο ήδη ιδιώτης έχει κάνει καταπάτηση και έχει προβεί σε περίφραξη και εγκαταστάσεις για υλικά οικοδομών".
Επειδή την έκταση την οποία σήμερα καρπούται ιδιώτης την πλήρωσε ο ελληνικός λαός.
Επειδή αποτελεί σκάνδαλο η παραχώρηση δημόσιας έκτασης σε ιδιώτες χωρίς αντίτιμο.
Επειδή η δημόσια έκταση ανήκει στο κράτος και δεν επιτρέπεται με φωτογραφικές διατάξεις να παραχωρούνται επιλεκτικά και χαρισματικά σε ιδιώτες.
Ερωτάται ο κύριος Υπουργός τι μέτρα θα πάρει, ώστε να αποκατασταθεί η τάξης;
Πώς σκέπτεται το δημόσιο να λάβει τα διαφυγόντα χρήματα;"
Θα απαντήσει ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Είναι αλήθεια ότι η ΔΕΗ έχει παραχωρήσει εκτάσεις, τις οποίες παραλαμβάνει το Υπουργείο Γεωργίας και τις αξιοποιεί με βάση το νόμο. Υπάρχουν δύο εκτάσεις, μία οκτακοσίων στρεμμάτων και μία των τετρακοσίων πενήντα οκτώ χιλιάδες εκατόν εξήντα επτά μέτρων που παραχώρησε η ΔΕΗ. Οι εκτάσεις αυτές έχουν γίνει αποδεκτές. Ειδικότερα η τελευταία, στην οποία αναφέρεται η ερώτηση, έχει γίνει αποδεκτή, μετά την απόφαση του Δ.Σ. της ΔΕΗ, από τον Υπουργό Ανάπτυξης, και στη συνέχεια ετοιμάζεται και η κοινή υπουργική απόφαση, έχει ξεκινήσει ήδη η διαδικασία από το Υπουργείο Γεωργίας, για την παραλαβή αυτής της έκτασης και την αξιοποίησή της μετά για αγροτικές δραστηριότητες.
Τα στοιχεία που κατατίθενται από την ερώτηση δεν προκύπτουν από την έρευνα που έχει κάνει η υπηρεσία μας. Και είναι ένα θέμα, για το οποίο πρέπει να γίνει περαιτέρω διασταύρωση. Υπήρξε επιτόπιος έλεγχος υπαλλήλων της υπηρεσίας μας και δεν διαπιστώθηκε καμία καταπάτηση έκτασης στη συγκεκριμένη περιοχή. Ούτως ή άλλως δεν υπάρχει θέμα χρησικτησίας και επομένως κατάληψης αυτής της έκτασης και αξιοποίησής της περαιτέρω, αν υφίσταται τέτοιο θέμα, από ιδιώτη. Όμως δεν προκύπτει από πουθενά η καταπάτηση αυτής της έκτασης και επομένως δεν υπάρχει για τις υπηρεσίες και με βάση τους επιτοπίους ελέγχους, που έγιναν και πρόσφατα μάλιστα, αυτές τις μέρες, θέμα τέτοιας καταπάτησης. Η έκταση αυτή, όπως είπα, παραλαμβάνεται από το Υπουργείο Γεωργίας με κοινή υπουργική απόφαση των Υπουργείων Γεωργίας και Οικονομικών. Αυτή η κοινή υπουργική απόφαση ετοιμάζεται και εντός ολίγου θα είναι έτοιμη.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λιάσκος έχει το λόγο.
ΑΝΑΣΤΑΣΙΟΣ ΛΙΑΣΚΟΣ: Έως τώρα δεν προκύπτει από πουθενά ότι έχει γίνει καταπάτηση. Όταν ο συγκεκριμένος καταπατητής πιάνει γύρω-γύρω όλον τον κόσμο, για να με πιάσουν γιατί έκανα την ερώτηση, είναι απορίας άξιο. Όμως θα σας πω τι προκύπτει και από τα έγγραφα. Στην εισήγηση προς το Δ.Σ. της ΔΕΗ που κάνει ο πρώην διευθυντής της, ο κ. Παπαθανασίου, λέει "παραχώρηση στο δημόσιο κατά κυριότητα κλπ.". Αφού λέει τα διάφορα, φτάνει εδώ και λέει επί λέξει: "Επειδή πρόκειται περί αυτοτελούς εκτάσεως ευρισκομένης εντός των ορίων του πρώην ορυχείου Αλιβερίου και δεν είναι εφικτή η επιτήρησή της" κλπ. "Από τυχόν διεκδικήσεις χρησικτησίας κρίνεται σκόπιμη η παραχώρηση στο δημόσιο όλης της έκτασης, εκτός από μικρό τμήμα της, το οποίο βρίσκεται στα όρια της επαρχιακής οδού Αλιβερίου-Αγίου Ιωάννου, στο οποίο ήδη ιδιώτης έχει κάνει καταπάτηση και έχει προβεί σε περίφραξη και εγκαταστάσεις για υλικά οικοδομών". 
Δηλαδή λέει ο γενικός διευθυντής της ΔΕΗ ότι "παραχωρώ την έκταση, εκτός απ΄ αυτό το κομμάτι που μου το καταπάτησαν και το παράτησα".
Έτσι, προφανώς, και η ΔΕΗ, και το δημόσιο γενικότερα, ερμηνεύει το πώς πρέπει να διαφυλάττει την περιουσία του και βέβαια επαληθεύεται ο διευθύνων σύμβουλος, ο οποίος μιλά για κακοδιαχείριση και αδιαφάνεια. Και το ερώτημα είναι ότι με τέτοια διοίκηση, με τέτοιες αποφάσεις, θα μπει η ΔΕΗ στο Χρηματιστήριο;
Είναι πραγματικά απορίας άξιο πώς πραγματικά αυτή η υπόθεση παρέμεινε έτσι. Εγώ σας ενημερώνω ότι μόνο και μόνο αυτό το έγγραφο το οποίο κάνει ο κ. Παπαθανασίου είναι απαράδεκτο για ελληνικό κράτος και είναι απαράδεκτο για μια δημόσια επιχείρηση, όπως είναι μέχρι σήμερα η ΔΕΗ. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, θα επιμείνω σ' αυτό που είπα και προηγουμένως στον αγαπητό συνάδελφο. Μπορώ να σας διαβεβαιώσω ότι η υπόθεση αυτή θα εξεταστεί περαιτέρω και εις βάθος. Ωστόσο επαναλαμβάνω ότι έγινε επιτόπιος έλεγχος αυτές τις μέρες από το Υπουργείο Γεωργίας, επειδή ετοιμάζουμε την κοινή υπουργική απόφαση, η οποία σε λίγες μέρες θα υπογραφεί για την παραλαβή αυτής της έκτασης. 
Το Υπουργείο Γεωργίας δεν κρίνει την απόφαση της ΔΕΗ αλλά παραλαμβάνει την έκταση που παραχωρεί η ΔΕΗ. Ωστόσο και με αφορμή τα στοιχεία που κατατέθηκαν, επαναλαμβάνω ότι έγινε επιτόπιος έλεγχος. Στον επιτόπιο έλεγχο τα στοιχεία που καταθέσατε δεν αποδεικνύονται εκτός και αν αναφέρεσθε σε προηγούμενη έκταση -και αυτό είναι ένα ερώτημα δικό μου- των οκτακοσίων στρεμμάτων που έχουν παραχωρηθεί και με βάση τις νόμιμες διαδικασίες εκμισθώνονται από τη Νομαρχιακή Αυτοδιοίκηση, αλλά και πάλι για αγροτικές χρήσεις, για καλλιέργειες.
Επειδή, λοιπόν, θεωρώ ότι είναι σημαντικό το θέμα και επειδή οι διαβεβαιώσεις των υπηρεσιακών παραγόντων για τους επιτόπιους ελέγχους είναι αρνητικές, γι' αυτό σας λέω ότι δεν υφίσταται αυτήν τη στιγμή για μας τέτοιο θέμα. Ωστόσο επιμένω ότι χρειάζεται περαιτέρω εξέταση της υπόθεσης και αυτό είναι ευθύνη μας και θα το κάνουμε. 
ΒΑΣΙΛΗΣ ΚΕΔΙΚΟΓΛΟΥ: Άρα υφίσταται θέμα.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 2366/30.10.2001 ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Υγείας και Πρόνοιας, σχετικά με τη λήψη μέτρων για την αναβάθμιση της λειτουργίας του Νομαρχιακού Νοσοκομείου Χαλκίδας την κατασκευή νέου κτιρίου κλπ.
Η ερώτηση του κ. Κεδίκογλου έχει ως εξής:
"H κτιριακή ανεπάρκεια του νοσοκομείου Χαλκίδας είναι ασφυκτική. Η Κυβέρνηση και ο Πρωθυπουργός προσωπικώς έχουν δεσμευτεί για την κατασκευή νέου νοσοκομείου. Μέχρι σήμερα δεν φαίνεται στον ορίζοντα η πραγματοποίηση, εκτός αυτού όμως υπό τις καλύτερες συνθήκες, αυτό δεν πρόκειται να λειτουργήσει προ της παρελεύσεως δεκαετίας.
Μέχρι τη λειτουργία του νέου νοσοκομείου πρέπει να συντηρήσουμε και να συμπληρώσουμε στο μέγιστο βαθμό το υπάρχον.
Ο ισόγειος όροφος του υπάρχοντος κτιρίου χρησιμοποιείται από τις διοικητικές υπηρεσίες, οι οποίες κάλλιστα μπορούν να λειτουργήσουν σε άλλο κτίριο, καθώς επίσης και αρκετά εργαστήρια. Η σχετική μελέτη είναι απλή και μπορεί να συνταχθεί και οίκοθεν από τις τεχνικές υπηρεσίες του Υπουργείου Υγείας ή τη ΔΕΠΑΝΟΜ.
Έναντι του υπάρχοντος κτιρίου του νοσοκομείου υπάρχουν σύμφωνα με πληροφορίες της αγοράς, όμορα ακίνητα προς αγορά ή μίσθωση σε τιμές μάλλον ευκαιρίας, τα οποία έχουν και τη δυνατότητα σύνδεσης με το υπάρχον μέσω γεφυρωτού διαδρόμου ή άλλως πως, εάν χρειάζεται.
Παραλλήλως μια γενική συντήρηση του κτιρίου πλέον είναι απαραίτητη, από τους τοίχους, δάπεδα, τις εγκαταστάσεις έως τα κουφώματα και τα χρώματα. Η εμφάνιση και η λειτουργία τους είναι από κακή έως οικτρή.
Πρέπει να ομολογηθεί ότι έως τώρα δεν παρατηρήθηκε έλλειψη πιστώσεων για τη συντήρηση του κτιρίου και τον εκσυγχρονισμό του αν εγκαίρως οι πιστώσεις αυτές εζητούντο.
Η παραπάνω πρόταση έχει γίνει κατά επανάληψη στο Διοικητικό Συμβούλιο του Νοσοκομείου αλλά απερρίφθη και μάλιστα μετά "πολλών επαίνων".
Ερωτάται ο κύριος Υπουργός αν το ΠΕΣΥ έχει απασχοληθεί με τη λειτουργία του Νοσοκομείου Χαλκίδας και παρακαλείται να πληροφορήσει τη Βουλή πώς αντιμετωπίζει το Υπουργείο Οικονομικών το παραπάνω αίτημα (της μετεγκατάστασης της λειτουργίας των διοικητικών υπηρεσιών και των εργαστηρίων σε άλλο κτίριο μισθούμενο ή αγοραζόμενο και της γενικής συντήρησης αυτού) από πλευράς πιστώσεων, εν όψει του προϋπολογισμού του 2002".
O Yφυπουργός κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, όπως και ο κύριος συνάδελφος επισημαίνει, μέχρι να ολοκληρωθεί το καινούριο νοσοκομείο, το οποίο βεβαίως ο ίδιος κρίνει ότι δεν το βλέπει στον ορίζοντα και βάζει θέμα δεκαετίας -εγώ θα σας δώσω όλες τις ημερομηνίες που προβλέπονται- πρέπει να στηρίξουμε, να αντιμετωπίσουμε και να εκσυγχρονίσουμε το υπάρχον νοσοκομείο που πρέπει να λειτουργεί μέχρι τότε και να λειτουργεί καλά. Σε αυτή, λοιπόν, τη λογική είναι και οι παρεμβάσεις του Υπουργείου Υγείας, κύριε συνάδελφε, και γίνονται προσπάθειες τα πράγματι σημαντικά και υπάρχοντα προβλήματα του νοσοκομείου της Χαλκίδος να αντιμετωπιστούν.
Συγκεκριμένα από τα μέσα Ιουνίου έχει μισθωθεί οροφοδιαμέρισμα πλησίον του κτιρίου του νοσοκομείου -απ' ό,τι διάβασα στην πρότασή σας, έτσι είναι και η δική σας σκέψη- συνολικής επιφάνειας πεντακοσίων τετραγωνικών μέτρων και έχει διαμορφωθεί κατάλληλα προκειμένου να στεγάσει τις διοικητικές υπηρεσίες του νοσοκομείου, ούτως ώστε να δώσω μία ανάσα στο νοσοκομείο. 
ΔΗΜΗΤΡΙΟΣ ΠΙΠΕΡΓΙΑΣ: Έχουν στεγαστεί. 
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ολοκληρώθηκε η μεταφορά.
Ολοκληρώθηκε και η προμήθεια νέου σύγχρονου αυτοδιαγνωστικού μηχανήματος, το οποίο εγκαταστάθηκε, αφού βέβαια πρώτα διαμορφώθηκε κατάλληλα ο χώρος. 
Εντός του επόμενου μήνα αναμένεται εγκατάσταση δύο νέων κλιβάνων. Εγκρίθηκε η πίστωση ύψους 70.000.000 δραχμών για τη συντήρηση και τον εκσυγχρονισμό των ηλεκτρομηχανικών εγκαταστάσεων του παλαιού νοσοκομείου και έχει δοθεί άμεση προτεραιότητα, ώστε τις επόμενες μέρες θα αρχίσουν να γίνονται οι προσλήψεις από το μεγάλο πανελλαδικό διαγωνισμό. 
Για το πρόγραμμα της αναβάθμισης των κτιριακών υποδομών για την ενίσχυση του ιατροτεχνολογικού εξοπλισμού του νοσοκομείου και των δομών της πρωτοβάθμιας φροντίδας υγείας του προγράμματος 2000-2006 έχει εγκριθεί το ποσό των 150.000.000 από το πρόγραμμα του Υπουργείου Υγείας και Πρόνοιας για την προμήθεια αξονικού τομογράφου. Ο φορέας υλοποίησης είναι η ΔΕΠΑΝΟΜ. Βρίσκεται στη φάση του προγραμματισμού δημοπράτησης και κατάθεσης του τεχνικού δελτίου. Τον Ιανουάριο του 2002 θα γίνει η δημοπράτηση και η εγκατάσταση θα γίνει το αργότερο μέχρι το Δεκέμβριο του 2002. 
Παράλληλα για τη βελτίωση των χώρων του παλαιού νοσοκομείου 400.000.000, 200.000.000 από εθνικούς πόρους και 200.000.000 από ΠΕΠ. Βρίσκεται στη φάση του προγραμματισμού δημοπράτησης και της κατάθεσης του τεχνικού δελτίου. Ημερομηνία δημοπράτησης Ιούλιος 2002 και αποπεράτωση Δεκέμβριος 2003. Και βεβαίως οι βελτιώσεις αυτές είναι για να στηρίξουν το νοσοκομείο μέχρι τη λειτουργία του καινούριου. 
Τέλος το καινούριο νοσοκομείο εντάχθηκε από εθνικούς πόρους με 14 δισεκατομμύρια, φορέας υλοποίησης η ΔΕΠΑΝΟΜ. Βρισκόμαστε στη σύνταξη μελέτης δημοπράτησης με ορίζοντα δημοπράτησης τον Απρίλιο του 2002 και ολοκλήρωση το Δεκέμβριο του 2005.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, κατ' αρχάς είναι ικανοποιητική η απάντηση του κυρίου Υφυπουργού και χαίρομαι γιατί ήδη πραγματοποιήθηκε η μετεγκατάσταση των υπηρεσιών, αλλά φοβάμαι ότι όλα γίνονται χωρίς μελέτη. Δεν άκουσα από σας ότι έχει συνταχθεί μία μελέτη. Ποιων εργαστηρίων και ποιων άλλων δραστηριοτήτων, ώστε να μπορεί να γίνει μετεγκατάσταση. Φοβάμαι ότι γίνεται μία δουλειά στο πόδι. 
Τώρα το δεύτερο που μας είπατε σχετικά με την πρώτη ενίσχυση των 400.000.000: Τα χρονικά όρια που μας δώσατε φοβάμαι ότι είναι πολύ μακρινά. Εσείς τα δίνετε βέβαια από τις υπηρεσίες σας, αλλά αυτό φοβάμαι. Ενώ απεναντίας αμφιβάλλω πολύ για τα χρονικά περιθώρια με τα οποία πιστεύετε ότι θα τεθεί σε δημοπράτηση το νέο νοσοκομείο της Χαλκίδας. Εάν τα καταφέρετε μέχρι τον Απρίλιο που λέτε να κάνετε και τη μελέτη και τη δημοπράτηση, όχι ένα εύγε, τέσσερα εύγε θα σας δώσω. Φοβούμαι όμως ότι οι υπηρεσίες σας είναι υπεραισιόδοξες ή δεν γνωρίζουν καλά τα πράγματα. Δεν υπάρχει έως τώρα κάτι τέτοιο, αλλά ούτε και βασικές μελέτες, υπάρχουν. 
Γενικά, κύριε Πρόεδρε, μπορώ να πω ότι χαίρομαι διότι απασχολείται το ΠΕΣΥ πλέον με τη συντήρηση του νοσοκομείου και τη λειτουργία του μέχρι να γίνει το καινούριο και αυτό είναι το πιο σημαντικό από όλα γιατί το καινούριο θα αργήσει πάρα πολύ και ας λένε ό,τι λέμε. Άλλωστε είναι από εθνικούς πόρους και οι εθνικοί πόροι κατακρεουργούνται. Δεν μπορώ παρά να εκφράσω, λοιπόν, την ικανοποίησή μου για όσα λέει ο κύριος Υπουργός σε σχέση με την πρόοδο του νοσοκομείου και κυρίως γιατί συμφωνούμε όσον αφορά τη βασική αντίληψη να λειτουργήσει πρώτα αυτό που έχουμε. Να συντηρήσουμε αυτό που έχουμε και μετά να επεκταθούμε σε εκείνο που μπορούμε. Επισημαίνω ότι οι χρόνοι στη μεν συντήρηση είναι μακρινοί, δηλαδή αυτά που χρειάζονται για να λειτουργήσει το παρόν, ενώ απεναντίας οι χρόνοι τους οποίους δίνετε για το καινούριο είναι πάρα πολύ μικροί. Θα ήταν πολύ καλύτερα να ήταν διαφορετικά. Πολύ σύντομα οι χρόνοι για τη συντήρηση και κάπως αργότερα οι χρόνοι για το καινούριο. 
Γενικότερα όμως η απάντηση είναι σε μια κατεύθυνση ικανοποιητική και αυτό με ευχαριστεί. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΚΤΩΡ ΝΑΣΙΩΚΑΣ (Υφυπουργός Υγείας και Πρόνοιας): Μετεγκατάσταση των διοικητικών υπηρεσιών θα γίνει στο ενοικιαζόμενο. Το έργο των 400 εκατομμυρίων που είναι πολύ κρίσιμο, έχει μια δυσκολία γιατί πρέπει να γίνεται, ενώ το νοσοκομείο θα λειτουργεί γι' αυτό το διάστημα. Δεν ξέρω αν είναι υπεραισιόδοξες οι προβλέψεις, αλλά υπάρχουν δεσμεύσεις σ' αυτό και ελπίζω να επαληθευθούμε ακριβώς κύριε Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ: Χαίρομαι που το ακούω.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην 
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Συζήτηση επί του κατατεθέντος από τον Υπουργό Εργασίας και Κοινωνικών Ασφαλίσεων Κοινωνικού Προϋπολογισμού 2001. 
Η συζήτηση θα διεξαχθεί με ανάλογη εφαρμογή των διατάξεων του άρθρου 137 του Κανονισμού της Βουλής. 
Έχω την τιμή να θέσω υπόψη του Σώματος την ομόφωνη απόφαση της Διάσκεψης των Προέδρων, για την οργάνωση της συζήτησης, με εφαρμογή της διάταξης της παραγράφου 5 του άρθρου 65 του Κανονισμού της Βουλής. 
Δηλαδή να υπάρξει κατάλογος κατά προτεραιότητα ομιλητών που θα οριστούν από τα κόμματα ως εξής: Τρεις Βουλευτές από το Πανελλήνιο Σοσιαλιστικό Κίνημα, τρεις Βουλευτές από το κόμμα της Νέας Δημοκρατίας και ανά ένας συνάδελφος από τα άλλα δυο κόμματα, εκτός από τους Προέδρους των κοινοβουλευτικών ομάδων και τους Κοινοβουλευτικούς Εκπροσώπους.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ ) 
ΠΡΟΕΔΡΟΣ (Απόστολος Κακλαμάνης): Επίσης μπορεί όποιος συνάδελφος θέλει να εγγραφεί να μιλήσει, μετά από το πέρας των αγορητών που είπαμε, θα μιλήσει κατά τον Κανονισμό. 
Προτείνω οι τέσσερις πρώτοι ομιλητές, ένας από κάθε κόμμα, να μιλήσουν για είκοσι λεπτά. Ο δεύτερος ομιλητής από το ΠΑΣΟΚ και ο δεύτερος ομιλητής από τη Νέα Δημοκρατία θα μιλήσουν από δεκαπέντε λεπτά και ο τρίτος από το ΠΑΣΟΚ και από τη Νέα Δημοκρατία δέκα λεπτά. Οι ομιλητές που θα εγγραφούν, μετά από τους ορισθέντες από τα κόμματα, θα λάβουν το λόγο εναλλάξ. Οι αναπληρωτές των Προέδρων των κοινοβουλευτικών ομάδων θα μιλήσουν για είκοσι λεπτά, όπως προβλέπει ο Κανονισμός και οι Υπουργοί μπορεί να συμμετάσχουν επίσης σύμφωνα με τις διατάξεις του άρθρου 137 παράγραφοι 1 έως 3. 
Συμφωνείτε, κύριοι συνάδελφοι;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Από το ΠΑΣΟΚ έχουν οριστεί οι κύριοι Δημήτριος Λιντζέρης, Λεωνίδας Γρηγοράκος και Παναγιώτης Αντωνακόπουλος. Από τη Νέα Δημοκρατία οι κύριοι Γεράσιμος Γιακουμάτος, Αθανάσιος Γιαννόπουλος και Γεώργιος Κωνσταντόπουλους. Από το Κομμουνιστικό Κόμμα Ελλάδας ο κ. Νικόλαος Γκατζής και από τον Συνασπισμό της Αριστεράς και της Προόδου κ. Γεώργιος Αμπατζόγλου.
Επίσης σας προτείνω να λύσουμε τη συζήτηση στις δώδεκα το βράδυ. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΣΠΥΡΙΔΩΝ ΣΠΥΡΟΥ: Οι υπόλοιποι που θα εγγραφούν πότε θα μιλήσουν κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Θα εγγραφείτε στη διάρκεια της ομιλίας των δυο πρώτων ομιλητών, όσοι θέλετε να μιλήσετε. 
ΣΠΥΡΙΔΩΝ ΣΠΥΡΟΥ: Για πόσο χρόνο;
ΠΡΟΕΔΡΟΣ (Απόστολος Κακλαμάνης): Αυτό που λέει ο Κανονισμός, για πέντε λεπτά.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Ορίστε, κύριε Ιωαννίδη.
ΦΟΙΒΟΣ ΙΩΑΝΝΙΔΗΣ: Ρωτήσατε το Σώμα αν συμφωνεί με τη διαδικασία, που αν κατάλαβα καλά, σημαίνει ότι κανείς Βουλευτής περίπου δεν θα μπορεί να μιλήσει. 
ΠΡΟΕΔΡΟΣ (Απόστολος Κακλαμάνης): Όχι, αντιθέτως.
ΦΟΙΒΟΣ ΙΩΑΝΝΙΔΗΣ: Εν πάση περιπτώσει, αυτή είναι η εκτίμησή μου. Εγώ θέλω απλώς να διατυπώσω την αντίρρησή μου δοθέντος ότι για πρώτη φορά, στη Βουλή, συζητείται ο κοινωνικός προϋπολογισμός και θα έπρεπε να έχουν όλοι οι Βουλευτές τη δυνατότητα με το ηλεκτρονικό σύστημα να εγγραφούν. Αν όμως τα κόμματα τα οποία εκπροσωπούνται στη Διάσκεψη των Προέδρων αποφάσισαν αλλιώς προφανώς θα γίνει αυτό που αποφάσισαν τα κόμματα. 
ΠΡΟΕΔΡΟΣ (Απόστολος Κακλαμάνης): Κύριε Ιωαννίδη, με συγχωρείτε. Πέστε μου τι θέλετε και τα άλλα δεν χρειάζονται. Θέλετε να μιλήσετε; Θα εγγραφείτε να μιλήσετε.
ΦΟΙΒΟΣ ΙΩΑΝΝΙΔΗΣ: Ευχαριστώ. Αυτό δεν μπορείτε να μου το απαγορεύσετε, συνεπώς δεν μου το χαρίζετε. 
ΠΡΟΕΔΡΟΣ (Απόστολος Κακλαμάνης): Γι' αυτό σας λέω εγγραφείτε να μιλήσετε.
ΦΟΙΒΟΣ ΙΩΑΝΝΙΔΗΣ: Αλλά εγώ σας λέγω ότι ήθελα να διατυπώσω τη διαφωνία μου ως προς την απόφαση της Διασκέψεως των Προέδρων.
ΠΡΟΕΔΡΟΣ (Απόστολος Κακλαμάνης): Αν διαβάζατε τον Κανονισμό δεν θα διατυπώνατε διαφωνία, διότι ο Κανονισμός λέει ότι οργανώνονται αυτές οι συζητήσεις κατά τη διαδικασία του άρθρου 137 και περατώνονται σε μια συνεδρίαση. Αυτό λέει ο Κανονισμός.
ΦΟΙΒΟΣ ΙΩΑΝΝΙΔΗΣ: Δεν διαφωνώ εγώ ως προς τη συνεδρίαση, επειδή όμως διαβάζω τον Κανονισμό, αύριο έχουμε Κανονισμό, λοιπόν...
ΠΡΟΕΔΡΟΣ (Απόστολος Κακλαμάνης): Ο ισχύων Κανονισμός. 
ΦΟΙΒΟΣ ΙΩΑΝΝΙΔΗΣ: Θα τα πούμε τότε στον Κανονισμό.
ΠΡΟΕΔΡΟΣ (Απόστολος Κακλαμάνης): Ο ισχύων Κανονισμός αυτό λέει. Εγγραφείτε παρακαλώ όσοι θέλετε να μιλήσετε. 
Ο κ. Δημήτριος Λιντζέρης έχει το λόγο.
ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, κυρίες και κύριοι συνάδελφοι, έχω την τιμή αλλά και την ευθύνη να απευθυνθώ στο Σώμα επί του κατατεθέντος, από τον Υπουργό Εργασίας και Κοινωνικών Ασφαλίσεων, κοινωνικού προϋπολογισμού του 2001, όπως προβλέπεται από το ν. 2084/92.
Ο κοινωνικός προϋπολογισμός περιλαμβάνει τα χρηματικά ποσά που θα διατεθούν από το κράτος για κοινωνική προστασία, δηλαδή για κοινωνική ασφάλιση, υγεία και πρόνοια. 
Κυρίες και κύριοι συνάδελφοι, αποτελεί ιστορική αλήθεια ότι οι έννοιες κοινωνικό κράτος, κοινωνική πολιτική ήλθαν στο προσκήνιο της πολιτικής από της ίδρυσης του ΠΑΣΟΚ το 1974. Από τότε κέντρο της πολιτικής μας είναι ο πολίτης, η ευημερία του, η ποιότητα ζωής του. Από το 1981 και μετά, όταν το ΠΑΣΟΚ κατά πρώτον ανέλαβε τη διακυβέρνηση της χώρας, η έννοια της πολιτικής δημοκρατίας περιέλαβε την έννοια της κοινωνικής δικαιοσύνης.
Το κοινωνικό κράτος είναι δημιούργημα του ΠΑΣΟΚ και των κυβερνήσεών του. Η άμβλυνση των κοινωνικών και οικονομικών ανισοτήτων είναι δικό μας έργο. Το κράτος πρόνοιας που δημιουργήσαμε και συνεχίζουμε να στοχεύουμε στη διεύρυνσή του δεν συνδέεται μόνο με την ιδεολογική και πολιτική ταυτότητα της δημοκρατικής παράταξης. Αποτελεί ταυτόχρονα τη μοναδική οδό για να επιτευχθεί μια δικαιότερη και ισχυρότερη κοινωνία. Γι' αυτό η Κυβέρνηση Σημίτη σταθερά και με συνέπεια διαμορφώνει πολιτική σε πολλούς και διαφορετικούς τομείς για να εξασφαλίσει περισσότερη κοινωνική αλληλεγγύη και κοινωνική δικαιοσύνη.
Οι βασικές προτεραιότητες, όπως η κάλυψη των αναγκών υγείας, πρόνοιας και κοινωνικής ασφάλισης, η ενίσχυση της απασχόλησης και η δημιουργία νέων θέσεων εργασίας, η εξασφάλιση ίσων ευκαιριών στην εκπαίδευση, στον πολιτισμό, στην ψυχαγωγία είναι στόχοι άρρηκτα δεμένοι μεταξύ τους, είναι προϋπόθεση για μια κοινωνία συνοχής και προόδου. 
Οι κυβερνήσεις του ΠΑΣΟΚ εργάζονται σταθερά σ' αυτές τις κατευθύνσεις για να πετύχουν κάτι που οι υπόλοιπες χώρες της Ευρώπης είχαν κατακτήσει, επωφελούμενες από την οικονομική ανάπτυξη που ακολούθησε το τέλος του πολέμου μέχρι τα μέσα της δεκαετίας του 1970. 
Σήμερα το παγκόσμιο χρηματιστηριακό κεφάλαιο απειλεί το κοινωνικό κράτος, απειλεί τους εργαζόμενους. Το τονίζω αυτό γιατί τα προβλήματα της χώρας μας είμαστε υποχρεωμένοι να τα αντιμετωπίσουμε σ' αυτές τις συγκεκριμένες συνθήκες με τα μέτρα που διαθέτουμε. Και η κυβερνητική πολιτική πρέπει να κρίνεται στα πλαίσια των δυνατοτήτων που έχει στη σημερινή συγκυρία. Πρέπει να κρίνεται από τις προθέσεις της, αλλά και την αποτελεσματικότητά της. Να κρίνεται από την αρμονική σύγκλιση του εφικτού με το επιθυμητό. 
Και όλοι, κυρίες και κύριοι συνάδελφοι στο ΠΑΣΟΚ, είμαστε υπερήφανοι για την κοινωνική μας πολιτική. Επιδιώκουμε σταθερά την κοινωνική αλληλεγγύη και δικαιοσύνη, όχι από φιλανθρωπία ή σαν αντιστάθμισμα που παρέχεται για τις επιπτώσεις που προκαλεί η λειτουργία της αγοράς.
Για μας είναι στοιχείο σύνθεσης της κοινωνίας, προϋπόθεση για τη λειτουργία της δημοκρατικής πολιτείας, αλλά συγχρόνως έννοια άρρηκτα δεμένη με την ανάπτυξη και την ποιότητα ζωής. 
Αναρωτιέμαι αν ακόμα κάποιοι από τη Νέα Δημοκρατία έχουν στο μυαλό τους τη ρήση της σιδηράς, πάλαι ποτέ, κυρίας Θάτσερ ότι "η κοινωνία είναι ανύπαρκτη". 
Ευτυχώς όμως για μας αυτές οι αντιλήψεις δεν έχουν καμία σχέση με την εφαρμοσμένη πολιτική. Και αν υπάρχουν λάθη, αν υπάρχουν υποχωρήσεις ή προβλήματα στην εφαρμογή αυτής της πολιτικής, αν κάποια μέτρα χρειάζονται βελτίωση, αν ο χρόνος επιβάλλει νέες τομές και εκσυγχρονιστικές προσαρμογές, εδώ είμαστε να τα διορθώσουμε. Άλλωστε κανείς δεν είναι αλάνθαστος. Αρκεί μέλημά του να είναι η υλοποίηση των δεσμεύσεών του έναντι της κοινωνίας και του λαού. 
Κυρίες και κύριοι συνάδελφοι, αν από την παρατήρηση των αριθμών του προϋπολογισμού περάσουμε στη σύγκριση και στην αποκρυπτογράφηση των προθέσεων της πολιτικής, θα διαπιστώσουμε αβίαστα: Πρώτον, ότι υπάρχει μεγάλη αύξηση στις δαπάνες κοινωνικής προστασίας μεταξύ των ετών 1990 - 2000. Το 1998 οι δαπάνες κοινωνικής προστασίας στην Ελλάδα αποτελούν το 24,5% του ΑΕΠ. Το 2000, το 25,8%. Το επίπεδο αυτό βρίσκεται χαμηλότερα από το μέσο όρο των πλουσίων χωρών του βορρά, αλλά υψηλότερα από το μέσο επίπεδο των χωρών του νότου. 
Αξίζει να σημειωθεί, χωρίς καμία διάθεση παρελθοντολογίας, ότι την περίοδο 1990-1993 η Ελλάδα είναι η μόνη χώρα στην Ευρωπαϊκή Ένωση που μειώνει το ποσοστό κοινωνικής προστασίας στο ΑΕΠ κατά 4%. Είναι ένα αδιάψευστο δείγμα γραφής για το πώς η Νέα Δημοκρατία εννοεί την κοινωνική πολιτική.
Δεύτερον, οι συνολικές δαπάνες κοινωνικής προστασίας του κοινωνικού προϋπολογισμού αυξήθηκαν από 3,9 τρισεκατομμύρια το 1993 σε 8,2 τρισεκατομμύρια το 2000 και σε 9,05 τρισεκατομμύρια το 2001. Παρουσιάζεται δηλαδή μία αξιοσημείωτη αύξηση της τάξης του 132% από το 1993 μέχρι σήμερα ή κατά 10% από πέρυσι μέχρι φέτος. 
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
Τα έσοδα -και είναι πολύ ενδιαφέρον- για τη χρηματοδότηση των δαπανών κοινωνικής προστασίας, προέρχονται στην Ελλάδα κατά 29% από τις εισφορές της γενικής κυβέρνησης κατά 62% από κοινωνικές εισφορές και κατά 9% από τα υπόλοιπα. Τα αντίστοιχα επίπεδα της Ευρωπαϊκής Ένωσης, γιατί έχει σημασία αυτή η σύγκριση, είναι 35% της γενικής κυβέρνησης, 61% από κοινωνικές προσφορές και 4% τα υπόλοιπα. Οι διαφορές μας ως προς τα μέσα επίπεδα είναι αναμφίβολα μικρές. Μελετώντας όλους τους επιμέρους δείκτες, αντιλαμβάνεται κανείς τον κοινωνικό προσανατολισμό της κυβερνητικής πολιτικής, συμπεραίνοντας ότι στους τομείς υγείας, πρόνοιας, κοινωνικών ασφαλίσεων, κατάρτισης και εκπαίδευσης του εργατικού δυναμικού, προσεγγίζουμε το μέσο όρο της Κοινότητας. Άρα, βαίνουμε θετικά προς την πραγματική σύγκλιση, που είναι το επόμενο ζητούμενο μετά την ένταξή μας στην ΟΝΕ. 
Πάμε μπροστά, βελτιώνοντας το επίπεδο παροχής υπηρεσιών στους πολίτες, διαψεύδοντες τις προβλέψεις της Νέας Δημοκρατίας ότι οδηγούμε την κοινωνία σε πτώχευση. 
Πρέπει εδώ να τονίσω, κύριοι συνάδελφοι, ότι αυτή η πολιτική εφαρμόστηκε και απέδωσε σε συνθήκες όπου ισχύει το σύμφωνο σταθερότητας, με μείωση του δημόσιου χρέους κατά 2,5 μονάδες σε σχέση με πέρυσι με πλεονασματικό προϋπολογισμό 0,8% του ΑΕΠ, σε συνθήκες δημοσιονομικής ισορροπίας και σταθερότητας. Και όμως, συνδυάζεται με τη βελτίωση της ποιότητας ζωής των Ελλήνων.
Κυρίες και κύριοι συνάδελφοι, όπως είναι γνωστό η παρέμβαση του κράτους στον κοινωνικό τομέα, πέρα από την αναδιανομή του εισοδήματος μεταξύ των κοινωνικών ομάδων έχει σοβαρές επιπτώσεις και στην αλληλουχία των γενεών. Έτσι: Στις εισφορές των εργαζομένων του σήμερα στηρίζει την πληρωμή των συντάξεών της η προηγούμενη γενιά. Από την αποπληρωμή του δημόσιου χρέους ευκολύνεται η οικονομική ανάπτυξη της επόμενης γενιάς. Οι δαπάνες για την παιδεία και την επαγγελματική κατάρτιση της επόμενης γενιάς χρηματοδοτούνται με δαπάνες του σήμερα.
Εμείς σήμερα μπορούμε να υποστηρίξουμε με ικανοποίηση ότι δεν δανειζόμαστε από τις επόμενες γενιές για να ικανοποιήσουμε το σήμερα, αλλά αντιθέτως βελτιώνουμε το σήμερα με τις δικές μας οικονομικές δυνατότητες για να δημιουργήσουμε καλύτερο μέλλον για τις επόμενες γενιές.
ΑΓΓΕΛΟΣ ΤΖΕΚΗΣ:....όταν ξεπουλάς τα έσοδα τα μελλοντικά;
ΔΗΜΗΤΡΙΟΣ ΛΙΝΤΖΕΡΗΣ: Θα το αποδείξω.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Μεγάλη κομματική αλαζονεία!
ΔΗΜΗΤΡΙΟΣ ΛΙΝΤΖΕΡΗΣ: Θα το αποδείξω. Αν κάνετε λίγη υπομονή....
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, μην απαντάτε σε διακοπές. Συνεχίστε την ομιλία σας, κύριε συνάδελφε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Διάλεξη κάνει ο άνθρωπος. Δεν είναι ομιλία αυτή για Βουλή.
ΔΗΜΗΤΡΙΟΣ ΛΙΝΤΖΕΡΗΣ: Είναι σκληρή η αλήθεια, αλλά θα το αποδείξω.
Είναι αυτή η έναρξη της πορείας....
ΓΕΡΑΣΙΜΟΣ ΓΙΑΚΟΥΜΑΤΟΣ: Το ψάρι το βαφτίζετε καλαμπόκι.
ΔΗΜΗΤΡΙΟΣ ΛΙΝΤΖΕΡΗΣ: Είναι αυτή η έναρξη της πορείας, που θα συνεχιστεί και στο μέλλον για να οδηγήσει τη χώρα ψηλά στην κοινωνία των ευρωπαϊκών κρατών, μία ανάπτυξη που στηρίζεται σε υγιείς βάσεις και όχι σε βερεσέδια, όπως μας καταλογίζετε. Και το πλεόνασμα κατανέμεται επ' ωφελεία των ασθενεστέρων τάξεων, όπως το δίκτυο κοινωνικής αλληλεγγύης ύψους 810 δισεκατομμυρίων δραχμών. Είναι η πρώτη φορά που υπάρχει στη χώρα ένα συγκροτημένο πρόγραμμα ενάντια στη φτώχεια και τον κοινωνικό αποκλεισμό.
Κυρίες και κύριοι συνάδελφοι, επιτέλους ας απαντήσει η Αντιπολίτευση συγκεκριμένα. Με αυτές τις δημοσιονομικές συνθήκες θα δίνατε παραπάνω; Και που θα βρίσκατε τους πόρους; Θα δίνατε λιγότερο και γιατί; Οφείλετε μία ξεκάθαρη αιτιολογία. Θα βοηθούσε πολύ για να γίνει κατανοητή η πολιτική σας στο σύνολο των πολιτών.
ΜΙΛΤΙΑΔΗΣ ΕΒΕΡΤ: Τα αποθεματικά των ταμείων τα παίξατε στο Χρηματιστήριο και τα χάσατε. Αυτό κάνατε.
ΠΡΟΕΔΡΕΥΩΝ (Κωνσταντίνος Γείτονας): Κύριε Έβερτ, θα σας παρακαλέσω ιδιαίτερα να μην κάνετε διακοπές. Δεν υπάρχει κανένας λόγος...
ΜΙΛΤΙΑΔΗΣ ΕΒΕΡΤ: Τα παίξατε στο Χρηματιστήριο και τα χάσατε.
ΠΡΟΕΔΡΕΥΩΝ (Κωνσταντίνος Γείτονας): Κύριε Έβερτ, μπορείτε να αναπτύξετε τον αντίλογό σας στη συνέχεια.
ΔΗΜΗΤΡΙΟΣ ΛΙΝΤΖΕΡΗΣ: Κύριε Έβερτ, δεν χάθηκε τίποτα από αυτά που λέτε. Οι όποιες απώλειες είναι λογιστικές. Κανείς δεν πρόκειται να πουλήσει αυτές τις μετοχές, εκτός και αν εισηγείστε κάτι τέτοιο. Αντιλαμβάνεστε, όμως, τις συνέπειες για την κοινωνία.
ΜΙΛΤΙΑΔΗΣ ΕΒΕΡΤ: Δεν τα αφήνετε αυτά. Δεν ντρέπεστε να μιλάτε με αυτό τον τρόπο; 
ΠΡΟΕΔΡΕΥΩΝ (Κωνσταντίνος Γείτονας): Κύριε Έβερτ, θα σας παρακαλέσω ιδιαίτερα.
ΜΙΛΤΙΑΔΗΣ ΕΒΕΡΤ: Απάτη διαπράξατε!
ΠΡΟΕΔΡΕΥΩΝ (Κωνσταντίνος Γείτονας): Θα σας παρακαλέσω για τελευταία φορά να σταματήσετε.
ΔΗΜΗΤΡΙΟΣ ΛΙΝΤΖΕΡΗΣ: Σεβόμενος απολύτως την ιστορία σας, δεν απαντώ σε αυτές τις διακοπές σας.
ΠΡΟΕΔΡΕΥΩΝ (Κωνσταντίνος Γείτονας): Και καλώς κάνετε, κύριε συνάδελφε. Συνεχίστε την ομιλία σας.
ΔΗΜΗΤΡΙΟΣ ΛΙΝΤΖΕΡΗΣ: Θεωρώ, όμως, ότι η ουσία του λόγου μου είναι με επιχειρήματα και σε τίποτα δεν μπορεί να την αμαυρώσουν οι όποιες παρεμβάσεις που δεν έχουν σχέση με την πραγματικότητα.
Λέω, λοιπόν, ξανά: Αιτιολογήστε που θα βρίσκατε τα χρήματα για να δώσετε περισσότερα. Μήπως θα αυξάνατε το Α.Ε.Π.; Γνωρίζετε βεβαίως ότι με μετρήσεις και του Διεθνούς Νομισματικού Ταμείου και του ΟΟΣΑ και της Ευρωπαϊκής Ένωσης, η Ελλάδα έχει τον υψηλότερο ρυθμό ανάπτυξης από όλες τις χώρες της Ευρώπης. Κινείται δύο μονάδες υψηλότερα από το μέσο όρο της Ευρωζώνης. Και αυτά είναι αδιάψευστα στοιχεία.
Μόνιμη επωδός της Νέας Δημοκρατίας -για τον οποίο και η διακοπή που υπέστην- είναι ότι οδηγήσαμε τα ασφαλιστικά ταμεία σε πτώχευση. Οι αριθμοί όμως και η πραγματικότητα τη διαψεύδουν. Ας τους ακούσουμε νηφάλια.
Οι επενδύσεις στην κοινωνική ασφάλεια του προϋπολογισμού του 2001 αυξήθηκαν κατά 8,2% σε σχέση με το 2000. Το 2001 το κράτος επιδοτεί τις συντάξεις με 2,5 τρισεκατομμύρια, που αντιστοιχεί στο 45% των συντάξεων που καταβάλλονται στη χώρα μας. Την αντίστοιχη περίοδο 1999-2001 τα έσοδα των κυριοτέρων ασφαλιστικών οργανισμών αυξήθηκαν κατά 13%. Η αύξηση αυτή οφείλεται στη συνεχή βελτίωση των μηχανισμών είσπραξης, στη μείωση της εισφοροδιαφυγής, στην αύξηση του συνολικού αριθμού ασφαλισμένων, που προήλθε από τη νομιμοποίηση των οικονομικών μεταναστών. Σημαντικά υψηλότερη ήταν η συνεισφορά του κράτους στην αύξηση των συνολικών εσόδων, κάτι που καταδεικνύει το ιδιαίτερο ενδιαφέρον της πολιτείας για την ενίσχυση του ασφαλιστικού συστήματος. Συγκεκριμένα, το 2000 ήταν 229 εκατομμύρια ECU. Το 2002 θα είναι 440 εκατομμύρια ECU, αύξηση που προσεγγίζει το 88%. 
Η αύξηση των δαπανών στο ίδιο χρονικό διάστημα ανήλθε σε 22% και οφείλεται στην αύξηση των συντάξεων κατά 19%, στην αύξηση των δαπανών για φάρμακα κατά 26% και στη νοσοκομειακή περίθαλψη κατά 16%.
Αξίζει να σημειωθεί ότι η αύξηση στις δαπάνες για τις συντάξεις κατά 19% αντανακλά πραγματική βελτίωση του εισοδήματος των συνταξιούχων διότι κατ' αυτό το χρονικό διάστημα ο απόλυτος αριθμός των συνταξιούχων αυξήθηκε μόλις κατά 3%. 
Η κυβερνητική κατεύθυνση, κυρίες και κύριοι συνάδελφοι είναι συγκεκριμένη και σταθερή. Ενώ αυξάνεται η εισφορά του κράτους σε πραγματικές τιμές επιδιώκεται η ορθολογικοποίηση στη σχέση εξόδων δαπανών των ταμείων με στόχο τη βιωσιμότητά τους και τη στήριξη των ασθενεστέρων οικονομικά στρωμάτων του πληθυσμού. 
Η ισορροπία του ασφαλιστικού συστήματος είναι ζήτημα υψηλής προτεραιότητας για τη χώρα μας, αλλά και για την Ευρώπη. Η επίλυση αυτού του προβλήματος θα βοηθήσει πολλαπλά την ελληνική κοινωνία και την οικονομία διότι θα διαμορφώσει όρους βεβαιότητας και εμπιστοσύνης μεταξύ τους. 
Βεβαίως η Ελλάδα δεν έχει άμεσο πρόβλημα ασφαλιστικού συστήματος, αλλά μία σωστή και μακροχρόνια αναπτυξιακή και κοινωνική πολιτική πρέπει να προβλέπει τις εξελίξεις και να δίνει ορθές, διαχρονικές απαντήσεις. 
Βασικό μέλημα του κοινωνικού κράτους είναι η δημιουργία προϋποθέσεων για πλήρη απασχόληση, ο διαρκής αγώνας ενάντια στην ανεργία. Αποφασιστικό ρόλο σε αυτήν την κατεύθυνση έχουν οι πολιτικές κατάρτισης και επανακατάρτισης. Ο Πρωθυπουργός έχει κατ' επανάληψη δηλώσει πως στόχος της Κυβέρνησης είναι η κατάρτιση και η επανακατάρτιση εξακοσίων χιλιάδων εργαζομένων και ανέργων μέχρι το 2004. 
Στο σημερινό οικονομικό περιβάλλον σημασία έχουν και οι στέρεες βάσεις που δίνει το εκπαιδευτικό σύστημα, αλλά και οι γνώσεις για τις συνεχείς εξελίξεις στον τομέα της τεχνολογίας και εν γένει της εργασίας. Αυτή η επαγγελματική κατάρτιση είναι αρμοδιότητα του Υπουργείου Εργασίας. Ήδη από το Σεπτέμβριο ο Πρωθυπουργός εξήγγειλε τη δημιουργία ενός εθνικού κέντρου επαγγελματικού προσανατολισμού, που θα συνδέσει την επαγγελματική κατάρτιση με την απασχόληση. Έχει εξασφαλιστεί η αναγκαία χρηματοδότηση από εθνικούς και κοινωνικούς πόρους. Τα ποσά 190.000.000.000 για επαγγελματική εκπαίδευση, 90.000.000.000 για αρχική επαγγελματική κατάρτιση, 400.000.000.000 για συνεχιζόμενη επαγγελματική κατάρτιση. 
Μία προσεκτική ματιά στις επιχορηγήσεις του τακτικού προϋπολογισμού στον ΟΑΕΔ θα αποκαλύψει αύξηση της τάξης του 165% παρακαλώ μεταξύ των ετών 2001 και 2002. Συγκεκριμένα 18.500.000 ευρώ το 2001 και το 2002 θα προσεγγίσει τα 50.000.000. Η μάχη για την απασχόληση είναι συνεχής. Με έργο και μεθοδικότητα δημιουργούμε ισχυρό κοινωνικό κράτος. 
Κυρίες και κύριοι συνάδελφοι, το κοινωνικό πρόσωπο του κράτους που σταθερά οικοδομούμε δεν φαίνεται μόνο από τις δαπάνες που προανέφερα. Υπάρχουν και άλλες πρόσθετες και έμμεσες κοινωνικές παροχές που επεκτείνουν το δίκτυο της κοινωνικής προστασίας. Θα ήταν παράλειψη να μην αναφερθούν σήμερα. Αυτές ξεκίνησαν την προηγούμενη δεκαετία και εξακολουθούν να επιχορηγούνται μέσω του τακτικού προϋπολογισμού όσες δεν πέρασαν στην Τοπική Αυτοδιοίκηση με αντίστοιχη εξεύρεση πόρων. Αναφέρω ενδεικτικά τον επιτυχημένο θεσμό των Κέντρων Ανοικτής Προστασίας Ηλικιωμένων, τους παιδικούς σταθμούς που πολλαπλασιάζονται, τον κοινωνικό τουρισμό και τις επιδοτήσεις στους συγκοινωνιακούς φορείς. 
Κυρίες και κύριοι συνάδελφοι, ο κοινωνικός προϋπολογισμός του 2001, που συζητάμε, είναι η αφετηρία για ακόμα μεγαλύτερες κοινωνικές παροχές τα επόμενα χρόνια. Αυτό το αποδεικνύει ο κοινωνικός προϋπολογισμός του 2002 που κατατέθηκε και θα συζητηθεί σύντομα στο Σώμα. 
Η κοινωνική πολιτική ενισχύεται με πόρους που εξασφαλίστηκαν από τη μείωση του δημοσίου χρέους χωρίς να επηρεάζεται η δημοσιονομική σταθερότητα της οικονομίας. Το επίδομα κοινωνικής αλληλεγγύης από 84 δισεκατομμύρια το 2000, αυξήθηκε σε 110 δισεκατομμύρια το 2001 και σε 122 δισεκατομμύρια το 2002. Αυξήθηκε δηλαδή στα τρία χρόνια σε ένα ποσοστό της τάξης του 45%. 
Ακόμα η συμμετοχή του δημοσίου στη χρηματοδότηση της κοινωνικής ασφάλισης σύμφωνα με το ν. 2084/92 από 78 δισεκατομμύρια το 2000 σε 80 δισεκατομμύρια το 2001 και 150 δισεκατομμύρια το 2002 αύξηση μεγάλη της τάξης του 92%.
Αξίζει επίσης να αναφερθεί ότι ο προϋπολογισμός του Υπουργείου Εργασίας αυξήθηκε κατά 6,5% σε σχέση με πέρυσι. 
Κλείνοντας θα πω μόνο μια φράση, κύριε Πρόεδρε. Η προσφορά της παράταξης και σήμερα της Κυβέρνησης που αποτελεί την πολιτική της έκφραση στην Ελλάδα συνεχίζεται αδιάκοπα γι' αυτό και ο λαός μας της εμπιστεύεται τη διακυβέρνηση της χώρας σε αλλεπάλληλες εκλογικές αναμετρήσεις. Κανείς από εμάς δεν μπορεί να επαναπαύεται. Πρέπει να δίνουμε συνεχώς περισσότερα. Η Κυβέρνηση θα κριθεί από τη δυνατότητά της να θεμελιώσει μια κοινωνία ευημερίας. Άλλωστε ότι υπερβαίνει τις πολιτικές αντιπαραθέσεις και διαρκεί αποτελεί την ουσία της προσφοράς στην πολιτική. 
Χρέος της Κυβέρνησης είναι να συνεχίσει να προωθεί το κοινό αγαθό. Η τελική κρίση του λαού θα τη δικαιώσει πάλι. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιακουμάτος έχει το λόγο.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, η Νέα Δημοκρατία με μεγάλο πολιτικό κόστος έκανε μεταρρυθμίσεις και στην κοινωνική ασφάλιση διασώζοντάς τη από το χείλος του γκρεμού που την είχαν οδηγήσει πρακτικές και πολιτικές των προηγουμένων κυβερνήσεων του ΠΑΣΟΚ και από την αυτοκρατορία των ελλειμμάτων την αδυναμία πληρωμής της σύνταξης και του μισθού έδωσε προοπτική δεκαετιών. Η Νέα Δημοκρατία με την ασφαλιστική μεταρρύθμιση της περιόδου 1990-1993 κατόρθωσε όχι μόνο να εξαλείψει το έλλειμμα που υπήρχε στο τέλος της δεκαετίας του 1980 από την πολιτική "Τσοβόλα δώστα όλα" αλλά από το 1992 το μετατρέψαμε και σε πλεόνασμα και είχαμε 39 δισεκατομμύρια το 1993, 130 δισεκατομμύρια το 1994, 239 δισεκατομμύρια το 1995 και 336 δισεκατομμύρια το 1996.
Από το 1996 και μετά άρχισε η πτώση του πλεονάσματος και η εκδήλωση της νέας κρίσης του ασφαλιστικού συστήματος που το βιώνουμε σήμερα καθημερινά. Οι νόμοι της Νέας Δημοκρατίας την περίοδο 1990-1993 θωράκισαν το ασφαλιστικό σύστημα. Με τις ρυθμίσεις των νόμων αυτών εξοικονομήθηκαν σε μόνιμη βάση πόροι της τάξης του 3% και 4% του ΑΕΠ δηλαδή 1,5 τρισεκατομμύριο δραχμές, όσα είναι σήμερα αυτά που λείπουν από την κοινωνική ασφάλιση. Έτσι δημιουργήθηκαν οι άσπρες τρύπες που στήριξαν την είσοδο της Ελλάδας στην ΟΝΕ. 
Το μόνο καλό απ' όσα έκανε μέχρι σήμερα η Κυβέρνηση του ΠΑΣΟΚ είναι ότι δεν κατήργησε την ασφαλιστική μεταρρύθμιση της Νέας Δημοκρατίας αν και την πολεμήσατε με σφοδρότητα. Θα σας θυμίσω ότι τότε αποχωρήσατε από τη Βουλή κατά την ψήφιση του ν. 2084 και καταγγείλατε ότι όταν γίνετε κυβέρνηση αμέσως θα αποσύρετε αυτό το νόμο. Σήμερα τον έχετε σημαία.
Ούτε όμως καταφέρατε να εφαρμόσετε τις βασικές πτυχές αυτού του νόμου. Το αντίθετο μάλιστα θα έλεγα. Αν λάβει κανείς υπόψη την τριμερή χρηματοδότηση που θέσπισε η Νέα Δημοκρατία σήμερα το ΠΑΣΟΚ, κύριε Υπουργέ, χρωστάει πάνω από 700 δισεκατομμύρια δραχμές. Τα ταμεία χρωστούν στα νοσοκομεία, τα νοσοκομεία στους προμηθευτές, οι προμηθευτές στις τράπεζες και ούτω καθ' εξής.
Από τη μια η Κυβέρνηση θέλει -έτσι λέει- να προχωρήσει σε αλλαγές θωρακίζοντας τη βιωσιμότητα του συστήματος και συνεχώς αυτό λέτε. Αλλά ταυτόχρονα εσείς οι ίδιο αναθεωρείτε κάθε τι που είναι σημαντικό και σωστό προς αυτήν την κατεύθυνση. Απόδειξη ότι σ' αυτά τα χρόνια η Κυβέρνηση του ΠΑΣΟΚ δεν οδήγησε τυχαία σε χρεοκοπία την κοινωνική ασφάλιση.
Έχετε ψηφίσει, κύριοι συνάδελφοι του ΠΑΣΟΚ, εκατόν πενήντα αντιασφαλιστικές ρυθμίσεις από το 1993 μέχρι σήμερα που αποδόμησαν το σύστημα και το οδήγησαν ξανά σε χρεοκοπία. 
Θυμίζω τι εννοώ, λέγοντας χρεοκοπία. Στις 16 Νοεμβρίου, κύριε Υπουργέ, σας κάναμε την επερώτηση για τη χρεοκοπία των ασφαλιστικών ταμείων. Πληρώνετε συντάξεις και δώρο Χριστουγέννων το 2001 με δανεικά, υποθηκεύοντας το μέλλον των νέων παιδιών. Σήμερα θα σας καταθέσω την απόφαση -πιστεύω να τη γνωρίζετε, αλλά για να είμαστε σαφείς- του διοικητικού συμβουλίου του ΙΚΑ, το οποίο πήρε δάνειο 70.000.000.000 δραχμές από την Εθνική Τράπεζα, την Πίστεως και την Εμπορική για να πληρωθούν οι συντάξεις.
Καταθέτω στα Πρακτικά την απόφαση του διοικητικού συμβουλίου του ΙΚΑ που μιλάει για 70.000.000.000 δραχμές δάνειο φέτος. Το ίδιο έκανε και πέρυσι.
(Στο σημείο αυτό ο Βουλευτής κ, Γεράσιμος Γιακουμάτος καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Επίσης, κύριε Υπουργέ, έχω απόφαση του διοικητικού συμβουλίου του ΙΚΑ ότι πήρατε από το ΛΑΦΚΑ 20.000.000.000 δισεκατομμύρια δραχμές. Έτσι πληρώνονται οι συντάξεις του ΙΚΑ και των ασφαλιστικών ταμείων. Κάθε χρόνο γίνεται αυτή η δουλειά. Με "δανεικά και αγύριστα" υποθηκεύεται το μέλλον αυτού του τόπου.
Είναι το μόνο λάθος που κάνετε; Τα ταμεία υποχρεώνονταν κάθε πέντε χρόνια να έχουν; Δεν το έκαναν ποτέ. Κάθε χρόνο τα ταμεία όφειλαν να έχουν ισολογισμούς. Ποτέ δεν εφαρμόστηκαν. Και ήρθατε το 2000 να τους καταργήσετε με νόμο. Γιατί ανέχεστε αυτήν την παρανομία; Τι σας κάνει να καταργήσετε τους ισολογισμούς από τα ταμεία; Επτά χρόνια παραβιάζατε κατάφωρα το νόμο, ώσπου τον καταργήσατε.
Επίσης, υπάρχει στο νόμο σύσταση Ειδικής Επιτροπής Ελέγχου και Διαχείρισης της περιουσιακής κατάστασης των ταμείων. Αυτή προβλεπόταν με νόμους να γίνει. Συγκροτήθηκε λίγο πριν τις εκλογές, δεν έχει συνεδριάσει και δεν έχει πάρει καμία απόφαση ακόμα. Φέρτε μας τις αποφάσεις που πήρε η ΑΕΔΕΚ και ποιες μετοχές αγοράστηκαν μέσω αυτής της εταιρείας. Καμία!
Η σύσταση στη Γενική Γραμματεία Κοινωνικών Ασφαλίσεων ειδικής επιτροπής η οποία θα ελέγχει τις δαπάνες των ταμείων δεν υπάρχει. Προβλέπεται από το νόμο και ακόμα δεν την έχετε εφαρμόσει.
Ακόμα δεν κάνατε τη δημιουργία ασφαλιστικού μητρώου και την κάρτα κοινωνικής ασφάλισης, με αποτέλεσμα η Ελλάδα να έχει δεκατρία εκατομμύρια ασφαλισμένους και δέκα εκατομμύρια πολίτες. Αυτή είναι η κατάσταση που επικρατεί σήμερα στην κοινωνική ασφάλιση. Ήρθαν οι Βρετανοί, οι οποίοι εντόπισαν τους δεκαοκτώ χιλιάδες νεκρούς, όπως δήλωσε και ο διοικητής του ΙΚΑ, πληρώσαμε πάνω από 30.000.000.000 δισεκατομμύρια δραχμές συντάξεις και μας ψέγουν γι' αυτό.
Κύριε Υπουργέ, σήμερα έχω την τιμή να εισηγούμαι εκ μέρους της Νέας Δημοκρατίας τον πρώτο προϋπολογισμό. Είναι ο ν. 2084 της Νέας Δημοκρατίας. Επί εννέα ολόκληρα χρόνια δεν καταφέρατε να ανταποκριθείτε σε αυτό τον προϋπολογισμό. Ο εκσυγχρονισμός σας χρειάζεται αραμπά. Χρειάζεστε εννιά, δεκαεννέα, ίσως και εκατόν εννέα χρόνια για να αντιληφθείτε πώς προχωρά η κοινωνία και τι χρειάζεται η κοινωνική ασφάλιση.
Εν πάση περιπτώσει, καταθέτετε τέλη Σεπτεμβρίου τον κοινωνικό προϋπολογισμό του 2001. Έρχεστε στις 4 Δεκεμβρίου του 2001 να συζητήσουμε τι, κύριε Υπουργέ; Ποιον κοροϊδεύουμε; Ποιος κοροϊδεύει ποιον; Προϋπολογισμός το Δεκέμβρη του 2001; Τουλάχιστον να τον αποκαλέσουμε απολογισμό. Να, λοιπόν, γιατί εσείς πράγματι βαφτίζετε το ψάρι, κρέας.
Κύριοι συνάδελφοι, η Κυβέρνηση διατείνεται ότι επιδιώκει -το είπε και στο Συνέδριο- ένα κοινωνικό πρόσωπο. Ειδικά στον κ. Σημίτη με την ανάλγητη μάσκα που έχει, του χρειάζεται να φορά ένα κοινωνικό πρόσωπο, το οποίο προσπαθεί να περάσει στην ελληνική κοινωνία. Προσπαθεί να μας πείσει για ένα σύγχρονο κοινωνικό κράτος. 
Έκανε φιλότιμες προσπάθειες ο καινούριος συνάδελφος -με την καλή έννοια "καινούριος"- κ. Λιντζέρης, αλλά διάβαζε τον προϋπολογισμό ανάποδα.
Κύριε συνάδελφε, θα σας πω ποια είναι τα πραγματικά νούμερα και θα σας παραπέμψω και στις σελίδες για να τον διαβάσετε. Είναι ένας κοινωνικός προϋπολογισμός που έχει δύο όψεις, οι οποίες αμφότερες είναι άκρως αρνητικές και για το μέλλον του συνταξιοδοτικού συστήματος και για τους δείκτες της κοινωνικής πρόνοιας. Στη διαχρονική εξέλιξη συνταξιούχων και ασφαλισμένων διαπιστώνεται ότι ο αριθμός των ασφαλισμένων μειώνεται έναντι των συνταξιούχων! Όσο δε για την περιουσιακή κατάσταση των ασφαλιστικών ταμείων, συνεχώς αυτή μειώνεται
O μύθος του κοινωνικού κράτους καταρρίπτεται και το αληθινό πρόσωπο του σοσιαλιστικού εκσυγχρονισμού αποκαλύπτεται καθημερινά. Αναφέρω ενδεικτικά, κύριε συνάδελφε, που διαβάζατε τον κοινωνικό προϋπολογισμό ανάποδα. Είναι προϋπολογισμός ανάλγητος, όχι κοινωνικός. Ποια είναι η βασικότερη πηγή χρηματοδότησης του ασφαλιστικού συστήματος; Πρώτον, οι εργαζόμενοι, δεύτερον οι εργοδότες και τρίτον το κράτος. Για να δούμε στη σελίδα 49 τι λέει ο κοινωνικός προϋπολογισμός. Λέει ότι οι εργοδότες καταθέτουν 1,85 δισεκατομμύρια, οι εργαζόμενοι 2,35 τρισεκατομμύρια . και η συμμετοχή του κράτους είναι μόνο 274 δισεκατομμύρια. Δηλαδή 4,59% συνεισφέρει το κράτος σε αυτήν την κοινωνική ασφάλιση. Και αυτό είναι στη σελίδα 57 του κοινωνικού προϋπολογισμού.
Το δεύτερο. Δύο ειδών είναι τα ελλείμματα. Χάος έχετε δημιουργήσει στην κοινωνική ασφάλιση. Με δανεικά οι συντάξεις. Σήμερα πραγματικά έχετε υποθηκεύσει το μέλλον αυτού του τόπου. Πράγματι από πέρσι προβλέπονται κατά 36% 520 δισεκατομμύρια από 382 του 2000. Περιορίστηκε όμως από πέρσι 117 δισεκατομμύρια και φθάνει στα 101 δισεκατομμύρια. Όλα τα μεγάλα ασφαλιστικά ταμεία είναι ελλειμματικά. Το ΙΚΑ κατά 316 δισεκατομμύρια και προβλέπεται για το 2002 σε 436 δισεκατομμύρια. Το ΤΑΠΟΤΕ κατά 48,8%. Η ΔΕΗ κατά 57,6. Και όλα αυτά αναφέρονται στις σελίδες 81 έως 85 για να δείτε τα τεράστια ελλείμματα που έχετε συσσωρεύσει στην κοινωνική ασφάλιση. Εμείς σας το επισημάναμε και με επερώτηση αλλά κάθε χρόνο τα ίδια κάνετε, δανεικά για να πληρώσετε το δώρο.
Τρίτον η απόδοση της κινητής και ακίνητης περιουσίας των ταμείων αντί να αυξάνεται μειώνεται συνεχώς. Ούτε τα αμοιβαία κεφάλαια των ταμείων είδαμε ούτε την αξιοποίηση των ακινήτων τους, προς όφελος των ασφαλισμένων. Είναι αντικείμενο έρευνας. Και πράγματι ο Μιλτιάδης Έβερτ έχει καταθέσει για τη "ΔΕΚΑ" και για τα ασφαλιστικά ταμεία. Έπρεπε να έχει συσταθεί εξεταστική επιτροπή γιατί έπρεπε να γίνει έρευνα γι' αυτήν την κατατρακύλα του χρηματιστηρίου που έχει επηρεάσει πρώτα και κυριότερα τα ασφαλιστικά ταμεία. 
Θα σας πω τι είναι τα ταμεία των οποίων συνεχίζουν και αγοράζουν μετοχές και μάλιστα μετοχές που επηρεάζουν και το δείκτη. Στο τέλος του 1999 το σύνολο της περιουσίας των ταμείων, ήταν 5,61 τρισεκατομμύρια και στο τέλος του 2000 έγινε 5,29 τρισεκατομμύρια. Δηλαδή μείωση 320 δισεκατομμύρια, ποσοστό 5,7%. Αυτά είναι στη σελίδα 239 για να δείτε το χάλι της κινητής και ακίνητης περιουσίας των ασφαλιστικών ταμείων. Και ενώ αυτά συμβαίνουν έρχεσθε συνεχώς στη Βουλή και μας λέτε ότι οι δαπάνες για την κοινωνική προστασία αυξάνονται. 
Κύριε συνάδελφε, θέλω να δείτε τη σελίδα 30, όπου δείχνει ότι το 1990 η Νέα Δημοκρατία είχε δαπάνες για την κοινωνική πρόνοια 19,22% και το 2001 με το 20,4 που έχετε μας λέτε για αύξηση δαπανών, και επαίρεσθε και δεν ντρέπεσθε να μιλάτε για αύξηση κοινωνικών δαπανών, όταν το 19,22% στο ΑΕΠ το κάνατε 20,4; Δεν λέτε κ. Λιντζέρη ποιες είναι οι κοινωνικές δαπάνες στην Ευρωπαϊκή Ένωση. Την επικαλείσθε όμως όταν θέλετε. Όταν δεν σας συμφέρει την αποκρύπτετε για να μην αναδείξετε το αποκρουστικό σας που έχετε. Είναι 25%-34% οι δαπάνες στο ΑΕΠ στην Ευρώπη. Αυτό δεν το λέτε. Και βέβαια να πάρουμε πέρα από τις συνολικές κοινωνικές δαπάνες, τις επιμέρους δαπάνες, όπως για την κοινωνική πρόνοια, δηλαδή, ιδρυμάτων προστασίας υπερηλίκων, αναπήρων, παιδικής προστασίας.
Η κρατική επιχορήγηση φέτος είναι μειωμένη σε σχέση με πέρσι κατά 26,4%. Από 66 δισεκατομμύρια το 2000 έφτασε τα 60 δισεκατομμύρια το 2001. Είναι στη σελίδα 409. Βέβαια στη δαπάνη για τα οικογενειακά επιδόματα ποιείτε τη νήσσα. Έχω εδώ τον προϋπολογισμό του ΟΑΕΔ. Μέσω του ΟΑΕΔ εισπράξατε μέσα από τις εισφορές εργαζομένων και εργοδοτών το 2000 116 δισεκατομμύρια και δώσετε 23 δισεκατομμύρια. Είναι οι εισφορές του λογαριασμού για τα οικογενειακά επιδόματα. Για του χρόνου προβλέπετε 21 δισεκατομμύρια. Αυτή είναι η ευαισθησία σας γι΄ αυτό το μεγάλο πρόβλημα του δημογραφικού. Έτσι βοηθάτε την ελληνική οικογένεια. Αυτήν την κοινωνική προστασία παρέχετε στους Έλληνες πολίτες.
Μίλησε ο εισηγητής σας για ιατροφαρμακευτική κάλυψη και για δαπάνες, όταν από 23 δισεκατομμύρια το 2000 φθάσαμε στα 18 δισεκατομμύρια το 2001. Είναι στη σελίδα 389, κύριε Λιντζέρη. Να διαβάζετε τα νούμερα κανονικά και όχι ανάποδα. Και ποιος κοροϊδεύει ποιον, θα το καταλάβετε όταν έρθουν οι εκλογές. Εξαπατήσατε τον Έλληνα ψηφοφόρο το 2000, λέγοντας ψέματα για 152.000 και υφαρπάξατε την ψήφο των συνταξιούχων. Όταν έρθουν όμως οι εκλογές, θα δείτε την απάντηση του ελληνικού λαού.
Έρχομαι σε ένα σημαντικό θέμα, που ενδιαφέρει το σύστημα κοινωνικής ασφάλισης. Είναι η επιδείνωση της σχέσης μεταξύ ασφαλισμένων και συνταξιούχων. Δεν οφείλεται μόνο στην αύξηση του αριθμού των συνταξιούχων, αλλά περισσότερο στη μείωση του αριθμού των εργαζομένων. Από τα τέσσερα εκατομμύρια εκατόν τριάντα πέντε χιλιάδων τριακοσίων πενήντα ενός ασφαλισμένων το 1995 στα ταμεία κύριας σύνταξης, το 2000 φτάσαμε σε τρία εκατομμύρια επτακόσιους εβδομήντα εννέα χιλιάδες ασφαλισμένους. Αυτό είναι στη σελίδα 17. Αντίστοιχα οι συνταξιούχοι από ένα εκατομμύριο οκτακόσιες χιλιάδες το 1995, το 2001 έφτασαν τα δύο εκατομμύρια εκατόν δέκα εννέα χιλιάδες. Ποσοστό αύξησης 20,1%. Η σχέση εργαζομένων και συνταξιούχων είναι σήμερα 1 προς 1,7. Αυτό είναι δραματικό. Αντί για υποδομές στον παραγωγικό ιστό της χώρας, που θα οδηγούσαν σε θέσεις εργασίας, παρά τα εθνικά σχέδια δράσης του ΠΑΣΟΚ -1 τρισεκατομμύριο για το εθνικό σχέδιο δράσης για την απασχόληση- παρά το ότι ο Πρωθυπουργός υποσχέθηκε προεκλογικά τριακόσιες χιλιάδες νέες θέσεις εργασίας, βλέπουμε ότι ο παραγωγικός ιστός της χώρας αποδιοργανώθηκε, με αποτέλεσμα να δημιουργηθούν χιλιάδες θέσεις ανεργίας.
Κι ενώ συμβαίνουν όλα αυτά, ας δούμε τις ζημιές στην κινητή περιουσία των ασφαλιστικών ταμείων. Έχουν ζημιά άνω των 512 δισεκατομμυρίων δραχμών με τα σημερινά δεδομένα της χρηματιστηριακής αγοράς στα αποθεματικά τους, που βρίσκονται επενδεδυμένα σε μετοχές και σε αμοιβαία κεφάλαια. Αυτό γιατί στον κοινωνικό προϋπολογισμό απεικονίζονται η αξία και τα τεμάχια του μετοχικού χαρτοφυλακίου και των αμοιβαίων όλων των ασφαλιστικών ταμείων, όπως είχαν διαμορφωθεί στο τέλος του 2000 σε σύγκριση με το 1999, όταν ο γενικός δείκτης βρισκόταν στις 5.500 μονάδες. Το 2000 έκλεισε στο επίπεδο των 3.500 μονάδων. Οι απώλειες του χαρτοφυλακίου των ταμείων εμφανίζονται στον κοινωνικό προϋπολογισμό ανάγλυφα.
Στο τέλος του 2000 φτάνουν τα 467 δισεκατομμύρια από την πτώση των μετοχών και στα 45 δισεκατομμύρια από την πτώση των αμοιβαίων σε σύγκριση με την αξία του 1999. Σήμερα, όμως, ο δείκτης που έχει 2.600 μονάδες, έχουμε καταγράψει από την αρχή του έτους μείωση στα ασφαλιστικά ταμεία κατά 30%.
'Όπως προκύπτει, λοιπόν, από τα στοιχεία του κοινωνικού προϋπολογισμού για την περιουσιακή κατάσταση των ασφαλιστικών ταμείων, θα δείτε στη σελίδα 239, εδώ θα καταλάβετε πού έχουν φτάσει τα ασφαλιστικά ταμεία σήμερα.
Βλέπουμε, λοιπόν, ότι αν υπολογιστούν οι δείκτες για τις απώλειες από το χρηματιστήριο από την 1/1/2000 έχουμε σήμερα περίπου 700 με 750 δισεκατομμύρια δραχμές μείωση της κινητής περιουσίας του ΙΚΑ. Δηλαδή, μέσα σε μια διετία, αγαπητοί συνάδελφοι, στο βάραθρο της Σοφοκλέους η κοινωνική ασφάλιση, δηλαδή, οι εισφορές των εργαζομένων έχασαν 1 τρισεκατομμύριο δραχμές, αγοράζοντας μετοχές -άκουσον άκουσον, κύριε συνάδελφε, στη σελίδα 252 του κοινωνικού προϋπολογισμού- του Λαμπρόπουλου. Στο Θεό σας, η κοινωνική ασφάλιση αγόρασε με ποια λογική και με ποια κριτήρια τέτοιες μετοχές και επενδύσατε τα χρήματα των εργαζομένων, κύριε Υπουργέ; Είναι απαράδεκτο, είναι κολάσιμη ποινικά πράξη, είναι έγκλημα κατά των χρημάτων του Έλληνα εργαζόμενου πολίτη. Γι' αυτό σήμερα θρηνούμε ένα τρισεκατομμύριο από την κοινωνική ασφάλιση.
Κύριε Υπουργέ, με εικονικούς προϋπολογισμούς, με απολογισμούς που βαφτίζονται προϋπολογισμοί, με υποθετικά σενάρια, με αυθαίρετες παραδοχές όπως μας είπε ο εισηγητής της Πλειοψηφίας, δεν μπορεί να μειωθεί ούτε το εκρηκτικό πρόβλημα της ανεργίας ούτε οι κοινωνικές περιφερειακές ανισότητες. Δεν εξασφαλίζεται η υγεία ακόμα, σε επίπεδο ανθρώπινης αξιοπρέπειας. Δεν χτίζεται ισχυρή παιδεία, δεν χτίζεται κοινωνικό κράτος και κοινωνική προστασία. 
Είναι φανερό ότι αυτή η Κυβέρνηση δεν θα τολμήσει, δεν μπορεί να τολμήσει και για μια ακόμα φορά τα βάρη θα πέσουν στους ώμους των μισθωτών και των εργαζομένων. Μέσα σε μια διετία στο βάραθρο της Σοφοκλέους χάσαμε ένα τρισεκατομμύριο και η Κυβέρνηση θριαμβολογεί, μιλάει για αύξηση κοινωνικών πόρων και για την ενίσχυση της χρηματοδότησης στα ασφαλιστικά ταμεία. 
Μετά απ΄ όσα κρύβει αυτός ο κοινωνικός προϋπολογισμός, είναι πράξη πολιτικά ανεύθυνη και καταδεικνύει για μια ακόμα φορά ότι το ΠΑΣΟΚ στερείται αξιοπιστίας, στερείται μέλλοντος και μ' αυτήν την κατάσταση ειδικά την κοινωνική ασφάλιση την οδηγείτε στον γκρεμό και τη χρεοκοπία.
Γι' αυτό, λοιπόν, όσο το δυνατόν γρηγορότερα προσαρμοστείτε στην πολιτική του κοινωνικού κράτους και στην πολιτική της ειλικρίνειας και της αλήθειας, τόσο καλύτερα για τον ελληνικό λαό και τα ασφαλιστικά ταμεία.
( Χειροκροτήματα από την πτέρυγα της Νέας Δημοκρατίας )
ΜΙΛΤΙΑΔΗΣ ΕΒΕΡΤ: Κύριε Πρόεδρε, το λόγο.
ΠΡΟΕΔΡΕΥΩΝ (Κωνσταντίνος Γείτονας): Κύριε Έβερτ, ζητήσατε το λόγο επί της διαδικασίας. Προφανώς, ζητάτε το λόγο επί του Κανονισμού. Σε τι συνίσταται το θέμα παρακαλώ;
ΜΙΛΤΙΑΔΗΣ ΕΒΕΡΤ: Κύριε Πρόεδρε, συζητάμε τον κοινωνικό προϋπολογισμό. Ίσως μετά από την συζήτηση του τακτικού προϋπολογισμού, που θα λάβει χώρα σε λίγες μέρες, είναι η σημαντικότερη συζήτηση πάνω σε θέματα προϋπολογισμού που έχουν σχέση με την υγεία και την ασφάλιση των Ελλήνων πολιτών. 
Δυστυχώς, απ' ό,τι διαπιστώνεται ούτε ο Πρωθυπουργός είναι στην Αίθουσα όπως θα όφειλε να είναι, αλλά δεν είναι ούτε καν ο κύριος Υπουργός. Τιμάμε τους Υφυπουργούς, αλλά θα έπρεπε τουλάχιστον στην Αίθουσα να είναι ο κύριος Υπουργός. Είναι έλλειψη σεβασμού. Στην Αίθουσα αυτήν την ώρα δεν υπάρχει ούτε απαρτία. 
ΠΡΟΕΔΡΕΥΩΝ (Κωνσταντίνος Γείτονας): Ζητήσατε το λόγο επί του Κανονισμού, για να κάνετε πολιτική παρατήρηση; Λυπάμαι δεν έχετε το λόγο.
ΜΙΛΤΙΑΔΗΣ ΕΒΕΡΤ: Επαναλαμβάνω, δεν υπάρχει ούτε απαρτία στην Αίθουσα και είναι έλλειψη σεβασμού προς το κοινωνικό σύνολο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, και σήμερα ακόμα, παρακολουθούμε έναν καυγά ανάμεσα στη Νέα Δημοκρατία και στο ΠΑΣΟΚ, στα πλαίσια του δικομματισμού γίνεται, χωρίς ουσιαστικό περιεχόμενο και το λέμε αυτό με την έννοια ότι η πολιτική που ακολουθεί σήμερα το ΠΑΣΟΚ στον κοινωνικό τομέα, είναι μια συνέχεια της πολιτικής που θεμελίωσε η Νέα Δημοκρατία, ιδιαίτερα στα ασφαλιστικά ταμεία.
Το ότι τότε αποχώρισε το ΠΑΣΟΚ, δεν το έκανε γιατί το πίστευε, αποχώρησε καθαρά για δημαγωγικούς λόγους και γιατί ήθελε να κερδίσει τις επόμενες εκλογές. Φάνηκε εκ των υστέρων ότι ακολούθησαν και άλλοι αντιασφαλιστικοί νόμοι και φτάσαμε σήμερα στο σημείο να συζητιέται και να μπαίνουν οι βάσεις από την Κυβέρνηση για ανατροπή και αυτού του κοινωνικού συστήματος, του ελάχιστου περιθωρίου που δίνει στην κοινωνική ασφάλιση, να το ανατρέψει και να εισάγει ένα άλλο που ουσιαστικά θα παραπέμπει τον εργαζόμενο στα ιδιωτικά ασφαλιστικά ταμεία. 
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Ο συνάδελφος κ.Λιντζέρης έκανε μεγάλες προσπάθειες για να στηρίξει τον προϋπολογισμό. Όμως θα έλεγα ότι αυτόν τον προϋπολογισμό που εμείς στην επιτροπή καταγγείλαμε σαν αντιλαϊκό, αντικοινωνικό και βαθιά ταξικό, οι μόνοι που βρέθηκαν να τον στηρίξουν είναι οι εφοπλιστές, οι βιομήχανοι, το ΕΒΕΑ, και φυσικά ο πρόεδρος της ΓΣΕΕ και κανένας άλλος. 
Από κει και πέρα, η Νέα Δημοκρατία τον αμφισβήτησε, γιατί δεν είναι τολμηρός, γιατί δεν παίρνει ακόμα πιο δραστικά μέτρα προς την κατεύθυνση των αναδιαρθρώσεων, γιατί οι αναδιαρθρώσεις που προαναγγέλλει η Κυβέρνηση μέσω του προϋπολογισμού δεν την εκφράζουν γιατί δεν είναι τόσο άμεσες και γρήγορες. 
Πέρα απ' αυτό, ακούστηκε από τον εισηγητή ότι η Κυβέρνηση δεν κάνει τίποτε άλλο παρά να ανησυχεί για τους εργαζόμενους, για τα κοινωνικά τους δικαιώματα, την απασχόληση και το πώς βελτίωσε όλα αυτά τα χρόνια με αυξήσεις, δαπάνες κλπ. Υπάρχουν στοιχεία και στον κοινωνικό προϋπολογισμό. 
Ο Πρωθυπουργός στην Έκθεση της Θεσσαλονίκης, παρουσίασε τα 9.700 δισεκατομμύρια που είναι το σύνολο των δαπανών για την κοινωνική ασφάλιση, σαν παροχές του ΠΑΣΟΚ. Και όμως, απ' αυτά είναι μόνο τα 22 δισεκατομμύρια. Τα άλλα, είναι από τους εργαζόμενους.
Τώρα για τις συντάξεις. Λέχθηκε ότι ανέβηκαν κατά 19%. 'Αμα βγείτε έξω και το πείτε, θα σας πάρουν με τις πέτρες οι συνταξιούχοι. Κάνουν αγώνες και ζητάνε 10.000 δραχμές και τους δέρνετε. 'Οσο για τους αγρότες και τους παιδικούς σταθμούς που μιλήσατε, εδώ πρέπει να πω ότι ενώ ήταν κρατικοί οι παιδικοί σταθμοί και είχε τη δυνατότητα ένας εργαζόμενος γονιός να πάει το παιδί του δωρεάν στον παιδικό σταθμό, μια και υπήρχαν και οι δημοτικοί, σήμερα δεν έχει αυτήν την επιλογή. Καταργήσατε τους κρατικούς, τους στείλατε στους δήμους, δεν δώσατε την κρατική ανάλογη επιχορήγηση που δίνατε κάποτε και στη βάση της ανταποδοτικότητας, ο εργαζόμενος πρέπει να καταβάλει 25.000 δραχμές το λιγότερο το μήνα. Τι μας λέτε, λοιπόν, για κοινωνική πολιτική.
Τώρα, όσο για τον ΟΑΕΔ, από τα 368 δισεκατομμύρια μόνο τα 8 δισεκατομμύρια είναι από τον κρατικό προϋπολογισμό. Δεν αναφέρομαι σ' αυτά που πηγαίνουν για την κατάρτιση και επανακατάρτιση που λύνουν δήθεν το πρόβλημα της ανεργίας. Πόσοι εργαζόμενοι έπιασαν δουλειά μετά τα προγράμματα του ΟΑΕΔ; Είναι ένα δεύτερο επίδομα ανεργίας και μια πολιτική για να μειωθεί δήθεν η ανεργία. Όποιος πάει σ' αυτά τα προγράμματα δεν θεωρείται άνεργος . Ο κ. Σημίτης είχε πει ότι θα έστελνε τριακόσια σ' αυτά τα προγράμματα, για να μειώσει την ανεργία. 
Τώρα, όσο για την ανεργία, έχει πάρει χαρακτηριστικά κοινωνικής συμφοράς. Όσο για τη λιτότητα που συνεχίζεται στους μισθούς και την πολιτική που ακολουθείτε γενικότερα στον κοινωνικό τομέα που σήμερα μας απασχολεί, δεν θα μπορούσε να είναι διαφορετικός αυτός ο προϋπολογισμός. 
Κύριοι Βουλευτές, δεν θα μπορούσε να είναι διαφορετικός αυτός ο προϋπολογισμός διότι αποτελεί μέρος του γενικότερου προϋπολογισμού, έχει την ίδια ακριβώς ρότα και κατεύθυνση και βρίσκεται στην πολιτική αυτή που χαρακτηρίσαμε γενικότερα τον προϋπολογισμό σαν αντιλαϊκό, σαν αντικοινωνικό. Τα στοιχεία το έδειχναν. Έτσι αν θα δει κανένας τον τομέα της υγείας, πρόνοιας και άλλους τομείς της κοινωνικής πολιτικής, θα δει ότι η υγεία και η πρόνοια βρίσκονται υπό διωγμό και το πνεύμα λιτότητας κυριαρχεί παντού σε όλα τα κονδύλια. Υπάρχουν άγριες περικοπές στην υγεία και κατά την άποψή μας προετοιμάζουν τη διαβόητη μεταρρύθμιση του Ε.Σ.Υ. που προωθεί η Κυβέρνηση. Ποια είναι αυτή; Η εμπορευματοποίηση ουσιαστικά της υγείας.
Για άλλη μια χρονιά οι διαβεβαιώσεις που παρέχονται από την Κυβέρνηση -αν διαβάσετε τη σελίδα 51 θα το δείτε- ότι θα κτιστούν τα νοσοκομεία, ότι θα προχωρήσει η επέκταση των υποδομών, ότι θα γίνουν οι νέες μονάδες εντατικής θεραπείας που είναι απαραίτητες από τα μειωμένα κονδύλια, που βρίσκονται στον προϋπολογισμό του προγράμματος δημοσίων επενδύσεων τίποτε απ' αυτά δεν πρόκειται να γίνει. Στην υγεία οι δαπάνες διατηρούνται όπως και πέρυσι στο 2,76% και αυτό μαζί φυσικά με τις δαπάνες του προϋπολογισμού από το πρόγραμμα δημοσίων επενδύσεων. Ξέρω, θα μου πείτε ότι δεν είναι έτσι, ότι έχουμε μία αύξηση η οποία φτάνει στο 7,96%. Ναι, αν δούμε, όμως, ότι το μεγαλύτερο ποσοστό απ' αυτό το 79% πηγαίνει για τους μισθούς ενώ πήγαινε το 73%, αν δούμε τη μείωση που έχει το πρόγραμμα δημοσίων επενδύσεων στις επιχορηγήσεις που γίνονται, τότε έχουμε ακριβώς έναν ισοσκελισμό στις δαπάνες από το Ακαθάριστο Εθνικό Προϊόν που φτάνει στο 2,76%. 
Πέρα από εκεί, να δούμε τι γίνεται για τις νέες προσλήψεις; Τα 5,87 εκατομμύρια ευρώ δεν φτάνουν, αγαπητοί συνάδελφοι, ούτε να αντικαταστήσουν τους ανθρώπους τους εργαζόμενους που βγαίνουν στη σύνταξη. Έχουμε χίλιους με χίλιους πεντακόσιους περίπου και αυτοί που θα προσληφθούν στην καλύτερη περίπτωση θα είναι επτακόσιοι, στη χειρότερη τετρακόσιοι. Δεν είναι να πληρώνουμε ούτε αυτούς, πολύ περισσότερο τις είκοσι έξι χιλιάδες κενές οργανικές θέσεις που υπάρχουν.
Οι δαπάνες για τη λειτουργία των νοσοκομείων μειώνονται κατά 40%. Από 16.000.170 ευρώ μειώνονται στα 10 εκατομμύρια ευρώ. Θέλετε να δούμε για τις δαπάνες οι οποίες μηδενίζονται για τη νοσηλεία στο εξωτερικό, οι δαπάνες για τη λειτουργία σχολών, νοσοκομείων κλπ.; Μειώσεις υπάρχουν ακόμη στα κονδύλια για τις εφημερίες σε 0,2%. Επίσης υπάρχουν μειώσεις για το υγειονομικό υλικό 0,04%. Έχουμε παντού μειώσεις επίσης και στις άλλες παροχές του προσωπικού που φτάνουν το 0,2%. 
Αλλά ακόμη πιο άγριες είναι οι περικοπές που γίνονται στην κοινωνική πρόνοια, οι οποίες μειώνονται δραματικά. Μειώνονται τόσο οι επιχορηγήσεις για τα ιδρύματα πρόνοιας 2,5% καθώς και οι επιχορηγήσεις στις αποδοχές του προσωπικού 0,06%. Μειώνετε τα βοηθήματα των νεφροπαθών από 736 εκατομμύρια ευρώ πηγαίνουν στα 549 εκατομμύρια ευρώ. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί δεν μας λέτε δραχμές; Ακόμη δεν μπήκαμε στα ευρώ.
ΝΙΚΟΛΑΟΣ ΓΚΑΤΖΗΣ: Το μέγεθος όμως το καταλαβαίνετε, κύριε Πρόεδρε. Όταν έχουμε 736 εκατομμύρια ευρώ και πηγαίνουμε στα 549 εκατομμύρια ευρώ υπάρχει σχεδόν 35% μείωση. 
Επίσης, οι δαπάνες για την περίθαλψη, κύριοι Βουλευτές, είναι ισχνότατες. Αγγίζουν αυτές του 2000. Περικοπές όμως σοκ, θα έλεγα προκαλούν οι δαπάνες οι οποίες δίνονται στα ασφαλιστικά ταμεία από τον πίνακα που υπάρχει μέσα στον προϋπολογισμό.
Στο ΙΚΑ, μείον 30,3%.
Στο ΤΕΒΕ, μείον 18,4%.
Στο ΤΑΕ, μείον 3,6%.
Στο ΝΑΤ, μείον 3,8%.
Σύνολο της μείωσης αυτής, της επιχορήγησης που γίνεται σε όλα τα ασφαλιστικά ταμεία, γιατί εδώ πήραμε τα τέσσερα μεγαλύτερα που υπάρχουν, βγαίνει στο μείον 15,1%. Αυτό λέγεται κοινωνική πολιτική, κύριε εισηγητά του ΠΑΣΟΚ και όσοι θέλετε να βαφτίσετε το ψάρι κρέας!
Να έρθουμε σε άλλα νούμερα, κύριοι Βουλευτές. 
Η Κυβέρνηση ακολουθώντας τη γνωστή τακτική -και θα έλεγα στατιστικές απάτες στην περίπτωση αυτή- μεταφέρει ένα μέρος από τα ψαλιδισμένα κονδύλια των ασφαλιστικών ταμείων στην περιβόητη συμμετοχή του δημοσίου στην κοινωνική ασφάλιση. Έτσι παρουσιάζεται. Ακούσαμε και προχθές τον κ. Χριστοδουλάκη στην επιτροπή να μας λέει ότι θα δώσει 300 εκατομμύρια από το χρέος, ενώ τα άλλα πήγαν σε ομόλογα κλπ. Πολύ μεγάλο μέρος από τα 300 εκατομμύρια είναι από τα ψαλιδισμένα κονδύλια των επιχορηγήσεων που δίνονταν όλα αυτά τα χρόνια στα ασφαλιστικά ταμεία. 
Ας έρθουμε, κύριοι Βουλευτές, σε αυτό που πραγματικά βγαίνει από τον κοινωνικό προϋπολογισμό. Στη σελίδα 28 για τις κοινωνικές δαπάνες, δαπάνη για την κοινωνική προστασία, έχει έναν πίνακα ο οποίος ξεκινάει από το 1970. θέλετε να ακούσετε τα νούμερα συγκεντρωτικά; Έχουμε σε γενικό σύνολο -αυτό που σας είπα προηγούμενα για τον κύριο Πρωθυπουργό που το χρησιμοποίησε ότι είναι κρατικές δαπάνες- στην κοινωνική πολιτική και ιδιαίτερα για την υγεία 9 τρισεκατομμύρια που μόνο 2.200.000.000 είναι από την Κυβέρνηση, τον κρατικό προϋπολογισμό. Όλα τα άλλα είναι από κρατήσεις των εργαζομένων, τα έχουν πληρώσει ουσιαστικά τα ασφαλιστικά ταμεία. 
Να πάμε στη σελίδα 370, για να δείτε τι γίνεται με το προσωπικό. Έχουμε προσωπικό φορέων κοινωνικής ασφάλισης αρμοδιότητας Υπουργείου Εργασίας και Κοινωνικών Ασφαλίσεων. Να πάρουμε δυο φορείς. Το ΙΚΑ. Στο ΙΚΑ οι προβλεπόμενες θέσεις είναι δώδεκα χιλιάδες πεντακόσιες ογδόντα. Από αυτούς το μόνιμο προβλέπεται, οργανικές θέσεις, χίλίες δεκαπέντε και οι άλλοι είναι με σύμβαση κλπ. Πόσοι υπηρετούν: εννέα χιλιάδες διακόσιες τριάντα τρεις από τις δώδεκα χιλιάδες πεντακόσιες. Και αν κοιτάξετε τη σύνθεση αυτού του προσωπικού, οι επτά χιλιάδες είναι μόνιμοι και όλοι οι άλλοι είναι έκτακτοι. 
Θέλετε να πάμε στο υγειονομικό προσωπικό να δείτε εκεί τι γίνεται; Στη σελίδα 384 που μιλάει για το προσωπικό της κοινωνικής ασφάλισης αρμοδιότητας του Υπουργείου Εργασίας και Κοινωνικών Ασφαλίσεων, να πάρουμε πάλι το ΙΚΑ. Από τους δώδεκα χιλιάδες εννιακόσιους σαράντα γιατρούς που πρέπει να υπάρχουν, υπηρετούν έξι χιλιάδες εξακοσίους. Υπηρετούν επίσης άλλες πέντε χιλιάδες τετρακόσιες δέκα με συμβάσεις που είναι συμβάσεις ομηρίας. Γι' αυτό έκαναν τον αγώνα τους οι γιατροί του ΙΚΑ, γι' αυτό ζητούσαν εξίσωση με τους άλλους εργαζόμενους, γι' αυτό ζητούσαν δικαιώματα, για να φύγουν απ' αυτήν την πολιτική ομηρία και εκμετάλλευση των χρόνιων συμβάσεων, γιατί υπογράφουν συμβάσεις τριετίας, πενταετίας. Βρίσκονται οι άνθρωποι για δεκαπέντε - είκοσι χρόνια κάτω απ' αυτό το καθεστώς ομηρίας. 
Θέλετε να πάμε στις δαπάνες για την υγεία; Από τον κοινωνικό προϋπολογισμό στη σελίδα τριακόσια ογδόντα εννέα για την υγεία, σε ένα σύνολο, κύριοι Βουλευτές 535 δισεκατομμυρίων δραχμών, ξέρετε πόσο είναι για το 2002 η κρατική επιχορήγηση; Δεκαοκτώ, κύριοι Βουλευτές. 
Θέλετε να το βγάλουμε σε ποσοστό; Είναι ούτε 5%. Να πάμε στο 2000; Ήταν 23 και το μείωσε. Παρ' όλο που ήταν 461 και συμμετείχε με 23, εδώ ερχόμαστε με λιγότερα ακόμα, παρ' όλο που ανέβηκε το σύνολο. Όλα τα άλλα προέρχονται από τα ασφαλιστικά ταμεία.
Θέλετε να δείτε τις επιχορηγήσεις στα νοσοκομεία; Αν γυρίσετε την πίσω σελίδα θα δείτε τι γίνεται. Δεν έχω πολύ χρόνο, αλλά θα αναφέρω δύο τρία παραδείγματα. 
Ας πάρουμε το Νοσοκομείο "ΓΕΝΝΗΜΑΤΑΣ" ή ένα γενικό νοσοκομείο. Στο "ΓΕΝΝΗΜΑΤΑΣ" είναι η ίδια ακριβώς κατάσταση. Το κυρίως χρηματικό ποσό των δαπανών προέρχεται από τις εισπράξεις, από τα ίδια έσοδα, όπως λέει ο προϋπολογισμός εδώ. Θα σας δώσω ένα παράδειγμα: στα 15.058.000.000 η κρατική επιχορήγηση είναι 223.500.000 δραχμές. Δηλαδή, στα 15 δισεκατομμύρια περίπου έχουμε 223 εκατομμύρια. 
Το ίδιο ακριβώς συμβαίνει, αγαπητοί συνάδελφοι, σε όλους τους τομείς.
Είναι χαρακτηριστικό το τι γίνεται με τα αποθεματικά των ταμείων, τα οποία είναι πάρα πολλά. Αν κοιτάξει κάποιος τους πίνακες, θα δει ότι τα χρήματα που υπάρχουν από τα ασφαλιστικά ταμεία σε συγκεκριμένους φορείς, που θεωρούνται κρατικοί και ιδιαίτερα στην Αγροτική Τράπεζα, φτάνουν το 68% των μετοχών που έχει η Αγροτική Τράπεζα. Έχουμε διορισμένες διοικήσεις και στις Τράπεζες και στα ασφαλιστικά ταμεία, δεν είναι κάτω από τον έλεγχο των εργαζομένων, γίνονται αυτά που γίνονται και σπαταλούνται αυτά που σπαταλούνται. 
Να έρθουμε τώρα στις προσόδους κλπ. Αναφέρθηκε και ο προηγούμενος συνάδελφος σ' αυτό και ίσως είναι καλύτερα να αναφερθεί κανείς σε άλλα παραδείγματα. Είναι όμως χαρακτηριστικό το τι γίνεται με τα χρήματα τα οποία υπάρχουν στα ασφαλιστικά ταμεία και πώς αυτά χρησιμοποιούνται. Υπάρχει, κύριοι Βουλευτές, ένα ποσό 511.241.000.000 δισεκατομμυρίων δραχμών, το οποίο βρίσκεται σε μετοχές, χρεόγραφα, κλπ. Σ' αυτά στηρίζεται και η διοίκηση του Ι.Κ.Α. Θα διαβάσατε την άποψη του διοικητή του Ι.Κ.Α., που ουσιαστικά λέει, ότι θα πρέπει οι συντάξεις των επικουρικών ταμείων να περάσουν στην κεφαλαιοποιητική -ας το πούμε έτσι- ασφάλιση. Δηλαδή, να πληρώνονται οι εργαζόμενοι από τους τόκους που θα αποφέρουν οι καταθέσεις των εργαζομένων. Να τα παίζουν στον τζόγο, αν δεν κερδίσουνε, να χάσουνε, ή αν δεν έχουν στις Τράπεζες κέρδη να μην πληρώνονται και να μην παίρνουν τις αποδοχές... 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είναι υποχρεωτικό να τα παίζουν στο τζόγο. Δεν συνδέεται αυτό με το κεφαλαιοποιητικό σύστημα. 
ΝΙΚΟΛΑΟΣ ΓΚΑΤΖΗΣ: Koιτάξτε, το σύστημα είναι τζογαδόρικο, κύριε Πρόεδρε. Τα πήρε η Κυβέρνηση και έπαιξε δισεκατομμύρια και χάθηκαν τριακόσια. Καταθέσαμε μάλιστα και ερώτηση πριν δύο, τρεις μήνες, για να μας πει ακριβώς η Κυβέρνηση πόσα ακριβώς έχουμε χάσει. Όταν, λοιπόν, χάνει για ένα μικρό χρονικό διάστημα εκατοντάδες δισεκατομμύρια δραχμές -κανένας δεν μπορεί να προσδιορίσει τον αριθμό, γιατί είναι κλειστά χαρτιά- καταλαβαίνετε αν οι συνταξιούχοι -που περίμεναν να πάρουν σύνταξη- θα έπαιρναν σύνταξη. Πολύ περισσότερο που δεν έχουν κανένα δικαίωμα να παίζουν τα λεφτά των ασφαλιστικών ταμείων στο τζόγο, για να στηρίξουν αυτό το βρώμικο παιχνίδι που έχει παιχθεί στο χρηματιστήριο.
Τέλος, κύριε Πρόεδρε, επειδή δεν έχω πολύ χρόνο -θα πω τα υπόλοιπα στη δευτερολογία μου- θα καταθέσω ορισμένες προτάσεις τις οποίες θα δώσω για τα Πρακτικά. 
(Στο σημείο αυτό ο Βουλευτής κ. Ν. Γκατζής καταθέτει για τα Πρακτικά τις προαναφερθείσες προτάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Είναι προτάσεις τις οποίες κάνει το Κόμμα μας, για άμεση υλοποίηση. Δεν είναι, κύριοι Βουλευτές, προτάσεις οι οποίες θα γίνουν και έχουν εφαρμογή μέσα σε ένα ασφαλιστικό σύστημα, γιατί εκεί θα είναι πολύ πιο διαφορετικά. Είναι προτάσεις για το σήμερα, αρκεί να υπάρχει μία Κυβέρνηση, που δεν θα είναι Κυβέρνηση υπαλληλική, δεν θα είναι Κυβέρνηση μιας νοοτροπίας του "να εξυπηρετήσουμε τα μεγάλα συμφέροντα", όπως εξυπηρετεί γενικότερα και αυτός ο προϋπολογισμός. Θα δούμε τι συμφέρει στο κοινωνικό σύνολο και γενικότερα τι συμφέρει στους εργαζόμενους με τις σύγχρονες ανάγκες φυσικά που υπάρχουν και το τι ακριβώς θα πρέπει να γίνει. Είναι προτάσεις που πιστεύουμε ότι θα τις στηρίξει και το εργατικό κίνημα. 
Ευχαριστώ. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει εκ μέρους του Συνασπισμού της Αριστεράς και της Προόδου ο συνάδελφος κ. Αμπατζόγλου.
ΓΕΩΡΓΙΟΣ ΑΜΠΑΤΖΟΓΛΟΥ: Κυρία Πρόεδρε, κύριοι συνάδελφοι, η συζήτηση για τον κοινωνικό προϋπολογισμό του 2001 διεξάγεται την ίδια περίοδο, κατά την οποία στην αρμόδια επιτροπή της Βουλής συζητείται και ο γενικός κρατικός προϋπολογισμός του 2002. Δίνεται, λοιπόν, συνολικά η ευκαιρία να σχολιάσουμε την κοινωνική πολιτική της Κυβέρνησης.
Το ΠΑΣΟΚ υποσχέθηκε ότι η νέα τετραετία θα αναδείξει το κοινωνικό κράτος, αλλά οι ασκούμενες πολιτικές δείχνουν ότι θα είναι τετραετία κατεδάφισης των ισχνών δομών του κοινωνικού κράτους στην Ελλάδα από τις νεοφιλελεύθερες απόψεις, ότι θα είναι η τετραετία, κατά την οποία τα κοινωνικά στρώματα των εργαζομένων θα υποστούν ακόμα μεγαλύτερη πίεση.
Τα στοιχεία δείχνουν ότι η οικονομική ανισοκατανομή του εισοδήματος στη χώρα μας είναι εντυπωσιακή. Σε ό,τι αφορά την οικονομική ανισότητα, ο ΟΟΣΑ κατατάσσει την Ελλάδα τρίτη χώρα μεταξύ των χωρών-μελών του. Ακόμα και οι Ηνωμένες Πολιτείες, υπόδειγμα κοινωνικών ανισοτήτων, έπονται της Ελλάδας σ' αυτήν την κατάταξη και κατατάσσονται στην πέμπτη θέση.
Σύμφωνα με τα στοιχεία της EUROSTAT η εισοδηματική ανισοκατανομή στη χώρα μας είναι τόσο μεγάλη, ώστε το μερίδιο του 10% του φτωχότερου τμήματος του πληθυσμού στο εθνικό εισόδημα να είναι μόλις 2,2% και το αντίστοιχο μερίδιο του πλουσιότερου 10% να είναι 26,3%.
Σύμφωνα με τα στοιχεία της ίδιας πηγής, το πλουσιότερο 10% του πληθυσμού έχει εισόδημα ίσο με αυτό που έχει ο μισός πληθυσμός της χώρας. 
Σύμφωνα με τις εκτιμήσεις της Τράπεζας της Ελλάδος θα χρειαστεί μία εικοσαετία για να συγκλίνουμε μισθολογικά με τους ευρωπαίους εργαζόμενους, ακόμα και αν διατηρηθούν οι σημερινοί ρυθμοί ανάτπυξης.
Στην Ελλάδα του 2001 υπάρχει σοβαρό κοινωνικό πρόβλημα συνοχής, προστασίας και δικαιοσύνης. Μεγαλώνουν οι αδικίες και διευρύνονται οι ανισότητες, εντείνονται οι ανασφάλειες, οι εισοδηματικές πιέσεις, οι φορολογικές αδικίες, οι κοινωνικές ανισότητες, οι κοινωνικές ανασφάλειες. Ανισότητες στις ευκαιρίες, στα βάρη, στα ωφελήματα, ανισότητες στη δουλειά, στην παιδεία και στην κατάρτιση, στο περιβάλλον διαβίωσης. Ανασφάλειες για προοπτική απασχόλησης, ακόμα και για την ανεκτή διαβίωση, για την κάλυψη βασικών αναγκών υγείας, φροντίδας και ασφάλισης. Την ίδια ώρα που κυριαρχεί η κοινωνική ανασφάλεια για τους πολλούς μεγεθύνεται η κερδοσκοπία, ο πλουτισμός και ο νεοπλουτισμός για τους λίγους. 
Στην τελευταία τριετία υπερδιπλασιάστηκαν συνολικά τα επιχειρηματικά κέρδη, έτσι ώστε η ελληνική, επιχειρηματική κερδοφορία να είναι η πρώτη στην Ευρώπη. Παράλληλα το σύνολο των μισθών και εισοδημάτων στην Ελλάδα βρίσκεται στο 58% του μέσου ευρωπαϊκού, καταλαμβάνοντας την τελευταία θέση στη σχετική κλίμακα.
Η εικόνα συμπληρώνεται αν συνεκτιμηθούν και τα παρακάτω. Η Ελλάδα είναι πρώτη την τελευταία δεκαετία σε ρυθμό αύξησης της ανεργίας, με σταθερή πρωτιά στην ανεργία των νέων και στους ανέργους μακράς διάρκειας. Η Ελλάδα είναι προτελευταία στις κοινωνικές δαπάνες από τον προϋπολογισμό. 
Τέλος τρία εθνικά σχέδια για την ανεργία και την απασχόληση απέτυχαν και δύο τρισεκατομμύρια δραχμές για το ανθρώπινο δυναμικό της χώρας κατασπαταλήθηκαν. 
Αν μιλήσουμε για την ανεργία, θα δούμε ότι αυτή διογκώνεται συνεχώς και η επισήμως καταγεγραμμένη κινείται σταθερά πλέον μεταξύ 11% και 12%. Η Κυβέρνηση σχολιάζει το επίπεδο της ανεργίας, μόνο όταν αυτό παρουσιάζει πρόσκαιρη και κυκλική μείωση, γιατί θεωρεί ότι έτσι δικαιώνεται η πολιτική της.
Αρνείται, όμως, να σχολιάσει τα επίπεδα της ανεργίας όταν παρουσιάζουν άνοδο και να εξηγήσει με βάση τις επιλογές της πώς φθάσαμε στο μεταπολεμικό ρεκόρ του 12,4%, το τέταρτο τρίμηνο του 1999. 
Η πολυδιαφημισμένη από την Kυβέρνηση μείωση της ανεργίας για το 2004, από το 11,7% στο 11,1% δεν οφείλεται στην αύξηση της απασχόλησης, αλλά σε μείωση του εργατικού δυναμικού κατά είκοσι έξι χιλιάδες άτομα και σε μείωση των απασχολουμένων κατά είκοσι τρεις χιλιάδες άτομα. Η περιβόητη αύξηση του επιδόματος ανεργίας, φέρνει το επίδομα της ανεργίας να αντιπροσωπεύει το 52% του μισθού του ανειδίκευτου εργάτη, ενώ ο νόμος του 1994 που το ίδιο το ΠΑΣΟΚ ψήφισε ορίζει ότι το επίδομα ανεργίας δεν μπορεί να είναι μικρότερο από το 67% του μισθού του ανειδίκευτου εργάτη. 
Η κυβέρνηση μόλις την περασμένη εβδομάδα απέρριψε για μία ακόμη φορά την πρόταση του Συνασπισμού για την καθιέρωση του τριανταπεντάωρου, χωρίς μείωση των αποδοχών. Αντί να αντιμετωπίσει τα προβλήματα των ανέργων, φαίνεται αποφασισμένη να συνεχίσει τις ίδιες αποτυχημένες πολιτικές, αποτέλεσμα των οποίων είναι η σημερινή ζοφερή εικόνα της ανεργίας. Φαίνεται αποφασισμένη να συνεχίσει την ίδια αποτυχημένη πολιτική, η οποία εκτός των άλλων έχει σαν αποτέλεσμα και τη διόγκωση της μαύρης τρύπας του ασφαλιστικού συστήματος. Συνεχίζει να παροτρύνει και να ενθαρρύνει τη γενικευμένη εφαρμογή ελαστικών και υποβαθμισμένων μορφών απασχόλησης, όπως είναι η μερική, η προσωρινή απασχόληση, οι συμβάσεις έργου, με αποτέλεσμα να μη δημιουργούνται νέες θέσεις εργασίας, αλλά να μοιράζονται οι υπάρχουσες. Συνεχίζει τις γενικευμένες ιδιωτικοποιήσεις που οδήγησαν στη συρρίκνωση της παραγωγικής βάσης της χώρας και στην απώλεια δεκάδων χιλιάδων θέσεων εργασίας. 
Στις ίδιες αποτυχημένες λογικές στηρίχθηκαν και οι ρυθμίσεις του ψευδεπίγραφου νόμου "Προώθηση της απασχόλησης" που ψηφίστηκε πέρυσι από την κυβερνητική Πλειοψηφία στη Βουλή και οδηγεί στην απορύθμιση της αγοράς εργασίας. Η Κυβέρνηση με το νόμο αυτό προώθησε την ακόμη μεγαλύτερη απορύθμιση στην αγορά εργασίας με την επέκταση της μερικής απασχόλησης, με την αύξηση του επιτρεπόμενου ορίου των απολύσεων στις επιχειρήσεις και με τη θέσπιση της συνολικής διευθέτησης του χρόνου εργασίας. Με τον ίδιο νόμο δόθηκε ένα ακόμη δώρο στους εργοδότες, αυτό της μείωσης κατά 2% των εργοδοτικών εισφορών. 
Σαν επιστέγασμα ήρθε πρόσφατα και η θεσμοθέτηση της ενοικίασης των εργαζομένων. Η Κυβέρνηση αφού για μακρό χρονικό διάστημα ενθάρρυνε και άφησε να αναπτυχθεί ανεξέλεγκτα η παράνομη αυτή δραστηριότητα, ήρθε εκ των υστέρων να τη θεσμοθετήσει με νόμο.
Την περασμένη άνοιξη είχαμε τη μεγάλη κοινωνική σύγκρουση που ξέσπασε μετά τις απαράδεκτες θέσεις και προτάσεις της Κυβέρνησης για το σύστημα της κοινωνικής ασφάλισης. Η Κυβέρνηση με τις θέσεις της επεδίωξε τα προβλήματα που δημιούργησαν οι πολιτικές των κυβερνήσεων πενήντα χρόνων, να τα πληρώσουν αποκλειστικά και μόνο οι εργαζόμενοι, μέσω της μείωσης των συντάξεων, της υποβάθμισης και της μετατροπής της κατώτατης σύνταξης σε προνομιακό επίδομα, της αύξησης των ορίων ηλικίας για συνταξιοδότηση, των ενοποιήσεων ασφαλιστικών ταμείων πρόχειρα, χωρίς αναλογιστικές μελέτες, με σύγκλιση προς τα κάτω και χωρίς τη σύμφωνη γνώμη των ενδιαφερομένων. 
Τέλος, της συρρίκνωσης του δημόσιου χαρακτήρα της ασφάλισης και την ενίσχυση της ιδιωτικής κερδοσκοπικής ασφάλισης. 
Τα μέτρα αυτά εκτός από τον αντεργατικό και αντιασφαλιστικό χαρακτήρα τους δεν αντιμετώπισαν το πρόβλημα της κοινωνικής ασφάλισης, πράγμα το οποίο ομολογήθηκε και από την Κυβέρνηση εμμέσως. Δεν αντιμετώπισαν μάλιστα το πρώτο πρόβλημα το οποίο είναι η χρηματοδότηση της κοινωνικής ασφάλισης. 
Σήμερα αυτό που βλέπουμε είναι ότι η Κυβέρνηση δεν πήρε το μήνυμα των εργατικών κινητοποιήσεων και διαρρέει διάφορα σενάρια, τα οποία στο επίκεντρό τους έχουν την ίδια φιλοσοφία με αυτήν της περασμένης άνοιξης. 
Για το Συνασπισμό η κοινωνική ασφάλιση αποτελεί μέρος ενός ολοκληρωμένου συστήματος κοινωνικής προστασίας. 
H εναλλακτική μας πρόταση για την πλήρη απασχόληση και την κοινωνική προστασία, έχει ως βασικές προτεραιότητες την πλήρη απασχόληση, την προοδευτική φορολογική μεταρρύθμιση, την κοινωνική προστασία με την καθιέρωση μιας χάρτας κοινωνικών εγγυήσεων που θα καταγράφει τις υποχρεώσεις του κράτους, απέναντι στους πολίτες, τη θέσπιση εγγυημένου κοινωνικού εισοδήματος από το κράτος.
Σε ό,τι αφορά τους πόρους του συστήματος, προτείνουμε την τριμερή χρηματοδότηση για την κύρια ασφάλιση και διμερή από εργοδότες και εργαζόμενους για την επικουρική και εφάπαξ ασφάλιση. Την αξιοποίηση των διαθέσιμων και της ακίνητης περιουσίας των ασφαλιστικών οργανισμών. Τα ταμεία οφείλουν να λειτουργούν ως συντηρητικός, θεσμικός επενδυτής ειδικού συνταξιοδοτικού σκοπού, οριοθετημένα τόσο από τη λογική του χρηματιστηριακού τζόγου, όσο και από την κρατικίστικη λογική της αναγκαστικής κρατικής διαχείρισης. Την επιστροφή των λεηλατηθέντων πόρων των ταμείων, την είσπραξη φόρων που διαφεύγουν ή υποκλέπτονται, τη φορολόγηση τέλος των επιχειρήσεων εντάσεως κεφαλαίου και τεχνολογίας, τις πηγές πλούτου που προέρχονται από αδύνατα εισοδήματα της παραοϊκονομίας και την ειδική φορολόγηση υψηλών εισοδημάτων. 
Τα στοιχεία που απαρτίζουν το φετινό προϋπολογισμό του 2002 για τους τομείς υγείας και πρόνοιας, αποδεικνύουν ότι τόσο στο χώρο της υγείας, όσο και της πρόνοιας, δεν βρίσκεται σε εφαρμογή μεταρρυθμιστικό σχέδιο αναβάθμισης και εκσυγχρονισμού των συστημάτων. Αντίθετα, η εικόνα που δημιουργείται είναι αυτή της συντήρησης, της αναδιανομής των ελλείψεων και της περικοπής. Η όποια πλασματική αύξηση αναφέρεται σε σχέση με πέρσι, έχει σχέση με τη νέα διάρθρωση των υπηρεσιών υγείας, τις νέες διοικητικές δομές και στελέχωση. Διοικητές, αναπληρωτές διοικητές και μάνατζερ, με υψηλούς μισθούς, απορροφούν το κύριο μέρος των κονδυλίων μισθοδοσίας, ενώ θα συνεχίσουν να υπάρχουν ελλείψεις σε προσωπικό και υλικοτεχνική υποδομή.
Μειωμένες παρουσιάζονται και οι δαπάνες για ερευνητικά προγράμματα και τη λειτουργία των διαφόρων ινστιτούτων, ενώ παρουσιάζεται μείωση 20% και περισσότερο για τα βοηθήματα στους νεφροπαθείς. Ο φετινός προϋπλογισμός μας βεβαιώνει ότι ακόμα μια φορά η σοβαρή και απαραίτητη θεσμική παρέμβαση, για δημιουργία δικτύου πρωτοβάθμιας φροντίδας υγείας, θα παραμείνει στα λόγια. Αντ'αυτού συζητείται η μετατροπή των υποδομών των εξωτερικών ιατρείων του ΙΚΑ σε κέντρα υγείας αστικού τύπου, χωρίς πόρους και ολοκληρωμένο σχέδιο, όπως και η επιπλέον επιβάρυνση των νοσοκομείων με λειτουργίες πρωτοβάθμιας φροντίδας, με τη λειτουργία απογευματινών ιατρείων για τις ανάγκες των Ολυμπιακών Αγώνων.
Από το Γ' Κοινοτικό Πλαίσιο Στήριξης μόνο 74 δισεκατομμύρια δίνονται για τον άξονα 1, που περιλαμβάνει την πρωτοβάθμια φροντίδα υγείας το νοσοκομείο, την επείγουσα ιατρική και δημόσια υγεία για τα επόμενα χρόνια. 
Η παραπάνω κατάσταση αποκαλύπτει την απόφαση της Κυβέρνησης για μείωση του δημόσιου τομέα της υγείας πρόνοιας και παράδοση του μεγαλύτερου τμήματος των υπηρεσιών υγείας, κοινωνικής φροντίδας αλλά και κοινωνικής ασφάλισης στον ιδιωτικό τομέα, στο μεγάλο ιατρικό - ασφαλιστικό και χρηματιστηριακό κεφάλαιο.
Το κοινωνικό αγαθό και δικαίωμα κάθε εργαζόμενου σ' αυτό τον τόπο μετατρέπεται αργά και σταθερά σε εμπόρεθμα. Οι κεντρικές πολιτικές επιλογές του Συνασπισμού στο χώρο της υγείας-πρόνοιας, είναι η οικοδόμηση δημόσιου συστήματος υγείας και κοινωνικής φροντίδας σύγχρονου και κοινωνικά προσανατολισμένου αλλά και η στροφή στην πρωτοβάθμια φροντίδα, με ριζική ανατροπή του υπάρχοντος θεραπευτικού προτύπου και διαμόρφωση πολιτικών υγείας σε όλους τους τομείς της παραγωγικής διαδικασίας και κατανάλωσης στη χώρα.
Ο κυβερνητικός μονόδρομος που έδωσε προτεραιότητα στους οικονομικούς δείκτες μέχρι σήμερα και όχι στην πραγματική οικονομία, είναι η αιτία που η Ελλάδα για να μπει στην ΟΝΕ, κατέβαλε το μεγαλύτερο οικονομικό και κοινωνικό κόστος από κάθε άλλη χώρα και οι εργαζόμενοί της βρίσκονται στο τελευταίο βαγόνι.
O αυτόματος πιλότος για την ΟΝΕ και η χρηματιστηριακή διαχείριση της οικονομίας μπήκε στη πρώτη θέση των κυβερνητικών πολιτικών, ενώ τα πραγματικά και οξυμμένα προβλήματα της κοινωνίας και της οικονομίας στη δεύτερη. 
Η αγορά και η μεγέθυνση της οικονομίας στην οποία η Κυβέρνηση εκχώρησε τις πρωτοβουλίες αποδείχθηκαν ανίκανες να λύσουν σύνθετα κοινωνικά και οικονομικά προβλήματα. 
Επείγει σήμερα μια μεγάλη στροφή προς την κοινωνία, την εργασία, τους ανέργους, τους οικονομικά και κοινωνικά αποκλεισμένους. Η αντιμετώπιση των πραγματικών προβλημάτων απαιτεί αλλαγή πολιτικών προτεραιοτήτων. Δεν θα γίνει με όρους ιατρικής για οικονομικό και κοινωνικό σοκ ή με όρους φιλανθρωπίας για επιδοματικές παροχές. 
Στο επίκεντρο της πολιτικής πρέπει να επανέλθει ο άνθρωπος και τα προβληματά του και όχι οι αγορές και τα χρηματιστήρια. Ο ανθρώπινος πολιτισμός των προοδευτικών και δημοκρατικών κατακτήσεων αναδεικνύει τη σύγχρονη εργασία σε όλες της τις μορφές ως πρώτη και κινητήρια παραγωγική και κοινωνική δύναμη. Δεν την εκχωρεί στις αγορές και δεν την απαλλοτριώνει για τις επικοινωνιακές ανάγκες της πολιτικής συγκυρίας. Οι εργαζόμενοι είναι το πολύτιμο κεφάλαιο στην παραγωγική διαδικασία και στην ανάπτυξη της χώρας. Δεν μπορεί να είναι οι συνεχώς χαμένοι της υπόθεσης.
Δυστυχώς γύρω απ' αυτά τα θέματα η Κυβέρνηση δεν επιδιώκει τον ουσιαστικό κοινωνικό και πολιτικό διάλογο. Ο διάλογος για την Κυβέρνηση συνίσταται στο να επικυρώσουν όλοι οι άλλοι τις επιλογές της και να προσχωρήσουν στις απόψεις της. Εάν υποστηρίζουν εναλλακτικές προτάσεις και όχι τον κυβερνητικό μονόδρομο καταγγέλλονται για αντιπολιτευτικό αρνητισμό. Η Κυβέρνηση ενοχλείται από τις κοινωνικές διαμαρτυρίες και διεκδικήσεις για την πολιτική της και πρακτική της. Αλλά δυστυχώς σφυρίζει αδιάφορα για τη διαπλοκή που τη διαπερνά και την αιχμαλωτίζει επιβάλλοντας την εξωθεσμική και παραπολιτική της εξουσιαστική ισχύ. 
Η εικονική πραγματικότητα στο όνομα της οποίας πολιτεύεται και πορεύεται η Κυβέρνηση είναι το παραμορφωτικό κάτοπτρο που στρεβλώνει την κοινωνία, την οικονομία, την πολιτική. Οι ακριβοπληρωμένες επικοινωνιακές καμπάνιες δεν μπορούν να κρύψουν την πραγματικότητα της ζωής. Εάν υπάρχουν κοινωνικές διεκδικήσεις ή αντιστάσεις, αντί να αντιμετωπιστούν ως διαδικασίες κοινωνικής έκφρασης και συμμετοχής ενοχοποιούνται και δαιμονοποιούνται. ΄Ετσι μειώνεται η κοινωνική αξία της πολιτικής και ο δημοκρατικός δυναμισμός της κοινωνίας.
Θα πρέπει εν τέλει να εφαρμοστούν πολιτικές που στο επίκεντρό τους να έχουν την αναδιανομή του εθνικού εισοδήματος υπέρ των εργαζομένων και συνταξιούχων, ώστε να αλλάξει αυτή η ζοφερή εικόνα της εισοδηματικής ανισότητας της φτώχειας και της μετάβασης στην κοινωνία του 1/3 που πραγματοποιείται με γοργούς ρυθμούς, ως απότοκο της πολιτικής της Κυβέρνησης. Σας ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Υφυπουργός Εργασίας και Κοινωνικών Ασφαλίσεων έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων):΄ Κυρία Πρόεδρε, κυρίες και κύριοι συνάδελφοι, θα προσπαθήσω να μην ακολουθήσω τη λογική που ακολούθησαν οι συνάδελφοι και της μείζονος και της ελάσσονος Αντιπολίτευσης, προκειμένου να προσδώσουμε σ' αυτήν τη διαδικασία που το πρώτον εισάγεται στην Ολομέλεια, τις πραγματικές διαστάσεις. 
Πρέπει να κατανοήσουμε -και βέβαια νομίζω κατανοούμε- και να έχουμε την τόλμη να το δηλώσουμε για τι συζητούμε σήμερα. Συζητούμε και μάλιστα μετά από απαίτηση του Υπουργείου Εργασίας και Κοινωνικών Ασφαλίσεων την οποία απεδέχθη ο Πρόεδρος της Βουλής, τον κοινωνικό προϋπολογισμό για πρώτη φορά από της συστάσεως της ελληνικής δημοκρατίας και βέβαια για πρώτη φορά απ' ότου η αναγκαιότητα ύπαρξης κοινωνικού προϋπολογισμού θεσμοθετήθηκε με το άρθρο 86 του ν. 2084. Ωστόσο η συζήτηση την Ολομέλεια της Βουλής δεν επιβάλλεται. ΄Ηταν παράκληση του Υπουργείου Εργασίας και γι' αυτό ευχαριστούμε και την Ολομέλεια και το Προεδρείο της Βουλής.
Πρέπει να κάνουμε και κάτι άλλο σαφές. Να δούμε τι είναι ο κοινωνικός προϋπολογισμός του 2001. 
Ακούστηκε και από τον κ. Γιακουμάτο ότι ουσιαστικά προβλέπονται δαπάνες ή μιλούμε για έναν προϋπολογισμό που ουσιαστικά είναι απολογισμός. Δεν είναι ούτε και έτσι. Τι είναι όμως; Μιλούμε για έναν προϋπολογισμό που εξελίσσεται στην προηγούμενη χρονιά, όπου όμως οι δαπάνες που προβλέπονται σ' αυτόν προβλέπονται στον προϋπολογισμό της προηγούμενης χρονιάς. Οι δαπάνες δηλαδή που μιλάμε και κρίνουμε σήμερα έχουν εγκριθεί στον προϋπολογισμό του 2001. Και βέβαια δεν θα μπορούσε να συζητηθεί νωρίτερα γιατί οι προϋπολογισμοί των ταμείων, που συντάσσονται με βάση τα καταστατικά των ταμείων, κατατίθενται στη Γενική Γραμματεία Κοινωνικών Ασφαλίσεων μέχρι τον Απρίλιο ή το Μάιο του τρέχοντος έτους. Άρα, λοιπόν, υπάρχει αναγκαιότητα να συζητείται ο προϋπολογισμός σ' αυτήν την περίοδο ή αν θέλουμε να είμαστε πιο κοντά στον πραγματικό χρόνο ίσως θα έπρεπε να εξετάσουμε να συζητείται στο μέσον της χρονιάς όταν ολοκληρώνεται δηλαδή η έγκριση των προϋπολογισμών. Αυτό συζητούμε σήμερα.
Και βέβαια επειδή είναι η πρώτη φορά που εισάγουμε στο Κοινοβούλιο αυτήν τη διαδικασία, μας δίνεται η δυνατότητα και να κρίνουμε τα κονδύλια και βέβαια να διατυπώσουμε τις θέσεις μας για το κοινωνικό κράτος, για τον κοινωνικό προϋπολογισμό γενικότερα.
Θα σταθώ σε ορισμένα σημεία ενδεικτικά χωρίς αντιπαραθετική λογική και στη συνέχεια θα συνεχίσω με την ανάλυση του κοινωνικού προϋπολογισμού. Θα σταθώ σ' ένα βασικό θέμα που αναφέρθηκε σε σχέση με τις δαπάνες ως ποσοστό του ΑΕΠ για την Ελλάδα και σε σχέση με τις χώρες του βορρά ή του νότου σε σχέση με την Ευρωπαϊκή Ένωση.
Το 1993 το ΑΕΠ ήταν 26.106 δισεκατομμύρια δραχμές και το ποσοστό δαπανών σε σχέση με το ΑΕΠ ήταν 18,41%. Το 2001 το ΑΕΠ είναι 44.369 δισεκατομμύρια δραχμές και το ποσοστό δαπανών είναι 20,40%. Υπάρχει μια σαφής αύξηση των δαπανών σε σχέση με το ΑΕΠ.
Να κάνω και ακόμη μια διευκρίνιση. Το ποσοστό 20,40 του ΑΕΠ που αναλογεί στον προϋπολογισμό δεν είναι συγκρίσιμο με τα στοιχεία της EUROSTAT. Ουσιαστικά, αν θα έπρεπε να είναι συγκρίσιμο, θα πρέπει να γίνεται αναγωγή με βάση το σύστημα ΕΣΠΕΡΟΣ και σ' αυτήν την εκδοχή ουσιαστικά το 20,4% γίνεται 24,5% όταν ο μέσος όρος δαπανών ΑΕΠ στις χώρες της Βόρειας Ευρώπης ήταν 28,6% και στις χώρες του νότου 21,6%.
Δεν τα αναφέρω αυτά για να πω ότι είμαστε ικανοποιημένοι. Ωστόσο, όμως, πρέπει όταν συζητούμε να μην αμφισβητούμε σε καμία περίπτωση νούμερα τα οποία ουσιαστικά έχουν συζητηθεί και στη διαδικασία συζήτησης και έγκρισης του προϋπολογισμού του 2001.
Εδώ μας δίνετε σήμερα μια ευκαιρία και αυτή νομίζω πρέπει να αξιοποιήσουμε, μια ευκαιρία όπου σ' αυτήν την Αίθουσα πρέπει να συνειδητοποιήσουμε την σπουδαιότητα της συζήτησης του κοινωνικού προϋπολογισμού, ενδεχομένως τη δομή του κοινωνικού κράτους, τις αδυναμίες του υφιστάμενου κοινωνικού κράτους προκειμένου να προσδιορίσουμε μέσα απ' αυτήν τη διαδικασία με πιο καθαρό μάτι απ' όλα τα κόμματα τις ευθύνες μας σε σχέση και με το μέλλον και με την προοπτική του κοινωνικού κράτους. 
Εδώ επιτρέψτε μου αγαπητοί συνάδελφοι, να αποφύγω αυτήν τη στείρα αντιπαράθεση. Θα επανέλθω μόνο σ' ένα στοιχείο στο τέλος και θα πω μερικά πράγματα για το κοινωνικό κράτος στη χώρα μας. 
Είμαστε μια χώρα η οποία δεν είχε την τύχη να συμβαδίσει με τις υπόλοιπες χώρες της Ευρώπης στην πρώτη βιομηχανική επανάσταση.
Όταν στην Ευρώπη υπήρχαν δομημένα ασφαλιστικά συστήματα, εμείς συγκροτούσαμε ουσιαστικά την Ελληνική Δημοκρατία. Ουσιαστικές δομές ασφαλιστικών ταμείων, δηλαδή δομές κοινωνικού κράτους αρχίζουν και εμφανίζονται στη χώρα μας το 1927. Το 1927 υπήρχαν σαράντα ένα ασφαλιστικά ταμεία που είχαν μάλιστα στις τάξεις τους διακόσιους πενήντα χιλιάδες εργαζόμενους με είκοσι δύο χιλιάδες περίπου συνταξιούχους. Και αν θέλουμε να είμαστε πιο κοντά στην πραγματικότητα, θα διαπιστώσουμε ότι οι ουσιαστικές δομές του κοινωνικού κράτους αρχίζουν και διαμορφώνονται μετά την οικοδόμηση του ΙΚΑ και βέβαια, αν θέλουμε να είμαστε ακόμα πιο κοντά στην πραγματικότητα, μετά τον πόλεμο. 
Μια διαπίστωση, λοιπόν, που πρέπει να συνειδητοποιήσουμε όλοι μας απ΄ όλες τις πλευρές είναι ότι το ελληνικό κοινωνικό κράτος υστέρησε χρονικά στην προσπάθεια της οικοδόμησής του απ΄ όλα τα υπόλοιπα ευρωπαϊκά κράτη τουλάχιστον μισό αιώνα. Αυτή η χρονική υστέρηση αναμφίβολα δημιουργεί και συγχύσεις και προβλήματα και θα σας φέρω ενδεικτικά, μία και μόνη και προσπάθεια αξιοποίησης των συζητήσεων για το κοινωνικό κράτος για τη δημιουργία εντυπώσεων.
Έγινε και από τον κ. Γιακουμάτο και με έκπληξη και από τον κ. Έβερτ, ισχυρή κριτική προς το Υπουργείο για θέματα που αφορούν στην αξιοποίηση της περιουσίας των φορέων κοινωνικής ασφάλισης, των κινητών και των ακινήτων αξιών σε σχέση με το χρηματιστήριο. Θέλω να θυμίσω ότι οι τοποθετήσεις των ασφαλιστικών ταμείων στο χρηματιστήριο διενεργούνται αυστηρά εντός του νομικού πλαισίου που διέπει τις διαδικασίες αυτές. Και να δούμε πότε θεσπίστηκε αυτό το θεσμικό πλαίσιο. 
Η πρώτη θεσμική διεύρυνση ενός υφιστάμενου πλαισίου έγινε με το ν.2042/1992 από τη Νέα Δημοκρατία. Αυτό το πλαίσιο ισχύει, όπου βέβαια αύξησε το ποσοστό που ίσχυε πριν και καθορίστηκε το ποσοστό σε 20% με το ν.2042/1992. Μέχρι τότε το ποσοστό ανήρχετο στο 10%. Ο κ. Έβερτ νομίζω ότι το αγνοεί. Η Νέα Δημοκρατία με το νόμο αυτό διαμόρφωσε το σημερινό θεσμικό πλαίσιο, αυτό που αξιοποίησαν όλα τα ασφαλιστικά ταμεία για να επενδύσουν τα χρήματά τους, τις κινητές αξίες στο χρηματιστήριο.
Να αναφέρω επίσης κάτι: Από τη δική μας τη μεριά με το νομοθέτημα 2676/1999, όπου προσδιορίσαμε και ποσοστό αύξησης 23%, η διάταξη αυτή είναι ακόμα ανενεργός. Και σωστά είναι ανενεργός γιατί προβλέπει ότι για να ενεργοποιηθεί η διάταξη θα πρέπει να βγει κοινή υπουργική απόφαση που θα διασφαλίζει τους παραπάνω τρόπους προκειμένου να είναι ορθότερη και παραγωγικότερη για τα ασφαλιστικά ταμεία η αξιοποίησή τους στο χρηματιστήριο.
Κι εδώ επιτέλους δεν πρέπει να δολοφονούμε χωρίς να αναλογιζόμαστε το κόστος μιας πολιτικής αντιπαράθεσης με μεσοπρόθεσμα οφέλη, μια πολιτική θέση που φαίνεται ότι συγκλίνουμε. Και συγκλίνει σχεδόν το σύνολο των πολιτικών δυνάμεων αυτής της Βουλής. Και το φοβερό, και αν θέλετε το θετικό είναι ότι αρχίζουν και συγκλίνουν και τα συνδικάτα σε σχέση με την προοπτική της κεφαλαιοποιητικής αξιοποίησης τμημάτων ή πυλώνων του ασφαλιστικού συστήματος.
Για ποιο λόγο μπροστά στη λογική μιας τυφλής μεσοπρόθεσμης αντίδρασης να μειώνουμε, αν θέλετε, μια θετική προοπτική που οικοδομήθηκε μέσα από τριβές σε σχέση με την Κυβέρνηση και τα συνδικάτα, με την Αντιπολίτευση με την Κυβέρνηση; Αρχίζει και οικοδομείται ένα κοινό πλαίσιο και πάμε να το αποικοδομήσουμε αμέσως. 
Σημειώνω, κύριοι συνάδελφοι, και νομίζω ότι ο ελληνικός λαός το ΠΑΣΟΚ το έχει κρίνει και για την αντιπαραθετική του λογική και για τη συνδετική του λογική. Και θέλω να θυμίσω κάτι: Αρκετές φορές μας κατηγορείτε ότι σε κάποια περίοδο ήμαστε ένα κόμμα που λειτουργούσαμε ανατρεπτικά.
Και βέβαια μας κατηγορείτε σήμερα ότι είμαστε ένα κόμμα που επιχειρούμε να συνθέσουμε τα πράγματα. Και για εκείνη την πρακτική μας και για την τωρινή πρακτική μας ο ελληνικός λαός μας ψηφίζει, κύριοι συνάδελφοι. 
Λειτουργήσαμε ανατρεπτικά, λειτουργήσαμε δυναμικά, ως είχαμε καθήκον να κάνουμε όταν έπρεπε να εμπεδώσουμε, να διευρύνουμε μια δημοκρατία και το πράξαμε και είμαστε υπερήφανοι γι' αυτό. Και λειτουργούμε συνθετικά, με συναίνεση σε μια περίοδο που απαιτείται κάτι τέτοιο. Άρα, λοιπόν, αν θέλετε δεν προσαρμόζουμε την τακτική μας αλλά μέσα από την πάγια θέση μας να προσπαθούμε μέσα από την πολιτική μας να υπερασπίζουμε τα συμφέροντα του ελληνικού λαού, της ελληνικής οικονομίας, αυτό κάνουμε κάθε εποχή. Και θα σταθώ σε ορισμένα σημεία ακόμα που αφορούν τον παρόντα κοινωνικό προϋπολογισμό. 
Κυρίες και κύριοι συνάδελφοι, θα ήταν σωστό αν θέλουμε να σταθούμε στα νούμερα, να διαπιστώσουμε ότι και η εξέλιξη των δαπανών και η εξέλιξη των εξόδων διαμορφώνει τις προϋποθέσεις σταθερότητας στο κοινωνικό ασφαλιστικό σύστημα. Διαμορφώνει τις προϋποθέσεις σταθερότητας στις δομές του κοινωνικού κράτους. Βέβαια -και αυτό είναι ωφέλιμο να γίνει εδώ υπάρχουν προβλήματα σε σχέση με τη δομή του κοινωνικού κράτους. Υπάρχουν προβλήματα σε σχέση με τις δομές των ασφαλιστικών ταμείων. Αρκεί να σας αναφέρω ότι στην Ελλάδα λόγω των ιδιαιτεροτήτων οι οποίες υπήρξαν, έχουμε σήμερα ογδόντα πέντε φορείς ασφάλισης, είκοσι τρεις φορείς που δίνουν κύρια ασφάλιση, τριάντα τέσσερις φορείς που δίνουν επικουρική ασφάλιση, δεκαέξι φορείς για παροχές ασθένειας, δεκαεννέα φορείς πρόνοιας και άλλους τρεις λοιπούς φορείς. Και βέβαια ακόμη παραπέρα υπάρχουν και ασφαλιστικοί φορείς όπου οι δαπάνες τους εμπεριέχονται στον παρόντα κοινωνικό προϋπολογισμό που αφορούν άλλα Υπουργεία. Έχει φορείς ασφάλισης το Υπουργείο Άμυνας, Οικονομικών, Εμπορικής Ναυτιλίας, Γεωργίας, ακόμη και η Βουλή των Ελλήνων. 
Πιστεύω αγαπητοί συνάδελφοι, ότι όλα αυτά τα ουσιαστικά που αφορούν τον πυρήνα που πρέπει να προσεγγίσουμε όταν συζητούμε θέματα κοινωνικής ασφάλισης, είτε δεν διαβάστηκαν είτε επελέγη από τη μεριά της Αντιπολίτευσης, μείζονος και ελάσσονος, ότι και αυτή η διαδικασία είναι μια διαδικασία μιας στείρας αν θέλετε, επαναλαμβανόμενης σε άλλα, με την ευκαιρία άλλων συζητήσεων, επιχειρηματολογίας. Τα έχουμε ακούσει αυτά στον περσινό προϋπολογισμό, τα ακούμε κατά καιρούς όταν συζητούνται νομοσχέδια με οικονομικό ή κοινωνικό περιεχόμενο. Υπήρξε μια αμφισβήτηση σε σχέση με τη συνολική προσπάθεια του ΠΑΣΟΚ, σε σχέση με τη στροφή του προς την κοινωνική πολιτική γύρω από το κοινωνικό κράτος. Εγώ δεν θέλω να αμφισβητήσω την προσπάθεια που κάνει η Νέα Δημοκρατία να αρθρώσει ένα λόγο σε σχέση με την κοινωνική πολιτική που δεν το θεωρώ αντίπαλο λόγο. Όμως δεν δικαιούται η Νέα Δημοκρατία σε καμιά περίπτωση να παραβλέπει ή να επιχειρεί να συσκοτίσει μια επιχειρηματολογία που πολιτικά μας ανήκει ιστορικά. Και δεν ανήκει μόνο στο ΠΑΣΟΚ, ανήκει σε όλα τα σοσιαλιστικά και σοσιαλδημοκρατικά κόμματα. 
Αγαπητοί συνάδελφοι της Νέας Δημοκρατίας, αν νιώθετε ενοχές για την πολιτική που ακολουθήσατε στην περίοδο της βιομηχανικής επανάστασης και τώρα υιοθετείτε δομές κοινωνικού κράτους που εμείς πρωτοστατήσαμε να οικοδομηθούν, σας λέμε ότι είστε καλοδεχούμενοι σ' αυτή την προοπτική της ενωτικής θεώρησης του κοινωνικού κράτους του μέλλοντος. Όμως αυτή σας η στάση δεν σας δίνει το δικαίωμα να συσκοτίσετε ή να αλλοιώσετε αγώνες που έδωσαν τα προοδευτικά, δημοκρατικά, αριστερά, σοσιαλιστικά ή σοσιαλδημοκρατικά κόμματα σε όλη την περίοδο της βιομηχανικής επανάστασης από την περίοδο που διεκδικούσαν το οκτάωρο μέχρι τα επόμενα χρόνια που ήθελαν να μετατρέψουν τα ταμεία αλληλοβοήθειας σε ασφαλιστικά ταμεία και απέναντί τους πάντα ήταν η πολιτική έκφραση που ενδεχόμενα εσείς κληρονομήσατε και οι εργοδότες.
Αυτός ο αγώνας δόθηκε έναν αιώνα. Και είμαστε υπερήφανοι γι' αυτό τον αγώνα. Να είστε βέβαιοι ότι είμαστε υπερήφανοι. Και αυτόν τον αγώνα θα τον δώσουμε και στον αιώνα που έρχεται.
Θα σας δώσω δύο-τρία σημεία ακόμα. Πιστεύω ότι αυτό που αναμφίβολα πρέπει να κάνουμε σήμερα είναι να δούμε τα νέα δεδομένα που διαμορφώνονται μπροστά μας, σε σχέση με την άσκηση μιας κοινωνικής πολιτικής που θα αντλεί τα χαρακτηριστικά της από το κοινωνικό κεκτημένο που οικοδομήθηκε από τους αγώνες της Αριστεράς και των συνδικάτων στον προηγούμενο αιώνα. Είμαστε υπερήφανοι. Το μόνο ζων κοινωνικό κράτος που υπάρχει είναι το ευρωπαϊκό. Και βέβαια λείπουν οι συνάδελφοι του Κομμουνιστικού Κόμματος Ελλάδος. 
Θέλω να τους θυμίσω ότι όλη την περίοδο της Μεταπολίτευσης, τουλάχιστον, όταν αγωνιζόμασταν για την οικοδόμηση κοινωνικών δομών σαν και αυτές, μας κατηγορούσαν ότι είναι ρεφορμιστικές επιλογές. Διαφωνούσαμε τότε. Σήμερα, έρχονται και διεκδικούν την πατρότητα δομών που, αν συμπαρατάχθηκαν σε αγώνες, συμπαρατάχθηκαν μέσα από τους χώρους εργασίας. Πολιτικά αντιπαρετίθεντο πάντα σε αυτές τις δομές. Και βέβαια το μοντέλο που υποστήριξαν δεν υπάρχει σήμερα. Οι κοινωνικές δομές είναι κομμάτια και θρύψαλα. Οι μόνες ζώσες κοινωνικές δομές είναι αυτές που οικοδόμησαν οι σοσιαλιστές, οι σοσιαλδημοκράτες και τα συνδικάτα. Αυτές είναι. Αυτές προασπίζεστε όλοι σήμερα. Αυτές τις δομές προασπίζεται ακόμα και η Νέα Δημοκρατία. Και αυτό μας τιμά.
Θέλω να πω και κάτι άλλο. Διαπιστώνουμε όλοι μας την αναγκαιότητα προσαρμογής αυτών των δομών. Ε, λοιπόν, στην αναγκαιότητα προσαρμογής πιστεύω πως ό,τι χειρότερο έχει να συμβεί είναι να μην κατανοούμε ή, αν θέλετε, να μην εκτιμούμε πολιτικά τις υφιστάμενες δομές και να επιχειρήσουμε, σε σχέση με τη μετεξέλιξή τους, να βγαίνουμε από την Κυβέρνηση αριστερά.
Συνάδελφοι, λέμε πολύ καθαρά την άποψή μας. Εμείς, σαν σοσιαλιστές έχουμε χρέος να οικοδομήσουμε ένα νέο ευρωπαϊκό κοινωνικό κεκτημένο, ένα κοινωνικό κεκτημένο που να είναι βιώσιμο και αντάξιο από αυτό που παραλάβαμε από αυτούς που αγωνίστηκαν με τη δική μας ιδεολογία και με το χώρο της εργασίας στον προηγούμενο αιώνα. Το εγχείρημα είναι πάρα πολύ δύσκολο. Και βέβαια συμφωνούμε ότι θα πρέπει να κουβεντιάσουμε μαζί, για να βρούμε και συγκλίσεις και συνθέσεις. Και θα σταθώ σε μερικές από αυτές.
Πιστεύω ότι θα πρέπει την ερχόμενη χρονιά, στον ερχόμενο κοινωνικό προϋπολογισμό να κουβεντιάσουμε πάνω στο βασικό πολιτικό πυρήνα αυτής της συζήτησης. Και ο βασικός πολιτικός πυρήνας, αγαπητοί συνάδελφοι της Νέας Δημοκρατίας, δεν είναι αυτά που είπατε. Αυτά που είπατε είναι κομμάτια, αν θέλετε, που δεν συνδέονται μεταξύ τους, προκειμένου να αποδείξετε ότι τα κονδύλια μειώθηκαν κλπ. Για τα κονδύλια ο ελληνικός λαός κατανοεί κάτι. Ξέρει πολύ καλά ότι το ΠΑΣΟΚ χρόνο με το χρόνο διευρύνει το δίκτυο κοινωνικής προστασίας και ξέρει πολύ καλά ότι πρώτο μέλημα των Κυβερνήσεων του ΠΑΣΟΚ ήταν -και παραμένει βέβαια- το θέμα του κοινωνικού κράτους. Το μεγάλο μας πρόβλημα σήμερα, στις νέες συνθήκες, είναι με ποιο τρόπο πρέπει να ισοσκελίζεται το ισοζύγιο κοινωνικής αλληλεγγύης ανάμεσα στις γενεές και να πούμε πολιτικές θέσεις γι' αυτό.
Ένα δεύτερο: Πώς πρέπει να διασφαλίσουμε τους όρους ενός διαγενεακού κοινωνικού συμβολαίου. Τους πολιτικούς όρους. Και εδώ να πείτε πρόταση.
Τρίτον, θα πρέπει να μιλήσουμε καθαρά για το ποιοι είναι οι στόχοι, αν θέλετε, κατανομής του Ακαθάριστου Εθνικού Προϊόντος σε μία προσπάθεια μέσα από την αναδιανομή του να ενισχυθούν τα λαϊκά στρώματα.
Ας πάρουμε καθαρή θέση πάνω σ' αυτά τα τρία ερωτήματα και αφήστε να ξεκινήσουμε τον τακτικό προϋπολογισμό του 2002 για να επικαλούμαστε κονδύλια του κοινωνικού προϋπολογισμού του 2001. Τέτοια χαρτιά επικαλεσθήκατε. 
Πιστεύω, λοιπόν, ότι υπάρχουν και μεγάλα προβλήματα και μεγάλες προκλήσεις. Οι επιλογές είναι δύσκολες. Αυτό είναι αλήθεια.
Σήμερα βέβαια δεν αλλάζουν μόνο κάποια πράγματα σε σχέση με την αναγκαιότητα της ασφαλιστικής μεταρρύθμισης ή εάν θέλετε η αναγκαιότητα της προσαρμογής του ασφαλιστικού συστήματος ή του κοινωνικού κράτους σ' αυτά τα δεδομένα, δεν έρχεται από μόνη της. Γίνονται πολύ ουσιαστικές και δομικές αλλαγές και στην οικονομία και στην κοινωνία.
Θα σταθώ σε δύο, τρεις αλλαγές που για μας και για σας αν θέλετε είναι πολύ εύκολο να γίνουν ορατές, αν δούμε τα τωρινά προβλήματα του ασφαλιστικού μας συστήματος της λειτουργίας των ασφαλιστικών μας οργανισμών
Πριν από είκοσι χρόνια ξέραμε ότι η εργασία είναι ταυτόσημη με τη μισθωτή εργασία. Και ξέραμε ενδεχομένως ότι υπάρχουν δύο μεγάλοι φορείς κοινωνικής ασφάλισης που μπορούσαν στο σύνολό τους να ασφαλίσουν τη μισθωτή εργασία, το ΙΚΑ και το δημόσιο και ενδεχόμενα βέβαια στην πορεία αναπτύχθηκαν και άλλοι φορείς ασφάλισης που ασφάλιζαν την μισθωτή εργασία, στις Τράπεζες, στον ΟΤΕ, στη ΔΕΗ κλπ., δημιουργήματα μετά το '50. 
Σήμερα τα πράγματα δεν είναι έτσι. Επειδή ακριβώς αλλάζει το ίδιο το μοντέλο παραγωγής που από βιομηχανικό γίνεται τεχνολογικό, η φύση της εργασίας αλλάζει. Και εμείς διατηρούμε σε ισχύ εάν θέλετε το ίδιο ασφαλιστικό σύστημα. Και δεν το προσεγγίζουμε καθόλου -οι μόνοι που το λέμε αυτό είναι το ΠΑΣΟΚ εδώ και δύο τρία χρόνια- γιατί υπάρχει ατολμία, αδυναμία ή φοβία ή μη κατανόηση από άλλες πλευρές. Προσπαθούμε να επιταχύνουμε τη συνειδητοποίηση από όλες τις πλευρές μιας πραγματικότητας, ότι τελικά το νέο μοντέλο παραγωγής διαμορφώνει πλήθος, εκατοντάδες χιλιάδες θέσεων, άτυπων μορφών απασχόλησης που σήμερα ακόμα παραμένουν ανασφάλιστες, γιατί το υφιστάμενο ασφαλιστικό σύστημα ούτε μπορεί να τις αναγνωρίσει ούτε μπορεί να τις πιστοποιήσει και κατ' επέκταση ούτε μπορεί να τις ασφαλίσει. Και όταν το πράττει ενδεχομένως, το πράττει καθ' υπέρβαση αυτών που θα έπρεπε να κάνει με βάση την ισχύουσα δομή του. Αυτό είναι ένα μείζον θέμα που ενδεχόμενα θα έπρεπε να μας απασχολήσει στα πλαίσια ενός κοινωνικού προϋπολογισμού για να δούμε που είναι η ασύλληπτη ασφαλιστική ύλη. Και είναι εδώ, κύριοι συνάδελφοι. 
Βέβαια θα πρέπει να δούμε και άλλα πράγματα, ότι υπάρχει σύγχυση ανάμεσα στον όρο του αυτοαπασχολούμενου και στον όρο του μισθωτού ή ακόμα ανάμεσα στον αυτοαπασχολούμενο και στο γεωργό. Υπάρχουν τέτοια προβλήματα που θα μπορούσαμε να εντοπίσουμε ερμηνεύοντας έσοδα, έξοδα και διακύμανση δαπανών στα ασφαλιστικά ταμεία. Μόνο που αυτά δεν προσεγγίστηκαν. Αναφέρονται ή υποδηλώνονται, εάν διαβάζαμε σωστά το κείμενο του κοινωνικού προϋπολογισμού αλλά το πρόβλημα δεν ήταν αυτό. Το πρόβλημα ήταν, αδιαφορώντας για τους βασικούς πυρήνες αυτού του κοινωνικού προϋπολογισμού να βρούμε στοιχεία που πιστεύουμε ότι μπορούμε να ανατρέψουμε μία εικόνα που έχει ο ελληνικός λαός για το πώς το ΠΑΣΟΚ και η Κυβέρνησή του ασκεί κοινωνική πολιτική. 
Πιστεύω, κύριοι συνάδελφοι, ότι ίσως -εγώ τουλάχιστον το εύχομαι- αυτή η χρονιά να είναι η τελευταία χρονιά γκρίνιας ή αντιπαράθεσης στη συζήτηση του κοινωνικού προϋπολογισμού. Υπάρχει αναγκαιότητα σύνθεσης των απόψεών μας προκειμένου να διαμορφώσουμε ελάχιστους όρους συναίνεσης. 
Δεν μπορούμέ να συμφωνήσουμε σε όλα. Αυτό είναι αλήθεια. Απαιτείται όμως να συμφωνήσουμε σ' αυτά που μπορούμε. Και αυτά που μπορούμε είναι σίγουρα, θέματα που αφορούν την οργάνωση και τη δομή των ταμείων, θέματα που αφορούν τη μετεξέλιξη του εύρους της αρμοδιότητας των ταμείων, θέματα που αφορούν τη θεσμοθέτηση των προϋποθέσεων ασφάλισης των άτυπων μορφών απασχόλησης. 
Υπάρχουν πεδία τα οποία μπορούμε να προχωρήσουμε και μπορούμε από κοινού να προσεγγίσουμε. Και λέω από κοινού διότι όπως θα έχετε διαπιστώσει η ασφαλιστική μεταρρύθμιση ή η εξέλιξη και η προσαρμογή του ασφαλιστικού συστήματος είναι ένα θέμα που προσφέρεται για μία αντιπαράθεση η οποία εμποδίζει την προοπτική της μετεξέλιξής του. Είναι η αχίλλειος πτέρνα του ασφαλιστικού συστήματος. 
Θα έχουμε όλοι ευθύνη, μηδέ εξαιρουμένης και της Κυβέρνησης, αν δεν διαμορφώσουμε, με όρους σύνθεσης και διαλόγου, προϋποθέσεις ώστε να κινηθεί αδήριτη διαδικασία προσαρμογών στο ασφαλιστικό σύστημα. 
Πιστεύω, κύριοι συνάδελφοι, ότι το επόμενο χρονικό διάστημα θα μας δώσει τη δυνατότητα, όλοι μας να διορθώσουμε, ενδεχομένως, σφάλματα, που έχουμε κάνει. 
Θέλω να κλείσω την τοποθέτησή μου, ουσιαστικά, με την έννοια ότι το θέμα της μετεξέλιξης του κοινωνικού κράτους είναι ένα θέμα που πρέπει να υπάρχουν διακριτές συμφωνίες, διακριτές συγκρίσεις και διακριτές διαφωνίες. Δεν περιμένει κανείς να συμφωνήσουμε σε όλα γιατί δεν μπορούμε να συμφωνήσουμε. Όμως πολύ φοβάμαι ότι διαφωνούμε γι' αυτά που έπρεπε εκ των ών ουκ άνευ να συμφωνούμε και μέσα από αυτήν τη διαδικασία υποκρύπτουμε την ατολμία μας να προωθήσουμε μεταρρύθμιση στο ασφαλιστικό σύστημα. Με αυτόν τον τρόπο υπεκφεύγουμε του πολιτικού μας χρέους να οικοδομήσουμε ένα κοινωνικό κράτος σαν αυτό που απαιτούν οι εξελίξεις. 
Έχω την ελπίδα και τη βεβαιότητα ότι ο κοινωνικός προϋπολογισμός του 2002 θα μας δώσει τη δυνατότητα να συζητήσουμε έναν απολογισμό, όπου μέσα σε αυτήν τη χρονιά θα αποτιμήσουμε και την πολιτική μας διαδρομή που αφορά την ίδια την ασφαλιστική μεταρρύθμιση. Στη χρονιά αυτή, όπως έχει ειπωθεί, από την Κυβέρνηση, θα επιχειρήσουμε να διαμορφώσουμε ένα θεσμικό πλαίσιο για την ασφαλιστική μεταρρύθμιση που θα είναι υπεύθυνο, ρεαλιστικό και ταυτόχρονα τολμηρό. Του χρόνου τέτοια μέρα ίσως να είναι μια μέρα απολογισμού, όχι μόνο σε σχέση με ποσά ή με δαπάνες αλλά πολιτικού απολογισμού για τη συμβολή όλων μας στο δρόμο που θα ακολουθήσουμε όλοι, αυτήν τη χρονιά, σε σχέση με την προώθηση του έργου της ασφαλιστικής μεταρρύθμισης, του εγχειρήματος της πολιτικής αναγκαιότητας της ασφαλιστικής μεταρρύθμισης. 
Με αυτήν την προσδοκία ότι στον κοινωνικό προϋπολογισμό του 2002 όλες οι πτέρυγες θα έχουν το δικό τους απολογισμό που θα αναφέρεται στη δική τους συνδρομή στη μεταρρύθμιση, στην κατάθεση των διαφοροποιήσεών τους και των διαφορών τους σε σχέση με την όποια μεταρρύθμιση και βέβαια με ορθότερη προσέγγιση παραμέτρων που πρέπει να προσλάβει διαχρονικά αυτή η συζήτηση, καθώς θα έχουμε πια την εμπειρία και της πρώτης συζήτησης, πιστεύω ότι αυτή η συζήτηση είναι θετική. Αποδείχθηκαν προβλήματα και βεβαίως η Κυβέρνηση με ευαισθησία θα ακούσει τις παρατηρήσεις. Πιστεύω όμως ότι και η ίδια η Αντιπολίτευση και όλα τα κόμματα θα κατανοήσουν ότι το θέμα αυτό δεν προσφέρεται για μια αντιπαράθεση χωρίς αρχές. 
Προσφέρεται για την παράθεση θετικής άποψης και ταυτόχρονα προσφέρεται για τη σκληρή και υπεύθυνη κριτική σε όσα προσπαθεί και σε όσα εφαρμόζει η Κυβέρνηση σε θέματα κοινωνικής πολιτικής, κοινωνικού κράτους και συνολικά σε θέματα που αφορούν τις δαπάνες πρόνοιας. Εύχομαι του χρόνου τέτοια μέρα η συζήτησή μας να πάει τα πράγματα ένα βήμα πιο εμπρός. 
Ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): ΄Εχω την τιμή να ανακοινώσω στο Σώμα ότι ο συνάδελφος κ. Ευγένιος Χαιτίδης ζητεί ολιγοήμερη άδεια απουσίας στο εξωτερικό. 
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Βουλή ενέκρινε τη ζητηθείσα άδεια. 
Εχω την τιμή να ανακοινώσω στο Σώμα:
1. Οι Υπουργοί Μεταφορών και Επικοινωνιών, Εξωτερικών και Οικονομικών, κατέθεσαν σχέδιο νόμου: "Κύρωση της Συμφωνίας αεροπορικών μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας".
2. Οι Υπουργοί Μεταφορών και Επικοινωνιών, Εξωτερικών και Οικονομικών, κατέθεσαν σχέδιο νόμου: "Κύρωση της Συμφωνίας αεροπορικών μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουκρανίας".
Παραπέμπονται στην αρμόδια Διαρκή Επιτροπή. 
Το λόγο έχει ο συνάδελφος κ. Γρηγοράκος. 
ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, αγαπητοί συνάδελφοι, το θέμα που συζητούμε σήμερα, στην ειδική αυτή συνεδρίαση είναι ο κοινωνικός προϋπολογισμός του 2001. Είναι ένα θέμα πάρα πολύ σοβαρό, το οποίο δεν είναι μόνο δικό μας, δηλαδή της Κυβέρνησης, δεν είναι πράσινο ούτε μπλε ούτε κόκκινο. Μας αφορά όλους και οφείλουμε να το δούμε με μεγάλη υπευθυνότητα. 
Το κοινωνικό κράτος αποτελεί τη θεσμική μορφή της αλληλεγγύης στην κοινωνία και έχει στόχο τη διόρθωση των ανισοτήτων και τη βοήθεια των ομάδων που βρίσκονται σε μειονεκτική θέση. Η αλληλεγγύη αυτή που στη χώρα μας είναι θεσμικά κατοχυρωμένη, αποτελεί τον κύριο μηχανισμό για τη διατήρηση και προώθηση της κοινωνικής μας συνοχής. Είμαστε πάντοτε προσηλωμένοι στις διαχρονικές αρχές και αξίες για μια κοινωνία με δικαιοσύνη, αλληλεγγύη, για μια κοινωνία που σηματοδοτεί τη φυσιογνωμία και τη στρατηγική της προοδευτικής μας κυβέρνησης, που μας συνοδεύουν σε όλη την ιστορική μας διαδρομή. 
Στόχος μας ήταν, είναι και θα είναι πάντα η ασφάλεια και η ευημερία των πολιτών, η αναβάθμιση της ποιότητας της ζωής τους σε μια κοινωνία ανοιχτών ευκαιριών και οριζόντων, γιατί πιστεύουμε ως ΠΑΣΟΚ ότι στη σύγχρονη κοινωνική πραγματικότητα εκείνο που αληθινά δικαιούται και προσδοκά ο πολίτης είναι μια καλύτερη καθημερινότητα με λιγότερους κινδύνους και περιορισμούς, με μεγαλύτερη ελευθερία και περισσότερες εγγυήσεις κατοχύρωσης και ασφάλειας. Ο στόχος της δικαιότερης κατανομής των καρπών της προόδου και της ευημερίας κατά συνέπεια δεν είναι συμπληρωματικό στοιχείο της πολιτικής μας, αλλά συνιστά τη διακριτική μας στρατηγική ως σύγχρονου δημοκρατικού κόμματος από τη συντηρητική παράταξη με όποια μορφή και αν αυτή εμφανίζεται. 
Πρέπει να θεωρείται δεδομένο ότι το περιβάλλον της ΟΝΕ δεν θα επιτρέψει σε καμία μεμονωμένη χώρα την επίρριψη των υποχρεώσεων χρηματοδότησης των ελλειμμάτων αυτών στις επόμενες γενιές μέσω της αύξησης του δημόσιου χρέους, όπως γίνεται μέχρι σήμερα στην περίπτωση των συντάξεων. Η υποχρέωση αυτή σημαίνει ότι οι αυξημένες ανάγκες της κοινωνικής πολιτικής πρέπει να χρηματοδοτούνται από τους σημερινούς πόρους. Σε αντίθεση με τις τυπικές μορφές απασχόλησης του παρελθόντος οι αλλαγές των εργασιακών προτύπων απαιτούν την κοινωνική στήριξη και αλληλεγγύη όχι μόνο στα άκρα της ζωής των πολιτών (τυπική παιδεία, συντάξεις) αλλά καθ' όλη τη διάρκεια της ενεργούς ζωής. Οι δημόσιες δαπάνες συνεπώς και ιδιαίτερα τα συστήματα εκπαίδευσης και κοινωνικής προστασίας απαιτείται να παίζουν έναν ολοένα και σημαντικότερο ρόλο στην εξασφάλιση της ικανότητας και της δυνατότητας των πολιτών να συμμετέχουν στην αγορά εργασίας. 
Ωστόσο, δεν πρόκειται απλά για ένα θέμα αύξησης της επιβάρυνσης γενικά των συντελεστών παραγωγής. Στη σύγχρονη εποχή, με το κεφάλαιο να μετακινείται εύκολα και ταχύτατα από χώρα σε χώρα, τη φορολογική επιβάρυνση θα την υποστεί ο συντελεστής που δεν έχει αντίστοιχες ευχέρειες μετακίνησης, δηλαδή η εργασία. Η χρηματοδότηση του ύψους του ελλείμματος συνεπώς θα καθορίζει τις μεταβολές του κόστους εργασίας και θα αποτελέσει το σημαντικότερο ίσως παράγοντα της σχετικής ανταγωνιστικότητας μεταξύ των κρατών της Ευρωπαϊκής Ένωσης. 
Η μείωση της ανταγωνιστικότητας και η συνεπής μείωση του προϊόντος οδηγούν με μαθηματική ακρίβεια σε μια συσσωρευτική διαδικασία επέκτασης από τη μια μεριά των κοινωνικών αναγκών και ταυτόχρονα αυξανόμενης αδυναμίας της κοινωνίας να ανταποκριθεί στις ολοένα μεγαλύτερες ανάγκες της. 
Στο σύγχρονο κοινωνικό κράτος συμπεριλαμβάνονται σήμερα η αντιμετώπιση της ανεργίας και η αύξηση της απασχόλησης, η αναδιανομή του εισοδήματος υπέρ των ασθενέστερων τάξεων, η ανακατανομή του πλούτου υπέρ των φτωχότερων περιοχών, το σύγχρονο και αποτελεσματικό σύστημα δημόσιας υγείας, η κοινωνική ασφάλιση της υγείας, η πολιτική υπέρ των ευπαθών ομάδων του πληθυσμού, η αναβάθμιση των ανθρώπινων πόρων.
Η Κυβέρνηση εγγυάται τις συντάξεις όλων των πολιτών. Θεμέλιο, λοιπόν, του σύγχρονου κοινωνικού κράτους είναι μία δυναμική και αυτοτροφοδοτούμενη ανάπτυξη με ισχυρή και ανταγωνιστική οικονομία, που δίνει ευκαιρίες και εφόδια σε όλους τους πολίτες. Το μέσο και η προϋπόθεση που οδηγεί στο σύγχρονο κοινωνικό κράτος είναι μια κοινωνική πολιτική σταθερά προσανατολισμένη στη δικαιότερη κατανομή του πλεονάσματος, στη δικαιότερη και αναλογικότερη κατανομή της ευημερίας. 
Οι πολιτικές αλλαγές που υπηρετούν αυτόν το στόχο και πηγάζουν από τις προεκλογικές και προγραμματικές μας δεσμεύσεις είναι διακριτές και έχουν όνομα. 
Η εισοδηματική πολιτική για τους εργαζόμενους και τους συνταξιούχους διανέμει σταθερά την παραγωγικότητα σε όλους. Εθνικό σχέδιο δράσης για την απασχόληση και ενεργητικές πολιτικές για την αντιμετώπιση της ανεργίας και των διακρίσεων στην αγορά εργασίας. Εθνικό σχέδιο κοινωνικής αλληλεγγύης για την καταπολέμηση της φτώχειας και του κοινωνικού αποκλεισμού. Μεταρρύθμιση του εθνικού συστήματος υγείας. Ισόρροπη περιφερειακή ανάπτυξη με γενναία αποκέντρωση πόρων και ειδικές πολιτικές στις ορεινές και νησιωτικές περιοχές. Πολιτική κοινωνικής ενσωμάτωσης των οικονομικών μεταναστών. Ισχυρή και επείγουσα επένδυση στο ανθρώπινο δυναμικό μέσω της παιδείας, της κατάρτισης και της επιμόρφωσης κυρίως για τη νέα γενιά. Μεταρρύθμιση του συστήματος κοινωνικής ασφάλισης σε συνθήκες κοινωνικής δικαιοσύνης και αλληλεγγύης.
Βασικές υποδομές που ενισχύουν την οικονομική και κοινωνική ανάπτυξη. Συνεχής αύξηση των πόρων που στηρίζουν κοινωνικές πολιτικές όπως το ΕΚΑΣ, άλλα επιδόματα φορολογικές απαλλαγές, αγροτικές συντάξεις, μεταρρύθμιση του φορολογικού συστήματος για να ενισχυθεί η ανάπτυξη και η κοινωνική δικαιοσύνη.
Οι πόροι που διατίθενται για τις πολιτικές μας είναι πρωτοφανείς στην ιστορία του τόπου και είναι πέρα από τις μόνιμες επιλογές που αφορούν την προστασία και την ανάπτυξη των πραγματικών εισοδημάτων στη φορολογική δικαιοσύνη στη μείωση των επιτοκίων στην ενίσχυση των παραγωγικών τομέων στην ανάπτυξη της υπαίθρου, στη θέσπιση κινήτρων για επενδύσεις. 
Το συνολικό κοινωνικό πακέτο της τετραετίας οδήγησε σε πραγματική αναδιανομή αύξηση της απασχόλησης, κοινωνική προστασία και αναβάθμιση της ποιότητας ζωής. Οι αριθμοί μιλούν μόνοι τους. Έχουν αντίκρυσμα αλήθειας γιατί συνδέονται με την εξέλιξη και τις προοπτικές της ζωής των πολιτών. Συνδέονται με τους όρους προστασίας και διασφάλισης συγκεκριμένων κοινωνικών δυνάμεων, με τις προοπτικές μιας προοδευτικής Ελλάδας στην Ευρωπαϊκή Ένωση.
Απέναντι σε όλα αυτά στην προοδευτική στρατηγική της συγκρότησης του σύγχρονου κοινωνικού κράτους που έχει έντονο και οριοθετημένο το χρώμα της κοινωνικής δικαιοσύνης βρίσκεται πάντοτε η νεοφιλελεύθερη αντίληψη για την πρακτική. Η Νέα Δημοκρατία ο πιο αυθεντικός εκφραστής αυτής της αντίληψης αντιπαραθέτει μόνο άρνηση, μηδενισμό και υποκρισία. Αρνείται συστηματικά κάθε πρόταση, κάθε λύση, κάθε προοπτική στο όνομα μιας αντιπολίτευσης για την αντιπολίτευση, πλειοδοτώντας σε υποσχέσεις που έχουν το χαρακτήρα επιταγών χωρίς αντίκρυσμα. Μηδενίζει σήμερα η Νέα Δημοκρατία την προσπάθεια που μπορεί να οδηγήσει τα πράγματα μπροστά ενώ η ίδια ούτε επεξεργάζεται ούτε προτείνει ούτε δεσμεύεται σε πολιτικές πέρα από γενικόλογες διακηρύξεις. 
Σήμερα η Αξιωματική Αντιπολίτευση υποκρύπτει τις πραγματικές προθέσεις των νεοφιλελεύθερων συνταγών και της κοινωνικής αναλγησίας προβάλλοντας υποκριτικά ένα λαϊκίστικο προσωπείο σε άμεση αντίθεση με τις κεντρικές πολιτικές και επιλογές και με αυτή καθ' αυτήν την ιδεολογία της. Αυτή που βλέπει ως μονόδρομο την κατάργηση και την ιδιωτικοποίηση όλων των κοινωνικών παροχών με τη λογική της ανταποδοτικότητας και της χωρίς όρους και όρια κερδοφορίας. Αυτή που υπονομεύει το κοινωνικό κράτος. Αυτή η παράταξη που διασφαλίζει τη μεγαλύτερη, ταχύτερη κερδοσκοπική δραστηριότητα ιδιωτικών επιχειρήσεων στο χώρο του κοινωνικού κράτους.
Η διασφάλιση και η οριοθέτηση των δύο διαφορετικών γραμμών και πολιτικών είναι αναγκαία προϋπόθεση για την ουσιαστική συνειδητοποίηση και ανάδειξη των προβλημάτων για τον ορθό προσανατολισμό των κοινωνικών δυνάμεων, για τη συστράτευση στην προοδευτική στρατηγική. Σήμερα μπορούμε και πρέπει να σηκώσουμε ξανά την ίδια σημαία της κοινωνικής μας ευαισθησίας και πολιτικής και να δώσουμε τη μάχη για ό,τι ενώνει το λαό και αναβαθμίζει τη ζωή του. Η μεταρρύθμιση του συστήματος κοινωνικής ασφάλισης αποτελεί για μας κορυφαίο ζήτημα τόσο για τους όρους και τις προϋποθέσεις που διασφαλίζουν την κοινωνική δικαιοσύνη και συνοχή όσο και για την ίδια την αλληλεγγύη των γενεών. 
Το σύστημα κοινωνικής ασφάλισης πέρα από την ανάγκη να είναι βιώσιμο, ανταποδοτικό και σύγχρονο αποτελεί βασικό στυλοβάτη του σύγχρονου κοινωνικού κράτους. Είναι όραμα κοινωνικής δικαιοσύνης και εμείς θα το προασπίσουμε. Οφείλει κατά συνέπεια να είναι αναδιανεμητικό. Εμείς αρνούμεθα κάθε ιδέα ιδιωτικοποίησης και άκριτης αποδοχής των κανόνων της αγοράς. Γι' αυτό πιστεύουμε στο δημόσιο χαρακτήρα του συστήματος σε ένα κράτος που εγγυάται τις συντάξεις και το δίκτυο κοινωνικής προστασίας σε μια πολιτεία που ρυθμίζει τις διαδικασίες της δικαιότερης κατανομής των βαρών και της απολαβής των ωφελημάτων από την εργασία των πολιτών. Πρέπει όμως να δούμε όλες τις ευκαιρίες που ανοίγονται σήμερα και επιτρέπουν νέους αποτελεσματικότερους τρόπους διαχείρισης των πόρων των ταμείων και των αποταμιεύσεων. Να συζητήσουμε για τις νέες δυνατότητες κάλυψης των αναγκών του ασφαλιστικού μας συστήματος.
Τολμάμε σήμερα γιατί γνωρίζουμε τις δυνάμεις μας. Στο ερώτημα γιατί τώρα η μεταρρύθμιση αφού για μια δεκαετία είναι διασφαλισμένη η πορεία του συστήματος, απαντάμε καθαρά ότι το κάνουμε σήμερα διότι χωρίς συνθήκες εμπιστοσύνης και ασφάλειας στους εργαζόμενους για το μέλλον, μέσα σε σενάρια αβεβαιότητας και ανησυχίας δεν μπορεί να διασφαλιστεί η ευρύτερη αναπτυξιακή μας πορεία και η κοινωνική συνοχή. Αν αφήσουμε το πρόβλημα ανοικτό θα υπάρξουν αρνητικές επιπτώσεις στην αναπτυξιακή πορεία της χώρας και αυτό με τη σειρά του θα επηρεάσει αρνητικά την παραγωγή, τα εισοδήματα, την απασχόληση και το ύψος των συντάξεων.
Πρέπει να αναδείξουμε το πρόβλημα σε όλες τις όψεις και τις πραγματικές του διαστάσεις. 
Η ροή και η εκροή πόρων προς και από το σύστημα γίνεται συνεχώς δυσμενέστερη, με αποτέλεσμα το σταδιακά αυξανόμενο σημερινό έλλειμμα να μην είναι αντιμετωπίσιμο για μετά το 2012 περίπου. Πολλά ασφαλιστικά ταμεία δεν είναι βιώσιμα, ενώ ο κατακερματισμός του συστήματος και το φαινόμενο των πολλαπλών συντάξεων δεν επιτρέπουν μια ορθολογική διαχείριση και παραγωγική αξιοποίηση των πόρων, ούτε τη βελτίωση της ποιότητας υπηρεσιών προς τους ασφαλισμένους. Είναι εμφανής η έλλειψη αναλογικότητας και δικαιοσύνης στο εσωτερικό του συστήματος, με αποτέλεσμα να διευρύνονται οι κοινωνικές ανισότητες.
Μην ξεχνάμε τα τεράστια προβλήματα που προκάλεσε η για τρεις δεκαετίες προβληματική διαχείριση των αποθεματικών ταμείων. Πρέπει να σημειώσουμε ότι η ανάγκη της μεταρρύθμισης αποτελεί κοινό ευρωπαϊκό πρόβλημα, συνδέεται με τις εξελίξεις στην Ευρωπαϊκή Ένωση και συμπεριλαμβάνεται στο περίγραμμα, που προσδιορίζει την ανάγκη της βιωσιμότητας, της ανταποδοτικότητας και της αποτελεσματικότητας. Όμως είναι εθνική καθαρά υπόθεση το πώς κάθε κυβέρνηση θα διαμορφώσει τη δική της πρόταση που να ανταποκρίνεται στις ιδιαιτερότητες της κάθε χώρας. Πολλές χώρες πέτυχαν αξιόλογα αποτελέσματα μέσα από διαδικασίες κοινωνικού διαλόγου. Η εμπειρία αυτή είναι χρήσιμη και για μας και είναι φανερό ότι η όποια τελική κατάληξη της μεταρρύθμισης του συστήματος απαιτεί την ευρύτερη κοινωνική συναίνεση στη διαμόρφωση και την ψήφισή της, αλλά κυρίως στην εφαρμογή της. Οι πολιτικές και κοινωνικές δυνάμεις, κόμματα και συνδικάτα, παραγωγικοί και κοινωνικοί φορείς, η ίδια η κοινωνία να συμβάλουν με την υπεύθυνη στάση και πρότασή τους, για να αντιμετωπιστεί αυτό το βαθύτατα κοινωνικό, οικονομικό και θεσμικό ζήτημα. 
Εμείς σαν Κυβέρνηση ανοίξαμε το θέμα, δημοσιοποιήσαμε τη μελέτη, τις προτεινόμενες λύσεις και με αναφορά σε μέτρα που θα μπορούσαν να αποτελέσουν αφετηρία διαλόγου. Τις προτάσεις αυτές και αφού στην Κυβέρνηση, όσο και στο κίνημα έγιναν πολύ ουσιαστικές συζητήσεις και αντιπαραθέσεις, τις αποσύραμε με δική μας πρωτοβουλία. Κι αυτό γιατί θέλουμε να προχωρήσουμε στη μεταρρύθμιση μαζί με την κοινωνία σε κλίμα συνεννόησης και δημιουργικού διαλόγου.
Γνωρίζουμε καλά ότι αυτός ο δρόμος δεν είναι εύκολος. Πέρα από τις συνδικαλιστικές διεκδικήσεις, τις θεμιτές και δίκαιες σ' ένα βαθμό, υπάρχουν πολιτικές δυνάμεις, αλλά και αντίρροπες κοινωνικές δυνάμεις, που συστηματικά θα προβάλουν εμπόδια.
Εμείς έχουμε χρέος να προχωρήσουμε αποφασιστικά με εμπιστοσύνη στο προοδευτικό πλαίσιο των στόχων μας, να ενημερώσουμε κάποια στιγμή την κοινωνία, να εξαντλούμε όλες τις δυνατότητες διαλόγου. Γιατί μεταρρύθμιση που δεν ακουμπά σε συνειδητοποιημένους και ενεργούς πολίτες δεν έχει καμία τύχη σήμερα στην εποχή μας.
Σήμερα υπάρχει ουσιαστική αύξηση των δαπανών κοινωνικής προστασίας, του κοινωνικού προϋπολογισμού μεταξύ του 1993 και 2000. Λαμβανομένων μάλιστα υπόψη των διεθνών οικονομικών συνθηκών και των επιβαλλομένων προσαρμογών για τη σύγκλιση της ελληνικής οικονομίας προς τις οικονομίες των χωρών της Ευρωπαϊκής Ένωσης, η αύξηση αυτή των δαπανών κοινωνικής προστασίας του κοινωνικού προϋπολογισμού θα μπορούσε να χαρακτηριστεί ιδιαίτερα σημαντική, γεγονός που αποδεικνύει και την ιδιαίτερη σημασία που αποδίδει η Κυβέρνηση στον κοινωνικό χαρακτήρα της πολιτικής της.
Ας δούμε, λοιπόν, τι γίνεται με τα οικονομικά μεγέθη: 
Οι συνολικές δαπάνες κοινωνικής προστασίας του κοινωνικού προϋπολογισμού ανήλθαν το 2001 σε 9.049,6 δισεκατομμύρια δραχμές έναντι 8.215,0 δισεκατομμυρίων δραχμές το έτος 2000, δηλαδή είχαμε αύξηση κατά 834,6 δισεκατομμύρια δραχμές, ήτοι ποσοστό αύξησης 10,16%.
Το έτος 1993 οι δαπάνες αυτές ανήρχοντο σε 3.902 δισεκατομμύρια δραχμές, δηλαδή μεταξύ του 1993-2001 αύξηση κατά 5.147,6 δισεκατομμύρια δραχμές, ήτοι ποσοστό αύξησης 131,92%. Το έτος 2001 οι παραπάνω δαπάνες κοινωνικής προστασίας αντιστοιχούν στο 20,40% του ΑΕΠ της χώρας. Τα έτη 1990 και 1993 οι δαπάνες αυτές κοινωνικής προστασίας αντιστοιχούσαν στο 19,22% και 18,49% αντίστοιχα του ΑΕΠ της χώρας. Παρατηρείται, δηλαδή, μεταξύ των ετών 1990 και 1993 μείωση κατά 3,95% και μεταξύ των ετών 1993 και 2001 αύξηση κατά 10,33%. Το έτος 2001 το ύψος των δαπανών για συντάξεις ανέρχεται συνολικά σε 5.417,7 δισεκατομμύρια δραχμές, εκ των οποίων 4.400,7 δισεκατομμύρια δραχμές από τους Οργανισμούς Κοινωνικής Ασφάλισης γενικά και 1.017 δισεκατομμύρια δραχμές από τον τακτικό προϋπολογισμό. Το 2000 το ύψος των δαπανών για συντάξεις ανήρχετο συνολικά σε 4.942,15 δισεκατομμύρια δραχμές, εκ των οποίων 4.007,15 δισεκατομμύρια δραχμές από τους Οργανισμούς Κοινωνικής Ασφάλισης και 935 δισεκατομμύρια δρχ. από τον τακτικό προϋπολογισμό.
Το 1993 τα αντίστοιχα ποσά ήταν 2.317,25 δισεκατομμύρια δραχμές, 1.832,11 δισεκατομμύρια δραχμές και 485,14 δισεκατομμύρια δραχμές.
Παρατηρείται, δηλαδή, μεταξύ των ετών 1993 και 2001 αύξηση των συνολικών δαπανών για συντάξεις ύψους 3.100,45 δισεκατομμυρίων δραχμών, ήτοι ποσοστό αύξησης 133,80%.
Ειδικά για τους φορείς κοινωνικής ασφάλισης αρμοδιότητας Υπουργείου Εργασίας και Κοινωνικών Ασφαλίσεων το ύψος των δαπανών για συντάξεις του έτους 2001 ανέρχεται σε 4.078,1 δισεκατομμύρια δραχμές έναντι 3.714,24 δισεκατομμυρίων δραχμών για το έτος 2000, δηλαδή αύξηση 363,86 δισεκατομμύρια δραχμές ήτοι ποσοστό αύξησης 9,80%. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα παρακαλούσα, κυρία Πρόεδρε, για λίγο την ανοχή σας.
Το 1993 οι αντίστοιχες δαπάνες ανήλθαν σε 1.691,86 δισεκατομμύρια δραχμές, δηλαδή αύξηση μεταξύ των ετών 1993 και 2001 2.386,24 δισεκατομμύρια δραχμές ήτοι ποσοστό αύξησης 141,04%.
Το έτος 2001 το ύψος των δαπανών για υγεία, πρόνοια και γενικές δαπάνες ανέρχεται συνολικά σε 3.631,898 δισεκατομμύρια δραχμές εκ των οποίων 2.428,700 δισεκατομμύρια δραχμές από τους οργανισμούς κοινωνικής ασφάλισης και 1.203,198 δισεκατομμύρια δραχμές από τον τακτικό κρατικό προϋπολογισμό. 
Τι γίνεται όμως σήμερα με τα πληθυσμιακά μεγέθη. Το έτος 2001 ο αριθμός των ασφαλισμένων της κύριας και επικουρικής ασφάλισης ανέρχεται αντίστοιχα σε τρία εκατομμύρια επτακοσίους ενενήντα εννέα εννιακόσιους δεκαεννιά χιλιάδες τριάντα και δύο εκατομμύρια πεντακοσίους ογδόντα εννέα ασφαλισμένους. Το έτος 1990 ήταν αντίστοιχα τέσσερα εκατομμύρια δεκαπέντε χιλιάδες διακόσιοι πενήντα πέντε και τρία εκατομμύρια τριακόσιοι εξήντα χιλιάδες διακόσιοι ενενήντα εννέα ασφαλισμένοι. Παρατηρείται, δηλαδή, μεταξύ των ετών 1990 και 2001 μείωση αντίστοιχα διακόσιοι δεκάξι χιλιάδες διακοσίων είκοσι πέντε και επτακοσίων εβδομήντα χιλιάδων τριακοσίων ογδόντα ασφαλισμένων ήτοι ποσοστό μείωσης 5,39% και 22,93% αντίστοιχα. 
Τι γίνεται με τα περιουσιακά στοιχεία του Έλληνα πολίτη που συνοψίζονται ως εξής: Το έτος 2000 το ύψος της αξίας της περιουσίας ανέρχεται συνολικά σε 5.491 δισεκατομμύρια δραχμές. Το έτος 1999 το ύψος της αξίας της περιουσίας ανήρχετο συνολικά σε 5.614,3 δισεκατομμύρια δραχμές. Το 1993 το αντίστοιχο ποσό ήταν 1.464 δισεκατομμύρια δραχμές. Παρατηρείται, δηλαδή, μεταξύ των ετών 1993 και 2000 αύξηση του συνολικού ύψους της αξίας της περιουσίας κατά 4.027 δισεκατομμύρια δραχμές ήτοι ποσοστό αύξησης 275,07%. Το έτος 2000 το ύψος της αξίας των χρεογράφων ανέρχεται σε 3.773,1 δισεκατομμύρια δραχμές. Το έτος 1999 το ύψος της αξίας των χρεογράφων ανήρχετο σε 4.061,5 δισεκατομμύρια δραχμές. Το 1993 το αντίστοιχο ποσό ήταν 958 δισεκατομμύρια δραχμές. Παρατηρείται, δηλαδή, μεταξύ των ετών 1993 και 2000 αύξηση της αξίας των χρεογράφων 2.815,1 δισεκατομμύρια δραχμές ήτοι ποσοστό αύξησης 293,85%. 
Καταθέτω έναν πίνακα που φαίνεται ότι έχουμε αύξηση των δαπανών των φορέων κοινωνικής ασφάλισης και σύγκριση με τον πληθωρισμό από το 1993 έως το 2000 και φθάνει στο 277,8%.
(Στο σημείο αυτό, ο Βουλευτής κ. Λεωνίδας Γρηγοράκος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ένας άλλος πίνακας που αποδίδει την περιουσία των φορέων κοινωνικής ασφάλισης ως επί τοις εκατό των επιτοκίων βραχυπρόθεσμης τραπεζικής χρηματοδότησης δείχνει ότι το 1993 ήταν 45,4% ενώ το 2001 66,6%. 
(Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Τελειώνοντας θα ήθελα να πω το εξής: Μια διαφορετική ταξινόμηση των χρηματοδοτικών αναγκών και δαπανών της κοινωνικής πολιτικής είναι η διαίρεση των χρηματοδοτικών πόρων του συστήματος κοινωνικής προστασίας σε θεσμοθετημένους και μη θεσμοθετημένους. Οι θεσμοθετημένοι πόροι περιλαμβάνουν εισφορές κοινωνικούς πόρους τριμερή χρηματοδότηση και προσόδους περιουσίας. Οι μη θεσμοθετημένοι πόροι περιλαμβάνουν διάφορες καλύψεις ελλειμμάτων επιχορηγήσεις και πληρωμές απευθείας από τον προϋπολογισμό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε συνάδελφε, ολοκληρώστε.
ΛΕΩΝΙΔΑΣ ΓΡΗΓΟΡΑΚΟΣ: Τελειώνω, κυρία Πρόεδρε.
Αποτελούν συνεπώς ένα δείκτη της δημόσιας επιβάρυνσης για τη χρηματοδότηση των κοινωνικών παροχών με την ευρύτερη έννοια.
Στον πίνακα που σας καταθέτω φαίνεται ότι το επίπεδο κάλυψης των δαπανών από θεσμοθετημένους πόρους βελτιώθηκε μεταξύ 1990-1998. Η βελτίωση αυτή οφείλεται στην αύξηση της συμμετοχής των εισφορών και ιδιαίτερα των εισφορών των προστατευόμενων ατόμων. Το επίπεδο αυτό ωστόσο καλύπτει το 58% των συνολικών δαπανών, ενώ το υπόλοιπο 42% καλύπτεται από επιβαρύνσεις του προϋπολογισμού. 
(Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κυρίες και κύριοι συνάδελφοι, στη χώρα μας το κοινωνικό κράτος ως επιστέγασμα μακροχρόνιων κοινωνικών αγώνων είναι δημιούργημα των κυβερνήσεων του ΠΑΣΟΚ. Στις νέες συνθήκες η διατήρηση και η διεύρυνση του κοινωνικού κράτους είναι μεγάλη πρόκληση για μας σήμερα στην Κυβέρνηση. Δεν διστάζουμε να βάζουμε στόχους που θα επιφέρουν ριζικές αλλαγές στο παραδοσιακό κοινωνικό κράτος γιατί τα σύγχρονα κοινωνικά προβλήματα είναι διαφορετικά από εκείνα του χθες. 
Εμείς τολμάμε και θα επιτύχουμε, δεν έχουμε εξάλλου άλλη επιλογή. 
Σας ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Γιαννόπουλος εκ μέρους της Νέας Δημοκρατίας.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κυρία Πρόεδρε, κύριοι συνάδελφοι, όσο περνάει η ώρα και βυθιζόμαστε στη νύχτα φαίνεται ότι οι κοινωνικές μας ευαισθησίες παρουσιάζουν κάποια έξαρση. Άκουσα μετά προσοχής τον συνάδελφο της Πλειοψηφίας κ. Λιντζέρη να αναφέρεται και να λέει ότι το ΠΑΣΟΚ είναι αυτό το οποίο έχει συνδέσει το όνομά του, την τύχη του, την ιστορία του με τον κοινωνικό προϋπολογισμό, με την κοινωνική διάσταση, λες και τα άλλα κόμματα που κυβέρνησαν τη χώρα, δεν είχαν κοινωνικές ευαισθησίες. Πιστεύω ότι ούτε ο συνάδελφος κ. Λιντζέρης, ούτε ο κύριος Υφυπουργός υιοθετούν και ενστερνίζονται το κοινωνικό πρόσωπο του ΠΑΣΟΚ, αυτό που έδειξαν κάποια στιγμή, τον ξυλοδαρμό των γερόντων έξω από του Μαξίμου. Αν αυτό αποτελεί κοινωνικό πρόσωπο, θα πρέπει να μας δώσουν κάποιες εξηγήσεις.
Άκουσα με ενδιαφέρον τον πρώτο εισηγητή, τον κ. Λιντζέρη να μιλάει και να λέει "τι έχετε να προτείνετε"; Έχουμε να προτείνουμε -δεν είναι εδώ αυτήν τη στιγμή- οικονομίες στο σύστημα, έχουμε να προτείνουμε τέτοιες θέσεις που δεν δημιουργούν σπατάλες και θα είμαι πιο συγκεκριμένος στην εισήγηση που θα κάνω. Άκουσα όλους τους ομιλητές και τον κύριο Υφυπουργό να αναφέρονται σ' όλα τα θέματα της κοινωνικής ασφάλισης, στο θέμα της κοινωνικής σύμπτυξης των δυνάμεων, σε μια επικοινωνία που πρέπει να έχουμε όλα τα κόμματα για να συνθέσουμε αυτό το οποίο το ΠΑΣΟΚ έχει υιοθετήσει, αυτό που το ΠΑΣΟΚ έχει αλλάξει στο δρόμο του, καίτοι ο κύριος Υφυπουργός έκανε μνεία για αγώνες των σοσιαλιστικών κομμάτων, των κομμουνιστικών κομμάτων. Και βεβαίως, μέσα σ' όλη αυτήν τη χωρία, κύριε Υφυπουργέ, βάλατε και τους εαυτούς σας ως σοσιαλιστές. Δεν μας είπατε όμως μήπως αυτήν τη στιγμή είστε μεταλλαγμένοι σοσιαλιστές και δεν έχετε καμία σχέση μ' εκείνους που πραγματικά θυσιάστηκαν για αξίες και κοινωνικά ιδανικά. Εσείς, θα μιλάτε για αριθμούς. Και άκουσα πολλούς αριθμούς να αναφέρονται που πραγματικά δεν μπορεί να τους παρακολουθήσει κανείς. 
Εγώ θα σας μιλήσω για τον ανθρώπινο πόνο που έχει μια μεγαλύτερη ευαισθησία και απήχηση και δεν μπορεί να μπει στη λογική ότι αυτά που εμείς λέμε ως αριθμούς, εσείς τα αμφισβητείτε ή εμείς αμφισβητούμε αυτά που λέτε εσείς. Και θα πρέπει βέβαια να σας πω ότι καθημερινά πρέπει να γνωρίζετε ότι ο Ελληνας πολίτης βιώνει τις άθλιες υπηρεσίες υγείας, που πολλές φορές είναι εχθρικές, που πολλές φορές είναι ανύπαρκτες και πολυδάπανες και κακής ποιότητας.
Κοινωνικός προϋπολογισμός και κοινωνικό πρόσωπο: Θα έπρεπε σήμερα να είναι και ο Υπουργός Εργασίας και Κοινωνικών Ασφαλίσεων...
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Είναι στις Βρυξέλλες.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Λείπε στις Βρυξέλλες. Καλώς. Θα έπρεπε όμως να ήταν και από το Υπουργείο Υγείας και Πρόνοιας. Διότι, όταν μιλάμε για κοινωνικό προϋπολογισμό, δεν εννοούμε μόνο τη σύνταξη, την ασφάλιση, την τριμερή χρηματοδότηση. Όλα ωραία και καλά είναι αυτά, αλλά θα πρέπει όμως να σχολιάσουμε και να πούμε ότι για να φθάσουμε στην ηλικία εκείνη που θα έχουμε τη δυνατότητα να απολαύσουμε αυτήν τη σύνταξη, μικρή ή μεγάλη, θα πρέπει να έχουν δημιουργηθεί οι προϋποθέσεις. Και ποιες είναι αυτές οι προϋποθέσεις; Είναι οι προϋποθέσεις των καλών ασφαλιστικών ταμείων, των κλάδων υγείας, να έχουμε καλές υπηρεσίες υγείας, για να μπορέσουμε να φθάσουμε σ' αυτήν την ηλικία και, όπως είπα, να έχουμε τη δυνατότητα, αφού ξεπεράσουμε τις κακές στιγμές που ο καθένας μας έχει στην περίοδο της ζωής του, να απολαύσουμε τη ζωή στην τρίτη ηλικία. 
Τι είναι κοινωνικός προϋπολογισμός; Είναι η κοινωνική αλληλεγγύη, είναι το κοινωνικό πρόσωπο της Κυβέρνησης, η οποία Κυβέρνηση και όλοι σας, δοκιμάζεστε καθημερινά και, κύριε Υφυπουργέ, βαθμολογείσθε καθημερινά, όσο να θέλετε να ωραιοποιήσετε μια κατάσταση και να προσπαθήσετε το μαύρο να το κάνετε άσπρο.
Δίνετε εξετάσεις. Και εγώ θα σας πω ότι η κοινωνική διάσταση του κοινωνικού προϋπολογισμού είναι η εικόνα που παρουσιάζεται στα εξωτερικά ιατρεία τις ημέρες της γενικής εφημερίας των νοσοκομείων. Είναι οι άθλιες υπηρεσίες, οι οποίες δίνονται στα εξωτερικά τακτικά ιατρεία και μάλιστα σε κάποιες ειδικότητες οι οποίες έχουν φοβερές λίστες αναμονής. Είναι τα πολυϊατρεία του ΙΚΑ που ο γέροντας και η γριούλα περιμένει από τις έξι η ώρα το πρωί να πάρει το κουπονάκι για να εξεταστεί και μόλις φθάνει να εξετασθεί της λένε κάποιοι ότι ξέρετε, τελείωσε το ωράριο του γιατρού, ελάτε αύριο! Είναι οι λίστες αναμονής για τις χειρουργικές επεμβάσεις και για διαγνωστικές εξετάσεις -που και πρόσφατα το είδατε- οι λίστες ντροπής. Είναι οι διακομιδές από το ΕΚΑΒ που παρουσιάζουν τεράστια προβλήματα και πολλοί έχουν χαθεί στην άσφαλτο, αλλά και στον αέρα. Είναι η άθλια εικόνα που παρουσιάζουν οι εντατικές μονάδες με τις μεγάλες ελλείψεις προσωπικού και κλινών και βεβαίως κάποιοι έχουν ξεπουληθεί, γιατί τα ασφαλιστικά ταμεία, κύριε Υφυπουργέ, δεν αναλαμβάνουν το πραγματικό κόστος μιας ιδιωτικής εντατικής μονάδας, που δεν την προτίμησε ο Έλληνας. Τυχαία βρέθηκε ο πολίτης εκεί, διότι δεν υπήρχε στο δημόσιο τομέα ένα κρεβάτι εντατικής μονάδας. 
Να, λοιπόν, το κοινωνικό πρόσωπο το οποίο πρέπει να δείξετε προς όλους αυτούς τους συμπολίτες μας γιατί αύριο, μην ξεχνάτε, "κοινή γαρ η τύχη και το μέλλον αόρατο και αόριστον". Μπορεί να βρεθούμε εμείς, μπορεί να βρεθεί κάποιο άτομο μέλος της οικογένειάς μας και πρέπει να απαντήσουμε σε αυτό το κοινωνικό πρόσωπο που λέτε εσείς. 
Είναι οι ελάχιστες νεογνολογικές μονάδες που υπάρχουν στη χώρα μας. Είναι οι κακές υποδομές που υπάρχουν και σε πολλές περιπτώσεις εγγίζουν την αθλιότητα στις υποδομές των νοσοκομείων. Είναι οι πολύκλινοι θάλαμοι των δέκα ή και των δεκαέξι ασθενών, όπως "ΕΥΑΓΓΕΛΙΣΜΟΣ", "ΚΡΑΤΙΚΟ", "ΠΕΙΡΑΙΩΣ" κλπ. Και πραγματικά μη μου πει κανείς ότι δεν είναι κοινωνός και μάρτυρας της αθλιότητας των ράντζων που υπάρχουν στα νοσοκομεία, που θυμίζουν εικόνα Βομβάης. 
Είναι οι ανύπαρκτες σύγχρονες μονάδες σε επαρχιακά νοσοκομεία. Μπορεί να έγιναν κάποια καινούρια νοσοκομεία και να έγινε μετεγκατάσταση των ήδη υπαρχόντων ή υπαρχουσών μονάδων κλινικών τμημάτων, χωρίς όμως να γίνουν καινούρια τμήματα. Δεν νοείται δηλαδή, περιφερειακά νοσοκομεία να μην έχουν ογκολογικά ή να μην έχουν γαστρεντερολογικά τμήματα. Ή να μην έχουν δημιουργηθεί κατά περιφέρειες αιμοδυναμικά τμήματα με αποτέλεσμα να έχουμε ένα υπερβολικό κόστος λόγω της εσωτερικής μεταναστεύσεως και να δημιουργείται έτσι μια τρομακτική κατάσταση συνωστισμού στα μεγάλα κέντρα, Αθήνα, Θεσσαλονίκη, Πάτρα.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Για τις ουρές, οι οποίες υπάρχουν στα ακτινοθεραπευτικά κέντρα τι θα μπορέσετε να πείτε, κύριε Υφυπουργέ και κύριοι της Κυβερνήσεως, ότι είναι αυτό το κοινωνικό πρόσωπο του ΠΑΣΟΚ; Το ΠΑΣΟΚ έχει συνδέσει, δηλαδή, την τύχη του με τους αριθμούς για σύνταξη και μόνο; Και με όλες αυτές τις πτυχές της αθλιότητος, δεν έχει συνδέσει το όνομά του; 
Για πείτε μας, λοιπόν, τόσα χρόνια από το 1993 -δεν σας πάω πιο μακριά, εσείς είπατε ότι παραλάβατε χάος στο χώρο της υγείας- μέχρι το 2001 τι έχετε βελτιώσει πάνω στα θέματα αυτά; 
Στις ελλείψεις συμβούλων ειδικοτήτων που υπάρχουν στα περιφερειακά και νομαρχιακά νοσοκομεία -και κατ' αυτόν τον τρόπο έχουμε το μεγάλο φαινόμενο της εσωτερικής μετανάστευσης- εκεί δεν έχετε την κοινωνική ευαισθησία να μην ταλαιπωρούνται οι Έλληνες συμπολίτες μας; 
Αγαπητοί συνάδελφοι, πραγματικά όταν διάβασα προχθές, την Κυριακή στην έγκριτη εφημερίδα "ΤΟ ΒΗΜΑ" να γράφει "παγώνει η μεταρρύθμιση του ΕΣΥ" πραγματικά πάγωσα και εγώ. Και βεβαίως, όπως γνωρίζετε, "ΤΟ ΒΗΜΑ" αποτελεί και ένα πολιτικό βαρόμετρο. Στο άρθρο αυτό, λοιπόν, καταδεικνύεται ότι όχι κοινωνικό πρόσωπο δεν υπάρχει στην Κυβέρνηση και στην ηγεσία του Υπουργείου Υγείας, αλλά αυτήν τη στιγμή υπάρχει και ένα τεράστιο πρόβλημα που αναφέρεται στο ότι η μεταρρύθμιση του ΕΣΥ παγώνει και πάγωσαν όλα. 
Και είχα πει κατά καιρούς στον κύριο Υπουργό και δι' εγγράφων δηλώσεων και από του Βήματος αυτού ότι κάποιους ασχέτους μανδαρίνους, που είχε, έπρεπε να τους βγάλει από τη χαίτη του. Αναφέρεται συγκεκριμένα και λέει: "Ενώ πολλοί από τους συντάκτες των μελετών είναι της πλάκας...". Αυτό, λοιπόν, το φαινόμενο δημιουργήθηκε με τη μεταρρύθμιση, που το κόστος της είναι μεγάλο και το αποτέλεσμα αμφίβολο. Δεν το γράφουμε εμείς, το γράφουν κάποιοι έγκριτοι δημοσιογράφοι στην εφημερίδα "ΤΟ ΒΗΜΑ ΤΗΣ ΚΥΡΙΑΚΗΣ".
Θέλετε να ακούσετε, κύριε Υφυπουργέ, για την εικόνα που επικρατεί σήμερα στο χώρο της υγείας, για να μας πείτε πόσο ευτυχής είστε εσείς, βέβαια από τη σκοπιά του Υπουργείου Εργασίας και Κοινωνικών Ασφαλίσεων; 
Το κράτος χρωστάει περί τα 700 δισεκατομμύρια στα ασφαλιστικά ταμεία. Τα ασφαλιστικά ταμεία χρωστούν στα νοσοκομεία, τα νοσοκομεία στους προμηθευτές, οι προμηθευτές στις τράπεζες. Είναι το καινούριο "μοντελάκι" που το "φόρεσε" τώρα ο κύριος Υπουργός Υγείας.
Τι δημιουργήθηκε, λοιπόν; Δημιουργήθηκε μια κερδοφορία των τραπεζών. Τα οικονομικά των νοσοκομείων θα βυθίζονται από μέρα σε μέρα. Και μη μου πείτε ότι με το μεγάλο κολοσσό που δημιουργήθηκε -και θα δημιουργηθεί και άλλος τραπεζικός κολοσσός- Εθνική, ALFHA BANK και επειδή θα εγχειρήσουν οι προμηθευτές τις συμβάσεις για να πληρώνονται, εφόσον τα νοσοκομεία και τα ασφαλιστικά ταμεία ήδη χρωστούν 1.300.000.000.000 δραχμές δεν θα έχουμε πρόβλημα. Και το προανήγγειλε μάλιστα ο κύριος Υπουργός Υγείας το σπούδασε αυτό σε μια ταχύρυθμη εκπαίδευση που είχε σε ένα ταξίδι στη Σουηδία ότι αύριο θα μιλήσουμε για ιδιωτικοποιήσεις των νοσοκομείων. Θα πρέπει να το καταλάβουμε αυτό, ότι οι τραπεζικοί αυτοί κολοσσοί που θα δημιουργηθούν, θα πουν στα νοσοκομεία -τα οποία θα είναι υπερχρεωμένα στις τράπεζες- "αύριο θα είστε ιδιοκτησία μου, δεν ανήκετε πια στο δημόσιο". Έκανε αυτήν την αναφορά ο κύριος Υπουργός Υγείας.
Λέτε για κοινωνική πολιτική. Ποια είναι η κοινωνική πολιτική, κύριε Υφυπουργέ, όταν έχετε κλεισμένα νοσοκομεία; Το (Ι.Ψ.Ε.) Ινστιτούτο Ψυχικών Ερευνών στοίχισε στο ελληνικό δημόσιο 1.300.000.000 δισεκατομμύρια δραχμές και δεν έχει συνεργάτες για να λειτουργήσει. Δεν παράγει κανένα έργο. Η μονάδα AIDS στο "ΣΩΤΗΡΙΑ", για την οποία έδωσε κάπου 250 εκατομμύρια δραχμές ο πρώην Υπουργός κ. Κρεμαστινός, είναι κλειστή. Υπολειτουργούν οι μονάδες και τα χειρουργεία σε πάρα πολλά νοσοκομεία. Το Νοσοκομείο Εργατών Θαλάσσης έχει λεηλατηθεί. Είναι εγκαταλελειμμένο το νοσοκομείο. Γι' αυτά, λοιπόν, δεν υπάρχει η κοινωνική διάσταση που θα πρέπει να έχει κάποιος προϋπολογισμός;
Και απαντώ στον κ. Λιντζέρη, ο οποίος είπε "τι έχετε να προτείνετε;". Δεν είναι εδώ ο κύριος συνάδελφος. 
Όσον αφορά για τους πανεπιστημιακούς που είπε ο κύριος Υπουργός για το νοσοκομειακό επίδομα, αν πολλαπλασιάσετε με απλά μαθηματικά, το 2000 που είναι σχεδόν οι πανεπιστημιακοί και αν θα είναι μεσοσταθμικό το νοσοκομειακό επίδομα 200.000 δραχμών το μήνα -δεν σας λέω 500.000 δραχμές , που έχει πει για τους τακτικούς αναπληρωτές- επί δώδεκα μήνες είναι γύρω στα επτά δισεκατομμύρια. Αν συνυπολογίσετε και τις απώλειες της φορολογητέας ύλης που έχουν και αν υπολογίσετε και το κόστος του υγειονομικού "Καποδίστρια", του μοντέλου αυτού που φορέθηκε ωραία και έντεχνα και γι' αυτό ήρθε ΤΟ "ΒΗΜΑ" και λέει ότι είναι αμφίβολο το τι θα προσφέρει ο υγειονομικός "Καποδίστριας", είναι κάποια αρκετά δισεκατομμύρια, τα οποία θα μπορούσαν να ανακουφίσουν πραγματικά το σύστημα υγείας, δίνοντας καλύτερη ποιότητα. Έτσι θα μπορούσατε να πείτε ότι έχετε κοινωνικές ευαισθησίες.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Υπάρχει μια παγκόσμια πρωτοτυπία -δύο λεπτά, κύριε Πρόεδρε, και τελειώνω- στην Ελλάδα και δεν ξέρουν τα ασφαλιστικά ταμεία, πόσο σας κοστίζουν οι αποκλειστικές αδελφές. Ξέρετε γιατί δεν υπάρχει συγκεκριμένο ωράριο στα νοσοκομεία; Απλούστατα, γιατί οι συγγενείς των αρρώστων εκτελούν χρέη νοσηλευτών. Δεν υπάρχει ωράριο. Μπάτε σκύλοι αλέστε, είναι. Γι' αυτό, λοιπόν, αυτά δεν τα έχετε αποτιμήσει και δεν τα έχετε κοστολογήσει.
Τα 350 δισεκατομμύρια που είπε ο κύριος Πρωθυπουργός ότι είναι κοινωνική παροχή, είναι τα χρέη που έχουν τα νοσοκομεία προς τους προμηθευτές τα οποία λειτουργήσατε κατ' αυτόν τον τρόπο μέσω των Τραπεζών.
Να σας πω τώρα για το κοινωνικό πρόσωπο, το οποίο κομπορρημονείτε τόσο πολύ. Το Χαϊδάρι πώς θα το λειτουργήσετε; Πού προβλέπονται πόροι για να λειτουργήσει αυτό το νοσοκομείο; Πώς, λοιπόν, έρχεστε και μας λέτε ότι είναι ένας προϋπολογισμός που έχει κοινωνικές ευαισθησίες;
Κύριοι συνάδελφοι, τελειώνω λέγοντας ότι αυτός ο κοινωνικός προϋπολογισμός δεν είναι τίποτα άλλο παρά ένας αλγεινός για την κοινωνία προϋπολογισμός. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας κ. Νικήτας Κακλαμάνης, έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, κύριοι συνάδελφοι, ο κύριος Υφυπουργός ξεκίνησε έτσι με πολύ χαρά και υπερηφάνεια λέγοντας ότι με δική τους απαίτηση -της Κυβέρνησης- έρχεται να συζητηθεί ο κοινωνικός προϋπολογισμός. Ο κύριος Υφυπουργός, όμως -που εγώ χαίρομαι που είναι απόψε εδώ, ούτως ή άλλως ξέρει καλύτερα από τον Υπουργό το θέμα, αλλά λυπούμαι που δεν είναι ο κ. Ρέππας μια και κάνατε και εγκαίνια του θεσμού, όφειλε ο Υπουργός να είναι εκεί- ξέχασε να πει ότι η υποχρέωση κατάθεσης του κοινωνικού προϋπολογισμού θεσπίστηκε επί Νέας Δημοκρατίας και η πρόταση, κύριε Υφυπουργέ, το να συζητείται ο κοινωνικός προϋπολογισμός στη Βουλή με ημερομηνία 25.9.2001 όταν σε συνέντευξη Τύπου κριτικάραμε τον κοινωνικό προϋπολογισμό, λέγαμε τα εξής: Η Νέα Δημοκρατία, κόμμα υπεύθυνο και σοβαρό δεσμεύεται ως Κυβέρνηση, πρώτον, να παρουσιάζει σχεδόν ταυτόχρονα με τον τακτικό προϋπολογισμό -ταυτόχρονα δεν μπορεί, γι' αυτό λέμε σχεδόν ταυτόχρονα- τον κοινωνικό προϋπολογισμό για την προστασία και αλληλεγγύη του Έθνους. Δεύτερον, αυτός ο προϋπολογισμός να συζητείται κα να ψηφίζεται από τη Βουλή αμέσως μετά τον τακτικό προϋπολογισμό. Όταν λέμε αμέσως, εννοούμε μέχρι το τέλος Φεβρουαρίου και αυτό μπορεί να γίνει όταν υπάρχει μία κυβέρνηση νοικοκυρεμένη και Υπουργοί που ξέρουν να κάνουν τη δουλειά τους. Δύο φορές το χρόνο -τρίτη πρόταση- ο αρμόδιος Υπουργός να παρουσιάζει στη Βουλή την πορεία εκτέλεσής του, λόγω της ιδιαίτερης κοινωνικής του σημασίας. Προσπαθήσατε να μας αντιγράψετε εδώ. Κακώς βέβαια, δεν ξέρατε να μας αντιγράψετε ούτε σ' αυτό, δεν το είπατε. Και έτσι έχει νόημα, κύριοι συνάδελφοι και κύριε Υφυπουργέ, το να συζητείται ο κοινωνικός προϋπολογισμός στη Βουλή. Να έχεις το χρόνο, δηλαδή, μέσα από μία συζήτηση -που εδώ θα συμφωνήσω μαζί σας- σοβαρή, υπεύθυνη και ή δυνατόν και σε κάποια σημεία συναινετική, να γίνουν ενδεχομένως και διορθωτικές παρεμβάσεις. Όταν την πρώτη εβδομάδα του Δεκεμβρίου συζητάμε -όταν η Βουλή κλείνει στις 21 του μηνός, στην ουσία στις 17 λόγω συζήτησης του τακτικού προϋπολογισμού- τον κοινωνικό προϋπολογισμό του έτους που φεύγει, να γιατί η Βουλή έχει αυτήν την εικόνα ντροπής απόψε για την οποία ευθυνόμεθα όλοι, αλλά κυρίως η Κυβέρνηση. Ομνύουμε στα τηλεοπτικά παράθυρα σχεδόν άπαξ άπαντες περί της κοινωνικής μας ευαισθησίας του φτωχόκοσμου που στενάζει και ο καθένας υπερθεματίζει τον άλλο εις ευαίσθητους λόγους και προσφορές και συζητείται απόψε ο κοινωνικός προϋπολογισμός και είμαστε μόνο οι ομιλητές εν τη ουσία. Αυτοί είμαστε. 
Προχωρώ τώρα παρακάτω. Εσείς παλαιός συνδικαλιστής, αλλά και έμπειρος κοινοβουλευτικός δεν κάνατε το λάθος να μπείτε σε αναφορές αριθμών σε ό,τι αφορά αυτόν τον κοινωνικό προϋπολογισμό για τον οποίο εξάλλου δεν ευθύνεστε και προσωπικά, ευθύνεστε ως κόμμα. Τον κληρονομήσατε από τους προκατόχους σας και έτσι περισσότερο θεωρητικά τοποθετηθήκατε, αλλά μου έκανε φοβερή εντύπωση η ιστορική σας αναδρομή στο ότι το κοινωνικό κράτος στην Ευρώπη θεμελιώθηκε από τους σοσιαλιστές.
Τώρα βέβαια δεν ξέρω για ποιους σοσιαλιστές μιλάτε. Αν μιλάτε παραδείγματος χάρη γιατί πριν λίγους μήνες έγινε η περίφημη διεθνής σοσιαλιστική για την κοινωνική Ευρώπη για τον κοινωνικό κόσμο που προήδρευε ο κ. Κλίντον, αν μιλάτε γι' αυτόν το σοσιαλισμό, σας τον χαρίζουμε καθ' ολοκληρία, στο 100% δικός σας. Από κει και πέρα αν δεν κάνω λάθος αμέσως μετά τον πόλεμο χριστιανοδημοκρατικές ήταν οι κυβερνήσεις που ανέλαβαν στην Ευρώπη και θεμελίωσαν το κράτος πρόνοιας, όπως στη Γερμανία ο Αντενάουερ και ο Έρχερτ, όπως στη Γαλλία ο Ντε Γκωλ και στα άλλα μεγάλα κράτη. Εμείς δεν μονοπωλούμε την κοινωνική ευαισθησία αλλά μην κάνετε τέτοια λάθη και ιδιαίτερα μάλιστα όταν έχετε υποστεί ως κόμμα και ως Κυβέρνηση τέτοια γονιδιακή πολιτική μετάλλαξη προς θατσερικές απόψεις που κανείς διερωτάται προς πού απευθύνεσθε. 
Αναφερθήκατε στους αριθμούς. Εσείς ήσασταν πολύ προσεκτικός απόψε, σε αντίθεση με τον Υπουργό σας τον απουσιάζοντα στην επερώτηση, που έλεγε άλλα νούμερα. Και έτσι είπατε τα ορθά νούμερα αναφερόμενος στο 1990-1993 σε σχέση με το ΑΕΠ το πόσο ήταν τότε και το 20,4 που είναι τώρα, κάνατε και μία αναγωγή και το πήγατε στο 24. Εγώ θα συμφωνήσω μ' αυτό. Εκείνο όμως, κύριε Υφυπουργέ, που δεν είπατε είναι ότι έχει αλλάξει το σύστημα μέτρησης του εθνικού προϊόντος. Από το 1995 και μετά το γνωρίζετε πάρα πολύ καλά και αν δεν το γνωρίζετε σας παραπέμπω στη συνέντευξη του κ. Χριστοδουλάκη, του τσάρου της οικονομίας, ισχύει άλλο σύστημα μέτρησης του εθνικού προϊόντος και το ξέρετε. Άρα, εάν θα το πάτε με εκείνη τη μέτρηση, θα δείτε ότι δεν υπάρχει καμία αύξηση. Και αν οι συνεργάτες σας έχουν τον κοινωνικό προϋπολογισμό του 1985 και του 1990, παρακαλώ πολύ να σας τον δώσω και να μου πείτε αν κάνω λάθος ή όχι. Πρόκειται, λοιπόν για εικονική πραγματικότητα, όπως εικονική πραγματικότητα ήταν αυτό που είπε ο κύριος Πρωθυπουργός, όταν εξήγγειλε πριν λίγο καιρό το πακέτο της κοινωνικής προστασίας 1.200.000.000.000 αν θυμάμαι καλά. Και εκεί μέσα και τι δεν είχε. Είχε τα χρέη των νοσοκομείων όπως είπε ο κ. Γιαννόπουλος. Είχε το οικογενειακό επίδομα το οποίο με δήλωση του τσάρου της οικονομίας, τον κ. Χριστοδουλάκη, ενώ είχατε δεσμευτεί ότι θα το δίνατε από 1-1-2002, το μεταθέσατε έξι μήνες μετά, είχε όμως ποσό εκεί μέσα για ολόκληρο το χρόνο. 
Άκουσα τη φοβερή απόψε τοποθέτηση του εισηγητού σας, ο οποίος είπε: "Μα τι είναι αυτά που λέτε με δανεικά, ποια δανεικά;". Μα καλά δεν είχε διαβάσει την επίσημη ανακοίνωση του διοικητή του ΙΚΑ; Για να πάω στο τελευταίο, ότι δανείστηκε 70 δισεκατομμύρια για να πληρώσει συντάξεις και δώρα του Δεκεμβρίου. Δηλαδή είπαμε να υπερθεματίζετε εσείς ως Κυβέρνηση, αν θέλετε να υπερθεματίζουμε κάποιες φορές και εμείς ως Αντιπολίτευση, αλλά και κάποια πράγματα τα οποία είναι τελείως αυτονόητα μην προσπαθούμε να κάνουμε το μαύρο, άσπρο εδώ μέσα, γιατί χάνουμε τελείως την αξιοπιστία μας και γι' αυτό οι κοινοβουλευτικοί συντάκτες δεν βρίσκουν μια λέξη να γράψουν. Όταν στις εφημερίδες τους με μεγάλους τίτλους, σε όλες, ακόμα και τις φιλοκυβερνητικές, 70 δισεκατομμύρια δανείζεται το ΙΚΑ για να πληρώσει συντάξεις και έρχεται ο εισηγητής σας και λέει "μα τι είναι αυτά που λέτε για δανεικά", δεν είναι σοβαρά πράγματα αυτά και μάλιστα από συνάδελφο που προσωπικά εκτιμώ. 
Βεβαίως την ίδια στιγμή το ΙΚΑ πήρε απόφαση να αγοράσει πριν καν μπει στο χρηματιστήριο η ΔΕΗ, 3 δισεκατομμύρια από τη ΔΕΗ, όπως και το Ταμείο Υγειονομικών, το ΤΣΑΥ με την πλειοψηφία την διορισμένη, γιατί οι εκλεγμένοι αντέδρασαν, ένα δισεκατομμύριο από τη ΔΕΗ. Εμείς δεν σας κατηγορούμε ότι παραβήκατε κανένα νόμο, επειδή κάνατε αναφορά. Βεβαίως δικός μας ήταν ο νόμος και πιστεύουμε ότι είναι σωστός νόμος αλλά για υγιές χρηματιστήριο και όχι για τζόγο. Θα σας διαβάσω τα πρακτικά που μου άφησε ο κ. Έβερτ της συνεδρίασης του Ταμείου Συντάξεως Προσωπικού της Τράπεζας της Ελλάδος που προήδρευε ο υποδιοικητής ο κ. Θωμόπουλος. Ακούστε, λοιπόν, λίγες μέρες πριν τις τελευταίες εκλογές. 
Η εκπρόσωπος του διοικητικού συμβουλίου του ταμείου στη συνέλευση που ήταν και οι συνταξιούχοι και όλοι λέγει κατ' αρχάς ότι οι θέσεις που εκφράζει είναι προσωπικά δικές της διότι δεν έχει καμία απόφαση του Δ.Σ. του ΣΥΤΕ και συνεχίζει λέγοντας ότι συμφωνεί μεν για την ορθολογική αξιοποίηση των διαθεσίμων, αλλά δεδομένου ότι μεσολαβούν μόνο επτά ημέρες μέχρι τις εκλογές κατά τη γνώμη της θα ήταν καλό ακόμη και για την προφύλαξη των μελών του Δ.Σ. από κακόβουλους να αναβληθεί η επένδυση αυτή. 
Ξέρετε για ποια επένδυση μιλάμε; Για 6 δισεκατομμύρια δραχμές. Και παρεμβαίνει ο κ. Θωμόπουλος, ο υποδιοικητής της Τράπεζας της Ελλάδος που προήδρευε και λέει το εξής φοβερό ότι δεν υπάρχει καμία πολιτική σκοπιμότητα ότι είναι θέμα συμφέροντος και μόνο για το ταμείο και πιστεύει ότι η πορεία του χρηματιστηρίου θα είναι ανοδική. Σπέκουλας ό,τι είχε πει ο πολιτικός του προϊστάμενος ο κ. Παπαντωνίου, που θα το πήγαινε το 9%.
Γι' αυτό σας κατηγορούμε, κύριε Υφυπουργέ. Όχι για το νόμο. Βεβαίως και γνωρίζουμε ότι εμείς τον ψηφίσαμε και βεβαίως τον στηρίζουμε, αλλά για το λόγο που τον ψηφίσαμε και όχι για το λόγο που τον χρησιμοποιείτε.
Δεν θα ήθελα, κύριε Πρόεδρε, να επανέλθω σε αυτό που σας είπε και ο κ. Γιαννόπουλος σχετικά με τις δαπάνες στο χώρο της υγείας. Εξ' άλλου δεν θέλω να σας εμπλέξω εκεί, αρκετά μπλεξίματα θα έχετε με το συναρμόδιο Υπουργείο σας σε λίγο καιρό αν πάτε να κάνετε το γνωστό νομοσχέδιο. Δεν θέλω, λοιπόν, από απόψε να σας χαλάσω το κέφι και να περάσετε και μαύρες γιορτές. Θα διαβάσω όμως κάποια άλλα πράγματα που έχουν να κάνουν και με τον κοινωνικό προϋπολογισμό αλλά και με τον προϋπολογισμό του 2002 και που αφορούν την κοινωνική ασφάλιση και την υγεία.
Το 2001 το ποσό στον τακτικό προϋπολογισμό μαζί με τις επενδύσεις για την κοινωνική ασφάλιση ανήλθε στο 2,99% και το 2002 προβλέπεται ότι θα είναι 2,98%. Αμετάβλητο, κύριε Υφυπουργέ.
Σε ό,τι αφορά τώρα τις συντάξεις, το 2001 ήταν 2,31% και το 2002 προβλέπεται ότι θα είναι 2,27%. Τα συμπεράσματα, κύριοι συνάδελφοι, δικά σας. 
Ξέρετε από πού σας διάβασα αυτά τα δύο ελάχιστα αποσπάσματα; Από σημερινό άρθρο στην "ΕΛΕΥΘΕΡΟΤΥΠΙΑ" με τίτλο "Υγεία, παιδεία οι ασθενείς του προϋπολογισμού" το οποίο υπογράφει ο Μανόλης Δρεττάκης. Δεν το υπογράφει κανένας αντιδραστικός δεξιός. Δεν το υπογράφει κανένας ανάλγητος νεοφιλελεύθερος. Το υπογράφει ο Μανόλης Δρεττάκης. Ή λοιπόν ο κ. Δρεττάκης δεν είναι καλός στα μαθηματικά ή δεν ξέρει τι του γίνεται ή εσείς εδώ μέσα τόση ώρα προσπαθούσατε να μας κάνετε το μαύρο άσπρο.
Ταυτόχρονα άκουσα από τον εισηγητή σας να λέει τα εξής: "Διαψεύδουμε τις προβλέψεις της Νέας Δημοκρατίας ότι οδηγούμε την κοινωνία σε πτώχευση". 
Μα ακόμα και εσείς οι ίδιοι σε συνεντεύξεις στελεχών σας δεν αρνείστε ότι υπάρχουν δύο εκατομμύρια διακόσιες χιλιάδες Έλληνες που ζουν κάτω από το όριο της φτώχειας. Εμάς, λοιπόν μπορείτε να μας διαψεύδετε όσο θέλετε. Όμως την κοινωνία δεν μπορείτε κύριε Υπουργέ, να διαψεύδετε διότι ακόμα και η χωρίς μέτρο ανάλυση της δημοσκόπησης που παραγγείλατε ως κόμμα, αν θα τη διαβάσετε -αυτή που παρουσίασε χθες ο γραμματέας σας- στο κοινωνικό πεδίο υστερείτε, στις απαντήσεις της ελληνικής κοινωνίας. 
Πού, λοιπόν, τώρα είδε ο εισηγητής σας αυτά τα οποία ακούσαμε όλοι μέσα σ' αυτήν εδώ την Αίθουσα δεν μπορώ να καταλάβω.
Να προχωρήσουμε τώρα λίγο παρακάτω, επειδή κάνατε και μία αναφορά, νύξη απόψε και ούτε λίγο ούτε πολύ απευθύνατε έκκληση σχετικά με το διάλογο με την κοινωνική ασφάλιση, βεβαίως κομμάτι άρρηκτα συνδεδεμένο με το θέμα που συζητάμε απόψε, τον κοινωνικό προϋπολογισμό.
Κύριε Υφυπουργέ, είναι ξεκάθαρα τα πράγματα. Εμείς σας το ξαναείπαμε. Εμείς είμαστε έτοιμοι. Αύριο αν μας καλέσετε να έρθουμε στο Υπουργείο να συζητήσουμε, θα έρθουμε. Τις θέσεις μας τις ξέρετε, τις δημοσιοποιήσαμε, καλές ή κακές ευαίσθητες ή όχι ευαίσθητες. Πήραμε θέση εφ' όλων των θεμάτων. Τις είπαμε στον ελληνικό λαό δημόσια και είναι αυτές. Δεν είμαστε και σε αυτές απόλυτα δογματικοί. Μακάρι να μας πείσουν είτε οι κοινωνικοί εταίροι σε κάποια σημεία που δεν έχουμε συμφωνήσει μαζί τους ότι έχουμε άδικο και να τις αλλάξουμε. Βασική όμως προϋπόθεση για να έρθουμε να συζητήσουμε μαζί σας -αυτό θέλω να το ξαναπώ και σε σας απόψε, όπως το είπα και στον κ. Ρέππα- είναι ότι και εσείς πρέπει ως Κυβέρνηση να παρουσιάσετε τη νέα σας πρόταση. Και κυρίως αυτή η νέα σας πρόταση, κύριε Υφυπουργέ, θα πρέπει να είναι πρόταση της Κυβέρνησης. Γιατί το λέγω αυτό; Αντιλαμβάνεστε τώρα ότι χτυπάω την καμπάνα για το Ροβέρτο το Σπυρόπουλο, μετά την προχθεσινή σας δήλωση περί των ορίων ηλικίας των γυναικών, που καλά είναι απόψε, αν σας έχουν αδικήσει οι εφημερίδες για όσα έγραψαν, να μας ξεκαθαρίσετε εδώ στη Βουλή, έστω και την εντεκάτη νυχτερινή ενώπιον μόνο έξι, επτά συναδέλφων, τι εννοούσατε και αν αυτό είναι και θέση του Υπουργού σας και αν αυτό είναι και θέση του Πρωθυπουργού σας, διότι με τέτοιες προϋποθέσεις δεν μπορείτε να μας καλείτε σε διάλογο. Θέλουμε και εμείς να ξέρουμε τι έχετε πάνω σε αυτό το άδειο τραπέζι ως Κυβέρνηση και βεβαίως θα έρθουμε. Και σας λέμε ότι και αν εσείς θέλετε μία σαν Κυβέρνηση ή έστω για το γενικό καλό, εμείς θέλουμε εκατόν μία ως σημερινή Αντιπολίτευση και αυριανή κυβέρνηση να το έχετε λύσει το θέμα εσείς. Όχι μόνο δεν θα σας φέρουμε προσκόμματα αλλά εκεί που πράγματι θα συμφωνήσουμε, θα το πούμε. Ούτε είναι τακτική σε συνέδρια σημαντικά όπως το τελευταίο της Ένωσης Αναλογιστών, να έρχεται ο Διοικητής του Ι.Κ.Α. να μιλάει επί μία ώρα και να λέγει, "ομιλώ ως καθηγητής και ουχί ως Διοικητής του Ι.Κ.Α." Τι θα πει αυτό; Όχι ότι δεν δικαιούται. Βεβαίως. Αλλά όταν πας σε ένα επίσημο συνέδριο στο οποίο έχεις κληθεί όχι ως καθηγητής αλλά ως Διοικητής του Ι.Κ.Α., δεν μπορείς ξεκινώντας την ομιλία σου, να λες ότι "ομιλώ ως καθηγητής και ουχί ως Διοικητής του Ι.Κ.Α." Και είπε πράγματα τα οποία -δεν ξέρω αν θα τα μάθετε, μάλιστα σε κάποια σημεία εμείς συμφωνούμε, τα έχουμε πει πρώτοι εμείς- δεν ξέρω αν είναι και θέσεις της Κυβέρνησης, διότι ο κύριος Διοικητής του Ι.Κ.Α. είναι κυβερνητικό στέλεχος, υψηλόβαθμο μάλιστα, ίσως το υψηλότερο στο χώρο της κοινωνικής ασφάλισης. 
Οι εκκλήσεις, λοιπόν, απευθύνονται όταν και από την άλλη μεριά υπάρχει ανταπόκριση. Και γνωρίζετε ότι όσα λέω δεν έχουν προσωπική αιχμή. Το ξέρετε πολύ καλά αυτό. Αλλά αυτήν τη στιγμή έχετε την τύχη ή την ατυχία -την ατυχία κατά την άποψή μου, για απόψε μιλώ- να εκπροσωπείτε την Κυβέρνησή σας. Δεν είναι επομένως προσωπικές οι αιχμές, αλλά θα πρέπει να μας ξεκαθαρίσετε για να μπορούμε να συνεννοούμεθα και μεταξύ μας το τι ακριβώς λέτε. 
Ας πάω τώρα και σε μία άλλη ερώτηση για να μην πείτε ότι τις αφήνουμε αναπάντητες. Είπατε ότι δεν σας κάνουμε προτάσεις. Ήδη σας έχω κάνει αρκετές. Άκουσα το συνάδελφο που είπε, μα, τι είναι αυτά που βγαίνετε και λέτε και ζητάτε να δώσουμε, να κάνουμε και σεις από πού θα τα βρείτε κλπ.; 
Ίσως ο συνάδελφος δεν το έχει διαβάσει, ενώ θα όφειλε. Εγώ τουλάχιστον έχω διαβάσει ή προσπαθώ να μη μου διαφεύγουν. Ενδεχομένως να μου διαφεύγουν. Ακόμη και στο ΙΣΤΑΜΕ όταν κάνετε συνεδριάσεις και με καλείτε, που είναι του τομέα μου, εγώ έρχομαι για να ακούω τι λέτε. Και όσα κείμενα βγάζετε ως Κυβέρνηση και ως κόμμα προσπαθώ να τα διαβάσω. Ο συνάδελφος προφανώς δεν είχε διαβάσει τις θέσεις της Νέας Δημοκρατίας για την κοινωνική ασφάλιση, ούτε τις θέσεις μας για τον κοινωνικό προϋπολογισμό. Δεν πειράζει. Δεν είναι αναγκαίο και κανένας δεν μπορεί να υποχρεώσει τον άλλον. Αλλά εν πάση περιπτώσει, πέραν των επισήμων θέσεων, υπάρχει και άλλη θέση η οποία, οφείλω να πω, είναι προς συζήτηση μέσα στη Νέα Δημοκρατία.
Διότι πρώτοι εμείς την είπαμε και κατά σύμπτωση ο ομιλών πριν τέσσερα - πέντε χρόνια κατέθεσε και ψήφισμα στο Ευρωπαϊκό Κοινοβούλιο, το οποίο καταψήφισε μετά μανίας, εάν θέλετε να δείτε στα Πρακτικά της ονομαστικής ψηφοφορίας, κυρίως η σοσιαλιστική ομάδα. Το μεγάλο κομμάτι της σοσιαλιστικής ομάδας και μικρότερο στη συνέχεια, αμέσως μετά, των Χριστιανοδημοκρατών για να είμαι ειλικρινής. Ο φόρος Τόμπιν που τώρα εισηγείται η ΓΣΕΕ, το έχω εισηγηθεί με ψήφισμα στο Ευρωπαϊκό Κοινοβούλιο το 1996. Και μάλιστα το ψήφισμα έλεγε ότι οι πόροι που θα εισπραχθούν απ' αυτόν τον τρόπο "φορολογίας", να πάνε σε δύο πολύ συγκεκριμένες δράσεις, όχι γενικά στην ανάπτυξη. Η μία θα είναι για την κοινωνική πολιτική και η άλλη για το περιβάλλον. Αφού είσθε σοσιαλιστές, γιατί δεν προχωράτε προς αυτήν την κατεύθυνση, κύριε Υφυπουργέ; Εδώ ομνύατε επί ώρα περί του σοσιαλισμού και ότι είσθε σοσιαλιστές. Αλλά άλλο βλέπετε σοσιαλιστές και άλλο νεοσοσιαλιστές. Αυτά θα τα πούμε και στον τακτικό προϋπολογισμό. Αυτή η μικρή προσθήκη της λέξης "νέο" κάνει και την πολύ ουσιαστική διαφορά, κύριε Υφυπουργέ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Αντωνακόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Έδωσα το λόγο στον κ. Αντωνακόπουλο. Θα μιλήσετε μετά τον κ. Αντωνακόπουλο. 
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, κύριοι συνάδελφοι, συμφωνώ κι εγώ στην εκτίμηση ότι δεν είναι ίσως η πιο καλή απόδειξη του ενδιαφέροντος του Κοινοβουλίου για τα κοινωνικά ζητήματα στη χώρα η αποψινή σύνθεση ή η ολιγομελής παρουσία μας. Ας είναι όμως...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, ας μην ευτελίζουμε το Κοινοβούλιο και μόνοι μας. 
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Γιατί το ευτελίζουμε; 
ΠΡΟΕΔΡΕΥΩΝ (Παναγιώτης Σγουρίδης): Οι συνάδελφοι παρακολουθούν από τις τηλεοράσεις. Δεν υπάρχει κλειστό κύκλωμα τηλεόρασης;
ΝΙΚΗΤΑΣ ΚΑΚΛΑΜΑΝΗΣ: Ποιοι συνάδελφοι;
ΠΡΟΕΔΡΕΥΩΝ (Παναγιώτης Σγουρίδης): Οι συνάδελφοι Βουλευτές.
Δηλαδή σώνει και καλά πρέπει να πούμε ότι δεν υπάρχουν εδώ μέσα να συζητήσουμε τον προϋπολογισμό; Δεν το καταλαβαίνετε και οι ίδιοι; 
Ορίστε, κύριε Αντωνακόπουλε, σας βάζω το χρόνο από την αρχή.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Μπορούμε να συνεδριάζουμε και μέσω κλειστού κυκλώματος τότε! 
Πιστεύω, εμμένω ότι η φυσική παρουσία έχει κι αυτή μια αξία σε όλες τις διαδικασίες της κοινωνικής ζωής. Ας είναι όμως. Ο κοινωνικός προϋπολογισμός σίγουρα κρίνεται απ' αυτούς για τους οποίους έχει δημιουργηθεί και οι κοινωνικοί δείκτες είναι αυτοί οι οποίοι χαρακτηρίζουν την επιτυχία ή την αποτυχία του. Και τα κοινωνικά στρώματα, τα οποία τον έχουν ανάγκη, αποφαίνονται γι' αυτούς που κάθε φορά είναι κυβέρνηση, αν ο κοινωνικός προϋπολογισμός είναι ικανοποιητικός ή όχι. 
Με βάση αυτά τα στοιχεία, οι κοινωνικοί προϋπολογισμοί, που μέχρι σήμερα από τη σημερινή Κυβέρνηση που και στο παρελθόν ήταν Κυβέρνηση στα τελευταία χρόνια, έχουν υλοποιηθεί στην ελληνική κοινωνία, μάλλον πρέπει να κρίνονται ικανοποιητικοί. Γιατί και οι κοινωνικοί δείκτες είναι ικανοποιητικοί, αλλά και τα στρώματα εκείνα της κοινωνίας, τα οποία αποτελούν και την πλειοψηφία της ελληνικής κοινωνίας, εκφράζονται είτε σε εθνικές εκλογές είτε μέσα από το συνδικαλισμό, επικροτούν αυτές τις προτάσεις και αυτές τις λύσεις που η Κυβέρνηση δίνει. Είναι νωπά τα αποτελέσματα των εκλογών στην ΑΔΕΔΥ, καθώς και στις Ενώσεις Γεωργικών Συνεταιρισμών πριν ένα χρόνο, όπου οι πολιτικές εκφράσεις του ΠΑΣΟΚ εκεί σαφώς και έχουν αυτοδύναμη σχεδόν παρουσία, ειδικά δε στους αγρότες 65%.
Αυτό δεν σημαίνει ότι δεν υπάρχουν και καλύτερες λύσεις ή λύσεις που είναι στο επίπεδο βεβαίως του επιθυμητού. Η άσκηση όμως της κυβερνητικής είναι η τεχνική του εφικτού. Και η κοινωνία πάντα βάζει το αναγκαίο. 
Ακούστηκαν πάρα πολλά σχετικά με τη διαχείριση των περιουσιακών στοιχείων. Και θέλω να πω ότι υπάρχει ένας μύθος γύρω από το μέγεθος αυτής της κατηγορίας. Ουσιαστικά η κίνηση των ποσών που έγινε στο πρώτο εξάμηνο του 2000, οι αγορές μάλλον μετοχών, ήταν του ύψους των 22 δισεκατομμυρίων, όταν οι μετοχές που τα ταμεία είχαν στην ιδιοκτησία τους ήταν πάνω από 1.300 δισεκατομμύρια συνολικά.
Αυτή ήταν η κίνηση μιας ημέρας του τελευταίου χρονικού διαστήματος του χρηματιστηρίου, γιατί εκείνον τον καιρό ήταν πολύ πιο υψηλή η κίνηση στο χρηματιστήριο. Επομένως αυτό το επιχείρημα, για το οποίο έχει γίνει ξανά συζήτηση εδώ, δεν πιστεύω ότι πείθει κανέναν περί χρησιμοποιήσεως των αποθεματικών των ταμείων για προεκλογική ενίσχυση του χρηματιστηρίου.
Όσον αφορά στο ποσοστό των δαπανών για την κοινωνική προστασία πρέπει να ξεχωρίσουμε τον τρόπο με τον οποίο οι ελληνικές αλλά και οι ευρωπαϊκές αρχές διαμορφώνουν αυτό το ποσοστό. Έτσι για παράδειγμα η EUROSTAT αναγάγει αυτό το ποσοστό στο 24%, διότι σαφώς υπάρχει διαφορετικότητα στα στοιχεία που συνεκτιμώνται.
Ακούστηκαν πάρα πολλά σε σχέση με την κοινωνική πρόνοια. Ότι δηλαδή υπάρχει μία μείωση σημαντική: Από τα 66 δισεκατομμύρια δραχμές πηγαίνουμε στα 60 δισεκατομμύρια. Κι επειδή προκύπτει ένα 20% και εντυπωσιάζει λίγο, αυτό προσφέρθηκε εδώ στην Αίθουσα ως βαρύγδουπο επιχείρημα. Και βέβαια υπάρχει αυτή η μείωση, γιατί έγινε εξορθολογισμός στην απονομή συντάξεων αναπηρίας και έγινε μία καλύτερη και πιο δίκαιη κατανομή των προνιακών επιδομάτων σ' αυτούς που πράγματι έχουν πρόβλημα. Και οπωσδήποτε οι παιδικοί σταθμοί, οι οποίοι πέρασαν στην Τοπική Αυτοδιοίκηση, πήραν τις χρηματοδοτήσεις από το Υπουργείο Υγείας μέσω του Υπουργείου Εσωτερικών. Eξάλλου στις στατιστικές επεξεργασίες δεν επεξεργάζονται τα οικονομικά μεγέθη, που μέσω της Τοπικής Αυτοδιοίκησης πηγαίνουν στην κοινωνική πολιτική. 
΄Οσον αφορά στο άλλο εντυπωσιακό περί της μείωσης του προϋπολογισμού για αποστολή ασθενών στο εξωτερικό, πιστεύω ότι μάλλον το αντίστροφο πρέπει να ισχυριζόμαστε, ότι δηλαδή οι Έλληνες γιατροί, η υποδομή στην υγεία στην Ελλάδα -χωρίς αυτό να αποτελεί αυτάρεσκη διαπίστωση- έχουν φθάσει σε τέτοιο σημείο που βέβαια δεν χρειάζονται πια ή πολύ πιο σπάνια πηγαίνουν Έλληνες στο εξωτερικό. 
Θα ήθελα λίγο να σταθώ και σε κάποιες άλλες παραμέτρους που αφορούν στην κοινωνική προστασία και οι οποίοι βέβαια δεν καταγράφονται μέσα από τις στατιστικές. Έχει να κάνει με εκείνες τις εισροές στην ελληνική οικονομία και κοινωνία που ενώ ουσιαστικά ενισχύουν το εισόδημα και την κοινωνική προστασία στην ελληνική οικογένεια, δεν καταγράφονται. Κι αυτό έχει να κάνει με το ευρωπαϊκό κοινωνικό ταμείο, με τα προγράμματα EQUAL, καθώς επίσης και με τα προγράμματα στήριξης των αγροτών, των μικρομεσαίων επιχειρήσεων μέσα από το πρόγραμμα αύξησης της ανταγωνιστικότητας των μικρομεσαίων επιχειρήσεων, μέσα από τις πολιτικές στήριξης της υπαίθρου. Γιατί πράγματι οι αγρότες είναι το μεγαλύτερο τμήμα της ελληνικής κοινωνίας που χρήζουν και κοινωνικής προστασίας.
Έτσι λοιπόν προγράμματα για νέους αγρότες, προγράμματα που έχουν σχέση με πρόωρη συνταξιοδότηση αγροτών, με σχέδια βελτίωσης και άλλες δράσεις που συγχρηματοδοτούνται με την Ευρωπαϊκή Ένωση εισρέουν στην ελληνική οικογένεια, όπου υπάρχει μια δυσδιάκριτη, αν θέλετε, οριοθέτηση του τι είναι μικρή ελληνική επιχείρηση, τι διαφορετικότητα έχει από το ελληνικό νοικοκυριό και πόσο διαφορετικό είναι αυτό από την ελληνική οικογένεια. Οι προϋπολογισμοί είναι στρογγυλοί σε κάθε ελληνικοί οικογένεια κι επομένως η κοινωνική προστασία μέσω αυτού του τρόπου, του οικονομικού βοηθήματος, διαχέεται σε όλη την ελληνική κοινωνία. 
Αυτός ο κοινωνικός προϋπολογισμός συνεχίζεται στον προϋπολογισμό του 2002, όπου τελικά αναγνωρίζονται οι οφειλές του ελληνικού δημοσίου και στο ΙΚΑ. Και με μια πρώτη απόδοση ομολόγων του ύψους των 500 δισεκατομμυρίων ξεκινάει η απόδοση των οφειλών μέσα από μια ρύθμιση που έγινε, καθώς επίσης και άλλες αποδόσεις σε ταμεία, όπως είναι το ταμείο της ΔΕΗ, του ΟΤΕ και άλλα μικρά ταμεία. 
Επιπλέον, μέσα από τις φορολογικές ελαφρύνσεις στηρίζονται οι εργαζόμενοι, αφού πλέον υπάρχει αύξηση του αφορολόγητου κατά 20% με το οποίο ωφελούνται ένα εκατομμύριο επτακόσιες χιλιάδες φορολογούμενοι με 30.000 το χρόνο, καταργείται η επιβάρυνση το 0,6% στους μισθωτούς, μισθωτός με 300.000 το μήνα ωφελείται με 25.0000 το χρόνο, καθώς επίσης αποδίδεται και το οικογενειακό επίπεδο και στους δύο εργαζόμενους.
Επιπλέον από την 1η του 2002 αποδίδεται το επίδομα του τρίτου παιδιού, το επίδομα στην πολύτεκνη μητέρα και το επίδομα σύνταξης στην πολύτεκνη μητέρα.
Όλα αυτά είναι χειροπιαστά δείγματα της κοινωνικής ευαισθησίας της Κυβέρνησης. Γι' αυτό ακριβώς υπάρχει αυτή η συνεχής φερέγγυα σχέση μεταξύ Κυβέρνησης και πολιτών.
Θα ήθελα εδώ να πω ότι ακούστηκε η άποψη πως το ΠΑΣΟΚ υλοποιεί προτάσεις της Νέας Δημοκρατίας. Επειδή αυτό έχει ακουστεί και άλλες φορές, αυτό σημαίνει ότι η αξιοπιστία του ΠΑΣΟΚ στην ελληνική κοινωνία είναι τόσο ισχυρή, ούτως ώστε του εμπιστεύεται η ελληνική κοινωνία έστω να υλοποιεί και να εφαρμόζει προτάσεις άλλων. Δεν πιστεύω ότι είναι σημαντικό πολιτικό επιχείρημα να ακούγεται αυτό, γιατί και στις ιδιωτικοποιήσεις, αν θέλετε, πιο πολύ ταιριάζει με τη φιλελεύθερη αντίληψη περί της οικονομίας της αγοράς της Νέας Δημοκρατίας. Εδώ μέσα στο Κοινοβούλιο η Νέα Δημοκρατία δεν έχει ψηφίσει ούτε μία φορά όσες ιδιωτικοποιήσεις έχουν γίνει, ούτε αυτή των καζίνο. Και δεν πιστεύω ότι το έκανε αυτό επειδή θεωρείται ένας κοινωφελής οργανισμός. Αυτό σημαίνει, λοιπόν, ότι μάλλον υπάρχει μία κρίση ιδεολογικής ταυτότητας ή ότι το κόμμα της Αξιωματικής Αντιπολίτευσης πολιτεύεται ανάλογα.
Το ίδιο εξάλλου έγινε και με την πρόταση να αξιοποιηθούν τα ευέλικτα χρηματοπιστωτικά συστήματα για την αποπληρωμή των χρεών προς τα νοσοκομεία. Η αντίθεση, όμως, εργασία - κεφάλαιο παραμένει. 
Εδώ έχω να καταγράψω την παρατήρησή μου, ότι το ελληνικό τραπεζικό σύστημα -όπως όλοι οι εταίροι της ανάπτυξης στη χώρα κατέβαλαν το κόστος για να κατακτήσουμε και την ονομαστική σύγκλιση και σήμερα κατακτούμε την πραγματική, την ουσιαστική, την κοινωνική σύγκλιση- το οποίο μέχρι τώρα στέκεται στη λογική της πολιτικής των κερδών και στην ταμειακή λογική και τα κέρδη του τα έχει υπερεξακοντίσει σε χιλιαπλάσια -ενώ το 1993 είχε 150 δισεκατομμύρια κέρδη, το 1998 είχε 600 δισεκατομμύρια κέρδη- θα πρέπει επιπλέον να αντιληφθεί ότι μέσα από τα νέα σχήματα του venture capital, του συμβούλου αν θέλετε, με την αγωνία να πετύχουν τα προγράμματα και οι νέες ιδέες που νέοι άνθρωποι θέλουν να υλοποιήσουν στη ζωή τους, θα πρέπει να αναδειχθεί σε ένα σύστημα, όπου ναι μεν αναδεικνύεται ως κύριος εταίρος της ανάπτυξης μέσα από δύο, τρεις μεγάλους κολοσσούς που θα προκύψουν, αλλά θα πρέπει η στρατηγική να είναι στη λογική της ανάπτυξης, της δημιουργίας θέσεων εργασίας. Διότι πλέον η κοινωνική μας πολιτική δεν πρέπει να είναι μία πολιτική που από τα περισσεύματα των ολίγων πλουσίων θα μοιράζει τα ψίχουλα στους Λάζαρους που θα είναι κάτω από το όριο της φτώχειας.
Πιστεύω ότι δεν θα πρέπει να επιτραπεί αυτή η κοινωνική σύγκλιση που πράγματι κατακτείται μέσα από το τραπεζικό σύστημα μέσω των πλειστηριασμών, που απειλείται η ελληνική ύπαιθρος να χτυπηθεί στο 2002.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, δεν θα εκμεταλλευτώ τη δυνατότητα να μιλήσω. Θα κάνω δύο παρατηρήσεις, γιατί έκανα χρήση του δικαιώματός μου για το ημίωρο. Απλώς θέλω να απαντήσω σε δύο σημεία, σε όσα αναφέρθηκε ο κ. Κακλαμάνης, δεδομένου ότι σε ένα εξ αυτών υπέβαλε ουσιαστικά και ερώτημα. Και αρχίζω από αυτό.
Κύριε Κακλαμάνη, είναι ολοκάθαρη η θέση και της Κυβέρνησης και του Υπουργείου ως προς το επίμαχο θέμα που αφορά τα όρια ηλικίας συνταξιοδότησης των γυναικών. Το θέμα αυτό, όπως έχουμε τονίσει επανειλημμένα, θα εμπεριέχεται στη διαδικασία του διαλόγου όχι με τη διάθεση της υιοθέτησης λύσεων που θα δυσχεραίνουν τις προϋποθέσεις συνταξιοδότησης, αλλά μέσα από τη διαδικασία του διαλόγου θα πρέπει να βρούμε και όλα εκείνα τα σημεία που θα προασπίζουν πραγματικά τη μητρότητα.
Άρα, λοιπόν, είναι ολοκάθαρη η θέση μας. Μέσα από τη διαδικασία του διαλόγου θα επιχειρήσουμε να βελτιώσουμε τις προϋποθέσεις. Εν πάση περιπτώσει, σε αυτόν το διάλογο δεν πάμε στη λογική της ανατροπής. Και θα πρέπει βέβαια να κουβεντιάσουμε πολύ σοβαρά το πώς προασπίζουμε τη μητρότητα, γιατί πιστεύουμε...
ΝΙΚΗΤΑΣ ΚΑΚΛΑΜΑΝΗΣ: Για τη μητρότητα το κατάλαβα. Για το εξηκοστό μπορείτε να μου πείτε; Θα το πάτε εξήντα πέντε τελικά;
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Εξήντα πέντε το έχει πάει...
ΝΙΚΗΤΑΣ ΚΑΚΛΑΜΑΝΗΣ: Θα το πάτε εξήντα πέντε τελικά;
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Με το νομοσχέδιο του κ. Σιούφα, κύριε Κακλαμάνη, από την 1.1.1993 για όλους τους εισερχόμενους στην παραγωγή είναι το εξηκοστό πέμπτο.
ΝΙΚΗΤΑΣ ΚΑΚΛΑΜΑΝΗΣ: Το ξέρω για το μετά το 1993. Για το πριν λέω.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Από τη δική μας τη μεριά είναι πολύ καθαρή η πολιτική μας θέση και έχουμε δηλώσει προς όλους και προς κάθε κατεύθυνση ότι...
ΝΙΚΗΤΑΣ ΚΑΚΛΑΜΑΝΗΣ: Είναι γνωστά αυτά. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: ... στο διάλογο ο οποίος θα ξεκινήσει την καινούρια χρονιά με απόλυτη σαφήνεια και ακρίβεια, θα γνωστοποιήσουμε τις θέσεις μας σ' ένα διάλογο που θα παρευρίσκονται σ' αυτόν οι εκπρόσωποι των εργοδοτών, των εργαζομένων και την ίδια ώρα και τα κόμματα. Ένα θέμα είναι αυτό. 
ΝΙΚΗΤΑΣ ΚΑΚΛΑΜΑΝΗΣ: Δεν μου απαντήσατε, αλλά τέλος πάντων.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Δεν σας απάντησα όπως θέλατε. Σας απάντησα ποια είναι η θέση της Κυβέρνησης. 
ΝΙΚΗΤΑΣ ΚΑΚΛΑΜΑΝΗΣ: Μάλλον θα ανησυχήσουν από αύριο οι γυναίκες.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Θα ήθελα να κάνω μια ακόμα παρατήρηση.
Πιστεύω ότι ο κ. Κακλαμάνης επιχείρησε σ' ένα μόνο σημείο να ψέξει την Κυβέρνηση και το ΠΑΣΟΚ, που είπε "ότι για ποιους σοσιαλιστές μιλάτε". 
Κύριε Κακλαμάνη, δεν θέλω να κάνω καμία αντιπαράθεση μαζί σας. Πιστεύω όμως ότι ο ελληνικός λαός μας γνωρίζει και γνωρίζει τη διαδρομή μας. Πιστεύω ότι ο ελληνικός λαός έχει ταυτίσει το ΠΑΣΟΚ με τους θεσμούς του κοινωνικού κράτους. Οι φτωχοί άνθρωποι, οι συνταξιούχοι, ο φτωχός λαός ξέρει τους αγώνες μας για την οικοδόμηση του κοινωνικού κράτους και ό ,τι και να πείτε, δεν τους ξεγελάτε. Έχει εμπιστοσύνη σ' ένα κόμμα που έχει ταυτίσει τα πιο κρίσιμα σημεία της πολιτικής του διαδρομής με την προάσπιση αυτών των λαϊκών στρωμάτων, των χαμηλοσυνταξιούχων, των αγροτών, των ανθρώπων που έχουν ανάγκη και τη φροντίδα της πολιτείας και βέβαια την ενεργή συμπαράσταση του κράτους. Μ' αυτούς είμαστε ταυτισμένοι. Ταυτόχρονα βέβαια είμαστε ταυτισμένοι με το χρέος μας για το συνολικό καλό της χώρας και δεν γινόμαστε "γιαλαντζί" σοσιαλιστές, "για ποιους σοσιαλιστές μιλάτε", όπως είπατε.
ΝΙΚΗΤΑΣ ΚΑΚΛΑΜΑΝΗΣ: Δεν το είπα εγώ. Οι σύντροφοί σας το λένε αυτό. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Είπατε για γονιδιακή μεταλλαγή. 
Ο ελληνικός λαός ξέρει πολύ καλά ότι η προσαρμογή απόψεων, πλευρών ή πτυχών της πολιτικής μας, γίνεται πάντα και βέβαια με μοναδικό στόχο την προάσπιση πάλι των συμφερόντων της ίδιας κοινωνικής ομάδας, των ευρύτερων λαϊκών στρωμάτων. Αυτό το κάναμε από τότε που υπάρχει σοσιαλιστική παράταξη στην Ελλάδα. Υπάρχει μια διαδρομή η οποία δεν είναι από το '74, αλλά πάει και από πιο πριν.
Πιστεύουμε λοιπόν ότι με σταθερότητα, με υπευθυνότητα, με σταθερό προσανατολισμό, υλοποιούμε πολιτικές που έχουν στο επίκεντρό τους τα ευρύτερα λαϊκά στρώματα. Αυτό πράτταμε, αυτό πράττουμε και αυτό θα πράττουμε.
( Χειροκροτήματα από την πτέρυγα του ΠΑΣΟΚ )
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Ανέβηκα στο Βήμα, κύριε Πρόεδρε, γιατί πραγματικά δεν ήθελα να φανεί η σημερινή εικόνα της Αίθουσας του Κοινοβουλίου. 
Συζητάμε σήμερα, Δεκέμβριο του 2001, τον πρώτο κοινωνικό προϋπολογισμό, έναν κοινωνικό προϋπολογισμό που μας κατατέθηκε και με βάση τα στοιχεία που μας έδωσε στη σελίδα 30 το επί τοις εκατό ποσοστό των δαπανών κοινωνικής προστασίας σε σχέση με το ΑΕΠ, είναι στα επίπεδα του '84.
Στη σελίδα 30 αναφέρεται ότι το ποσοστό των δαπανών κοινωνικής προστασίας σε σχέση με το ΑΕΠ το '84 ήταν 20,42%. Το δε '87 ήταν 21,46%. Σήμερα το 2001 είναι 20,40%. 
Έτσι αντιλαμβάνονται κάποιοι το κοινωνικό κράτος, έτσι αντιλαμβάνονται την κοινωνική πολιτική, σε μια χώρα μάλιστα που πασχίζει να ανταποκριθεί στο αίτημα των πολιτών της για κοινωνική σύγκλιση με την υπόλοιπη Ευρωπαϊκή Ένωση. 
Επειδή χθες ήταν η παγκόσμια αλλά και εθνική μέρα των ατόμων με ειδικές ανάγκες και επειδή το 2003 ανακηρύχθηκε πρόσφατα σαν ευρωπαϊκό έτος των ατόμων με αναπηρίες, να δούμε τι δίνει αυτός ο κοινωνικός προϋπολογισμός στο φτωχό συγγενή του, στην κοινωνική πρόνοια. Τι αντιπροσωπεύει η κοινωνική πρόνοια;
Αντιπροσωπεύει το 5,11% των παροχών κοινωνικής ασφάλισης, το 2,85% των εσόδων του κοινωνικού προϋπολογισμού του 2001 και το 2,90% των εξόδων κοινωνικού προϋπολογισμού του 2001. 
Επειδή πολλά λέγονται για τα προνοιακά ιδρύματα και το ενδιαφέρον της Kυβέρνησης γι' αυτά, τι αναφέρει στη σελίδα 409 ο σημερινός κοινωνικός προϋπολογισμός του 2001, για τους οκτακόσιους ογδόντα έξι φορείς κοινωνικής πρόνοιας της χώρας μας; Εκεί περιλαμβάνονται τα ιδρύματα προστασίας υπερηλίκων, παιδικής προστασίας, προστασίας αναπήρων και ιδρυμάτων δημόσιας αντίληψης. Θα δούμε ότι οι δαπάνες έχουν μειωθεί κατά 9 δισεκατομμύρια δραχμές περίπου ή αν θέλετε σε ευρώ κατά 67 εκατομμύρια ευρώ από 113.377.000.000 το 2000 μειώθηκαν στα 104.435.000.000 το 2001. 
Το ίδιο γίνεται και με τα έσοδα, αλλά και στην κρατική επιχορήγηση, εκεί πράγματι από τα 66.669.000.000 υποχώρησε στα 60.877.000.000. Αν δε υπολογίσουμε ότι η κρατική επιχορήγηση αντιπροσωπεύει το 65,51% των εσόδων των ιδρυμάτων κοινωνικής πρόνοιας, θα αναλογιστείτε την ασφυξία στην οποία έχουν περιέλθει τα προνοιακά ιδρύματα και επειδή ο προηγούμενος ομιλητής προσπάθησε να δικαιολογήσει αυτήν την κατάσταση, θα του πω ένα χαρακτηριστικό παράδειγμα για το πού οδηγήθηκαν τα μικρά προνοιακά ιδρύματα, όπως Μέριμνα Παιδιού Κατερίνης. Χρωστάει σήμερα, σύμφωνα με τον πίνακα οφειλών και προβλέψεων εσόδων και εξόδων 61,5 εκατ. δραχμές. Χρωστάει στο Ι.Κ.Α. κι έχει να πληρώσει το προσωπικό από το Σεπτέμβριο.
Θα καταθέσω τον πίνακα για τα Πρακτικά. 
(Στο σημείο αυτό ο Βουλευτής κ. Γεώργιος Κωνσταντόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Γιατί; Γιατί μειώθηκαν οι δαπάνες, μειώθηκε η κρατική επιχορήγηση, αναγκάστηκε να πάει στην Τοπική Αυτοδιοίκηση με αποτέλεσμα τα σημερινά χάλια. Εκτός κι αν το 2001 τα μικρά αυτά προνοιακά ιδρύματα για άτομα με νοητική στέρηση δεν έχουν καμία θέση στην κοινωνία μας. Ίσως γιατί ιδιαίτερα αυτή η κατηγορία των ατόμων με ειδικές ανάγκες, δεν ενδιαφέρεται για το τι λέμε εμείς σήμερα. Ίσως δεν ενδιαφέρεται για το τι παρουσιάζει η τηλεόραση, ίσως δεν ενδιαφέρεται για τα διαφημιστικά μηνύματα της τηλεόρασης, ίσως γιατί δεν ενδιαφέρεται για τα προϊόντα που παράγουν οι σημερινές βιομηχανίες, δεν έχει καμιά θέση στον κοινωνικό προϋπολογισμό και πρέπει να βρίσκεται μόνιμα στο περιθώριο της κοινωνίας.
Κάπως έτσι φαίνεται ότι κάποιοι αντιλαμβάνονται τα άτομα με νοητική στέρηση. Κάπως έτσι αντιλαμβάνονται τα προνοιακά ιδρύματα. Και δεν είναι μόνο αυτά. Και τα νομικά πρόσωπα δημοσίου και τα νομικά πρόσωπα ιδιωτικού δικαίου πραγματικά ασφυκτιούν. Και ξέρετε σε ποια κατάσταση έχουν περιέλθει τα προνοιακά ιδρύματα της χώρας μας. Ξέρουμε τι γίνεται με το προσωπικό αυτών των ιδρυμάτων. 
Θέλετε να δούμε και το υφιστάμενο σύστημα κοινωνικής προστασίας τι παρέχει σήμερα στη χώρα μας; Από τι χαρακτηρίζονται τα προνοιακά επιδόματα, αν γίνεται πραγματική αξιολόγηση των ατόμων που παίρνουν αυτά τα επιδόματα και των οικογενειών τους; Ξέρετε πόσα προνοιακά επιδόματα δίνονται σήμερα; Δίνονται εξήντα έξι διαφορετικά προνοιακά επιδόματα. Ποιοι είναι οι δικαιούχοι αυτών των επιδομάτων; Ξέρετε μήπως αν τα άτομα χωρίς δυνατότητες συμπληρωματικής προστασίας έχουν ικανοποιητικά επιδόματα κοινωνικής προστασίας; Τα άτομα που δεν διαθέτουν επαρκείς πόρους συντήρησης και αδυνατούν να ενταχθούν στην αγορά εργασίας, ξέρετε αν παίρνουν ικανοποιητικά ή αν παίρνουν καν επιδόματα κοινωνικής προστασίας; Μήπως ο κοινωνικός προϋπολογισμός του 2001 έχει προνοήσει να δώσει επαρκείς πόρους συντήρησης για κάθε άτομο με ειδικές ανάγκες, που αδυνατεί να ενταχθεί στην αγορά εργασίας και δεν μπορεί να ενισχυθεί αποτελεσματικά από το οικογενειακό του περιβάλλον;
Μήπως μπορείτε να μας πείτε έστω εάν ο κοινωνικός προϋπολογισμός κάλυψε τις πρόσθετες ανάγκες των ατόμων με αναπηρίες, που πρέπει να ενισχυθούν για να διατηρήσουν την απασχόλησή τους; Σε αυτά τα κρίσιμα ερωτήματα μήπως ο κοινωνικός προϋπολογισμός του 2001 μπόρεσε ή μπορεί να μας απαντήσει; 
Αρκετά έχουμε ακούσει για τα λεγόμενα κοινωνικά πακέτα. Αρκετά έχουμε ακούσει για το κοινωνικό πρόσωπο της Κυβέρνησης. Κάποιοι άλλοι ξέρουν τις κοινωνικές υπηρεσίες τις οποίες απολαμβάνουν. Αυτές οι κοινωνικές υπηρεσίες έχουν δείκτες μετρήσεως. Σε αυτήν τη χώρα υπάρχουν οι λεγόμενοι "κοινωνικοί κίνδυνοι", που κάποιοι ξέρουν εάν αυξάνονται ή όχι και αν υπάρχει δίχτυ κοινωνικής προστασίας για την αποφυγή αυτών των λεγόμενων "κοινωνικών κινδύνων". Καλύπτει ο κοινωνικός προϋπολογισμός του 2001 αυτούς τους νέους κοινωνικούς κινδύνους, που δημιουργούνται καθημερινά; 
Μήπως καλύπτει άλλες ανάγκες βασικές στα πλαίσια της πρόληψης της αναπηρίας, της πρώιμης θεραπείας της αναπηρίας, της κοινωνικής ενσωμάτωσης των ατόμων με αναπηρίες ή έστω της αυτόνομης διαβίωσης των ατόμων με αναπηρίες; Μήπως ο κοινωνικός προϋπολογισμός έχει αυξήσει αυτές τις δαπάνες που χρειάζονται για αυτόνομη διαβίωση και κοινωνική ενσωμάτωση;
Είναι ερωτήματα τα οποία, κύριοι συνάδελφοι, πρέπει να απαντηθούν, γιατί τα νέα προγράμματα τα οποία επαγγέλλεται το Υπουργείο Υγείας και Πρόνοιας -δεν μπορώ να μπω στη θέση του Υπουργού Υγείας και του Υφυπουργού Πρόνοιας- πώς μπορούν να πετύχουν τη μεταρρύθμιση του Εθνικού Συστήματος Υγείας, αλλά και τη μεταρρύθμιση της κοινωνικής φροντίδας το 2002 με τα ψίχουλα που δίνει ο προϋπολογισμός, ειδικά στον κοινωνικό τομέα;
Πώς μπορεί να πετύχει το Πρόγραμμα Βοήθειας στο Σπίτι; Πώς μπορούν να πετύχουν τα νέα προγράμματα; Πώς μπορούν να λειτουργήσουν τα κέντρα αποκατάστασης στο Αμύνταιο, στην Κοζάνη, τα οποία είναι κλειστά και έπρεπε να λειτουργούν, αλλά δεν μπορούν να λειτουργήσουν; Καινοτόμα προγράμματα που δεν μπορούν να λειτουργήσουν, προστατευμένα εργαστήρια τα οποία δεν μπορούν να λειτουργήσουν, μονάδες φροντίδας ηλικιωμένων που δεν μπορούν να λειτουργήσουν. Με ποια κονδύλια και πώς θα λειτουργήσουν;
Αγαπητοί μου φίλοι, πραγματικά η σημερινή εικόνα του Εθνικού Κοινοβουλίου στη συζήτηση για τον Κοινωνικό Προϋπολογισμό δεν μας τιμά. Η ευθύνη ανήκει σε όλους μας. Πρέπει στον ευαίσθητο αυτόν τομέα της κοινωνικής πρόνοιας να ενώσουμε τις δυνάμεις μας και να φωνάξουμε για περισσότερες δαπάνες, ιδιαίτερα στον τομέα της κοινωνικής πρόνοιας, γιατί διαφορετικά, εάν συνεχίσουμε έτσι, τα άτομα τα οποία έχουν ανάγκη το δίχτυ της κοινωνικής προστασίας δεν θα το βρουν μπροστά τους, αντίθετα θα βρουν τον κοινωνικό αποκλεισμό, τον οποίο θα βιώνουν καθημερινά όλο και πιο πολύ.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου; 
Απών. Διαγράφεται.
Ο κ. Μπούρας έχει το λόγο.
ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, κύριοι συνάδελφοι, για μια ακόμα φορά ο μύθος του κοινωνικού κράτους καταρρίπτεται και η πλειοψηφία των Ελλήνων εργαζομένων και των χιλιάδων ανέργων βρίσκεται σε απόγνωση από το φετινό κοινωνικό προϋπολογισμό. Ο κοινωνικός προϋπολογισμός του 2001 δείχνει ξανά τη νέα κρίση του, αφού μεγάλοι οργανισμοί όπως το ΙΚΑ, το ΤΕΒΕ, το ΤΑΕ, το ΤΣΑ, εμφανίζουν σοβαρά ελλείμματα για τα οποία αποκλειστική ευθύνη φέρουν οι κυβερνήσεις του ΠΑΣΟΚ, που με τις πράξεις τους ή τις παραλείψεις τους, προκάλεσαν τη νέα κρίση.
Η Νέα Δημοκρατία με την ασφαλιστική μεταρρύθμιση του 1990-1993 διέσωσε τα ταμεία από την κρίση της δεκαετίας του '80 και έδωσε προοπτική στο ασφαλιστικό σύστημα.
Αυτό φαίνεται από το ότι το έλλειμμα που μέχρι τότε υπήρχε μετατράπηκε σε πλεόνασμα 39 δισεκατομμυρίων το 1993 αυξήθηκε προοδευτικά σε 239 δισεκατομμύρια το 1994 και σε 336 δισεκατομμύρια το 1995. 'Ομως οι άστοχοι χειρισμοί των κυβερνήσεων του ΠΑΣΟΚ μετά το 1995 άρχισαν να κλονίζουν και πάλι το σύστημα. Απεναντίας δεν ελήφθησαν τα απαραίτητα μέτρα οργανωτικού και διοικητικού χαρακτήρα για πάταξη της εισφοροδιαφυγής, για πλήρη ασφάλιση των μεταναστών για αποδοτικότερη αξιοποίηση της περιουσίας των ταμείων. Δεν εφαρμόστηκαν ή εφαρμόστηκαν εν μέρει σημαντικές ρυθμίσεις της ασφαλιστικής μεταρρύθμισης της Νέας Δημοκρατίας, όπως η εξυγίανση ΒΑΕ, η συγκρότηση αμοιβαίων κεφαλαίων, η κατάρτιση εθνικού μητρώου ασφαλισμένων - εργοδοτών - συνταξιούχων, η λειτουργία του εθνικού συμβουλίου κοινωνικής ασφάλειας, η εκπόνηση αναλογιστικών μελετών ανά πενταετία, η έγκυρη κατάρτιση των ισολογισμών. Έτσι δεν αύξησε όσο θα έπρεπε η Κυβέρνηση του ΠΑΣΟΚ τους ρυθμούς μεταβολής του ΑΕΠ και δεν μείωσε την ανεργία με συνέπεια να χάνονται σημαντικοί πόροι. 
Δεν εφάρμοσε πλήρως την τριμερή χρηματοδότηση με αποτέλεσμα να οφείλονται στο τέλος του 2000 περισσότερο από 700 δισεκατομμύρια στα ταμεία. Δεν κατέβαλε στο ακέραιο τις υποχρεώσεις του κράτους προς τα ταμεία για την άσκηση κοινωνικής πολιτικής μέσω αυτών. Δεν ελήφθησαν αποτελεσματικά μέτρα για το δημογραφικό ζήτημα. Αναγνωρίζοντας πρόσφατα η Κυβέρνηση τις υποχρεώσεις της προς τα ταμεία δέχθηκε να αποδώσει στο ΙΚΑ από το 2002 ποσό 1,3 τρισεκατομμυρίων δραχμών σε δεκαπέντε χρόνια με επιτόκιο 2%. Πρόκειται για μια ακόμη υποθήκευση του μέλλοντος των παιδιών μας. Θα το κάνει μετακυλίοντας υποχρεώσεις του χθες και του σήμερα στα επόμενα χρόνια γεγονός που περιορίζει τις μελλοντικές δυνατότητες άσκησης κοινωνικής πολιτικής, αφού έσοδα του μέλλοντος θα διατίθενται για την κάλυψη υποχρεώσεων του παρελθόντος. 
Σε επί μέρους τομείς οι κοινωνικές δαπάνες είναι μειωμένες σε σχέση με πέρσι. Στην κοινωνική πρόνοια δαπάνες προστασίας υπερηλίκων, αναπήρων, παιδικής προστασίας κλπ. η κρατική επιχορήγηση φέτος είναι μειωμένη κατά 26,4% σε σχέση με το 2000. Ευτυχώς που υπάρχει και η εκκλησία που φέτος έχει αυξήσει τα συσσίτια και την κοινωνική προσφορά προς τους αναξιοπαθούντες. Η δαπάνη για τα οικογενειακά επιδόματα που θα χορηγηθούν από τον ΟΑΕΔ είναι μειωμένη φέτος κατά 6,47% στα 21,6 δισεκατομμύρια έναντι 23 δισεκατομμυρίων πέρσι. Αλλά και στη δαπάνη ιατροφαρμακευτικής περίθαλψης ασφαλισμένων συνταξιούχων έχουμε μείωση στα 18 δισεκατομμύρια από τα 23. 
Η Κυβέρνηση εξαντλεί την κοινωνική της πολιτική με τη χορήγηση κάποιων πενιχρών επιδομάτων στα άτομα με ειδικές ανάγκες, στα απροστάτευτα παιδιά μέχρι δεκαέξι ετών κ.λπ. Η περίθαλψή τους καθώς και των ηλικιωμένων παρέχεται οργανωμένα από την ιδιωτική πρωτοβουλία και την εκκλησία μέσω κληροδοτημάτων. Η κοινωνική προστασία των πληττομένων από τυχαία και απρόβλεπτα γεγονότα, όπως σεισμοί και πλημμύρες, εξαντλείται με τη χορήγηση εφάπαξ ποσού 200.000 δραχμών για τις πρώτες ανάγκες. Από εκεί και πέρα τίποτα.
Αρκεί να σας πω ότι τρίτος χρόνος μετά τον καταστρεπτικό σεισμό της 7ης Σεπτεμβρίου του 1999, από τις εξακόσιες πενήντα οικογένειες στο Μενίδι που κατέρρευσαν τα σπίτια τους, μόνο εκατόν πενήντα μέχρι στιγμής πήραν την επιδότηση για την οικοσκευή. Επιπλέον υπάρχει παντελής έλλειψη προνοιακών φορέων για οποιοδήποτε πρόβλημα. Πρέπει να πω ότι σε ολόκληρη τη δυτική Αττική υπάρχει μόνο ένα γηροκομείο και αυτό ιδρυματικό. Ακόμα έχουμε παντελή έλλειψη παιδικών σταθμών. Ακόμα υπάρχει πρόβλημα με την εγκατάσταση τσιγγάνων σε πρόχειρους καταυλισμούς στους ελεύθερους χώρους πολλών περιοχών χωρίς καμία υποδομή από την πλευρά της πολιτείας. Έχουμε ακόμα πρόβλημα πλήρους εγκατάλειψης των Ελληνοποντίων και ακόμα έχουμε πρόβλημα αυξημένης εμφάνισης χρηστών ναρκωτικών και αλκοόλ και παντελούς έλλειψης κοινωνικής προστασίας. Σας ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Δεν θέλω, κύριε Πρόεδρε, να σταθώ σε νούμερα και να μετατρέψω τη διαδικασία σε μία διαδικασία άνευρη και χωρίς ουσία και περιεχόμενο. Όμως, παρακαλώ τους συναδέλφους να μη διαστρεβλώνουν την πραγματικότητα παραποιώντας στοιχεία που δεν ξέρω από πού τα βγάζετε και πού τα αντλείτε. 
Θα σταθώ μόνο στο γεγονός ότι οι παροχές ασθένειας για το 2001 είναι αυξημένες κατά 10,4% και βέβαια και οι παροχές πρόνοιας. Βέβαια είπατε κάποια πράγματα που δεν είναι έτσι, αλλά ακριβώς τα αντίθετα. Έχουμε προχωρήσει σε νομοθετικές ρυθμίσεις που διαμορφώνουμε όρους περίθαλψης σε ασφαλισμένους που ούτε καν ποτέ μπορούσαν να φανταστούν ότι μπορούσαν να ασφαλιστούν. Θα σας μιλήσω για δυο-τρεις κατηγορίες που πρέπει να τις ξέρετε ή, εν πάση περιπτώσει, δεν επιτρέπεται να τις αγνοείτε. Αυτήν τη στιγμή παρέχουμε ασφάλεια υγείας για όλους τους μακροχρόνια άνεργους άνω των πενήντα πέντε ετών. Δεύτερον, υπάρχει πρόβλεψη για την παροχή ασφάλισης υγείας για ανέργους μέχρι είκοσι εννέα ετών και επίσης υπάρχει πρόβλεψη για ανέργους που είναι μεταξύ τριάντα και πενήντα πέντε ετών που έχουν ελάχιστες προϋποθέσεις, είναι μετά από δώδεκα μήνες άνεργοι. Δηλαδή δεν υπάρχει άνεργος στην Ελλάδα που να έχει πιστοποιηθεί κατ' ελάχιστο σαν εργαζόμενος και να μην έχει ιατρική και φαρμακευτική περίθαλψη. Αυτό δεν συμβαίνει σε καμία χώρα της Ευρωπαϊκής Ένωσης και δεν καταλαβαίνω πού βρήκατε και πού αντλείτε αυτά τα στοιχεία. 
Αυτά είναι τα στοιχεία και παρακαλώ πολύ να διαβάσετε τον κοινωνικό προϋπολογισμό.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης έχει το λόγο. 
ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, συζητάμε για τον κοινωνικό προϋπολογισμό του 2001. Θα μπορούσαμε να αλλάξουμε τίτλο και να πούμε ότι συζητάμε για δύο εκατομμύρια διακόσιες χιλιάδες φτωχούς Έλληνες και πώς μπορούμε να τους βοηθήσουμε. Πιστεύω, κύριε Υπουργέ, αυτό το στοιχείο να μην το αμφισβητείτε, όπως κάνατε προηγουμένως με τα όσα είπε ο κ. Μπούρας, γιατί μέσα στα δύο εκατομμύρια διακόσιους χιλιάδες φτωχούς 'Ελληνες συμπεριλαμβάνονται πάνω από εξακόσιες χιλιάδες εντελώς άνεργοι, πολλοί από τους οποίους, ειδικά σε ακριτικές περιοχές και αγροτικές περιοχές όπως είναι ο Νομός Σερρών, αδυνατούν να επιβιώσουν. Και είναι νέοι άνθρωποι, οι οποίοι όχι μόνο οικονομικά, αλλά και ψυχολογικά πληγώνονται πριν ακόμα αρχίσουν τη ζωή τους. 
Θα περίμενα λοιπόν και εγώ και οι άλλοι συνάδελφοι να δούμε μέτρα πρακτικά, μέτρα αποτελεσματικά και όχι λόγια χωρίς περιεχόμενο προκειμένου να βοηθηθούν αυτοί οι αναξιοπαθούντες συμπολίτες μας. 
Αυτό χωρίς να σημαίνει ότι και οι υπόλοιποι πέραν των δύο εκατομμυρίων διακοσίων χιλιάδων Ελλήνων ευημερούν. Αντ' αυτού τι βλέπουμε; Βλέπουμε να προσπαθεί η Κυβέρνηση με διάφορες μεθοδεύσεις και διάφορους συλλογισμούς και λογιστικές πράξεις και κυρίως με δανεισμό που θα κληθεί η επόμενη κυβέρνηση της Νέας Δημοκρατίας να εξοφλήσει, προσπαθεί να ωραιοποιήσει μια τραγική κατάσταση, την οποία καθημερινά, αγαπητοί συνάδελφοι, βιώνει ο ελληνικός λαός και κανείς δεν μπορεί να την διαψεύσει.
Πώς δικαιολογείται η Κυβέρνηση; Η αιτιολογία είναι ότι "τα ταμεία δεν δύνανται". Και πώς να δύνανται τα ταμεία, κύριε Υπουργέ, όταν η ίδια η Κυβέρνηση ενθαρρύνει, όχι ανέχεται απλώς, την εργασία εκατοντάδων χιλιάδων ανασφάλιστων λαθρομεταναστών για να μειώσει τον πληθωρισμό και δέχεται επομένως την καταστροφή των ταμείων προς τα οποία οι εισφορές καθημερινά μειώνονται; Πώς είναι δυνατόν να υπερηφανεύεστε, κύριε Υπουργέ -το είπατε πριν από ένα λεπτό- ότι σήμερα έχουν ασφαλιστεί άτομα τα οποία δεν διανοήθηκαν ποτέ ότι μπορούσαν να ασφαλιστούν; Εάν αυτό μπορούσατε να το κάνετε χωρίς να κλονίσετε τις δυνατότητες των ταμείων εάν υπήρχε η απαραίτητη αναλογιστική μελέτη, η οποία θα επέτρεπε να ασφαλιστούν χωρίς συνέπειες όλοι οι Έλληνες φορολογούμενοι και μη, νόμιμοι ή παράνομοι διαμένοντες στην Ελλάδα αλλοδαποί, τότε θα σας χειροκροτούσαμε ότι διέπεστε πράγματι από κοινωνική ευαισθησία και από ανθρώπινα συναισθήματα. Όμως δεν είναι λύση να προσπαθείτε να επιλύσετε εμβαλωματικά ένα πρόβλημα και να δημιουργήσετε νέα, να καταστρέφετε τα ταμεία. 
Δεν θα αναφέρω, γιατί προελέχθη, ότι τα ταμεία δεν καταστράφηκαν μόνο επειδή η Κυβέρνηση ενθαρρύνει την εργασία, την απασχόληση μη ασφαλισμένων. Είναι και η συμπεριφορά για την οποία οφείλει η Κυβέρνηση να δώσει εξηγήσεις. Αυτός ο τζόγος τον οποίο έπαιζαν στο χρηματιστήριο με τα χρήματα των ταμείων, με τα αποθεματικά των ταμείων, για να στηρίξουν προεκλογικά στις τελευταίες εκλογές την Κυβέρνηση. 
Κύριε Υπουργέ, υπάρχουν και άλλες τραγικές πραγματικότητες, στις οποίες θα παρακαλούσα να δώσετε μια εξήγηση. Ιδρύματα τα οποία είναι απαραίτητα για να παράξουν κοινωνικό έργο, όπως είναι το Ίδρυμα Αποκατάστασης στη Νιγρίτα Σερρών, ένα ίδρυμα το οποίο στοίχισε εκατοντάδες εκατομμύρια, έχει εγκαταλειφθεί και έχει μετατραπεί σε ξενοδοχείο ανιάτων αντί σε ίδρυμα αποκαταστάσεως. 
Να πω και κάτι άλλο: Πώς είναι δυνατόν, κύριε Υπουργέ, να προσπαθείτε να βελτιώσετε τις παρεχόμενες ιατροφαρμακευτικές παροχές, και τη συνταξιοδότηση μέσω των ταμείων όταν εσείς ως κράτος χρωστάτε, το καθ' αυτό δημόσιο 700 δισεκατομμύρια δραχμές στα ασφαλιστικά ταμεία και οι υπό κρατικό έλεγχο οργανισμοί χρωστάνε 500 δισεκατομμύρια δραχμές συνολικά πάνω από 1 τρισεκατομμύριο 200 δισεκατομμύρια δραχμές τα οποία πιστεύω ότι δεν θα προσπαθήσετε να αμφισβητήσετε, κύριε Υπουργέ. 
Αλλά εμείς ως Νέα Δημοκρατία δεν περιοριζόμαστε μόνο σε κριτική καλόπιστη. Προχωρούμε σε προτάσεις. Και ποιες είναι οι προτάσεις μας; Πώς θα διορθώσουμε αυτά τα κακώς κείμενα, την τραγική κατάσταση στην οποία έχει περιέλθει η λεγόμενη κοινωνική πρόνοια η κοινωνική μέριμνα του κράτους για τον πολίτη; 
Πρώτον, και σας το συνιστούμε και μακάρι να το κάνετε πριν από μας, αυξήστε τις θέσεις εργασίας, αυξήστε την πραγματική και όχι την πλασματική, την εικονική απασχόληση και υποαπασχόληση μέσω των ευρωπαϊκών προγραμμάτων, δίδοντας την ψευδαίσθηση στους Έλληνες και ειδικά τους νέους ότι δήθεν εργάζονται. 
Προσπαθήστε να μειώσετε όλες αυτές τις δαπάνες ή τη διασπάθιση χρήματος το οποίο δεν πιάνει τόπο.
Προσπαθήστε να βοηθήσετε τους επιχειρηματίες, γιατί κάθε φορά που αυξάνονται τα ελλείμματα των ταμείων, φορτώνετε αυτό το έλλειμμα στους επιχειρηματίες, με αποτέλεσμα να κλείνουν τις επιχειρήσεις. Δεν είναι δυνατόν σήμερα οι εισφορές των επιχειρηματιών στα ταμεία να υπερβαίνουν κατά πολύ την αμοιβή των εργαζομένων.
ΠΡΟΕΔΡΕΥΩΝ (Παναγιώτης Σγουρίδης): Κύριε Χαϊτίδη, σας παρακαλώ, τελειώνετε.
ΕΥΓΕΝΙΟΣ ΧΑΪΤΙΔΗΣ: Τελειώνω σε μισό λεπτό, κύριε Πρόεδρε.
Σας προτείνουμε πρακτικά εφαρμόσιμα μέτρα, τα οποία εμείς, η Νέα Δημοκρατία, θα εφαρμόσουμε μεθαύριο ως κυβέρνηση. Αλλά μακάρι εσείς που είσθε σήμερα Κυβέρνηση να αρχίσετε να προλειαίνετε το έδαφος, για να βρούμε λιγότερες δυσκολίες, όταν μεθαύριο θα κληθούμε από τον ελληνικό λαό να κυβερνήσουμε, γιατί ο ελληνικός λαός δεν μπορεί να συγχωρήσει την Κυβέρνηση που τον έχει περιαγάγει σε ένα τέτοιο σημείο φτώχειας και σ' ένα τέτοιο σημείο απόγνωσης.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, ο Δεκέμβρης είναι ο μήνας που ευδοκιμούν οι αριθμοί, αφού σε λίγες μέρες θα συζητηθεί και στην Ολομέλεια ο κρατικός προϋπολογισμός.
Κύριοι συνάδελφοι, οι αριθμοί αυτοί που αναφέρονται σε οικονομικά μεγέθη, χρησιμοποιούνται συχνά, όπως ο καθένας θέλει και επιθυμεί, σε σημείο που να χάνουν ενίοτε τη σημασία τους και την αξία τους. Και η δημιουργική λογιστική προσπαθεί να κάνει το δικό της θαύμα. Παρ' όλα αυτά οι αριθμοί λένε την αλήθεια. Και τι λένε οι αριθμοί, κύριοι συνάδελφοι, για την οικονομία του 2001; Ότι έχουμε αύξηση του ΑΕΠ κατά 4%, διπλάσιο δηλαδή από το μέσο όρο της ευρωζώνης. Άρα το 4% είναι μικρότερο του 5% που είχε προβλέψει η Κυβέρνηση, μικρότερο του 4,5% στην πρώτη αναθεώρηση και μικρότερο του 4,3% από την πρόσφατη εκτίμηση τον Οκτώβρη του 2001. Και ακόμη χαμηλότερο προβλέπεται να είναι μεταξύ 3,5% και 3,8% για το 2002. Τι σημαίνουν όλα αυτά; Ότι οι επιπτώσεις στην ανεργία θα είναι αρνητικές, δηλαδή η ανεργία θα κυμανθεί σε υψηλότερα επίπεδα από τους στόχους που έχετε θέσει και το προβλεπόμενο πλεόνασμα θα συρρικνωθεί και μαζί του θα συρρικνωθεί και το περιεχόμενο του πακέτου Σημίτη, που με έπαρση εξαγγέλθηκε στη Διεθνή Έκθεση Θεσσαλονίκης από τον Πρωθυπουργό.
Πώς όμως μπορεί κανείς να ομιλεί για πραγματικό πλεόνασμα, όταν το δημόσιο χρέος αυξάνεται κατά 2 τρισεκατομμύρια και τα χρέη των νοσοκομείων εξοφλούνται με δανεικά, που θα πληρωθούν στο μέλλον από κάποιους. Και δεν διαφωνούμε, κύριε Υπουργέ, για την αύξηση των δαπανών υγείας κατά 10%, περίπου 160 δισεκατομμύρια., διαφωνούμε για τη μη εκτέλεσή τους και για την ποιότητα των παρεχομένων υπηρεσιών. Άλλως δεν θα αντιδρούσε ο Υπουργός Υγείας κ. Παπαδόπουλος ότι τα ταμεία χρωστάνε στα νοσοκομεία, τα νοσοκομεία στους προμηθευτές, οι προμηθευτές στις τράπεζες και ο γνωστός φαύλος κύκλος που αναφέρθηκε προ ημερών. Κι έτσι δημιουργούνται οι πλεονασματικοί προϋπολογισμοί, όταν τα 350 δισεκατομμύρια χρεών τα πήραμε από τις τράπεζες και τα μεταθέσαμε για το μέλλον. Θύμα άλλη μια φορά της αριθμολαγνείας της Κυβέρνησης είναι οι κοινωνικές παροχές και το επίπεδο ζωής των Ελλήνων πολιτών, αφού το κατά κεφαλήν εισόδημα του Έλληνα από το 1993 έως το 2000 σε σύγκριση με το μέσο Ευρωπαίο ανέβηκε από 63% στο 68,6%, ενώ στην ίδια περίοδο στην Πορτογαλία από 57% πήγε στο 75% και στην Ιρλανδία από 68% στο 115%. Έτσι η ονομαστική σύγκλιση με την ΟΝΕ δεν απηχεί ούτε την πραγματική οικονομική σύγκλιση ούτε την ουσιαστική κοινωνική σύγκλιση. Με λίγα λόγια ο μέσος Έλληνας δεν αισθάνεται ότι είναι Ευρωπαίος. Και αυτό, γιατί οι Έλληνες παίρνουν τις χαμηλότερες συντάξεις, έχουν το χαμηλότερο μισθό και ημερομίσθιο, έχουν τη μεγαλύτερη ανεργία και παίρνουν τα χαμηλότερα επιδόματα. Η φτώχεια απειλεί όλο και περισσότερους Έλληνες και το χάσμα μεταξύ φτωχών και πλουσίων μεγαλώνει. Το επίπεδο των παρεχομένων υπηρεσιών στην Ελλάδα είναι και ποσοτικά χαμηλό 20,4% του ΑΕΠ, ενώ στην Ευρωπαϊκή Ένωση ξεπερνάει το 24% και ποιοτικά είναι πολύ χαμηλό. 
Θα μας πείτε, κύριοι της Κυβέρνησης, ότι κάνατε και πολλά, τα οποία δεν επιθυμώ ούτε να παραβλέψω ούτε να μηδενίσω. Αλλά δεν μπορείτε να κάνετε το μαύρο άσπρο, γιατί η πραγματικότητα είναι αυτή που βιώνει καθημερινά η πλειοψηφία του ελληνικού λαού, η οποία είναι και σκληρή και ενίοτε άθλια.
Με τις λίστες και τα ράντζα στα νοσοκομεία, με τις ουρές στα γραφεία ανεργίας, με τη φτώχεια στην ύπαιθρο οι Έλληνες δε νιώθουν καθόλου Ευρωπαίοι. Πνίγονται από τις κακοτεχνίες σας και φταίνε οι νεκροί. Χάνουν τα λεφτά τους στο χρηματιστήριο, φταίνε οι ίδιοι. Κοροϊδεύετε τους πολύτεκνους και τα άτομα με ειδικές ανάγκες. 
Διασύρεται, κύριοι, η Κέρκυρα αυτό το διάστημα στα Μέσα Μαζικής Ενημέρωσης -η Κέρκυρα που φιλοξενεί πάνω από ένα εκατομμύριο τουρίστες κάθε χρόνο- αφού από το 1994 ζητάμε επιμόνως να ξαναλειτουργήσει η μονάδα εντατικής θεραπείας, να αποκτήσει αξονικό τομογράφο να αναπτυχθεί το ΕΚΑΒ περιφερειακά, να τελειώσει το νέο νοσοκομείο, να στελεχωθούν τα περιφερειακά ιατρεία και τα κέντρα υγείας.
Πολλές οι υποσχέσεις, κύριε Υπουργέ και κύριοι συνάδελφοι, αλλά τίποτα στην πραγματικότητα δεν γίνεται. 
Κύριοι συνάδελφοι, καλοί οι αριθμοί, αλλά ο πολίτης αντιμετωπίζει σε κάθε του βήμα, είτε άνεργος είναι είτε εργάτης είτε συνταξιούχος είτε επαγγελματίας ή βιοτέχνης, ένα αρπακτικό και εχθρικό κράτος που είτε πρέπει να του κλείνεις το μάτι είτε να βάζεις το χέρι στην τσέπη είτε να του τηλεφωνεί κάποιος προστάτης. Αυτό το κράτος απολαμβάνουν σήμερα οι πολίτες, αυτό το κράτος φτιάξατε. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, μια μικρή ανοχή, παρακαλώ. 
Διατηρείτε την κρατική επιχορήγηση του ΙΚΑ στα επίπεδα του 2000 με 209 δισεκατομμύρια περίπου, του ΟΑΕ με 33 δισεκατομμύρια, του ΤΣΑ με 3 δισεκατομμύρια. Μειώνεται το οικογενειακό επίπεδο από τον ΟΑΕΔ από 23 δισεκατομμύρια το 2000 σε 21 δισεκατομμύρια. Μικρή είναι η αύξηση για επιδόματα ανεργίας, από 169 δισεκατομμύρια σε 175 δισεκατομμύρια το 2001. 
Οι δαπάνες του Οργανισμού Εργατικής Κατοικίας και της Εργατικής Εστίας, χρησιμοποιούνται για δευτερεύουσες πληρωμές μεταξύ των οποίων μεγάλο μέρος καταλαμβάνουν οι πληρωμές για τη διοίκηση. 
Συγκριτικά για τους σκοπούς που υπηρετούν, συγκεκριμένα: στον Οργανισμό Εργατικής Κατοικίας τα 277 δισεκατομμύρια έσοδα προέρχονται κυρίως από τους εργαζόμενους, τους εργοδότες και τους κοινωνικούς πόρους. Από αυτά μόνο 37,9 δισεκατομμύρια χρησιμοποιούνται για ανέγερση κατοικιών και 11,8 δισεκατομμύρια για δαπάνες διοίκησης. 
Και θα επανέλθω στο θέμα της ποιότητας των εργατικών κατοικιών με κορυφαίο παράδειγμα, κύριε Υπουργέ ...
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Τα υπόλοιπα πού είναι, κύριε συνάδελφε;
ΣΠΥΡΙΔΩΝ ΣΠΥΡΟΥ: Διαβάστε τα και εσείς στον προϋπολογισμό, να δείτε πού σκορπίζονται. 
(Στο σημείο αυτό ξαναχτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, επιτρέψτε μου, να ολοκληρώσω.
ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, κύριε Σπύρου.
ΣΠΥΡΙΔΩΝ ΣΠΥΡΟΥ: Κορυφαίο παράδειγμα, κύριε Υπουργέ, είναι οι εργατικές κατοικίες Κουλίνας Κέρκυρας που τις χαρακτηρίζει η κακοτεχνία και η κακή ποιότητα της κατασκευής. Το γεγονός αυτό εμπνέει ανησυχία για την αντοχή και την ασφάλειά τους και είναι ώρα ενδεχομένως να αλλάξετε πολιτική και στον τρόπο που κατασκευάζονται, αλλά και στη δημιουργία τοιούτων γκέτο που προκαλούν προβλήματα στους ίδιους τους κατοίκους. Το γνωρίζει αυτό και ο αρμόδιος Υφυπουργός. 
Από τη μελέτη του τομέα ασφάλισης παρατηρούνται ελλείμματα στον κλάδο σύνταξης, γεγονός που αναδεικνύει την κρίση της κοινωνικής ασφάλισης η οποία δεν μπορεί πλέον να συγκαλυφθεί από τα πλεονάσματα των άλλων κλάδων.
Και ολοκληρώνω λέγοντας το εξής. Κύριε Υφυπουργέ, όσο το διάλογο τον κάνετε προσχηματικά -ιδιαίτερα για το ασφαλιστικό- και προσπαθείτε με επιχρίσματα να αντιμετωπίσετε ένα τεράστιο πρόβλημα και όσο οι πόροι σπαταλώνται προς διάφορες κατευθύνσεις για να απολαμβάνετε ανοχή και στήριξη, τόσο ο λαός θα εκφράζει τη δυσαρέσκειά του ακόμα και στα πληρωμένα γκάλοπ και δεν θα πάψει να λέει ότι κάθε πέρσι και καλύτερα. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, θα πω για άλλη μια φορά ότι είναι κατάφωρη η παραβίαση θεσμικά προβλεπομένων διαδικασιών από την κυβερνητική Πλειοψηφία. 
Και αυτό είναι σαφές και αναμφισβήτητο κυρίως με την έννοια ότι η θεσπισθείσα υποχρέωση με το ν. 2084/92 επί ημερών Νέας Δημοκρατίας για κατάθεση και έγκαιρη συζήτηση του κοινωνικού προϋπολογισμού στη Βουλή...
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Δεν λέει αυτό. Διαβάστε τη διάταξη. 
ΚΩΝΣΤΑΝΤΙΝΟΣ ΤΣΙΠΛΑΚΗΣ: Τη διαβάσαμε τη διάταξη και, αν μη τι άλλο, θα ανέμενα από σας, όταν συζητούμε, να συζητούμε αιτιολογημένα. Δεν ξέρω αν είσθε νομικός, αλλά εγώ θέλω να ομιλήσουμε συγκεκριμένα. 
Λέω λοιπόν ότι ακαίρως φέρνετε για πρώτη φορά κοινωνικό προϋπολογισμό με βάση διάταξη θεσπισθείσα από το 1992, κατ' επίφαση προϋπολογισμό, διότι αυτός είναι απολογισμός και βεβαίως ελέγχεσθε γι' αυτό. Και δεν είναι η πρώτη φορά διότι -επαναλαμβάνω- θεσμικά προβλεπόμενες διαδικασίες ουκ ολίγες φορές είναι ο κανόνας από πλευράς κυβερνητικής Πλειοψηφίας να παραβιάζονται. 
Από πλευράς ουσίας παρέχεται η δυνατότητα σήμερα μιας συνολικής θεώρησης των όσων κατά καιρούς λέτε περί ενασκήσεως πραγματικής κοινωνικής πολιτικής, που μάλιστα τον τελευταίο καιρό, κύριε Υπουργέ, θα έλεγα ότι αποτέλεσε και αντικείμενο μάλιστα μεγάλων εσωκομματικών συζητήσεων που οδήγησαν και στο συγκεκριμένο συνέδριό σας, ανταγωνισμού δηλαδή μεταξύ σας ποιος έχει καλύτερο κοινωνικό πρόσωπο σε σχέση με τον άλλον ανταγωνιζόμενο.
Αυτά όμως που ως φραστικοί κατά καιρούς ανταγωνισμοί μη ανταποκρινόμενοι στην πραγματικότητα εμφαίνονται, να είστε βέβαιοι ότι ουσιαστικά κάποια στιγμή κρίνονται από το λαό. Δεν μπορώ να πιστέψω -και εκφράζω τον προβληματισμό μου και θα κριθεί ως βάσιμος ή όχι από το λαό- δεν μπορώ σε καμία περίπτωση να αποδεχθώ ότι η Κυβέρνηση του ΠΑΣΟΚ στη διαδρομή του χρόνου επέδειξε κοινωνική ευαισθησία.
Δεν επέδειξε κοινωνική ευαισθησία, κυρίως διότι σε στρατηγικές επιλογές της Νέας Δημοκρατίας που είχαν στόχο την οικονομική προοπτική της χώρας, δεν επέδειξε την πρέπουσα προσέγγιση. Γνωρίζετε καλύτερα από μένα ότι η οικονομική προοπτική μιας χώρας συνάπτεται άμεσα με την κοινωνική προοπτική μιας χώρας, που αν θέλετε είναι το παρεπόμενο ζήτημα.
'Oταν η Νέα Δημοκρατία μετά το 1974 θεμελίωνε προοπτικές για τη χώρα, πέραν των πολιτικών ωφελειών που θα προέκυπταν απ' αυτές, είχε κατά νου ότι αναμφισβήτητα θα προκύψουν οικονομικές ωφέλειες με τις συνακόλουθες συνέπειες. Τότε εσείς ακολουθούσατε μια άλλη πολιτική, η οποία αντέγραφε άλλες συγκεκριμένες κυβερνητικές συμπεριφορές σε κράτη, τα οποία εκ των υστέρων έρχονται τώρα να εναρμονιστούν με το δικό μας βηματισμό. Εκείνες οι συμπεριφορές που εσείς αντιγράφατε, αν μη τι άλλο, αποδομούσαν κάθε παραγωγική δύναμη στη χώρα. 
Χρόνια ευρισκόμενοι λοιπόν στην εξουσία, με μια τέτοια λογική, αφού διογκώσατε τις δημόσιες επιχειρήσεις, τις κάνατε ζημιογόνες, δεν ενισχύσατε καθόλου την ιδιωτική πρωτοβουλία, με συνέπεια η οικονομική κατάσταση της χώρας να έχει φτάσει σε οικτρά επίπεδα, αφού κάνατε όλα αυτά την πρώτη δεκαετία του '80, ήλθατε τη δεύτερη δεκαετία του '90 να αλλάξετε πολιτική και πειραματιζόσαστε δέκα χρόνια τώρα. Αυτά δεν τα λέω μόνο θεωρητικά, αποδεικνύονται στην πράξη. 
Θέλω να σας θυμίσω μόνο -γιατί έχει σχέση με την κοινωνική πολιτική- ότι όταν ανέλαβε η Οικουμενική κυβέρνηση, σε συνέχεια κάποιου εκλογικού νόμου που εγκαθιδρύσατε και οδηγήσατε τη χώρα σε πολιτική αβεβαιότητα, ενθυμείται όλος ο ελληνικός λαός ότι συνάπταμε δάνεια επί κυβερνήσεως Ζολώτα, για να πληρωθούν οι συντάξεις. 'Ολα αυτά είναι συνέπεια μιας συγκεκριμένης πολιτικής.
Πού θέλω να καταλήξω; 'Οτι συγκεκριμένες -όπως άρχισα θέλω να τελειώσω- θεσμικά προβλεπόμενες διαδικασίες δεν τις υλοποιήσατε, τις αφήσατε ανενεργές και με την έννοια των αναλογιστικών μελετών που ανά πενταετία έπρεπε να συντάσσετε και δεν συντάσσετε σε συγκεκριμένους δημόσιους οργανισμούς και με την έννοια των ισολογισμών που, αν θέλετε, συνάπτονταν και με αυτοδίκαια έκπτωση των διοικητικών συμβουλίων, όταν δεν συνέτασσαν τον ισολογισμό. Το καταργήσατε και ρητά. Ποτέ δεν εφαρμόστηκε στην πράξη. Επιτροπές ελέγχου διαχείρισης της περιουσίας των ταμείων, αν θέλετε και παραπέρα ελέγχου των δαπανών των ταμείων, δεν τις θεσμοθετήσατε ποτέ. Τώρα, μια συγκεκριμένη θεσμοθέτηση υπάρχει. Θα δούμε στην πράξη πού θα οδηγήσει. Μητρώο ασφαλισμένων και συνταξιούχων ως τώρα, δεν κατορθώσατε να κάνετε, με συνέπεια οι Βρετανοί αναλογιστές να έχουν πει ότι δεκαοκτώ χιλιάδες συντάξεις πληρώνονταν σε άτομα, τα οποία δεν ήταν, από πλευράς ζωής, εν ζωή. 
Πού θέλω να καταλήξω, κύριε Πρόεδρε και αγαπητοί συνάδελφοι; Είναι αναμφισβήτητο ότι ο βηματισμός μας, σε σχέση με τις χώρες της Ευρωπαϊκής 'Ενωσης υπολείπεται κατά πολύ και αυτό είναι συνέπεια συγκεκριμένης κυβερνητικής πολιτικής, η οποία δεν απέβλεπε στην πραγματική οικονομική προοπτική της χώρας και κατά καιρούς, αποσπασματικά, ενασκείτο αυτή η κοινωνική πολιτική πολλές φορές με κριτήρια, όχι αξιολογικά, αλλά κριτήρια κομματικά. Γι' αυτό ενέχεστε -το λέω με την έννοια την πολιτική, όχι άλλη έννοια- ως προς αυτό χρόνια τώρα.
Επιτέλους συνέλθετε -αυτή είναι η προτροπή της Αξιωματικής Αντιπολίτευσης- για να αποδείξετε ότι αρχίζετε και εγγίζετε, τουλάχιστον κατά ποσοστό, διατιθεμένου χρηματικού ποσού ως ποσοστού επί του Ακαθαρίστου Εθνικού Προϊόντος ότι αρχίζετε να εναρμονίζεστε με τα όσα συμβαίνουν στις χώρες της Ευρωπαϊκής 'Ενωσης, με τις οποίες εμείς προσδεθήκαμε, πραγματικά θελήσαμε να εναρμονιστούμε στο βηματισμό και σεις, συνέπεια της οικονομικής σας πολιτικής, κατορθώσατε, τελευταία χώρα στην Ευρώπη, να μας εντάξετε στην Οικονομική Νομισματική 'Ενωση. 'Ημασταν η μόνη χώρα που θέλαμε και δεν μπορέσαμε να έχουμε τον ίδιο βηματισμό.
Είναι αναμφισβήτητο λοιπόν ότι η κοινωνική πρόνοια και ασφάλιση στη χώρα και με την υστέρηση πληρωμής εμπροθέσμως συγκεκριμένων ποσών, είτε για τα νοσοκομεία είτε για άλλες δαπάνες είτε με τη μείωση της συμμετοχής της κρατικής επιχορήγησης στην ιατροφαρμακευτική περίθαλψη των κοινωνικών ομάδων και μ' αυτήν την έννοια και με την έλλειψη κοινωνικής προστασίας σε αναπήρους, σε συνταξιούχους, αν θέλετε την έλλειψη παιδικής προστασίας, δεν λειτουργεί. 'Ολα αυτά καθημερινά αποτυπώνονται, βιώνονται από τον ελληνικό λαό και σε καμία περίπτωση δεν μπορεί να αποδεχθεί ο ελληνικός λαός ότι τα όσα φραστικά λέτε ανταποκρίνονται στην πραγματικότητα.
ΠΡΟΕΔΡΕΥΩΝ (Παναγιώτης Σγουρίδης): Ο έτερος των Σερρών κ. Λεονταρίδης έχει το λόγο. 
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, o κοινωνικός προϋπολογισμός του 2001 δείχνει μια νέα κρίση μετά από αυτή που είχαμε τη δεκαετία του '80, στην οποία είχε περιέλθει η κοινωνική ασφάλιση τα τελευταία χρόνια, γιατί το εμφανιζόμενο πλεόνασμα του έτους 2001 είναι σημαντικά μειωμένο κατά 148 δισεκατομμύρια, έναντι του προηγούμενου έτους. Μεγάλοι οργανισμοί, όπως το ΙΚΑ, το ΤΕΒΕ, το ΤΑΕ, το ΤΣΑ, εμφανίζουν σοβαρά ελλείμματα. Όλα αυτά φυσικά ανάγονται στην αποκλειστική ευθύνη των κυβερνήσεων του ΠΑΣΟΚ, όπου με πράξεις ή με παραλείψεις προκάλεσαν αυτήν τη νέα κρίση.
Η Νέα Δημοκρατία με την ασφαλιστική μεταρρύθμιση των ετών 1990-1993 αποσόβησε τη κρίση του τέλους της δεκαετίας του '80 και συνετέλεσε, ώστε να ανακάμψει το ασφαλιστικό μας σύστημα και να αποκτήσει προοπτική σε βάθος χρόνου. Όμως, οι ατυχείς χειρισμοί, πράξεις και παραλείψεις των κυβερνήσεων του ΠΑΣΟΚ άρχιζαν να κλονίζουν και πάλι το σύστημα. Ένας από τους μεγαλύτερους κινδύνους της νέας εποχής είναι η διεύρυνση του χάσματος μεταξύ πλουσίων και φτωχών. Στο κοινωνικό χάσμα από τη μία δεσπόζουν τα οργανωμένα οικονομικά συμφέροντα των ολίγων και από την άλλη οι στρατιές των ανέργων και οι χαμηλοσυνταξιούχοι. Η συσσώρευση και η όξυνση των προβλημάτων διασπούν την κοινωνική συνοχή, προκαλούν ρήγματα στον κοινωνικό μας ιστό, τα οποία στο μέλλον μπορούν να αποβούν εξαιρετικά οδυνηρά. Η έλλειψη μέτρων για την αντιμετώπιση του δημογραφικού προβλήματος, η ακολουθούμενη οικονομική πολιτική, το ποσοστό ανεργίας όπου σε πολλούς νομούς ξεπερνά το 15%, όπως και στο Νομό Σερρών, η άθλια οικονομική κατάσταση των ταμείων υγείας, η μεγάλη έκταση της παραοικονομίας με τη μαύρη εργασία που υπάρχει στους λαθρομετανάστες δείχνουν φανερά τη ζοφερή εικόνα της καθημερινής ζωής και το φαύλο κύκλο που δημιούργησε η ανικανότητα των κυβερνήσεων του ΠΑΣΟΚ. Η κοινωνική ευαισθησία μετριέται, αγαπητέ κύριε Υπουργέ, με πράξεις όχι με λόγια. Που είναι οι τριακόσιες χιλιάδες νέες θέσεις εργασίας, οι 152.000 ελάχιστη σύνταξη που υποσχεθήκατε, η έλλειψη κοινωνικής ευαισθησίας και σεβασμού για τους συνταξιούχους του ΟΓΑ, που πολλοί από αυτούς αμείβονται με 48.000 δραχμές. Το πρόβλημα της κοινωνικής ασφάλισης μπορεί να αντιμετωπιστεί αποτελεσματικά μόνο εάν δημιουργηθούν προϋποθέσεις ταχύρυθμης και διατηρήσιμης οικονομικής ανάπτυξης που θα οδηγήσουν στην αύξηση του εθνικού εισοδήματος, στην αύξηση των εσόδων του κράτους, στη σταδιακή αύξηση της απασχόλησης και στη μείωση της ανεργίας. Χρειάζεται, όμως, μια συγκροτημένη αναπτυξιακή πολιτική που σήμερα δυστυχώς δεν υπάρχει. Δεν θα υπήρχαν σήμερα τα ελλείμματα ύψους εκατοντάδων δισεκατομμυρίων δραχμών στο ΙΚΑ, στο ΤΕΒΕ, στο ΤΑΕ, αν το κράτος όλα αυτά τα χρόνια εκπλήρωνε στο ακέραιο τις νομοθετημένες υποχρεώσεις του προς τα ταμεία με την τριμερή χρηματοδότηση που είχε ψηφιστεί επί Νέας Δημοκρατίας. Ακόμα τα ελλείμματα των περισσοτέρων φορέων κύριας ασφάλισης δεν θα υπήρχαν εάν το κράτος κάλυπταν τα ελλείμματα του ΤΑΠ-ΟΤΕ, του Οργανισμού Ασφάλισης Προσωπικού ΔΕΗ, όπως προβλέπεται από το νόμο. 
Κύριε Υπουργέ, η πολιτεία μέχρι τώρα δεν έχει αποδείξει ότι είναι άξια της αποστολής της, γιατί δεν κατόρθωσε να περιφρουρήσει, να σεβαστεί και να κατοχυρώσει τα θεμελιώδη δικαιώματα των πολιτών της. Το να θριαμβολογεί η Κυβέρνηση για αύξηση των κοινωνικών πόρων και για ενίσχυση της χρηματοδότησης προς τα ασφαλιστικά ταμεία μετά τα όσα κρύβει αυτός ο κοινωνικός προϋπολογισμός είναι πολιτικά ανεύθυνη πράξη και καταδεικνύει για άλλη μία φορά ότι στερείται αξιοπιστίας . Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, όταν ιδρύαμε το ΠΑΣΟΚ, ένα από τα μεγάλα γεγονότα των τριών αρχών ήταν η ανάπτυξη της κοινωνικής απελευθέρωσης. Δεν θα φανταζόμουν ποτέ, αγαπητέ φίλε και τέως σύντροφε Ροβέρτο Σπυρόπουλε, ότι θα έφθανα στο κατάντημα να ακούω ένα πολιτικό λόγο από τη Νέα Δημοκρατία και να μου λέει ότι εμείς το '90 σε μια περίοδο που είχαμε 19,22% του ΑΕΠ επιχορήγηση κοινωνικών δαπανών και σεις μόλις και μετά βίας το 2001 φθάσατε το 20,4 όταν το εισόδημα από τότε έχει υπερτριπλασιαστεί. Αυτό δεν το φανταζόμουν ποτέ. Δυστυχώς μου συνέβη. Εκεί που είστε ήμουν βεβαίως και εκεί που είμαι δυστυχώς θα έρθετε. Δεν έχει καμιά σχέση το ΠΑΣΟΚ με ότι σεις φέρνετε ως κοινωνικό προϋπολογισμό. 
Και ξεκινάτε κοινωνικό προϋπολογισμό. Από πού παίρνετε και σε ποιον τα δίνετε. Το κράτος, που επαίρεστε για τις κοινωνικές δαπάνες, δεν εισφέρει σχεδόν τίποτα. Ο εισηγητής της Πλειοψηφίας έκανε λάθος, σε δαπάνες που έχουν ως βάση το τρισεκατομμύριο μίλησε για κάποιες αυξήσεις που γίνονται από 10 σε 20 δισεκατομμύρια. Αντιλαμβάνεστε πόσα εκατοστά κάτω έπεσε από την κλίμακα των δαπανών. Δεν αντελήφθην ότι ήταν σε άλλη κλίμακα οι δαπάνες. 
Πέρα απ' αυτό η αντίληψη η κοινωνική που φαίνεται; Φαίνεται στους κοινωνικούς πόρους. Πόσοι είναι οι κοινωνικοί πόροι και υπέρ τίνων καταβάλλονται; Ποιος παράγει το εισόδημα, αγαπητέ κύριε Σπυρόπουλε; Οι εργαζόμενοι στο ΙΚΑ. Αυτοί είναι το παραγωγικό επάγγελμα. Ο μπετατζής, ο οικοδόμος, ο σιδεράς, ο οξυγονοκολλητής, ο οιοσδήποτε. Ενώ οι άλλοι είναι υπηρεσίες. Το εισόδημα και η πρόοδος της ζωής και η ευημερία η υλική προέρχεται απ' αυτούς που είναι ασφαλισμένοι στο ΙΚΑ. Έχει το ΙΚΑ έναν κοινωνικό πόρο; Κανέναν. Εσείς όμως δεν ερυθριάτε να σημειώνετε ότι υπάρχει για το ΙΚΑ κοινωνικός πόρος; Δεν υπάρχει κοινωνικός πόρος για το ΙΚΑ. Αυτό που γράφετε εδώ: κοινωνική εισφορά 289 δισεκατομμύρια στη συνέχεια συμμετοχή 43 δισεκατομμύρια, πού βρέθηκε η κοινωνική εισφορά; Υπάρχει θεσμοθετημένος πόρος υπέρ αυτών;
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κρατική επιχορήγηση είναι αυτό.
ΒΑΣΙΛΗΣ ΚΕΔΙΚΟΓΛΟΥ: Άλλο κρατική επιχορήγηση και άλλο κοινωνική εισφορά. Σκεφθείτε πού καταντήσαμε. Να έχουμε άγνοια τι είναι η κοινωνική εισφορά. Κοινωνική εισφορά είναι αυτό που η κοινωνία εισφέρει μόνη της. Όπως είναι οι διάφοροι κοινωνικοί πόροι. Εσείς όμως ψεύδεστε ασύστολα δηλώνοντας ότι στο ΙΚΑ υπάρχει κοινωνική εισφορά. Και αφού το θέλετε έτσι, θα σας μιλήσω για τα ποσοστά και για την αντίληψη που έχετε στο ασφαλιστικό κόστος των φορέων. Για το ΙΚΑ ο ασφαλιζόμενος για σύνταξη καταβάλλει 6,67 και ο εργοδότης 13,53. Τόσο πολύ αγαπάτε τους αγρότες που για τους υπαλλήλους των κοινωνικών συνεταιρισμών ο εργαζόμενος καταβάλλει 10 και ο συνεταιρισμός 15. Και έχετε απαίτηση μετά να πάνε καλά οι αγρότες και το αγροτικό εισόδημα. Και δεν ερυθριάτε εσείς να έχετε τα ευγενή ταμεία των τραπεζών, Εθνική Τράπεζα, Κτηματική Τράπεζα κλπ. με εισφορά του εργαζομένου 11 αλλά ο εργοδότης τράπεζα 25%. Θέλετε να κάνετε ανάπτυξη όταν δίνετε αυτό το κόστος στο χρήμα. Το μόνο που η χώρα χρειάζεται είναι το χρήμα. 
Πάμε στους κοινωνικούς πόρους στις σελίδες 126 και μετά. Κοινωνικός πόρος κατά κεφαλήν. Παρακολουθείστε, συνάδελφοι. Αναφέρετε και την κρατική επιχορήγηση ως κοινωνικό πόρο, που δεν είναι κοινωνικός πόρος και όμως για τον κάθε ασφαλισμένο του ΙΚΑ είναι 153.000. Για κάθε ασφαλισμένο στον ΗΣΑΠ είναι 3.891.000. Για κάθε ασφαλισμένο στο ΤΕΒΕ είναι 113.000. Για κάθε ασφαλισμένο στο Ταμείο Εμπόρων 81.000. Για κάθε ασφαλισμένο στο Ταμείο Νομικών 3.000.000
Για κάθε ασφαλιστικό ταμείο συντάξεων προσωπικού εφημερίδων περίπου ένα εκατομμύριο. Για όλα τα ευγενή ταμεία βλέπετε κάπου τους κοινωνικούς πόρους, όχι επιχορηγήσεις. Συναλλάσσομαι, κάνω δουλειά και φεύγουν χρήματα υπέρ αυτών. Αυτό λοιπόν δείχνει την αντίληψη κάτω από την οποία τελείτε. Δεν έχετε αντιληφθεί ότι ουδεμία κοινωνική αντίληψη διέπει σήμερα την Κυβέρνηση. Και λυπάμαι σήμερα που άκουσα έναν πολιτικό λόγο -και μάλιστα πολύ καλό- και έφθασα στο σημείο να ντρέπομαι, γιατί επί Νέας Δημοκρατίας, σε μια περίοδο που ήταν σε μεγάλη κάθοδο η οικονομία, σε μια περίοδο που η Νέα Δημοκρατία πήρε αποφάσεις πολιτικού κόστους αναστρέφοντας την πορεία των εσόδων, είχαμε 19,22% ως κοινωνική δαπάνη στο Α.Ε.Π. και σήμερα, μετά από τόσα χρόνια, που τριπλασιάσθηκε και το ακαθάριστο προϊόν να είμαστε μόνο στο 20%. Είναι, δυστυχώς, προς θλίψιν. 
Το ταχύτερο, εγκαταλείψτε την εξουσία, μήπως αυτή η χώρα δει κάτι καλύτερο. Γιατί έχετε γίνει ένα κατεστημένο που δεν στέκεται με τίποτα.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, τελειώνετε. Έχετε υπερβεί το χρόνο σας. Εκμεταλλεύεσθε την καλοσύνη του Προεδρείου. Τελειώνετε, παρακαλώ.
ΒΑΣΙΛΗΣ ΚΕΔΙΚΟΓΛΟΥ: Μας μιλάτε για κοινωνικό προϋπολογισμό και δεν έχετε φέρει την κίνηση του λογαριασμού του ΟΑΕΔ. Για κοιτάξτε τι εισπράττει και τι οφείλει εκεί το Ι.Κ.Α. και μετά να μιλάτε. Είναι προς λύπη όλων ο κοινωνικός αυτός προϋπολογισμός.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Θα ήθελα να κάνω μία και μόνο διευκρίνιση. Δεν θα σχολιάσω όλα τα υπόλοιπα και ιδιαίτερα τις πολιτικές πτυχές και αναφορές του κ. Κεδίκογλου.
Θα ήθελα όμως να σας διαβεβαιώσω, κύριε Κεδίκογλου, ότι στον πίνακα των εσόδων, όπου αναφέρεται ως κοινωνική εισφορά, υπάρχουν ουσιαστικά τρεις πηγές....
ΒΑΣΙΛΗΣ ΚΕΔΙΚΟΓΛΟΥ: Υπάρχει ανάλυση. Δεν θα μου κάνετε μαθηματικά. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Μη με διακόπτετε. Προσπαθήστε να επιβεβαιώσετε αυτά που λέγω. Σας διαβεβαιώ ότι όπως σας τα λέγω, έτσι είναι. Μέσα εκεί υπάρχει η κρατική επιχορήγηση. Κι αν δούμε στο συνολικό κονδύλι που είναι 1,3 τρισεκατομμύριο, η κρατική επιχορήγηση απ' αυτά είναι 1,1. Είναι οι διάφοροι κοινωνικοί πόροι, σαν αυτούς που είπατε για δικηγόρους, για μηχανικούς κλπ. και είναι και το ΛΑΥΚΑ. 
Σας διαβεβαιώ λοιπόν ότι έτσι είναι τα πράγματα. Άρα, λοιπόν, υπάρχει η συμμετοχή του κράτους, υπάρχει η συμμετοχή του κρατικού προϋπολογισμού και μάλιστα ουσιαστική, κύριε Κεδίκογλου.
ΝΙΚΗΤΑΣ ΚΑΚΛΑΜΑΝΗΣ: Να μας καταθέσετε αυτόν τον πίνακα. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Θα σας τον δώσω.
Πιστεύω ότι στο θέμα που είπατε, σε σχέση με το Ι.Κ.Α. και τις οφειλές προς τον Ο.Α.Ε.Δ., έχετε δίκιο. Νομίζω ότι και άλλοι συνάδελφοι το είπαν. Πρέπει να ξέρετε, όμως, ότι πριν από λίγες ημέρες έγινε μια ρύθμιση των οφειλών του δημοσίου προς το Ι.Κ.Α., ύψους 1,3 τρισεκατομμυρίου. Και έχει τη δυνατότητα το κράτος πια να ανταποκρίνεται στις υποχρεώσεις που είχαν σωρευτεί από οφειλές προηγούμενων ετών, γιατί η οικονομία πάει καλά, κύριε Κεδίκογλου, γιατί μπορεί να αυξάνεται το Α.Ε.Π. και αναπτύσσεται η χώρα. Γι' αυτό έχουμε σήμερα τη δυνατότητα να κάνουμε τέτοιες ρυθμίσεις. Και σ' αυτήν την κατεύθυνση προχωράμε τις συζητήσεις, για μια αντίστοιχη ρύθμιση, με το μεγάλο φορέα των αυτοαπασχολουμένων, στον Οργανισμό Ασφάλισης Επαγγελματιοβιοτεχνών, έτσι που τελικά αυτή η παρένθεση, η οποία θα έπρεπε να ήταν κατανοητή στις συνθήκες που περάσαμε, που τόσο πολύ διογκώνεται σε σχέση με τις απαιτήσεις των ταμείων από το κράτος, καλύπτεται και κλείνει οριστικά. 
Σε σχέση με την τριμερή χρηματοδότηση, υπάρχει τριμερής χρηματοδότηση. Υπάρχει όμως ένα πρόβλημα. Υπάρχει αντικειμενική αδυναμία των ταμείων να μπορέσουν εγκαίρως να γνωστοποιήσουν προς το δημόσιο τους δικαιούχους ασφαλισμένους στα ταμεία μετά την 1.1.1993 με όλες τις μεταβολές. Υπάρχει, λοιπόν, αδυναμία των ταμείων, η οποία βέβαια μπορεί να αρθεί. Και δέχομαι παρατηρήσεις που ακούστηκαν ότι όταν θα ολοκληρωθεί το έργο του ΑΜΚS, θα είναι ένα τεράστιο έργο.
Είναι ένα έργο τεράστιο, κύριοι συνάδελφοι, το οποίο εξελίσσεται από τότε που θεσμοθετήθηκε. Δεν είναι εύκολο να γίνει. Αυτό είναι ένα μεγάλο εθνικό έργο. Για να δημιουργηθεί το Εθνικό Μητρώο Ελέγχου Συνταξιούχων και Ασφαλισμένων καθώς και ο αριθμός Μητρώου Κοινωνικής Ασφάλισης δεν είναι τόσο εύκολο. Είναι ένα τεράστιο έργο. Αν θέλετε, προσκαλώ τους κυρίους συναδέλφους να γίνει μία ενημέρωση πάνω σ' αυτό το θέμα, να δείτε πόσο έχει προχωρήσει και υπάρχει ορατός ο χρόνος που θα ολοκληρωθεί. Θα είναι ένα πάρα πολύ σημαντικό έργο που θα διαμορφώσει νέα δεδομένα για τη λειτουργία του ασφαλιστικού μας συστήματος. 
Κλείνοντας πιστεύω ότι ανεξάρτητα από τις κρίσεις, τις επικρίσεις, τις επιφυλάξεις, αν θέλετε και τις διαφωνίες, το ελληνικό Κοινοβούλιο συζήτησε για πρώτη φορά και μάλιστα πέρα από τις προβλεπόμενες υποχρεώσεις του άρθρου 86 του ν. 2084, αγαπητέ συνάδελφε, τον κοινωνικό προϋπολογισμό. 'Ηταν με πρωτοβουλία της Κυβέρνησης. Και πιστεύω ότι του χρόνου τέτοια μέρα θα μπορέσουμε με ορθότερο πολιτικό τρόπο να προσεγγίσουμε τα θέματα. Και βέβαια από τη δική μας την πλευρά θα κάνουμε ότι είναι δυνατόν, αντλώντας αν θέλετε δύναμη από κριτικές παρατηρήσεις που ακούστηκαν, να είμαστε πιο συνεπείς με τους εργαζόμενους, πιο συνεπείς με τους συνταξιούχους, πιο συνεπείς με τις υποχρεώσεις μας. Ξέρουμε ότι τις έχουμε και πρέπει να τις καλύψουμε. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί του κατατεθέντος από τον Υπουργό Εργασίας και Κοινωνικών Ασφαλίσεων κοινωνικού προϋπολογισμού 2001.
'Εχουν διανεμηθεί τα Πρακτικά της Πέμπτης 22 Νοεμβρίου 2001 και Παρασκευής 23 Νοεμβρίου 2001 και ερωτάται το Σώμα αν επικυρούνται. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμτπης 22 Νοεμβρίου 2001 και της Παρασκευής 23 Νοεμβρίου 2001 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 23.55' λύεται η συνεδρίαση για αύριο ημέρα Τετάρτη 5 Δεκεμβρίου 2001 και ώρα 10.30', με αντικείμενο εργασιών του Σώματος: συζήτηση και ψήφιση, σύμφωνα με τις διατάξεις του άρθρου 76 του Συντάγματος, της πρότασης του Προέδρου της Βουλής "Για την τροποποίηση των διατάξεων του Κανονισμού της Βουλής (Μέρος Κοινοβουλευτικό)".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

