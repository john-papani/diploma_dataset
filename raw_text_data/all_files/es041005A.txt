      ΤΡΙΤΗ 5 ΟΚΤΩΒΡΙΟΥ 2004
      ΣΥΝΕΔΡΙΑΣΗ ΛΘ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Ν. Κωνσταντόπουλου και Α. Διαμαντοπούλου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διαχείριση στερεών αποβλήτων στην περιφέρεια Κρήτης ,σελ.
      Γ΄ ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και λειτουργία των Οργανισμών Τοπικής Αυτοδιοίκησης πρώτου και δευτέρου βαθμού», σελ.
      2. Συζήτηση επί της αρχής του σχεδίου νόμου του Υπουργείου Ανάπτυξης: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης», σελ.
      3. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση του Μνημονίου Κατανόησης μεταξύ της Ελληνικής Δημοκρατίας και της Δημοκρατίας της Αρμενίας, που αφορά τη συμμετοχή μιας διμοιρίας τυφεκιοφόρων των Ενόπλων Δυνάμεων της Δημοκρατίας της Αρμενίας στο Ελληνικό Τάγμα στο Κόσοβο στο πλαίσιο των επιχειρήσεων της KFOR», σελ.
      ΟΜΙΛΗΤΕΣ
      Α. Επί των αναφορών και ερωτήσεων.
      ΚΑΛΟΓΙΑΝΝΗΣ Σ., σελ.
      ΟΘΩΝΟΣ ΕΜ., σελ.
      Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης.
      ΠΑΥΛΟΠΟΥΛΟΣ Π., σελ.
      Γ. Επί του σχεδίου νόμου του Υπουργείου Ανάπτυξης:
      ΑΛΙΒΙΖΑΤΟΣ Π., σελ.
      ΒΟΥΛΤΕΨΗ Σ., σελ.
      ΓΕΙΤΟΝΑΣ Κ., σελ.
      ΓΕΩΡΓΙΑΔΗΣ Ν., σελ.
      ΚΑΛΟΓΗΡΟΥ Χ., σελ.
      ΚΑΡΑΜΑΡΙΟΣ Α., σελ.
      ΚΑΡΑΜΠΙΝΑΣ Κ., σελ.
      ΚΑΣΤΑΝΙΔΗΣ Χ., σελ.
      ΚΕΓΚΕΡΟΓΛΟΥ Β., σελ.
      ΚΟΡΚΑ –ΚΩΝΣΤΑ Α., σελ.
      ΚΟΣΜΙΔΗΣ Σ., σελ.
      ΛΕΒΕΝΤΗΣ Α., σελ.
      ΜΑΝΟΣ Σ., σελ.
      ΜΗΤΣΟΤΑΚΗΣ Κ., σελ.
      ΠΑΠΟΥΤΣΗΣ Χ., σελ.
      ΠΙΠΕΡΓΙΑΣ Δ., σελ.
      ΠΟΛΥΔΩΡΑΣ Β., σελ.
      ΠΟΛΥΖΟΣ Ε., σελ.
      ΣΙΟΥΦΑΣ Δ., σελ.
      ΤΖΕΚΗΣ Α., σελ.
      ΤΖΙΜΑΣ Μ., σελ.
      ΦΩΤΙΑΔΗΣ Η., σελ.
      ΧΡΙΣΤΟΔΟΥΛΑΚΗΣ Ν., σελ.
      Δ. Επί του σχεδίου νόμου του Υπουργείου Εθνικής Άμυνας.
      ΑΛΑΒΑΝΟΣ Α., σελ.
      ΤΖΕΚΗΣ Α., σελ.
      
      ΠΡΑΚΤΙΚΑ  ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α΄
      ΣΥΝΕΔΡΙΑΣΗ  ΛΘ΄
      Τρίτη 5 Οκτωβρίου 2004
      	Αθήνα, σήμερα στις 5 Οκτωβρίου 2004, ημέρα Τρίτη και ώρα 18.33΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη - Ψαρούδα):  Κυρίες και κύριοι συνάδελφοι, αρχίζει η συνεδρίαση.
      	Παρακαλείται ο κύριος Γραμματέας να ανακοινώσει τις αναφορές  προς το Σώμα.
      	(Ανακοινώνονται προς το Σώμα από τον κ. Δημοσθένη Τσιαμάκη, Βουλευτή Ευρυτανίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία η Νομαρχιακή Αυτοδιοίκηση Σάμου ζητεί παράταση της προθεσμίας που θέτει η ΚΥΑ για την ολοκλήρωση της διαδικασίας καταβολής της ενίσχυσης ελαιώνων του έτους 2004.
      2) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την αποκατάσταση και αξιοποίηση της περιοχής Μικρού Αγίου Όρους στη Νεάπολη Λακωνίας.
      3) Οι Βουλευτές κύριοι ΛΕΩΝΙΔΑΣ ΓΡΗΓΟΡΑΚΟΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ζητούν την κατασκευή αλιευτικών καταφυγίων στο Δήμο Βοιών Λακωνίας.
      4) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την ακτοπλοϊκή σύνδεση του Πειραιά με τη Νεάπολη Βοιών Λακωνίας.
      5) Ο Βουλευτής Λασιθίου  κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε έγγραφο που αφορά στη λειτουργία των Ανώτατων Στρατιωτικών Εκπαιδευτικών Ιδρυμάτων.
      6) Ο Βουλευτής Λασιθίου  κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην προμήθεια τυφεκίων 5,56 χιλ. από το Υπ. Εθνικής Άμυνας.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε υπόθεση του ΣΔΟΕ.
      8) Ο Βουλευτής Λασιθίου  κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση καταβολή δεδουλευμένων στο έκτακτο εκπαιδευτικό προσωπικό του ΤΕΙ Κρήτης.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις πτήσεις τουρκικών αεροπλάνων σε περιοχές του FIR Αθηνών.
      10) Ο Βουλευτής Λασιθίου  κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γεώργιος Βάρδας, τ. Δ/ντής ΔΕ Λασιθίου, αναφέρεται σε απόφαση του ΠΥΣΔΕ Λασιθίου.
      11) Ο Βουλευτής Λασιθίου  κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί να ολοκληρωθούν οι διαδικασίες για την αγορά οικοπέδου που ανήκει στον ΟΕΚ από το Δήμο Σητείας.
      12) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ και ΣΥΛΒΑΝΑ ΡΑΠΤΗ κατέθεσαν αναφορά με την οποία Εκπαιδευτικοί Ολυμπιακής Παιδείας, κλάδου ΠΕ 11 ζητούν τη συνέχιση του προγράμματος.
      13) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Αγροτικός Συνεταιρισμός Δαμασίου Νομού Λάρισας ζητεί την ένταξη σε προγράμματα επιδότησης των Συνεταιρισμών αμπελοπαραγωγών και την προστασία και επιδότηση του οινοποιήσιμου σταφυλιού.
      14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Σμυριδορυκτών Νάξου ζητεί την καταβολή του ειδικού βοηθήματος στους σμυριδορυκτές Νάξου.
      15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί την αντιμετώπιση του υδρευτικού προβλήματος του Νομού Κυκλάδων.
      16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πρόεδρος της Κοινότητας Σχοινούσας Κυκλάδων ζητεί την ανάθεση στην Blue Star Ferries της άγονης γραμμής εξυπηρέτησης νήσου Αμοργού και Μικρών Ανατολικών Κυκλάδων.
      17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων Δημοτικού Σχολείου Ημεροβιγλίου Θηρών ζητεί την κάλυψη των κενών θέσεων με διδακτικό προσωπικό κ.λπ.
      18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία τα Σωματεία Μήλου Ξενοδόχων και Ενοικιαζομένων Δωματίων διαμαρτύρονται για την αποδρομολόγηση του πλοίου ΠΗΓΑΣΟΣ και την αντικατάστασή του με το πλοίο ΕΞΠΡΕΣ ΑΔΩΝΙΣ.
      19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη στελέχωση και λειτουργία της Υπηρεσίας του ΟΑΕΔ στη Σαντορίνη.
      20) Οι Βουλευτές κύριοι ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία το Σωματείο Οδηγών τουριστικών λεωφορείων ζητεί την κατοχύρωση του επαγγέλματος των οδηγών τουριστικών λεωφορείων.
      21) Οι Βουλευτές κύριοι ΘΕΟΔΩΡΟΣ ΠΑΓΚΑΛΟΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Δήμαρχος Ερυθραίων Αττικής ζητεί την ένταξη της περιοχής Ερυθρών από τη Ζώνη Α΄ στη Ζώνη Β΄ κλπ..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2037/8-7-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Δ6/Φ38/ΟΙΚ/12795/19-7-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση θέτουμε υπόψη σας ότι, επειδή κατά το παρελθόν δεν υπήρξε συντονισμός των αναγκαίων ενεργειών για το σχεδιασμό, μελέτη, αδειοδότηση και κατασκευή των έργων ενίσχυσης και επέκτασης των δικτύων της χώρας σε περιοχές με αυξημένο αιολικό δυναμικό και άλλους ανανεώσιμους ενεργειακούς πόρους, καθίσταται αναγκαία η εξυπαρχής αντιμετώπιση του θέματος. Για το σκοπό αυτό μετά από σύσκεψη που έλαβε χώρα υπό την προεδρία μου στις 23.6.2004 αποφασίστηκε ότι η ΔΕΗ και ο ΔΕΣΜΗΕ θα διαμορφώσουν σε δεσμευτική βάση αναλυτικό χρονοδιάγραμμα υλοποίησης των αναγκαίων έργων για την εξυπηρέτηση της ανανεώσιμης ηλεκτροπαραγωγής. Το εν λόγω χρονοδιάγραμμα θα αποτελέσει αναπόσπαστο τμήμα της υπό τελική επεξεργασία αναθεωρημένης Μελέτης Ανάπτυξης Συστήματος Μεταφοράς που διαμορφώνεται με ενεργό συμμετοχή της Ρυθμιστικής Αρχής Ενέργειας και αναμένεται να οριστικοποιηθεί μέχρι το τέλος του τρέχοντος μήνα.
      Παράλληλα, το Υπουργείο Ανάπτυξης μελετά νομοθετικές παρεμβάσεις με τις οποίες θα απλοποιηθεί το αδειοδοτικό και το χρηματοδοτικό περιβάλλον ώστε να προσελκυστούν ξένοι επενδυτές ισχυρής κεφαλαιακής βάσης. Ειδικότερο στόχο θα αποτελέσει η ενθάρρυνση επιχειρηματικών συνεργασιών που θα επιφέρουν οικονομίες κλίμακας και ανταλλαγή τεχνογνωσίας, καθώς -και δυνατότητα αυτοδύναμης κατασκευής των συνδετικών έργων εγκαταστάσεων ΑΠΕ ώστε να επιταχύνεται ο χρόνος υλοποίησής τους και να μην επιβαρύνεται το κόστος τους.
      Ο Υφυπουργός
      Γ. ΣΑΛΑΓΚΟΥΔΗΣ»
      2. Στην με αριθμό 1866/30-6-04 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. Δ11/Φ40/ΓΔ05958/οικ19-7-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης του Βουλευτή κ. Ντίνου Ρόβλια, σας γνωστοποιούμε τα ακόλουθα:
      Σύμφωνα με το αρθ. 11 παρ. 7 του ν. 1739/87 η ελάχιστη διατηρητέα παροχή σε ποταμούς και το ελάχιστο ύψος στάθμης σε λίμνες της χώρας, με σκοπό τη διατήρηση της οικολογικής τους ισορροπίας καθορίζεται με Π.Δ. που εκδίδεται ύστερα από πρόταση των Υπουργών Ανάπτυξης, ΠΕΧΩΔΕ και Αγροτικής Ανάπτυξης και Τροφίμων.
      Οι διαδικασίες για τον καθορισμό έχουν ξεκινήσει, αλλά μέχρι σήμερα δεν έχει εκδοθεί το ΠΔ. Όμως με την ψήφιση του νέου νόμου 3199/03 αρμόδιο επισπεύδον υπουργείο για τη θέσπιση οικολογικού ορίου είναι το ΥΠΕΧΩΔΕ που είναι συναποδέκτης της ερώτησης.
      Στη πράξη όμως το ΥΠΑΝ εφαρμόζει τα αποτελέσματα της μελέτης του ΕΜΠ. Ήδη στην επισυναπτόμενη κοινή απόφαση των υπουργών Ανάπτυξης και Αγροτικής Ανάπτυξης και τροφίμων, με ΑΠ Δ11/Φ27/ΓΔΦΠ2464Π963/271 για τη διάθεση αρδευτικού νερού από τους ταμιευτήρες της ΔΕΗ για τη περίοδο Μαΐου-Οκτωβρίου 2004, έχει ληφθεί υπόψη, σε συνεργασία με τη ΔΕΗ, στις ποσότητες που θα διατεθούν να διατηρηθεί η ελάχιστη στάθμη της λίμνης στα 786μ.
      Παράλληλα βρίσκεται σε εξέλιξη η εκπόνηση της μελέτη «Ανάπτυξη συστημάτων και εργαλείων διαχείρισης υδατικών πόρων των Υδατικών Διαμερισμάτων Αττικής, Αν. Στερεάς, Δυτ. Στερεάς, Ηπείρου και Θεσσαλίας» (έργο του ΕΠΑΝ στο Γ΄ ΚΠΣ) η οποία θα συμπεριλάβει όλα τα σχετικά στοιχεία και θα αποτελέσει το κατάλληλο εργαλείο της Περιφέρειας για τη σωστή λήψη αποφάσεων στη διαχείριση των υδατικών πόρων της περιοχής.
      Ο Υφυπουργός
      Γ. ΣΑΛΑΓΚΟΥΔΗΣ»
      3. Στην με αριθμό 1766/25-6-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 831/16-7-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Στυλιανού Ματζαπετάκη , σας γνωρίζουμε τα ακόλουθα:
      Όπως έχει απαντηθεί σε πρόσφατη σχετική ερώτηση του ιδίου βουλευτή (1840/29-6-04), το περιεχόμενό της είναι έξω από το πλαίσιο της ρυθμιστικής αρμοδιότητας του Υπουργείου Τουρισμού αλλά υπάγεται προφανώς αποκλειστικά στην αρμοδιότητα της Γενικής Γραμματείας Εμπορίου του Υπουργείου Ανάπτυξης.
      Πρέπει πάντως να σας τονίσουμε για άλλη μια φορά, ότι η νέα πολιτική που χαράσσουμε στο Υπουργείο Τουρισμού δε θα επιτρέψει να επαναληφθούν λάθη του παρελθόντος και μέσα από μια ολοκληρωμένη προσέγγιση θα επιδιώξoυμε παραγωγικές και αποτελεσματικές μορφές συνεργασίας με όλους τους συναρμόδιους φορείς. Στόχος μας είναι, σε αντίθεση με τις ασυντόνιστες και αναποτελεσματικές δράσεις του παρελθόντος, να δρομολογηθούν επιτέλους θετικές εξελίξεις και λύσεις σε ανάλογα προβλήματα αλλά και γενικότερα σε όλα τα θέματα που έχουν σχέση με τον ελληνικό τουρισμό αλλά δυστυχώς δεν έτυχαν μέχρι τώρα ανάλογης προσοχής και αντιμετώπισης.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      4. Στην με αριθμό 1855/29-6-04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Δ10/Β/Φ4.7/οικ12797/3889/19-7-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση επί των αναφερομένων στην ανωτέρω σχετική ερώτηση που κατέθεσε στη Βουλή των Ελλήνων ο Βουλευτής κ Ν. Νικολόπουλος, σας πληροφορούμε ότι:
      1) Από τα στοιχεία που διαθέτει το Υπουργείο Ανάπτυξης η "περιμετρική" Χαλανδρίτσας δεν αφορά λατομείο αδρανών υλικών αλλά πρόκειται για κατασκευή δρόμου η οποία δεν εμπίπτει στις αρμοδιότητες του Υπουργού Ανάπτυξης. Αρμόδιο να σας απαντήσει είναι το ΥΠΕΧΩΔΕ το οποίο είναι συναποδέκτης της ερωτήσεως.
      2) Ο καθορισμός λατομικών περιοχών ανήκει στην αρμοδιότητα του οικείου Νομάρχη, εν προκειμένω του Νομάρχη Αχαίας. Το Υπουργείο Ανάπτυξης με τις κατά καιρούς εγκυκλίους του προς όλες τις Νομαρχιακές Αυτοδιοικήσεις της χώρας έχει επισημάνει την ανάγκη καθορισμού λατομικών περιοχών σε κάθε νομό της χώρας.
      Ο Υφυπουργός
      Γ. ΣΑΛΑΓΚΟΥΔΗΣ»
      5. Στην με αριθμό 1748/24-6-04 ερώτηση της Βουλευτού κ. Ασημίνας Ξηροτύρη - Αικατερινάρη δόθηκε με το υπ’ αριθμ. 833/16-7-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση της Βουλευτού κ. Ασημίνας Ξηροτύρη-Αικατερινάρη, σας γνωρίζουμε τα ακόλουθα:
      Όσον αφορά στο ζήτημα των συμβάσεων της Ε.Τ.Α. Α.Ε με ιδιώτες επιχειρηματίες, η πολιτική της νέας ηγεσίας του Υπουργείου Τουρισμού επικεντρώνεται στην εκ νέου επανεξέταση όλων των συμβάσεων και την εξασφάλιση των όρων και πόρων για την συντήρηση. του περιβάλλοντος. Κύριος γνώμονας μας είναι η προστασία του περιβάλλοντος καθώς και η συναίνεση των τοπικών κοινωνιών στις προτεινόμενες επενδύσεις μέσω συμβάσεων της Ε.Τ.Α. Α.Ε.
      Επιπροσθέτως, στην περίπτωση του Καραθώνα, γνωρίζουμε ότι στο θέμα εμπλέκονται πολλοί φορείς και ιδιώτες. Έχουμε ήδη έρθει σε επαφή με τον δήμαρχο Ναυπλίου, την ΕΤΑ ΑΕ , και όλους τους εμπλεκόμενους φορείς και παράγοντες, ούτως ώστε να βρεθεί μια βιώσιμη λύση που θα είναι επιθυμητή και αποδεκτή από όλους.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      6. Στην με αριθμό 1969/6-7-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 28325/Δ.Ε.-5812/16-7-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Μιχάλη Καρχιμάκη σχετικά με την κατασκευή του αεροδρομίου της Σητείας, σας γνωρίζουμε ότι στο Πρόγραμμα Δημοσίων Επενδύσεων είναι εγγεγραμμένο το έργο «Αεροδρόμιο Σητείας» με προϋπολογισμό 21.000.000 Ευρώ και πιστώσεις για το τρέχον έτος ύψους 1.640.000 Ευρώ.
      Από το ΥΠΕΧΩΔΕ υπεβλήθη αίτημα για αύξηση του προϋπολογισμού του έργου κατά 25.000.000 Ευρώ. Το αίτημα αυτό εξετάζεται εν αναμονή και της σύμφωνης γνώμης της Υπηρεσίας Πολιτικής Αεροπορίας.
      Ο Υφυπουργός
      ΧΡΗΣΤΟΣ ΦΩΛΙΑΣ»
      7. Στις με αριθμό 1732/24-6-04 και 1791/28-6-04 ερωτήσεις των Βουλευτών κυρίων Ιωάννου Παρασκευά και Λεωνίδα Γρηγοράκου δόθηκε με το υπ’ αριθμ. 7017/4/4387/16-7-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κύριοι Ι. Παρασκευάς και Λ. Γρηγοράκος, σας γνωρίζουμε ότι, με τη διάταξη του άρθρου 26 του ν. 2819/ 2000, αντικαταστάθηκε η παρ.2 του άρθρου 3 του ν. 2647/1998, προκειμένου να καθοριστεί ως χρόνος έναρξης άσκησης των μεταβιβαζομένων αρμοδιοτήτων αυτός που θα ορισθεί με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Δημόσιας Τάξης, η οποία δεν έχει εκδοθεί μέχρι σήμερα, με προφανή σκοπό να οργανωθεί πρώτα η Δημοτική Αστυνομία σε κάθε Ο.Τ.Α. (προσλήψεις και εκπαίδευση προσωπικού, δημιουργία υποδομών).
      Πάντως, για το θέμα της έκδοσης της εν λόγω απόφασης αρμόδιο να σας ενημερώσει, ως επισπεύδον Υπουργείο, είναι το Υπουργείο Εσωτερικών, Δημόσιας Διοίκησης και Αποκέντρωσης, στο οποίο διαβιβάζουμε φωτοαντίγραφα των ερωτήσεων.
      Σε ό,τι αφορά το θέμα της Αγροφυλακής, συμφωνούμε με τις επισημάνσεις των ερωτώντων κυρίων Βουλευτών ότι η άστοχη ενέργεια των προηγούμενων κυβερνήσεων της διάλυσης του Σώματος αυτού δημιούργησε κενό στην αγροτική ασφάλεια και αρνητικές συνέπειες για τους κατοίκους της υπαίθρου. Για τους λόγους αυτούς και με στόχο την προστασία της υπαίθρου και του περιβάλλοντος, στο πρόγραμμα της Κυβέρνησης, όπως αυτό εκτέθηκε από τον Πρωθυπουργό στις προγραμματικές δηλώσεις, είναι η σύσταση Υπηρεσίας αγροτικής ασφάλειας στη θέση της παλιάς Αγροφυλακής, ώστε να καλυφθεί το υφιστάμενο κενό, να αντιμετωπισθούν αποτελεσματικότερα τα προβλήματα αγροτικής ασφάλειας που απασχολούν τον κόσμο της υπαίθρου και να παγιωθεί το αίσθημα ασφαλείας του.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      8. Στην με αριθμό 1832/29-6-2004 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 27266/ΔΕΚΟ/744/20-7-2004 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Ντ. Ροβλιά σχετικά με την Ο.Τ.Ε. Α.Ε., σας πληροφορούμε ότι:
      Το Υπουργείο Οικονομίας και Οικονομικών δεν παρεμβαίνει στη διαχείριση και λειτουργία της Εταιρείας, διότι αυτή λειτουργεί σύμφωνα με τις διατάξεις του κωδικοποιημένου Ν. 2190/20, περί Ανωνύμων Εταιρειών, ενώ ως κάτοχος του 33,76% του Μετοχικού Κεφαλαίου της εταιρείας, συμμετέχει μόνο με τον εκπρόσωπό του στη Γενική Συνέλευση αυτής.
      Ο Υπουργός
      ΓΙΩΡΓΟΣ ΑΛΟΓΟΣΚΟΥΦΗΣ»
      9. Στην με αριθμό 1608/21-6-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 37804/14-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμ. 1608/21-6-2004 ερώτησης που κατέθεσε ο Βουλευτής κ. Μ. Φραγκιαδουλάκης, αναφορικά με τη συνέχιση της χρηματοδότησης των προγραμμάτων Κοινωνικής Μέριμνας σε ΟΤΑ της; Κρήτης και ιδιαίτερα του Νομού Ηρακλείου, σας γνωρίζουμε ότι το Υπουργείο μας χρηματοδοτεί από τους Κεντρικούς Αυτοτελείς Πόρους αποκλειστικά και μόνον τους πρωτοβάθμιους ΟΤΑ της Χώρας, στην εποπτεία των οποίων περιήλθαν οι πρώην κρατικοί παιδικοί και βρεφονηπιακοί σταθμοί, για την κάλυψη των λειτουργικών δαπανών αυτών, σύμφωνα με τα οριζόμενα στις διατάξεις του άρθρου 12 του Ν.2880/2001, καθώς και αυτές του άρθρου 8 του Ν.3106/2003. .
      Κατά τα λοιπά αρμόδια να απαντήσουν είναι τα Υπουργεία Απασχόλησης και Κοινωνικής Προστασίας και Υγείας και Κοινωνικής Αλληλεγγύης.
      Ο Υφυπουργός
      ΑΘ. ΝΑΚΟΣ»
      10. Στην με αριθμό 1585/21-6-04 ερώτηση του Βουλευτή κ. Βασιλείου Τόγια δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./92/21-6-04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ’ αριθμό 1585/21.06.2004 ερώτηση του Βουλευτή Βοιωτίας κ. Τόγια Βασιλείου αναφορικά με την επέκταση του Αρχαιολογικού Μουσείου Θήβας έχουμε να σας γνωστοποιήσουμε τα εξής:
      Έχει γίνει ήδη η δημοπράτηση του έργου «Επέκταση Αρχαιολογικού Μουσείου Θήβας και διαμόρφωση του περιβάλλοντος χώρου» με το σύστημα επιλογής Αναδόχου με κλειστή διαδικασία, άρθρο 4 παρ. 2β του Ν. 1418/84, δηλαδή σε δύο φάσεις.
      Εντός των ημερών πρόκειται να ολοκληρωθεί η α΄ φάση του Διαγωνισμού (προεπιλογή) και εφόσον εν τω μεταξύ έχει ενταχθεί το έργο στο Γ΄ Κοινοτικό Πλαίσιο Στήριξης (ΚΠΣ), θα προχωρήσει η διαδικασία της β΄ φάσης της κλειστής διαδικασίας (υποβολή οικονομικών προσφορών), μετά την οποία θα γίνει έγκριση του αποτελέσματος της Δημοπρασίας και Απόφαση ανάθεσης εκτέλεσης του έργου στον Ανάδοχο που θα κατοχυρωθεί το έργο.
      Οφείλουμε επίσης να σημειώσουμε ότι όχι μόνο δεν υπάρχει απόφαση ή έκφραση πρόθεσης του Υπουργείου Πολιτισμού, η οποία να αφορά σε ενδεχόμενη ματαίωση του προαναφερθέντος έργου, αλλά, αντιθέτως, κατά τη διάρκεια της πρόσφατης επίσκεψης του Υφυπουργού στη Βοιωτία, τονίστηκε ιδιαίτερα το ενδιαφέρον που υπάρχει για την υλοποίηση αυτού.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      11. Στην με αριθμό 1763/25-6-04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 26868/568/14-7-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σχετικά με την παραπάνω ερώτηση σας επισυνάπτουμε το έγγραφο με αρ. πρωτ. 17598/6.7.2004 της Διεύθυνσης Δημοσίων Σχέσεων της Εμπορικής Τράπεζας της Ελλάδος Α.Ε.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 1665/22-6-04 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. Β-646/16-7-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1655/22-6-2004, που κατέθεσε στη Βουλή ο Βουλευτής κ. Ντίνος Ρόβλιας, σχετικά με την εξωθεσμική εποπτεία στον ΟΤΕ, σας πληροφορούμε τα παρακάτω:
      Δεν τροποποιήθηκε το Νομοθετικό πλαίσιο που διέπει τον ΟΤΕ. Παραμένει το ίδιο. Διατηρεί την δεσμευτικότητά του. Λειτουργεί άνευ της παρεμβολής και του παραμικρού προσκόμματος από την Κυβέρνηση. Όσοι πρεσβεύουν τ’ αντίθετα, καθώς και όσοι, άστοχα κι αστόχαστα, υιοθετούν τις θέσεις αυτές, επιδίδονται σε μυθοπλασίες και αυθαιρετούν, σ’ αυτούς δε επιπίπτει το βάρος αποδείξεως των ισχυρισμών τους. Εκτός εάν οι ίδιοι θεωρούν, ότι η Κυβέρνηση δεν δικαιούται ούτε να συναντά, ούτε να συζητά με την διοίκηση του ΟΤΕ και να χαρακτηρίζει τις σχέσεις τους αμοιβαία περιφρόνηση.
      Τέλος, χρειάζεται να υπενθυμίσω στον ερωτώντα και την διάταξη του άρθρο 1 του ν. 2867/2000.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      13. Στην με αριθμό 1753/24-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Δ15/Γ/12666/16-7-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω σχετικής ερώτησης που κατέθεσε στη Βουλή ο βουλευτής κ. Δημήτρης Πιπεργιάς, σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
      Ένας από τους βασικούς στόχους του Επιχειρησιακού Προγράμματος Ανταγωνιστικότητα» (ΕΠΑΝ) είναι η ενίσχυση της απασχόλησης μέσω μίας ποικιλίας δράσεων και ιδιαίτερα δράσεων που προωθούν την επιχειρηματικότητα. Στο πλαίσιο της αναθεώρησης του ΕΠΑΝ και της κατανομής του Αποθεματικού Επίδοσης του προγράμματος προβλέπεται η περαιτέρω ενίσχυση της επιχειρηματικότητας είτε με τη δημιουργία νέων δράσεων είτε με τη διάθεση πρόσθετων πόρων σε υπάρχουσες δράσεις, γεγονός που θα έχει θετική επίπτωση και στην απασχόληση. Επίσης καταβάλλεται ιδιαίτερη προσπάθεια για την απλοποίηση των διαδικασιών και την επιτάχυνση των ρυθμών απορρόφησης των πόρων.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      14. Στην με αριθμό 1714/24-6-04 ερώτηση των Βουλευτών κυρίων Μιχάλη Καρχιμάκη, Λεωνίδα Γρηγοράκου, Πέτρου Κατσιλιέρη και Παναγιώτη Ρήγα, δόθηκε με το υπ’ αριθμ. Φ 900α/4128/7303/9-7-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1714/24-06-04 ερώτησης, που κατέθεσαν οι Βουλευτές κύριοι Μιχάλης Καρχιμάκης, Λεωνίδας Γρηγοράκος, Πέτρος Κατσιλιέρης και Παναγιώτης Ρήγας με θέμα τα οικονομικά και συνταξιοδοτικά αιτήματα των απόστρατων Αξιωματικών των Ε.Δ., σας γνωρίζουμε τα ακόλουθα:
      Μετά τον μακροχρόνιο εμπαιγμό των αποστράτων από τις κυβερνήσεις του ΠΑΣΟΚ, καλόν είναι οι κύριοι συνάδελφοι να επιδεικνύουν αιδήμονα σιωπή.
      Η κυβέρνηση της Ν.Δ. πρόκειται να υλοποιήσει ό,τι ακριβώς υποσχέθηκε, αφού πρώτα βάλει σε τάξη τα οικονομικά της χώρας και ιδίως του ΥΠΕΘΑ, μετά την πρωτοφανή λεηλασία του δημοσίου χρήματος από την οικονομικοπολιτική διαπλοκή των τελευταίων χρόνων.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      15. Στην με αριθμό 1744/24-6-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Δ1/Α/12632/16-7-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή ο Βουλευτής κ. Αλ. Αλαβάνος, σας διαβιβάζουμε την με αριθ. πρωτ. 604.982/14-07-04 επιστολή του Εντεταλμένου Συμβούλου και Αντιπροέδρόυ της ΔΕΠΑ Α.Ε., η οποία καλύπτει πλήρως το πρώτο θέμα της ερώτησης. Για το δεύτερο θέμα της ερώτησης σας γνωστοποιούμε ότι, η ένταξη της χρήσης των εναλλακτικών μορφών ενέργειας στο Γ΄ ΚΠΣ, εξετάζεται.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      16. Στην με αριθμό 1755/24-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 8030/19-7-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 1755/24-06-2004 ερώτηση, που κατατέθηκε στη Βουλή από το Βουλευτή κ. Δ. Πιπεργιά σχετικά με την Ειδική επιδότηση πρώην εργαζομένων στις Επιχειρήσεις «ΜΑΚΕΔΟΝΙΚΟΙ ΛΕΥΚΟΛΙΘΟΙ ΑΕ. ΜΑΡΜΕΤΑΛ ΚΑΙ ΚΟI.Σ.Ε.ΛΙ.Κ ΑΕ.», σας πληροφορούμε τα εξής:
      Οι απολυόμενοι από τις επιχειρήσεις «Μακεδονικοί Λευκόλιθοι ΑΕ.» ΜΑΡΜΕΤΑΛ και ΚΟΙΣΕΛΙΚ επιδοτήθηκαν αρχικά λόγω ανεργίας για τρία (3) χρόνια, σύμφωνα με τις ειδικές ρυθμίσεις του ν. 2388/96. Στη συνέχεια, προκειμένου να θεμελιώσει δικαίωμα συνταξιοδότησης από το Ι.Κ.Α μεγαλύτερος αριθμός ανέργων των παραπάνω επιχειρήσεων με τις διατάξεις των άρθρων 21 του ν. 2860/1999, 22 του ν. 2860/2000, του άρθρου 43 του ν. 2956/2001 και του άρθρου 5 του ν. 3144/2003 παρατάθηκε η επιδότηση λόγω ανεργίας, με αποτέλεσμα στα άτομα αυτά να έχουν καταβληθεί από τον Οργανισμό Απασχόλησης Εργατικού Δυναμικού (ΟΑΕΔ) επιδόματα ανεργίας συνολικής διάρκειας 8 ετών.
      Ειδικά με την τελευταία Νομοθετική ρύθμιση με το ν. 2956/2001 προβλέφθηκε επέκταση της ασφαλιστικής κάλυψης από 80 σε 300 ημέρες ασφάλισης ετησίως σε αντίθεση με τον αρχικό Νόμο υπαγωγής τους.
      Το Υπουργείο Απασχόλησης και Κοινωνικής Προστασίας με την ευαισθησία που το διακρίνει, παρόλο που στις δράσεις του ΟΑΕΔ παρατηρείται μετατροπή από τις παθητικές πολιτικές (επιδοματικές) σε ενεργητικές (προγράμματα απασχόλησης και κατάρτισης) στα πλαίσια των προσπαθειών του για την καταπολέμηση της ανεργίας, για την αντιμετώπιση των προβλημάτων των απολυθέντων από τις ανωτέρω επιχειρήσεις, εξετάζει θετικά τη δυνατότητα παράτασης της Ειδικής Επιδότησης.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      17. Στην με αριθμό 1910/1-7-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 62773-ΙΗ/14-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1910/1.7.2004, την οποία κατέθεσε η Βουλευτής κ. Μαρία Δαμανάκη και αφορά σε περικοπές στις επιχορηγήσεις για έξοδα λειτουργίας των ελληνικών σχολείων του εξωτερικού, σας γνωρίζουμε τα ακόλουθα:
      Οι εγκεκριμένες πιστώσεις προϋπολογισμού του οικονομικού έτους 2004 που προορίζονται αποκλειστικά για την αντιμετώπιση των πάσης φύσεως λειτουργικών εξόδων των ελληνικών σχολείων του εξωτερικού, ανέρχονται στο ύφος των 6.200.000 Ευρώ.
      Οι πιστώσεις διατίθενται ανάλογα με τα ποσοστά διάθεσης που χορηγούνται κάθε τρίμηνο. Μέχρι σήμερα έχει χορηγηθεί και διατεθεί πίστωση για επιχορήγηση στα ελληνικά σχολεία του εξωτερικού σε ποσοστό 95%.
      Επιπλέον το ΥΠ.Ε.Π.Θ. βρίσκεται- σε διαρκή επικοινωνία και συνεργασία με το Υπουργείο Οικονομίας και Οικονομικών (ΓΛ.Κ) για εξασφάλιση επιπλέον πιστώσεων, προκειμένου να αντιμετωπιστούν οι αυξημένες λειτουργικές δαπάνες των εν λόγω σχολείων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      18. Στην με αριθμό 1989/6-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 64516/ΙΗ/14-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1989/6-7-04 την οποία κατέθεσε ο Βουλευτής κ. Φώτης Κουβέλης και η οποία αναφέρεται στην κατ’ εξαίρεση εισαγωγή στα τμήματα και τις σχολές της Τριτοβάθμιας Εκπ/σης των παιδιών που πάσχουν από Ελκώδη Κολίτιδα, σας γνωρίζουμε τα ακόλουθα:
      Οι υποψήφιοι για εισαγωγή στην τριτοβάθμια εκπαίδευση, απόφοιτοι Λυκείου σε ποσοστό θέσεων 3% επί του αριθμού εισακτέων με την ειδική κατηγορία των ασθενών, είναι αυτοί που πάσχουν από τις ασθένειες οι οποίες αναφέρονται κατηγορηματικά στις διατάξεις της παραγράφου VII του άρθρου 46 του Ν: 1946/1991 (ΦΕΚ 69-Α΄) και του άρθρου 12 του Ν. 2640/1998 (ΦΕΚ 206 – Α΄) και επαναλαμβάνονται στην παράγραφο 9 του άρθρου 1 της αριθ. Φ.152/Β61504/23-5-2001 (ΦΕΚ 659-Β΄) Υπουργ. Απόφασης και οι αναφερόμενες στην παρ. 8 του άρθρου 6 του ν. 3027/2002 (ΦΕΚ 152 – Α΄).
      Στις αναφερόμενες ασθένειες δε συμπεριλαμβάνεται η ασθένεια «Ελκώδης κολίτιδα».
      Επειδή όμως είχε κατατεθεί σχετική αίτηση από ενδιαφερόμενους, το ΥΠΕΠΘ με έγγραφό του έχει ήδη ζητήσει από το Υπουργείο Υγείας και Κοινωνικής Αλληλεγγύης τις απόψεις του σχετικά με την κατ' εξαίρεση εισαγωγή: στα τμήματα και στις σχολές της τριτοβάθμιας εκπαίδευσης και των παιδιών που πάσχουν από την εν λόγω ασθένεια και αναμένει την απάντηση του Κ.Ε.Σ.Υ., προκειμένου στη συνέχεια να εξεταστεί το ενδεχόμενο της νομοθετικής ρύθμισης του θέματος.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      19. Στην με αριθμό 1965/5-7-04 ερώτηση του Βουλευτή κ. Δημητρίου Λιντζέρη δόθηκε με το υπ’ αριθμ. 63947-ΙΗ/14-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1965/5.7.2004, την οποία κατέθεσε ο Βουλευτής κ. Δημήτρης Λιντζέρης και αφορά σε μετεγγραφές Ελλήνων φοιτητών του εξωτερικού, σας γνωρίζουμε τα ακόλουθα:
      Σύμφωνα με τις διατάξεις της παραγράφου 28α  του άρθρου 3 του Ν.3027/2002 από το ακαδημαϊκό έτος 2004-2005 δεν επιτρέπονται πλέον μετεγγραφές Ελλήνων φοιτητών από Πανεπιστήμια του εξωτερικού σε Πανεπιστήμια του εσωτερικού.
      Η ρύθμιση αυτή έγινε διότι ο αριθμός των διαθέσιμων θέσεων Ανωτάτης Εκπαίδευσης στην Ελλάδα υπερβαίνει πλέον τον αριθμό των αποφοίτων της Δευτεροβάθμιας Εκπαίδευσης κάθε χρόνο.
      Η σχετική νομοθεσία δημοσιεύτηκε εγκαίρως (Ιούνιος 2002), ούτως ώστε να γνωρίζουν όσοι επρόκειτο να εγγραφούν σε Πανεπιστήμια του εξωτερικού για το ακαδημαϊκό έτος 2002-2003 ότι η μετεγγραφή τους σε ελληνικά Πανεπιστήμια δεν θα επιτρεπόταν από τα επόμενα ακαδημαϊκά έτη.
      Κατά συνέπεια το ΥΠ.Ε.Π.Θ. δεν προτίθεται να προβεί σε τροποποίηση του συγκεκριμένου νόμου.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      20. Στην με αριθμό 1886/30-6-04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. 62343-ΙΗ/14-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1886/30.6.2004, την οποία κατέθεσε ο Βουλευτής κ. Κωνσταντίνος Τσιπλάκης και αφορά στους όρους μετάθεσης του Ειδικού Εκπαιδευτικού Προσωπικού των Κ.Δ.Α.Υ., Σ.Μ.Ε.Α. και Ε.Ε.Ε.Ε.Κ., σας γνωρίζουμε τα ακόλουθα:
      Σύμφωνα με το άρθρο 5 του Π.Δ. 56/2001 (ΦΕΚ 47 τ.Α΄ /15.3.2001), τα μέλη του Ειδικού Εκπαιδευτικού Προσωπικού, προκειμένου να θεμελιώσουν δικαίωμα μετάθεσης, θα πρέπει να έχουν συμπληρώσει τρία χρόνια πραγματικής υπηρεσίας στην οργανική τους θέση μέχρι 30 Μαρτίου του έτους διενέργειας των μεταθέσεων.
      Στις προθέσεις του ΥΠ.Ε.Π.Θ. είναι η επανεξέταση του θέματος, σχετικά με τη θεμελίωση του δικαιώματος μετάθεσης του. ανωτέρω Εκπαιδευτικού Προσωπικού.
      Όσον αφορά στα κριτήρια μετάθεσης, σύμφωνα με το άρθρο 9 του ιδίου Π.Δ., για τα μέλη του Ειδικού Εκπαιδευτικού Προσωπικού εφαρμόζονται οι διατάξεις που ισχύουν κάθε φορά για τις μεταθέσεις του Εκπαιδευτικού Προσωπικού της Πρωτοβάθμιας και Δευτεροβάθμιας Εκπαίδευσης.
      Η Υπουργό;
      ΜΑΡΙΕΤΤΑ ΓΙΑΝΝΑΚΟΥ»
      21. Στην με αριθμό 437/4.5.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 101/25.5.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
      Το Υπουργείο έδωσε εντολή στον ΕΛ.Γ.Α. να μελετήσει τρόπους εφαρμογής καταβολής των αποζημιώσεων για τις ζημιές στη φυτική παραγωγή εντός τριμήνου από το χρόνο συγκομιδής του προϊόντος, τροποποιώντας για το σκοπό αυτό, τους ισχύοντες Κανονισμούς του. Σε περίπτωση καθυστέρησης πέραν του τριμήνου οι αποζημιώσεις Θα καταβάλλονται στους δικαιούχους εντόκως.
      Ο Υπουργός
      Σ. ΤΣΙΤΟΥΡΙΔΗΣ»
      22. Στην με αριθμό 486/5.5.04 ερώτηση του Βουλευτή κ. Αγγέλου Μανωλάκη δόθηκε με το υπ’ αριθμ. 108/25.5.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Μανωλάκης, σας πληροφορούμε τα εξής:
      1. Για τις ζημιές στην ηρτημένη παραγωγή των εσπεριδοειδών από παγετούς τον Ιανουάριο - Φεβρουάριο 2004 έχουν υποβληθεί στον ΕΛΓΑ 7.412 δηλώσεις ζημιάς. Οι εξατομικευμένες εκτιμήσεις ολοκληρώνονται μέχρι τέλος Μαΐου.
      Μετά την ολοκλήρωση των εκτιμήσεων και την κοινοποίηση των πορισμάτων εκτίμησης στους ενδιαφερόμενους παραγωγούς, ο ΕΛΓΑ θα καταβάλει τις αποζημιώσεις στους δικαιούχους.
      2. Για τις ζημιές στο φυτικό κεφάλαιο των εσπεριδοειδών, η προθεσμία υποβολής αιτήσεων-δηλώσεων για οικονομική ενίσχυση (διαδικασία ΠΣΕΑ) ορίσθηκε από 3-5-2004 μέχρι και 4-6-2004. Οι ενισχύσεις αποκατάστασης φυτικού κεφαλαίου σύμφωνα με τις κατευθυντήριες γραμμές της Ε.Ε. δίδονται για αντικατάσταση του ιδίου είδους και εφόσον αυτή θεωρηθεί απαραίτητη κατά την εκτίμηση.
      3. Όσον αφορά την ασφάλιση του φυτικού κεφαλαίου από τον ΕΛΓΑ μελετάται η τυχόν κάλυψή του σε μελλοντική τροποποίηση του Κανονισμού Ασφάλισης της Φυτικής Παραγωγής.
      Ο Υπουργός
      Σ. ΤΣΙΤΟΥΡΙΔΗΣ»
      23. Στην με αριθμό 487/5.5.04 ερώτηση του Βουλευτή κ Άγγελου Μανωλάκη δόθηκε με το υπ’ αριθμ. 109/25.5.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Μανωλάκης, σας πληροφορούμε τα εξής:
      Για την περίοδο 2002-2003 από το Υπουργείο μας καθορίσθηκαν τα κριτήρια για τον προσδιορισμό των αποδεκτών προς ενίσχυση ποσοτήτων ελαιολάδου με την έκδοση των υπ’ αριθμ. 271063/9-10- 2003 και 282653/4-12-2003 αποφάσεων.
      Ειδικότερα σε εφαρμογή των ως άνω αποφάσεων και μετά την διεξαγωγή των διασταυρωτικών ελέγχων, για το νομό Κορινθίας, μέχρι 10-5-2004 έχουν εκδοθεί από τον ΟΠΕΚΕΠΕ εντολές πληρωμής ύψους 16.995.975,12 €, για 18.227 παραγωγούς με αιτηθείσα ποσότητα ελαιολάδου 14.361.954 κιλά.
      Σε όσους παραγωγούς δεν έχει καταβληθεί το 100% της ενίσχυσης διότι εμπίπτουν σε κάποιο από τα καθορισμένα κριτήρια, δίνεται το δικαίωμα ένστασης σύμφωνα με την με αριθμό 2 16796/12-1-2004 απόφασή μας «Περί καθορισμού διαδικασίας εξέτασης των ενστάσεων για τον προσδιορισμό των αποδεκτών προς ενίσχυση ποσοτήτων ελαιολάδου ελαιοκομικής περιόδου 2002-2003», όπως τροποποιήθηκε και ισχύ ει. Οι 3009 αιτήσεις θεραπείας —ενστάσεις που υποβλήθηκαν στα πλαίσια της ως άνω απόφασης από το νομό Κορινθίας ελέγχονται από το Περιφερειακό Γραφείο του ΟΠΕΚΕΠΕ στην Τρίπολη.
      Οι διαδικασίες πληρωμής των ελαιοπαραγωγών όσο και η διαδικασία εξέτασης των ενστάσεων υλοποιούνται εκ παραλλήλου. Η διαδικασία χορήγησης της προκαταβολής της ενίσχυσης θα ολοκληρωθεί μετά την εξέταση των ενστάσεων και την έκδοση των σχετικών υπουργικών αποφάσεων.
      Σημειώνεται ότι η υποχρέωση του κράτους να διαπιστώσει την αληθή παραγωγή ελαιολάδου και να χορηγήσει ενισχύσεις για την παραγωγή αυτή, υλοποιείται μέσω της διενέργειας πάσης φύσεως ελέγχων που προβλέπονται από τους κοινοτικούς κανονισμούς και εξειδικεύονται από τις οικείες εθνικές διατάξεις.
      Στους ελέγχους αυτούς κατατάσσονται οι διοικητικοί έλεγχοι,οι διασταυρωτικοί, οι επιτόπιοι, οι στοχευμένοι κλπ. Ανάλογα με τη φύση κάθε ελέγχου υπάρχουν διαφορετικές χρονικές απαιτήσεις ως προς την υλοποίησή τους.
      Στόχος των ελέγχων είναι να επιβεβαιώσουν, όπως προαναφέρθηκε, το ύψος της πραγματικής παραγωγής για την οποία αιτείται ενίσχυσης ο συγκεκριμένος δικαιούχος, άρα εξετάζεται η αξιοπιστία του συγκεκριμένου αιτήματος. Δεν αποτελεί στόχο των ελέγχων η διακρίβωση «της εικαζόμενης συνολικής αξιοπιστίας» των αιτημάτων που υποβάλλονται από μια συγκεκριμένη περιοχή ή από έναν συγκεκριμένο φορέα υποβολής. Κάθε δικαιούχος υποβάλλει το αίτημά του, το οποίο υπογράφεται από αυτόν, και ευθύνεται για το δικό του αίτημα και όχι για την αξιοπιστία των αιτημάτων που υπέβαλαν οι συγχωριανοί του ή οι εξυπηρετούμενοι από τον ίδιο φορέα. Ως εκ τούτου, δεν δημιουργούνται στον ΟΠΕΚΕΠΕ καταγραφές με περιοχές «ισχυρής αξιοπιστίας» ή με περιοχές «αμφισβητούμενης αξιοπιστίας». ‘Εχουν πρακτικά ολοκληρωθεί όλοι οι διοικητικοί έλεγχοι, έχει υλοποιηθεί το μέγιστο τμήμα των διασταυρωτικών ελέγχων, βρίσκονται σε εξέλιξη επιτόπιοι και στοχευμένοι έλεγχοι και υλοποιείται το εναπομένον τελευταίο τμήμα κάποιων διασταυρωτικών ελέγχων.
      Όσον αφορά την περίοδο αναφοράς για το ελαιόλαδο σας γνωρίζουμε ότι ο Καν. 1782/03, αρθρ.40, δίνει την δυνατότητα υπολογισμού των δικαιωμάτων του παραγωγού κατά παρέκκλιση στην περίπτωση πού υπήρξαν αντίξοες συνθήκες κατά τη περίοδο αναφοράς και μάλιστα γίνεται ειδική αναφορά για αντίξοες συνθήκες που επεκράτησαν κατά τη διάρκεια ολόκληρης της περιόδου αναφοράς ή μέρους αυτής.
      Όταν λοιπόν, φθάσει η στιγμή του υπολογισμού των δικαιωμάτων και εφόσον υπάρχουν στοιχεία για τη συγκεκριμένη καταστροφή, θα ληφθούν υπόψη ώστε να μην αδικηθεί κανένας παραγωγός.
      Ο Υπουργός
      Σ. ΤΣΙΤΟΥΡΙΔΗΣ»
      24. Στην με αριθμό 500/5.5.04 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 111/25.5.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Έξαρχος, για τα Θέματα της αρμοδιότητάς μας, σας πληροφορούμε τα εξής:
      Μετά από δημόσιο διαγωνισμό με ανοικτή διαδικασία, που διεξήχθη την 7η Ιανουαρίου 2004 υπεγράφη την 14 Μαΐου 2004 το Ιδιωτικό Συμφωνητικό ανάθεσης κατασκευής του φράγματος Ευδρίου επί του ποταμού Ενιππέα Νομού Λάρισας στην Εταιρεία «ΕΔΡΑΣΟΜΗΧΑΝΙΚΗ Α.Τ.Ε.».
      Η παρούσα εργολαβία αφορά την κατασκευή ανασχετικού φράγματος στον οικισμό του Μεγάλου Εϋδρίου, στην περιοχή Φαρσάλων του Ν. Λάρισας. Η προθεσμία περαίωσης του έργου είναι 24 μήνες.
      Σημειώνεται ότι το εν λόγω έργο δεν είναι αντιπλημμυρικό. Αφορά την κατασκευή ανασχετικών φραγμάτων αποθήκευσης και εμπλουτισμού επί του ποταμού Ενιππέα για αρδευτικούς λόγους (μικρού ύψους κινητά φράγματα για τη διατήρηση κάποιας στάθμης κατά την αρχή της αρδευτικής περιόδου, περίοδο χαμηλών παροχών του ποταμού, ώστε να επιμηκυνθεί κατά το δυνατόν η άρδευση και να διευκολύνονται οι κατά οιονδήποτε τρόπο υδροληψίες άρδευσης των παραποτάμιων περιοχών).
      Ο Υπουργός
      Σ. ΤΣΙΤΟΥΡΙΔΗΣ»
      25. Στην με αριθμό 540/6.5.04 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 117/25.5.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Κουσελάς, σας πληροφορούμε τα εξής:
      Για την περίοδο 2002-2003 από το Υπουργείο μας καθορίσθηκαν τα κριτήρια για τον προσδιορισμό των αποδεκτών προς ενίσχυση ποσοτήτων ελαιολάδου με την έκδοση των υπ’ αριθμ. 271063/9-10- 2003 και 282653/4-12-2003 αποφάσεων.
      Ειδικότερα σε εφαρμογή των ως άνω αποφάσεων και μετά την διεξαγωγή των διασταυρωτικών ελέγχων, για τον νομό Μεσσηνίας, μέχρι 10-5-2004 έχουν εκδοθεί από τον ΟΠΕΚΕΠΕ εντολές πληρωμής ύψους 70.529.800,78€, για 60.247 παραγωγούς με αιτηθείσα ποσότητα ελαιολάδου 59.033.560 κιλά.
      Σε όσους παραγωγούς δεν έχει καταβληθεί το 100% της ενίσχυσης διότι εμπίπτουν σε κάποιο από τα καθορισμένα κριτήρια, δίνεται το δικαίωμα ένστασης σύμφωνα με την αριθμ. 216796/12-1-2004 απόφασή μας «Περί καθορισμού διαδικασίας εξέτασης των ενστάσεων για τον προσδιορισμό των αποδεκτών προς ενίσχυση ποσοτήτων ελαιολάδου ελαιοκομικής περιόδου 2002-2003», όπως τροποποιήθηκε και ισχύει. Οι αιτήσεις θεραπείας —ενστάσεις που υποβλήθηκαν στα πλαίσια της ως άνω απόφασης από το νομό Μεσσηνίας ελέγχονται από το Περιφερειακό Γραφείο του ΟΠΕΚΕΠΕ στην Τρίπολη.
      Οι διαδικασίες πληρωμής των ελαιοπαραγωγών όσο και η διαδικασία εξέτασης των ενστάσεων υλοποιούνται εκ παραλλήλου. Η διαδικασία χορήγησης της προκαταβολής της ενίσχυσης θα ολοκληρωθεί μετά την εξέταση των ενστάσεων και την έκδοση των σχετικών υπουργικών αποφάσεων.
      Σημειώνεται ότι η υποχρέωση του κράτους-μέλους να διαπιστώσει την αληθή παραγωγή ελαιολάδου και να χορηγεί ενισχύσεις για την παραγωγή αυτή, υλοποιείται μέσω της διενέργειας πάσης φύσεως ελέγχων που προβλέπονται από τους κοινοτικούς κανονισμούς και εξειδικεύονται από τις οικείες εθνικές διατάξεις.
      Στους ελέγχους αυτούς κατατάσσονται οι διοικητικοί έλεγχοι, οι διασταυρωτικοί , οι επιτόπιοι, σι στοχευμένοι κλπ. Ανάλογα με τη φύση κάθε ελέγχου υπάρχουν διαφορετικές χρονικές απαιτήσεις ως προς την υλοποίησή τους.
      Στόχος των ελέγχων είναι να επιβεβαιώσουν, όπως προαναφέρθηκε, το ύψος της πραγματικής παραγωγής για την οποία αιτείται ενίσχυσης ο συγκεκριμένος δικαιούχος, άρα εξετάζεται η αξιοπιστία του συγκεκριμένου αιτήματος. Δεν αποτελεί στόχο των ελέγχων η διακρίβωση «της εικαζόμενης συνολικής αξιοπιστίας» των αιτημάτων που υποβάλλονται από μια συγκεκριμένη περιοχή ή από έναν συγκεκριμένο φορέα υποβολής. Κάθε δικαιούχος υποβάλλει το αίτημά του, το οποίο υπογράφεται από αυτόν, και ευθύνεται για το δικό του αίτημα και όχι για την αξιοπιστία των αιτημάτων που υπέβαλαν οι συγχωριανοί του ή οι εξυπηρετούμενοι από τον ίδιο φορέα. Ως εκ τούτου, δεν δημιουργούνται στον ΟΠΕΚΕΠΕ καταγραφές με περιοχές «ισχυρής αξιοπιστίας» ή με περιοχές «αμφισβητούμενης αξιοπιστίας».
      Έχουν πρακτικά ολοκληρωθεί όλοι οι διοικητικοί έλεγχοι, έχει υλοποιηθεί το μέγιστο τμήμα των διασταυρωτικών ελέγχων, βρίσκονται σε εξέλιξη επιτόπιοι και στοχευμένοι έλεγχοι και υλοποιείται το εναπομένον τελευταίο τμήμα κάποιων διασταυρωτικών ελέγχων.
      Ο Υπουργός
      Σ. ΤΣΙΤΟΥΡΙΔΗΣ»
      26. Στην με αριθμό 562/6.5.04 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 119/25.5.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Μανιάτης, σας πληροφορούμε τα εξής:
      Μετά τους παγετούς του Ιανουαρίου και Φεβρουαρίου 2004, το Δ.Σ. του ΕΛ.Γ.Α. αποφάσισε την εφαρμογή της συνολικής εκτίμησης της ζημιάς στο Νομό, σύμφωνα με το άρθρο ΙΙ του Κανονισμού Ασφάλισης Φυτικής Παραγωγής, για την όσο το δυνατόν ταχύτερη ολοκλήρωση της διαδικασίας εκτίμησης των ζημιών στην ηρτημένη παραγωγή.
      Ειδικότερα ο ΕΛ.Γ.Α. προκειμένου να προσδιορίσει το ύψος των ζημιών και τις τιμές αποζημίωσης, προβαίνει σε συνεχείς επισημάνσεις, και συγκεντρώνει στοιχεία από τη διακίνηση της παραγωγής πριν και μετά τη ζημιά, έχοντας πάντοτε σαν γνώμονα τον ακριβή καθορισμό του ύψους της ζημιάς των πληγέντων παραγωγών.
      Όλα τα στοιχεία της ζημιάς και της διακίνησης των πορτοκαλιών του Νομού Αργολίδας εξετάζονται έτσι ώστε τα πορίσματα που θα διατυπωθούν να αποτυπώνουν την πραγματική απώλεια του εισοδήματος των παραγωγών.
      Σημειώνουμε ότι για τις ζημιές που προκλήθηκαν στο φυτικό κεφάλαιο των εσπεριδοειδών τού Ν. Αργολίδας έχει ήδη υποβληθεί αίτημα προς έγκριση στην Ευρωπαϊκή Επιτροπή (Ε.Ε) για χορήγηση οικονομικών ενισχύσεων στους παραγωγούς (πρόγραμμα ΡΙ και οι παραγωγοί κλήθηκαν από 3 Μαΐου έως 4 Ιουνίου 2004 να υποβάλουν δηλώσεις — αιτήσεις.
      Ο Υπουργός
      Σ. ΤΣΙΤΟΥΡΙΔΗΣ»
      27. Στην με αριθμό 365/29.4.04 ερώτηση των Βουλευτών κυρίων Τάκη Τσιόγκα, Αντωνίου Σκυλλάκου και Νίκου Γκατζή δόθηκε με το υπ’ αριθμ. 120/26.5.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Τ. Τσιόγκας, Α. Σκυλλάκος, Ν. Γκατζής, για τα θέματα της αρμοδιότητάς μας, σας πληροφορούμε τα εξής:
      Το λατομείο αδρανών υλικών, στη Θέση «Ξέρα» Ποταμιάς πρόκειται να λειτουργήσει εντός νομίμως καθορισθείσης λατομικής περιοχής, σύμφωνα με την με αριθμό 18441/25-9-1997 απόφαση του Νομάρχη Λάρισας που δημοσιεύτηκε στο ΦΕΚ 905/14-10-1997 μόλις κατατεθούν οι αρμοδίως εγκριθέντες περιβαλλοντικοί όροι και προσκομισθούν τα απαραίτητα δικαιολογητικά για τη χορήγηση έγκρισης επέμβασης.
      Ο Υφυπουργός
      Ε. ΜΠΑΣΙΑΚΟΣ»)
      ΠΡΟΕΔΡΟΣ (Άννα Μπενάκη - Ψαρούδα):  Ευχαριστούμε κύριε συνάδελφε.
      Κυρίες και κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και Ερωτήσεις πρώτου κύκλου:
      Η με αριθμό 1521/17.6.2004 ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με το έργο κατασκευής του αγωγού μέσης πίεσης φυσικού αερίου προς τη Χαλκίδα, διαγράφεται λόγω κωλύματος του ερωτωμένου Υπουργού.
      Αναφορές και Ερωτήσεις δεύτερου κύκλου:
      Πρώτη είναι η με αριθμό 2715/26.8.2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διαχείριση στερεών αποβλήτων στην Περιφέρεια Κρήτης.
      Η ερώτηση του κυρίου συναδέλφου έχει ως εξής:
      «Είναι γνωστό το σοβαρότατο πρόβλημα διαχείρισης στερεών αποβλήτων που αντιμετωπίζει η Κρήτη και ιδιαιτέρως οι νομοί Ηρακλείου και Ρεθύμνης. Η προβληματική λειτουργία των υπαρχόντων χώρων υγειονομικής ταφής απορριμμάτων και η σωρεία καταγγελιών στην ΕΕ, εκτός από τον κίνδυνο επιβολής προστίμων έχουν ως αποτέλεσμα το πάγωμα των χρηματοδοτήσεων που έχουν σχέση με την ανάπλαση και επέκταση των υφισταμένων ΧΥΤΑ. Όπως αντιλαμβάνεστε η κατάσταση αυτή οδηγεί σε πλήρες αδιέξοδο και επιβάλλεται η ανάληψη άμεσων και συγκεκριμένων πρωτοβουλιών για το μείζον αυτό θέμα.
      Ερωτάται ο αρμόδιος Υπουργός:
      1. Ισχύει ο περιφερειακός σχεδιασμός όπως αυτό έχει αποφασιστεί ομόφωνα από το Περιφερειακό Συμβούλιο Κρήτης;
      2. Εάν όντως ισχύει ο περιφερειακός σχεδιασμός τι περιλαμβάνει και τι ακριβώς προβλέπει;
      3. Έχει ολοκληρωθεί η χωροθέτηση της κεντρικής μονάδας επεξεργασίας στερεών αποβλήτων της περιφέρειας Κρήτης και που;
      4. Πως προβλέπεται να χρηματοδοτηθεί η υλοποίηση του περιφερειακού σχεδιασμού και ποιο είναι το χρονοδιάγραμμα υλοποίησής του;»
      Ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας, και Δημοσίων Έργων): Σχετικά με τον περιφερειακό σχεδιασμό για τη διαχείριση των στερεών απορριμμάτων στην Κρήτη σας γνωρίζω ότι ο σχεδιασμός έχει εκπονηθεί και ότι έχει εγκριθεί με απόφαση της 13ης Απριλίου 2002 του Περιφερειακού Συμβουλίου Κρήτης.
      Αφορά το σύνολο της περιφέρειας εκτός από το νομό Χανίων και αυτό διότι τα έργα διαχείρισης στερεών αποβλήτων στο νομό Χανίων έχουν εγκριθεί με πράξη νομοθετικού περιεχομένου και έχουν κυρωθεί με το ν. 2853/2000. Ειδικότερα για το Νομό Χανίων με το συγκεκριμένο νόμο εγκρίθηκε ο σχεδιασμός διαχείρισης στερεών αποβλήτων στο νομό, η χωροθέτηση μονάδας μηχανικής διαλογής, κομποστοποίησης και χώρου υγειονομικής ταφής των απορριμμάτων η χωροθέτηση μονάδας συμπίεσης δεματοποίησης και προσωρινής αποθήκευσης των απορριμμάτων καθώς και οι περιβαλλοντικοί όροι για τη συγκεκριμένη μονάδα. Παράλληλα κηρύχθηκε αναγκαστική η απαλλοτρίωση εκτάσεων σχετικών με το θέμα για σκοπό δημόσιας ωφέλειας.
      Ο περιφερειακός σχεδιασμός ο εγκεκριμένος, αυτός που ισχύει σήμερα στην Κρήτη, προβλέπει την κατασκευή κεντρικής μονάδας επεξεργασίας και διάθεσης των στερεών αποβλήτων στη θέση Λαράνη του Δήμου Αγίας Βαρβάρας του Νομού Ηρακλείου ο οποίος θα μετατραπεί σε ΧΥΤΑ δηλαδή σε χώρο υγειονομικής ταφής υπολειμμάτων αμέσως μόλις ολοκληρωθεί το εργοστάσιο καύσης το οποίο προβλέπεται να κατασκευαστεί με ιδιωτικά κεφάλαια.
      Προβλέπει επίσης την ολοκλήρωση της κατασκευής ΧΥΤΑ και μονάδας μηχανικής διαλογής και κομποστοποίησης στην ευρύτερη περιοχή του δήμου Χανίων καθώς επίσης και αξιοποίηση, ως δορυφορικών, των νομίμως υφιστάμενων μονάδων επεξεργασίας και διάθεσης στερεών αποβλήτων. 
      Επιπλέον έχει ολοκληρωθεί και η διαδικασία περιβαλλοντικής αδειοδότησης του έργου, δημιουργία μονάδας μηχανικής διαλογής, κομποστοποίησης και χώρου υγειονομικής ταφής απορριμμάτων καθώς και μονάδα συμπίεσης, δεματοποίησης και προσωρινής αποθήκευσης απορριμμάτων στο δήμο Ακρωτηρίου του νομού Χανίων.
      Τα έργα τα οποία έχουν κατασκευαστεί και λειτουργούν σήμερα νομίμως στην Κρήτη είναι τα παρακάτω: Ο ΧΥΤΑ Χανίων. Το εργοστάσιο μηχανικής διαλογής και κομποστοποίησης ολοκληρώνεται εντός του μηνός, ενώ θα έπρεπε να είναι έτοιμο εδώ και ένα τρίμηνο. Ο ΧΥΤΑ στο Δήμο Καζαντζάκη, ο ΧΥΤΑ στο Δήμο Χερσονήσου, ο ΧΥΤΑ Δήμου Βιάνου, ο ΧΥΤΑ στη Σητεία Λασιθίου, στον Άγιο Νικόλαο Λασιθίου, στο Ρέθυμνο και στο Δήμο Αμαρίου του Νομού Ρεθύμνου και τρεις στο Νομό Χανίων, στο Δήμο Αρμένων, στο Δήμο Πελεκάνου και στο Δήμο Σφακίων.
      Στη δευτερολογία μου, κυρία Πρόεδρε, θα δώσω ορισμένα στοιχεία για να φανεί ότι δεν υπάρχει κανένα θέμα «παγώματος» των χρηματοδοτήσεων των μονάδων διαχείρισης στερεών απορριμμάτων στην Κρήτη.
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Όθωνας έχει το λόγο.
      ΕΜΜΑΝΟΥΗΛ ΟΘΩΝΑΣ: Ευχαριστώ, κυρία Πρόεδρε.
      Το κίνητρο της ερώτησής μου δεν είχε καθόλου αντιπολιτευτικά αντανακλαστικά, απλώς ήθελα -και μέσω εμού οι τοπικές κοινωνίες- να λάβουν γνώση του βαθμού υλοποίησης του Περιφερειακού Σχεδιασμού που υπάρχει στην Κρήτη για τη διαχείριση των στερεών αποβλήτων, αλλά κυρίως να λάβει επίγνωση η πολιτική ηγεσία του ΥΠΕΧΩΔΕ για το αδιέξοδο του ζητήματος και την αναγκαιότητα ανάληψης πολύ συγκεκριμένων πρωτοβουλιών σε μια κατεύθυνση επίλυσης του ζητήματος.
      Από όσα άκουσα στην απάντηση του κυρίου Υπουργού, πρέπει κατ’ αρχήν  να σημειώσω το παράδοξο που έγκειται στο γεγονός ότι ενώ και στο κείμενο της ερώτησης διατυπώνεται ότι η ένταση του προβλήματος αφορά τους τρεις άλλους νομούς της Κρήτης και όχι το Νομό Χανίων -όπως άλλωστε και ο ίδιος ανέφερε- περίπου στα δύο από τα τρία λεπτά της απάντησής του αναφέρθηκε σε παρεμβάσεις και έργα σχετικά με το Νομό Χανίων τα οποία είχαν ολοκληρωθεί από την προηγούμενη κυβέρνηση.
      Το ζήτημα το οποίο πρέπει να διευκρινιστεί είναι το εξής: Κύριε Υπουργέ, εκτός από τον Περιφερειακό Σχεδιασμό υπήρχε και ένα αποχαρακτηρισμένο, ως ενδιάμεσο, στάδιο από το Περιφερειακό Συμβούλιο που αφορούσε κάποια συγκεκριμένα έργα. Και αναφέρομαι ιδίως στην επέκταση και ανάπλαση του ΧΥΤΑ Ρεθύμνου, το οποίο δεν αναφέρατε προηγουμένως εσείς ως νομίμως υφιστάμενο, διότι ξέρετε πολύ καλά ότι λειτουργεί με άδεια λειτουργίας η οποία έχει λήξει προ πολλού και υπάρχει καταγγελία στην Ευρωπαϊκή Ένωση και υπάρχει μείζον ζήτημα. Η ανάπλαση, λοιπόν, και επέκταση του συγκεκριμένου ΧΥΤΑ, όπως και όλα τα έργα του ενδιάμεσου σταδίου που αναφέρονταν σε παρεμβάσεις υφισταμένων ΧΥΤΑ, ενώ σύμφωνα με παρόμοια ερώτησή μου και επαφή μου με το γενικό γραμματέα της Περιφέρειας Κρήτης έπρεπε να έχουν δημοπρατηθεί το αργότερο τον Ιούνιο, η δημοπράτηση εξ όσων γνωρίζω δεν έχει προχωρήσει.
      Υπάρχει δηλαδή πάγωμα, μπλοκάρισμα των πιστώσεων και διατυπώνω με αγωνία το εξής ερώτημα: Με τι ρυθμούς προχωρά το έργο της κεντρικής μονάδας επεξεργασίας στην Αγία Βαρβάρα αν προχωράει εκεί; Μήπως εξετάζονται άλλες λύσεις πλην της Αγίας Βαρβάρας αυτήν τη στιγμή και ποιες και τι γίνεται με τους υφιστάμενους ΧΥΤΑ, διότι ούτως ή άλλως η παρέμβαση και η υλοποίηση του Περιφερειακού Σχεδιασμού σε επίπεδο Κρήτης έχει το συντομότερο χρονικό ορίζοντα που μπορεί κανείς να φανταστεί -τουλάχιστον μία πενταετία- και νομίζω ότι το πρόβλημα με τη μορφή που παρουσιάζεται σήμερα δεν μπορεί να περιμένει.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κύριος Υφυπουργός.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Κύριε συνάδελφε, αναφέρθηκα προηγουμένως στον Περιφερειακό Σχεδιασμό της Κρήτης, ακριβώς επειδή τα δύο πρώτα εκ των ερωτημάτων τα οποία έχετε θέσει αναφέρονται στο σύνολο του Περιφερειακού Σχεδιασμού. Γι’ αυτό ήμουν υποχρεωμένος να αναφερθώ και στο Νομό Χανίων.
      Σε ό,τι αφορά τις χρηματοδοτήσεις, θα σας πω ότι έργα τα οποία είναι ενταγμένα, εγκεκριμένα στον Περιφερειακό Σχεδιασμό έχουν ενταχθεί στον τρίτο κύκλο του Ταμείου Συνοχής και υλοποιούνται -και βεβαίως αφορούν και το Νομό Ρεθύμνης- και είναι τα παρακάτω: Ο ΧΥΤΑ Αγίας Βαρβάρας του Νομού Ηρακλείου, ένα έργο με προϋπολογισμό 12.615.834 ευρώ, η αποκατάσταση και επέκταση του ΧΥΤΑ Ρεθύμνου έργο προϋπολογισμού 4.030.819 ευρώ, οι επεκτάσεις και ο εκσυγχρονισμός των υφιστάμενων ΧΥΤΑ –όταν αναφέρομαι σε επεκτάσεις εννοώ στο Δήμο Χερσονήσου, το Δήμο Καζαντζάκη, Δήμο Αγίου Νικολάου και εκσυγχρονισμό των ΧΥΤΑ των Δήμων Σητείας και Βιάννου- συνολικού προϋπολογισμού 11.259.523 ευρώ.
      Ειδικότερα, σε ό,τι αφορά την κεντρική μονάδα επεξεργασίας στερεών απορριμμάτων στο Ηράκλειο η οποία έχει έχει εγκριθεί και αυτή με την από 13/4/2002 απόφαση του Περιφερειακού Συμβουλίου εκκρεμεί η περιβαλλοντική αδειοδότησή της σύμφωνα με την κείμενη νομοθεσία.
      Έχω ετοιμάσει, κύριε συνάδελφε, έναν αναλυτικό πίνακα με τα στοιχεία τα οποία αφορούν τον Περιφερειακό Σχεδιασμό της διαχείρισης των στερεών απορριμμάτων στην Κρήτη τον οποίο καταθέτω για τα Πρακτικά της Βουλής. 
      Σας ευχαριστώ πολύ.
      (Στο σημείο αυτό ο Υφυπουργός κ. Σταύρος Καλογιάννης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώθηκε η συζήτηση των αναφορών και ερωτήσεων.
      Κύριοι συνάδελφοι, πριν εισέλθουμε στην ημερήσια διάταξη της νομοθετικής εργασίας, θα ήθελα, κυρίες και κύριοι συνάδελφοι, να θέσω υπόψη σας την από 30.9.2004 ομόφωνη απόφαση της Διάσκεψης των Προέδρων να εισηγηθεί στο Σώμα τροποποίηση της από 15.12.1994 απόφασης της Βουλής σχετικώς με την αντιμετώπιση της ανάγκης στέγασης των εξ επαρχίας Βουλευτών και να παρακαλέσω για την έγκρισή της από το Σώμα.
      Ερωτάται το Σώμα: Γίνεται δεκτή η απόφαση αυτή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Άρα το Σώμα συμφωνεί και ομοφώνως ψηφίζει την απόφαση αυτή.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εσωτερικών, Δημόσιας Διοίκησης και Αποκέντρωσης.
      Ψήφιση στο σύνολο του σχεδίου νόμου: «Οργάνωση και λειτουργία των Οργανισμών Τοπικής Αυτοδιοίκησης πρώτου και δεύτερου βαθμού». 
      Το νομοσχέδιο θα ψηφισθεί στο σύνολο στη συνέχεια.
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εξωτερικών
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της τροποποίησης του άρθρου 1 της Σύμβασης για την απαγόρευση ή περιορισμό χρήσης ορισμένων συμβατικών όπλων, που μπορούν να θεωρηθούν ως εξαιρετικώς επιβλαβή ή ως προκαλούντα αδιακρίτως αποτελέσματα».
      Η Σύμβαση αυτή έχει κυρωθεί ομόφωνα από τη Διαρκή Επιτροπή. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείυ Εξωτερικών: «Κύρωση της τροποποίησης του άρθρου 1 της Σύμβασης για την απαγόρευση ή περιορισμό χρήσης ορισμένων συμβατικών όπλων που μπορούν να θεωρηθούν ως εξαιρετικώς επιβλαβή ή ως προκαλούντα αδιακρίτως αποτελέσματα» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
ΠΡΟΕΔΡΟΣ (Άννα Ψαρούδα-Μπενάκη): Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης μεταξύ της Ελληνικής Δημοκρατίας και της Δημοκρατίας της Αρμενίας, που αφορά τη συμμετοχή μιας διμοιρίας τυφεκιοφόρων των Ενόπλων Δυνάμεων της Δημοκρατίας της Αρμενίας στο Ελληνικό Τάγμα στο Κόσοβο στο πλαίσιο των επιχειρήσεων της KFOR». 
      Το Μνημόνιο αυτό έχει γίνει δεκτό κατά πλειοψηφία στη Διαρκή Επιτροπή και κρατείται για να συζητηθεί αργότερα κατά τη σημερινή συνεδρίαση. 
      Επανερχόμαστε στην ψήφιση στο σύνολο του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και λειτουργία των Οργανισμών Τοπικής Αυτοδιοίκησης πρώτου και δευτέρου βαθμού». 
      Ορίστε, κύριε Υπουργέ. Έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, θα ήθελα απλώς και μόνο να κάνω τις εξής έξι διορθώσεις στο κείμενο του νομοσχεδίου, οι οποίες είναι καθαρά τυπικές:
      Η πρώτη διόρθωση αφορά την περίπτωση γ της παραγράφου 2 του άρθρου 3, όπου οι λέξεις «κρατικά και ιδιωτικά πιστωτικά ιδρύματα» απαλείφονται, γιατί μιλάμε για φυσικά ή νομικά πρόσωπα και εννοείται ότι είναι περιττό. 
      Δεύτερον, στο τρίτο εδάφιο της παραγράφου 1 του άρθρου 5 μετά τις λέξεις «της Επιτροπής» απαλείφεται η τελεία και οι λέξεις «Με την ίδια απόφαση» αντικαθίστανται από τη λέξη «και». Είναι καθαρά αναδιατύπωση.
      Τρίτη παρατήρηση. Στο δεύτερο εδάφιο της περίπτωσης γ της παραγράφου 6 του άρθρου 25 μετά τις λέξεις «Μετά την έκδοση της» προστίθενται οι λέξεις «απόφασης της».
      Τέταρτη παρατήρηση. Στο πρώτο εδάφιο της πρώτης παραγράφου του άρθρου 29 οι λέξεις «το άρθρο 25 του ν. 2739/1999» αντικαθίστανται από τις λέξεις «το άρθρο 9 παρ. 3 του ν. 2880/2001».
      Πέμπτη παρατήρηση. Στην περίπτωση α της παραγράφου 5 του άρθρου 34 οι λέξεις «ο σύζυγος» αντικαθίστανται από τις λέξεις «οι σύζυγοι». Στην περίπτωση β της ίδιας παραγράφου οι λέξεις «του ίδιου ή του συζύγου» αντικαθίστανται από τις λέξεις «των συζύγων».
      Στην περίπτωση γ΄ της ίδιας παραγράφου μετά τις λέξεις «οι γονείς» οι λέξεις «του ίδιου ή τους συζύγου» αντικαθίστανται από τις λέξεις «των συζύγων» και στη συνέχεια οι λέξεις «του ίδιου ή του συζύγου», που έπονται της λέξης «τέκνα», αντικαθίστανται από τη λέξη «αυτών».
      ΠΡΟΕΔΡΟΣ (Άννα Μπενάκη-Ψαρούδα): Στο άρθρο 34 ήσαν αυτά όλα, κύριε Υπουργέ, έτσι;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι, στο άρθρο 34.
      Η έκτη παρατήρηση: στην αντικαθιστώμενη από την παράγραφο 12 του άρθρου 35 περίπτωση γ i, οι λέξεις «έως και» αντικαθίστανται –για να είμαστε πιο ακριβείς- από τους αριθμούς «2, 3, 6, 10, 12».
      Ευχαριστώ πολύ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, τίθεται σε ψηφοφορία το νομοσχέδιο.
      Ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και λειτουργία των Οργανισμών Τοπικής Αυτοδιοίκησης Πρώτου και Δευτέρου Βαθμού».
      Ερωτάται το Σώμα: Γίνεται δεκτό το νομοσχέδιο και στο σύνολο, ως διενεμήθη με τις φραστικές και νομοτεχνικές διορθώσεις του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία, με τις νομοτεχνικές και φραστικές διορθώσεις του  κυρίου Υπουργού.
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και λειτουργία των Οργανισμών Τοπικής Αυτοδιοίκησης πρώτου και δευτέρου Βαθμού» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς παρεσχέθη η ζητηθείσα εξουσιοδότηση.
      Εισερχόμαστε στο νομοσχέδιο του Υπουργείου Ανάπτυξης:
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης».
      Κυρίες και κύριοι συνάδελφοι, η Διάσκεψη των Προέδρων έχει αποφασίσει η συζήτηση του νομοσχεδίου να γίνει σε τρεις συνεδριάσεις, μία επί της αρχής και δύο επί των άρθρων.
      Το λόγο έχει η εισηγήτρια της Πλειοψηφίας, η συνάδελφος κ. Σοφία Βούλτεψη.
      ΣΟΦΙΑ ΒΟΥΛΤΕΨΗ: Ευχαριστώ, κυρία Πρόεδρε.
      Κυρίες και κύριοι συνάδελφοι, όλοι γνωρίζουμε ότι η οικονομία μας εδώ και πολλά χρόνια αντιμετωπίζει σοβαρό πρόβλημα ανταγωνιστικότητας. Στην Επιτροπή Παραγωγής και Εμπορίου είχαμε την ευκαιρία να συζητήσουμε το πρόβλημα, κατά την άποψή μου λιγότερο απ’ όσο η κρισιμότητα των περισσοτέρων θεμάτων επέβαλε, και εν πολλοίς συμφωνήσαμε για την ανάγκη να λάβουμε άμεσα μέτρα. Τούτο συμπίπτει και με τη σαφή πρόθεση της Κυβέρνησης να λάβει συγκεκριμένα μέτρα. Στη Θεσσαλονίκη ο Πρωθυπουργός αναφέρθηκε με πολύ συγκεκριμένο τρόπο στην ανάγκη για ενίσχυση της ανταγωνιστικότητας της ελληνικής οικονομίας και το νομοσχέδιο που συζητούμε εδώ είναι το πρώτο από μια σειρά που το Υπουργείο Ανάπτυξης φέρνει στη Βουλή προς αυτήν την κατεύθυνση.
      Συμφωνούμε όλοι πως η έλλειψη ανταγωνιστικότητας πλήττει την επιχειρηματικότητα, οδηγεί σε απόγνωση τις ελληνικές επιχειρήσεις και στα γνωστά σε όλους μας «λουκέτα», προκαλεί απανωτά πλήγματα στις εξαγωγές μας, φέρνει ανεργία και φτώχεια, διευρύνει το χάσμα των ανισοτήτων, μας απομακρύνει από το στόχο της Λισσαβόνας, όπως είχε οριστεί το Μάρτιο του 2000 από το Ευρωπαϊκό Συμβούλιο, όταν αυτό ζήτησε τη μετεξέλιξη της ευρωπαϊκής οικονομίας στην πιο ανταγωνιστική του κόσμου, με σκοπό την αντιμετώπιση της ανεργίας και την εξασφάλιση ποιοτικής απασχόλησης για όλους.
      Στις διαπιστώσεις συμφωνούμε όλοι. Το πρόβλημα κατά τη γνώμη μας είναι πως παρά το γεγονός ότι εδώ και πολλά χρόνια τα στοιχεία και οι αριθμοί, που έρχονται από ελληνικούς και διεθνείς οργανισμούς, είναι απογοητευτικά, δεν είδαμε να λαμβάνονται μέτρα για σοβαρή και αποτελεσματική αντιμετώπιση του προβλήματος. Ουσιαστικά περιοριζόμασταν στις διαπιστώσεις και ζούσαμε στο πετσί μας τις συνέπειες. Μιλάμε για ανεργία, κυρίες και κύριοι συνάδελφοι. Και κάθε φορά που δίνεται στη δημοσιότητα μια καινούργια έκθεση, βλέπουμε τους ίδιους τίτλους στις εφημερίδες: Πρωταθλητές στην ανεργία, η ανεργία είναι γένους θηλυκού, θλιβερή πρωτιά ανεργίας στη Δυτική Μακεδονία, καλπάζει η κρυφή ανεργία, όνειρο απατηλό ο στόχος της Λισσαβόνας.
      Οι θέσεις εργασίας, όμως, συνδέονται άμεσα με την ανάπτυξη. Και η ανάπτυξη εξαρτάται άμεσα από το πόσο ανταγωνιστική είναι η οικονομία μας μέσα σε ένα εξαιρετικά ανταγωνιστικό διεθνές περιβάλλον. Αν ανατρέξει κανείς σε στοιχεία και εκθέσεις των τελευταίων χρόνων, θα δει ότι τα πράγματα δεν πηγαίνουν καλά εδώ και πολύ καιρό. Το 2002 οι εξαγωγές μας βρίσκονταν στο 7,4% του ΑΕΠ, το χαμηλότερο στον ΟΟΣΑ. Και το 2003 το έλλειμμα της ανταγωνιστικότητας, σύμφωνα με την έκθεση του ΙΟΒΕ, του Ινστιτούτου Οικονομικών και Βιομηχανικών Ερευνών, ήταν στο 15,6%, με αποτέλεσμα να βρεθούμε στην τελευταία θέση μεταξύ των χωρών της Ευρωπαϊκής Ένωσης.
      Το 2003 επίσης από την ετήσια έκθεση του Παγκόσμιου Οικονομικού Forum πληροφορηθήκαμε ότι η Ελλάς έπεσε από πλευράς ανταγωνιστικότητας κατά τέσσερις ακόμη θέσεις και βρέθηκε στην 35η, κάτω από τη Μαλαισία και πάνω από την Μποτσουάνα. Το Δεκέμβριο του 2003 είχαμε πέσει άλλες δύο θέσεις και βρεθήκαμε στην τριακοστή τρίτη. Σημειώστε ότι  το 2002 βρισκόμασταν στην εικοστή πρώτη θέση. Αυτό σημαίνει ότι η υποχώρηση έγινε μέσα σε χρόνο ρεκόρ.
      Μόλις πριν από λίγες μέρες και ενώ διαρκούσε η συζήτησή μας στην επιτροπή δόθηκε στη δημοσιότητα η έκθεση της «KANTOR» για την ανταγωνιστικότητα των ελληνικών επιχειρήσεων. Διαπιστώθηκε ξανά ότι η Ελλάδα διαχρονικά κατέχει την τελευταία θέση μεταξύ των δεκαπέντε χωρών της Ευρωπαϊκής ‘Ενωσης, διότι δεν είχαν μετρηθεί οι χώρες της διεύρυνσης. Αυτό σημαίνει χωρίς αμφιβολία ότι η είσοδος αυτών των χωρών πλέον στην Ευρωπαϊκή Ένωση δυσκολεύει την κατάσταση από πλευράς ανταγωνιστικότητας.
      Σύμφωνα με την έκθεση, σημαντικοί κλάδοι της ελληνικής οικονομίας όπως ο τουρισμός, η διαφήμιση, οι τηλεπικοινωνίες, το εμπόριο, οι μεταφορές, υστερούν από πλευράς ανταγωνιστικότητας. Στις μεταφορές η ανταγωνιστικότητα κινείται μεταξύ 0% και 1%, στον τουρισμό στο 9%, στη διαφήμιση στο 10%, στις τηλεπικοινωνίες στο 14%, στο εμπόριο στο 16%. Συνολικά το 55% των ελληνικών επιχειρήσεων που πραγματοποιούν ετήσια έσοδα μεγαλύτερα του 1,5 εκατομμυρίου ευρώ δεν είναι ανταγωνιστικές. Με λίγα λόγια πάνω από τις μισές ελληνικές επιχειρήσεις δεν μπορούν να σταθούν στη διεθνή αγορά. Αξίζει δε να αναφέρουμε ότι το 88,5% των διεθνώς ανταγωνιστικών ελληνικών επιχειρήσεων δεν έχουν εισαγάγει τις μετοχές τους στο Χρηματιστήριο, ενώ το 7% των μη ανταγωνιστικών έχουν εισαχθεί στο Χρηματιστήριο. Και να σκεφθεί κανείς ότι το σύνολο των εισηγμένων που συμπεριελήφθησαν στη συγκεκριμένη έρευνα ήταν 7,8% απόρροια και αυτό της ανωμαλίας που δημιουργήθηκε στο χώρο του Χρηματιστηρίου.
      Ανάλογη εικόνα, αγαπητές και αγαπητοί συνάδελφοι, επικρατεί και στο χώρο των ξένων επενδύσεων. Το 2002 η εισροή ξένων επενδύσεων στη χώρα μας μόλις που έφθασε τα 51 εκατομμύρια δολάρια. Μας ξεπέρασε η Λιβύη, κύριοι συνάδελφοι, με εισροές 86 εκατομμυρίων δολαρίων. Το 2003 σημειώθηκε νέα υποχώρηση της Ελλάδας και μάλιστα κατά δέκα θέσεις και με εισροή σαράντα επτά εκατομμυρίων δολαρίων βρεθήκαμε στην εκατοστή εικοστή έβδομη θέση μεταξύ εκατόν ενενήντα τριών οικονομιών δηλαδή κάτω από την Υεμένη, τη Γουινέα, και το Ομάν και πάνω από τη Ρουάντα. Τα στοιχεία είναι από την υποδιεύθυνση του ΟΗΕ για το εμπόριο και την ανάπτυξη και φαντάζομαι να μην τα αμφισβητεί κανείς.
      Από μια άλλη έκθεση, αυτή της ECONOMIST INTELLIGENCE UNIT που δημοσιεύθηκε το Μάρτιο του 2003 προκύπτει ότι μεταξύ είκοσι δύο ευρωπαϊκών χωρών η Ελλάδα κατέχει τη δέκατη όγδοη η θέση όσον αφορά στην προσέλκυση νέων επενδύσεων. Εξίσου απογοητευτικά είναι τα στοιχεία ερευνών σχετικά με τις πόλεις που περισσότερο ευνοούν την ανάπτυξη επιχειρηματικής δραστηριότητας. Η έρευνα που δόθηκε στη δημοσιότητα το Νοέμβριο του 2003 τοποθετούσε την Αθήνα στην τελευταία θέση των επιλογών ανωτέρων στελεχών πεντακοσίων ένα ευρωπαϊκών εταιρειών, από πλευράς ποιότητας ζωής των εργαζομένων, μόλυνσης του περιβάλλοντος, μεταφορές, τηλεπικοινωνίες, εξειδικευμένο προσωπικό, όπου κατέχουμε την τριακοστή την τελευταία θέση.
      Πρόσφατα δόθηκε στη δημοσιότητα η νέα έκθεση. Η έκθεση δόθηκε επίσης διαρκούσης της συζητήσεως στην επιτροπή και η μεταολυμπιακή Αθήνα μόλις που κατόρθωσε να ανέβει κατά μία θέση στη γενική κατάταξη από την τριακοστή στην εικοστή ενάτη, δηλαδή, με λίγα λόγια η τελευταία θέση απλώς έγινε προτελευταία. Προβλέπεται μάλιστα ότι στα προσεχή πέντε χρόνια μόνο δεκατρείς πολυεθνικές εταιρείες θα εγκατασταθούν στην Αθήνα, ενώ στη Μόσχα θα αντικατασταθούν σαράντα μία εταιρείες. Επιπλέον, στις χώρες της διεύρυνσης προβλέπεται να εγκατασταθεί σχεδόν πενταπλάσιος αριθμός επιχειρήσεων σε σχέση με τις υπόλοιπες ευρωπαϊκές πόλεις. Τα προβλήματα που και πάλι παρουσιάζει η Αθήνα είναι η δυσκολία πρόσβασης στις αγορές, ο μικρός αριθμός καταρτισμένων υπαλλήλων, το επίπεδο των τηλεπικοινωνιών το υφιστάμενο φορολογικό περιβάλλον για τις επιχειρήσεις, η ποιότητα για τους εργαζόμενους, το περιβάλλον, τα χρηματοδοτικά κίνητρα.
      Κυρίες και κύριοι συνάδελφοι, από τα παραπάνω καθίσταται σαφές ότι τα προβλήματα ανταγωνιστικότητας επενδύσεων και συνθηκών προσέλκυσης ξένων επιχειρήσεων έχουν απελπιστικά διογκωθεί τα τελευταία χρόνια. Σε όλα αυτά, πρέπει να προσθέσουμε και τα σοβαρά προβλήματα όσον αφορά στην απορρόφηση των κοινοτικών κονδυλίων. Πέρσι η ενδιάμεση έκθεση αξιολόγησης του Επιχειρησιακού Προγράμματος για την Ανταγωνιστικότητα (ΕΠΑΝ) έδειξε ότι οι περισσότεροι κοινοτικοί πόροι κατευθύνονταν στον τομέα των κατασκευών και όχι στις νέες τεχνολογίες ή στην μεταποίηση και πως στο σύνολο του ελληνικού Κοινοτικού Πλαισίου Στήριξης το παραγωγικό περιβάλλον απορροφούσε το 22% των συνολικών κοινοτικών πόρων, σε αντίθεση με το 30,5% της Ισπανίας και το 48,5% του ιταλικού νότου. Όσο για την απορρόφηση αυτού καθ’ εαυτού του επιχειρησιακού προγράμματος ανταγωνιστικότητας, που είναι το δεύτερο σε ύψος επιχειρησιακό πρόγραμμα του Γ΄ ΚΠΣ ύψους 6,4 δις ευρώ, το σύνολο της απορροφητικότητας ήταν χαμηλότερο του 15% και αυτή του πρώτου κύκλου με ημερομηνία ένταξης την 31η Ιουλίου του 2002 δεν ξεπέρασε το 6%.
      Το ΕΠΑΝ αποδείχθηκε πρωταθλητής και στην απώλεια κοινοτικών κονδυλίων. Πολύ χαμηλές ήταν και οι απορροφητικότητες και άλλων επιχειρησιακών προγραμμάτων, όπως αυτό της προώθησης της επιχειρηματικότητας και προσαρμοστικότητας των νέων που βρέθηκε στο 8%, της προώθησης και βελτίωσης της επαγγελματικής κατάρτισης και παροχής συμβουλών που βρέθηκε στο 4%, της βελτίωσης του επιχειρηματικού κλίματος που βρέθηκε στο 5%.
      Πολύ χαμηλή ήταν και η απορροφητικότητα διαφόρων περιφερειακών επιχειρησιακών προγραμμάτων. Το ίδιο παρατηρείται και στο πρόγραμμα «Κοινωνία της πληροφορίας» που αν και στον πέμπτο χρόνο υλοποίησής του, μετά βίας ξεπερνούσε, χωρίς την προκαταβολή, το 12%.
      Το μερίδιο των προϊόντων υψηλής τεχνολογίας στις εξαγωγές της ελληνικής βιομηχανίας παραμένει από το 1998 σε επίπεδο κάτω του 8%. Ένα στα δύο αγροτικά και βιομηχανικά προϊόντα που αγοράζουμε, είναι εισαγόμενο, ενώ οι εξαγωγές ως προς το ΑΕΠ μειώνονται τελευταία και σε απόλυτους αριθμούς.
      Κυρίες και κύριοι συνάδελφοι, όλα τα παραπάνω είναι απολύτως βέβαια και επιβεβαιωμένα και ουδείς τα αμφισβητεί. Επίσης όλα τα παραπάνω είναι υπεραρκετά για να κατανοήσουμε τα αίτια της ανεργίας, φανερής και κρυφής. Και βέβαια είναι υπεραρκετά για να κατανοήσουμε τους λόγους που ανάγκασαν πολλές ελληνικές επιχειρήσεις να βάλουν λουκέτο, κάτι που συνέβαινε επί σειρά ετών και έφθασε σε εκρηκτικά σημεία την άνοιξη του 2003, όταν έκλεισε το εργοστάσιο της «PALCO».
      Οι διαπιστώσεις δεν έγιναν για πρώτη φορά από τη δική μας κυβέρνηση. Αλλά η συστηματική αποβιομηχάνιση της χώρας και τα λουκέτα συνέβαιναν μέσα σ’ ένα κλίμα σιωπής και παραπληροφόρησης, αν και επί χρόνια, τουλάχιστον από το 1983 και οπωσδήποτε μετά το 1996, οι επιχειρήσεις ουσιαστικά μεταφέρονταν εκτός Ελλάδος και χάνονταν χιλιάδες θέσεις εργασίας.
      Διαπιστώσεις έκανε και το μη θεσμοθετημένο μέχρι σήμερα Συμβούλιο Ανταγωνιστικότητας και Ανάπτυξης, καθώς και πολλοί ελληνικοί και διεθνείς οργανισμοί. Τα αίτια αναφέρονταν πάντα ρητά και είχαν να κάνουν με την έλλειψη διαφάνειας, τη διαφθορά, την πολυπλοκότητα του φορολογικού συστήματος, τους υψηλούς φορολογικούς συντελεστές, τη γραφειοκρατία, την πολυνομία κλπ. Παρ’ όλα αυτά, δεν λαμβάνονταν συγκεκριμένα μέτρα για την αντιμετώπιση της κατάστασης, ή εν πάση περιπτώσει, τα μέτρα αναγγέλλονταν αλλά δεν εφαρμόζονταν ή τα μέτρα δεν ήταν προς τη σωστή κατεύθυνση.
      ΄Ηδη, από τον περασμένο Ιούνιο ο Υπουργός Ανάπτυξης έχει ανακοινώσει νομοθετική δράση υπέρ της ανταγωνιστικότητας. Το πρώτο από σειρά νομοσχεδίων είναι αυτό που συζητάμε σήμερα και αφορά στη σύσταση Εθνικού Συμβουλίου Ανταγωνιστικότητας και Ανάπτυξης. Μέχρι σήμερα το Συμβούλιο αυτό δεν αποτελούσε επίσημα θεσμοθετημένο όργανο, δεν εντασσόταν σε συγκεκριμένο νομικό πλαίσιο, η λειτουργία του βασιζόταν σε ένα είδος διοικητικής πρακτικής, ήταν δηλαδή διοικητικό όργανο που είχε συσταθεί με υπουργική απόφαση. Αυτό σημαίνει ότι ο ρόλος του ήταν συστηματικά και υποβαθμισμένος και περιορισμένος. Με το παρόν σχέδιο νόμου, αναβαθμίζεται σε ανώτατο γνωμοδοτικό όργανο, με σκοπό τη δημιουργία ενιαίας εθνικής πολιτικής ανταγωνιστικότητας.
      Επίσης, με απόφαση του Υπουργού, συγκροτείται μόνιμη επιτροπή σε επίπεδο γενικών γραμματέων των Υπουργείων που εμπλέκονται στα θέματα της ανταγωνιστικότητας. Και με την προσθήκη του Υπουργείου Ναυτιλίας που έγινε κατά τη συζήτησή μας στην επιτροπή, τα Υπουργεία αυτά έφθασαν αισίως τα εννέα.
      Παράλληλα, στο Συμβούλιο μετέχουν και όλοι οι εμπλεκόμενοι στην ανάπτυξη της οικονομίας, της γνώσης, και της κοινωνικής συνοχής φορείς. Πρόκειται για μια ευρύτατη συμμετοχή που κατά τη γνώμη μας θα απεμπλέξει το Συμβούλιο από το στενό πλαίσιο της εκτελεστικής εξουσίας και θα διευκολύνει την έκφραση γνώμης σε όσον το δυνατόν περισσότερους φορείς. Θα δώσει επίσης την ευκαιρία συμμετοχής σε γνωμοδοτήσεις και επίσης -το πολύ σημαντικό- όλοι αυτοί που θα μετέχουν, θα έχουν στη διάθεσή τους αξιόπιστες πληροφορίες και θα είναι άνθρωποι με μεγάλη εμπειρία και πολύ διακεκριμένοι.
      Το Συμβούλιο θα αποτελέσει συμβουλευτικό όργανο του Υπουργείου Ανάπτυξης μέσω των θεσμοθετημένων οργάνων του, που είναι η Επιτροπή Εμπειρογνωμόνων και η Διεύθυνση Προώθησης της Ανταγωνιστικότητας. Αποστολή τους δεν θα είναι μόνο η συστηματική συλλογή στοιχείων και πληροφοριών και η επεξεργασία τους. Αποστολή τους θα είναι ο μετασχηματισμός των εισηγήσεων σε γνωμοδοτήσεις, ενώ προβλέπεται η προώθηση αυτών των γνωμοδοτήσεων να φθάνει σε ανώτατο επίπεδο, μέσω του Υπουργού Ανάπτυξης στον Πρωθυπουργό.
      Αυτό σημαίνει ότι η ροή των πληροφοριών και οι γνωμοδοτήσεις θα αποτελούν πλέον αντικείμενο έρευνας για ένα μόνιμο εθνικό στόχο όπου θα εντάσσονται οι προσπάθειες των πολλών και δεν θα περιορίζεται ούτε θα εξαρτάται από τη βούληση ενός Υπουργείου ή ενός μόνο πολιτικού προσώπου. 
      Στις αρμοδιότητες του Συμβουλίου πρέπει να προσθέσω -θα το έχετε δει- ότι περιλαμβάνεται και η παρακολούθηση εφαρμογής των προτεινομένων μέτρων. Θα υπάρχει βραχυπρόθεσμη δράση για άμεση λύση των προβλημάτων, μεσοπρόθεσμη για την παρακολούθηση των κοινοτικών κονδυλίων και μακροπρόθεσμη για τον γενικότερο σχεδιασμό της αναπτυξιακής κατεύθυνσης της χώρας.
      Με λίγα λόγια, αυτό το Συμβούλιο θα ασχολείται και με τα άμεσα προβλήματα και δεν θα ασχολείται μόνο με τη χάραξη μακρόπνοων πολιτικών. Εξασφαλίζεται επίσης το υψηλό επίπεδο των μελών του. Πιστεύουμε ότι ακριβώς λόγω του υψηλού επιπέδου των μελών του θα προκύψει η ευέλικτη λειτουργία του.
      Αξίζει να σημειώσουμε την πρόνοια για τις αποζημιώσεις στα μέλη του Συμβουλίου, γιατί εμείς πιστεύουμε ότι κάθε τι πρέπει να γίνεται επαγγελματικά και δεν πρέπει να αποτελεί αντικίνητρο η χαμηλή συμμετοχή από πλευράς αποζημιώσεων. Θυμίζω επιγραμματικά ότι το 2005 ορίζεται ως έτος ανταγωνιστικότητας, ενώ ιδρύονται και Ακαδημία Επιχειρηματικότητας και Ευρωπαϊκό Αναπτυξιακό Ινστιτούτο.
      Κυρίες και κύριοι συνάδελφοι, θέλω να σας πω ότι ιδιαίτερη σημασία δίνουμε στο άρθρο 9, δια του οποίου επιβάλλεται η διαφάνεια με τον έλεγχο από το Ελεγκτικό Συνέδριο όλων των συμβάσεων που εντάσσονται στο ΕΠΑΝ. Είναι ανάγκη -αυτό θα ισχύσει σύμφωνα με το νομοσχέδιο και αναδρομικά- να γίνεται αυτός ο έλεγχος, διότι στο παρελθόν ακριβώς επειδή υπήρχε διχογνωμία σχετικά με το αν είναι υποχρεωτικός ο έλεγχος ή όχι, τελικά χρειάστηκε να επιστρέψουμε χρήματα στην Ευρωπαϊκή Ένωση, τα οποία είχαν δοθεί από το Β΄ Κοινοτικό Πλαίσιο Στήριξης.
      Η Κυβέρνηση πιστεύει ότι η διαφθορά και η κατασπατάληση των εθνικών κοινοτικών πόρων διογκώνει την παραοικονομία, γι’ αυτό το άρθρο αυτό έχει σκοπό να ενισχύσει τα θέματα της διαφάνειας. Σας λέω εν τάχει ότι στο παρόν νομοσχέδιο υπάρχει και η προσθήκη για τα δίδακτρα των ιδιωτικών εκπαιδευτηρίων. Έγινε στην επιτροπή πολύ μεγάλη συζήτηση, κατά τη γνώμη μου μεγαλύτερη απ’ ότι χρειαζόταν.
      Η Κυβέρνηση πιστεύει, όπως και όλοι μας, ότι το πρόβλημα αντιμετωπίζεται με ένα δίκαιο σύστημα, διότι το πλαφόν που επέβαλλαν οι προηγούμενες κυβερνήσεις ήταν καθαρά προσχηματικό. Τα ιδιωτικά εκπαιδευτήρια έβρισκαν άλλους τρόπους για να αυξάνουν τα δίδακτρα, μέσω επιπλέον μαθημάτων, τα οποία επιβάλλονταν, δηλαδή δεν ήταν προαιρετικά, ήταν υποχρεωτικά. Επιπλέον πολλές φορές τα δίδακτρα αυξάνονταν ακόμη και κατά 20% ή και παραπάνω.
      Τελειώνω, κύριοι συνάδελφοι, λέγοντας ότι έχω την πεποίθηση πως το παρόν νομοσχέδιο διαπνέεται από μια υψηλή δημοκρατικότητα και κατάργηση του συγκεντρωτισμού. Πιστεύω ότι η ευρεία συμμετοχή αυτήν την έννοια έχει και θεωρώ ότι ένα όργανο στο οποίο θα μετέχουν τόσο πολλοί χρήσιμοι άνθρωποι και θα λένε τη γνώμη τους είναι βέβαιο ότι θα μπορεί να καθοδηγήσει τα βήματά μας σε έναν τόσο κρίσιμο τομέα όπως είναι ο τομέας της ανταγωνιστικότητας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, κατά τη συζήτηση του νομοσχεδίου αυτού Κοινοβουλευτικός Εκπρόσωπος του Κομμουνιστικού Κόμματος Ελλάδος ορίζεται, από τον κ. Ορέστη Κολοζώφ, ο συνάδελφος κ. Άγγελος Τζέκης.
      Επίσης, ο Πρόεδρος του Συνασπισμού Ριζοσπαστικής Αριστεράς κ. Νίκος Κωνσταντόπουλος ορίζει ως ειδικό αγορητή στο νομοσχέδιο αυτό τον Βουλευτή κ. Αθανάσιο Λεβέντη.
      Το λόγο τώρα έχει ο εισηγητής του ΠΑΣΟΚ κ. Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, με το συζητούμενο νομοσχέδιο επικυρώνεται νομοθετικά η απόφαση 5652/02 του Υπουργού Ανάπτυξης, με την οποία συγκροτήθηκε το Εθνικό Συμβούλιο Ανταγωνιστικότητας και Ανάπτυξης, διευρύνεται η σύνθεσή του, καθιερώνεται το έτος 2005 σαν έτος ανταγωνιστικότητας, ιδρύεται η Ακαδημία Ανταγωνιστικότητας και το Ευρωπαϊκό Αναπτυξιακό Ινστιτούτο, ρυθμίζονται ζητήματα ελέγχου νομιμότητας συμβάσεων του Γ΄ Κοινοτικού Πλαισίου Στήριξης, παρατείνεται η ισχύς λειτουργίας της «ΛΑΡΚΟ» και απελευθερώνονται τα δίδακτρα στα ιδιωτικά εκπαιδευτήρια.
      	Είναι γνωστό ότι τα τελευταία χρόνια όλο και περισσότερο συζητείται το θέμα της ανταγωνιστικότητας των ελληνικών προϊόντων και της οικονομίας. Ιδιαίτερα μετά την ένταξή μας στην Οικονομική και Νομισματική Ένωση και την απόκτηση του ισχυρού ευρώ μόνιμη πρέπει να είναι η επιδίωξη να ξεπεράσουμε τις αδυναμίες της οικονομίας μας και να επικρατήσουμε σαν χώρα των συνεταίρων μας σ’ ένα πολύ δύσκολο στίβο, αυτόν της κοινής αγοράς των ανοιχτών οριζόντων.
      Εξάλλου, δεν νομίζω ότι μπορεί να διαφωνήσει κανείς με την ικανότητα διατήρησης και βελτίωσης του βιοτικού επιπέδου της χώρας, την αναβάθμιση του επιχειρηματικού περιβάλλοντος, την ενίσχυση της απασχόλησης και την πραγματική συνοχή, την περιβαλλοντολογική προστασία και αναβάθμιση και τη διαρκή βελτίωση της παραγωγικότητας που συνθέτουν, σύμφωνα με το Εθνικό Συμβούλιο Ανταγωνιστικότητας και Ανάπτυξης, την ανταγωνιστικότητα.
      Η προσπάθεια δεν είναι εύκολη και χρειάζεται συστράτευση. Η ελληνική οικονομία και αγορά είναι ενταγμένη σε μια ανοιχτή και διεθνοποιημένη δομή, κάτω από τους όρους του ανταγωνισμού που δημιουργεί ο νέος διεθνής καταμερισμός του κεφαλαίου και της εργασίας. Διαμορφώνεται ως αυτόνομο συμπλήρωμα, αρμονικά ενταγμένο στην ευρωπαϊκή κατά κύριο λόγο και στην παγκόσμια αγορά. Μπορούμε και οφείλουμε να περιφρουρήσουμε τους τομείς της παραγωγής και τις αγορές που αποτελούν μια καινοτόμα, φυσική, ορθολογική, αναπτυξιακή επιλογή, που μας δίνουν φυσικό πλεονέκτημα στον ανταγωνισμό, όπως είναι, παραδείγματος χάρη, οι παραδοσιακές καλλιέργειες, τα βιολογικά και οικολογικά προϊόντα στον πρωτογενή τομέα, η μεταποιητική βιομηχανία που διασφαλίζει την ιδιοτυπία, την ποιότητα, τη μοναδικότητα του πιστοποιημένου ελληνικού προϊόντος, οι επενδύσεις στην εξειδικευμένη και υψηλή τεχνολογία, η ολική ποιότητα στην προσφορά και ανάπτυξη των υπηρεσιών. Όλα αυτά είναι κατευθυντήρια γραμμή και επιδίωξη που πρέπει να έχουμε για την ανάπτυξη ενός νέου προτύπου, που υπαγορεύει συγκεκριμένες προτεραιότητες και ιεραρχήσεις.
      	Σ’ αυτές τις ιεραρχήσεις μπορούμε να δούμε: Την κατάρτιση κι εκπαίδευση του ανθρώπινου δυναμικού, του πιο παραγωγικού και ανταγωνιστικού κεφαλαίου μας, που συνδέεται απευθείας με τις αναπτυξιακές ανάγκες και συμβάλλει στα ποιοτικά χαρακτηριστικά της ανάπτυξης και στην ανταγωνιστικότητα της οικονομίας. Την περιφερειακή συγκρότηση της χώρας μέσα από αναπτυξιακά παραγωγικά σχέδια με εξωστρεφή προσανατολισμό και με αντίστοιχη προσαρμογή, εξειδίκευση και κατεύθυνση των επενδυτικών κινήτρων κατά περιοχή. Την ολοκλήρωση της μεγάλης μεταρρύθμισης του αγροτικού τομέα μέσα στα πλαίσια της ευρύτερης ανασυγκρότησης της υπαίθρου και της παγκοσμιοποίησης του εμπορίου. Τη διεύρυνση της παραγωγικής βάσης στη βιομηχανία, τη μεταποίηση, τις μικρομεσαίες επιχειρήσεις, με έμφαση στις επιχειρήσεις υψηλής τεχνολογίας. Τη διαμόρφωση συνθηκών ολικής ποιότητας σ’ όλο το πλέγμα παροχής υπηρεσιών, με έμφαση στην τουριστική ανάπτυξη. Την ενίσχυση των εθνικών πρωτοβουλιών, δημόσιων και ιδιωτικών, στους σύγχρονους και κρίσιμους ανταγωνιστικούς τομείς της ενέργειας, των τηλεπικοινωνιών, των μεταφορών, των διεθνικών δικτύων, μέσα από συνθήκες προϊούσας απελευθέρωσης των αγορών. Την ολοκλήρωση των εθνικών υποδομών για την Ελλάδα του 21ου αιώνα, υποδομές που είχαν μια τεράστια ανάπτυξη επί των ημερών της κυβέρνησης του ΠΑΣΟΚ.
      Στα πλαίσια αυτά είναι απαραίτητες οι διαρθρωτικές αλλαγές που να διατηρούν και να ξεπερνούν τους ρυθμούς ανάπτυξης του ΑΕΠ, που διατηρήθηκε όλα αυτά τα τελευταία χρόνια σε υψηλότατους ρυθμούς, αμέσως μετά την Ιρλανδία, μέσα στις δεκαπέντε χώρες της Ευρωπαϊκής Ένωσης, πράγμα που δείχνει ότι σταδιακά και σταθερά είχαμε αύξηση των δεικτών της ανταγωνιστικότητας. Επίσης, είναι απαραίτητη η απελευθέρωση της επιχειρηματικότητας από τα βαρίδια που την καθηλώνουν κι ο οικολογικός προσανατολισμός της παραγωγής με στροφή στο μεσογειακό τύπο διατροφής, φυσικό κλιματολογικό πλεονέκτημα της χώρας, όπως επίσης και η ορθολογική διαχείριση των περιβαντολογικών πόρων.
      Στόχος θα πρέπει να είναι μια οικονομία που στον κόσμο των ανοιχτών συνόρων παράγει ευημερία και την μοιράζει δίκαια, μια οικονομία που αντί να μάχεται για να επιβιώσει, να διεκδικεί δυναμικά τη θέση της ανάμεσα στους ισχυρούς, μια οικονομία που δεν αφήνει καμία Ελληνίδα και κανέναν Έλληνα ανίσχυρο και ανασφαλή στο περιθώριο, μια κοινωνία που υποστηρίζει τη γνώση και που υποστηρίζεται από αυτήν, που προωθεί και προχωρεί διαρκώς σε διαρθρωτικές αλλαγές αξιοποιώντας τα θετικά της παγκοσμιοποίησης και αντιστεκόμενη στα αρνητικά, χωρίς λάβαρα δονκιχωτισμού και στείρας άρνησης. Μια οικονομία που αξιοποιεί τη νέα μεγάλη διεύρυνση της Ευρωπαϊκής Ένωσης με εξωστρέφεια και δυναμική εντός και εκτός των συνόρων, ιδιαίτερα στην περιοχή μας, που αξιοποιεί την επόμενη ημέρα της Ολυμπιάδας, την επόμενη ημέρα της ειρήνης και της συνεργασίας στη Βαλκανική, την επόμενη ημέρα της επίλυσης των προβλημάτων στην Νοτιοανατολική Μεσόγειο και στη Μέση Ανατολή. Μια οικονομία απαλλαγμένη από το βρόγχο των δαπανηρών εξοπλισμών, που εξοικονομεί πόρους για την παραγωγική ανασυγκρότηση, την κοινωνική πολιτική και την παιδεία.
      Στόχος μας πρέπει να είναι μια σύγχρονη, μια καινοτόμα επιχειρηματικότητα που να φέρνει νέες δυνάμεις στο προσκήνιο επιχειρηματικής δράσης, νέους τομείς, νέες πρωτοβουλίες, επιχειρήσεις που να παράγουν δημιουργική απασχόληση, που να επικεντρώνονται στην αλυσίδα της ολικής ποιότητας στην παραγωγή των προϊόντων και στην προσφορά των υπηρεσιών, που να κατακτούν και να δημιουργούν νέες αγορές, που να είναι κοινωνικά και περιβαλλοντολογικά ευαίσθητες, που να κοιτάζουν εκτός των τειχών και ως εξαγωγείς και ως επενδυτές, επιχειρήσεις που να μετατρέπουν την Ελλάδα σε επιχειρηματικό, ενεργειακό, επικοινωνιακό, μεταφορικό κέντρο, σε αναπτυξιακή γέφυρα προς την ευρύτερη περιοχή, επιχειρήσεις που κερδίζουν σε ένα καθαρό, νέο αντιγραφειοκρατικό ρυθμιστικό πλαίσιο κανόνων της αγοράς, παράγοντας υπεραξία από την καινοτομία, τη νέα τεχνολογία, τη διορατικότητα και τη φαντασία, όχι από τους χαμηλούς μισθούς και την απαξιωμένη εργασία.
      Σε αντιστάθμισμα η πολιτεία οφείλει μέσα από σειρά δημόσιων πολιτικών να διασφαλίσει περιβάλλον οικονομικής σταθερότητας μόνιμων επενδυτικών κανόνων που να καταπολεμούν τη γραφειοκρατία και να αποκεντρώνουν τις επενδύσεις, απαλλαγή της επιχειρηματικής δραστηριότητας από τα φορολογικά, τραπεζικά και κρατικά βαρίδια που την καθηλώνουν.
      Μ’ αυτές τις σκέψεις δεν θα είμαστε αντίθετοι με τη νομοθετική επικύρωση του Εθνικού Συμβουλίου Ανταγωνιστικότητας και Ανάπτυξης όπως και στη διεύρυνση της συμμετοχής με κυβερνητικά στελέχη από άλλα Υπουργεία καθώς  και τον Οικονομικό Σύμβουλο του Πρωθυπουργού, προκειμένου να είναι πιο αποτελεσματικό το έργο του. Πλην όμως, στο νομοσχέδιο προστέθηκε διάταξη με την οποία απελευθερώνονται τα δίδακτρα από το σχολικό έτος 2005-2006, αυξάνονται τουλάχιστον κατά 7,85% για το τρέχον σχολικό έτος 2004-2005 και καθιερώνεται τύπος αυτόματης τιμαριθμικής αναπροσαρμογής για τα επόμενα χρόνια.
      Με την ενέργεια της αυτή η Κυβέρνηση έχασε την αίσθηση του μέτρου. Ενώ είχε κάνει την ακρίβεια προπαγανδιστικό της εργαλείο για να υφαρπάξει την ψήφο και την εμπιστοσύνη του λαού, μετά τις εκλογές παρακολουθεί σε πολλές περιπτώσεις αμήχανη τις δυνάμεις της αγοράς να προσφέρουν σ’ όλο και υψηλότερες τιμές προϊόντα και υπηρεσίες.
      Η κατάσταση στην αγορά έχει ξεφύγει από κάθε έλεγχο. Έτσι ενώ μεταξύ των δέκα πέντε είμαστε προτελευταίοι στους μισθούς και στις συντάξεις, είμαστε μεταξύ των πρώτων στην ακρίβεια. Τα ολιγοπώλια δρουν ανεξέλεγκτα και παρουσιάζεται το φαινόμενο τα στάρια να μένουν απούλητα, γιατί οι αλευροβιομήχανοι προσφέρουν τιμές κατά 40% χαμηλότερες, ενώ οι τιμές στα άλευρα και στο ψωμί αυξάνονται. Οι ρυζοπαραγωγοί σήμερα παρατάχθηκαν στον κόμβο των Μαλγάρων, γιατί οι έμποροι προσφέρουν 50% τιμές χαμηλότερες. Την ίδια στιγμή το ρύζι στα σούπερ μάρκετ πωλείται σε τιμή -σύμφωνα με χθεσινή ανακοίνωση του ΙNΚΑ- κατά 68,70% περισσότερο από πέρυσι. Παρόμοια φαινόμενα συναντάμε και σε άλλα είδη πρώτης ανάγκης όπως τα γαλακτοκομικά και τα εμφιαλωμένα. 
      Έπρεπε να φθάσουμε στο διεθνή διασυρμό με την αισχροκέρδεια του 500% και 600% των κυλικείων των αεροδρομίων, προκειμένου η Κυβέρνηση να υιοθετήσει τις αγορανομικές διατάξεις της εποχής Κουλούρη, που τόσο είχε πολεμήσει και να τις εφαρμόσει.
      Η κατάσταση έχει ξεφύγει από κάθε έλεγχο. Σε πρόσφατη έκθεση της Ευρωπαϊκής Ένωσης για την ακρίβεια που παρέλαβε ο κ. Σιούφας στις Βρυξέλλες την περασμένη εβδομάδα, διαπιστώνεται ότι τα μικρά μπακάλικα έχουν σε πολλά προϊόντα μικρότερες τιμές από τις μεγάλες αλυσίδες σούπερ μάρκετ, αποκαλύπτοντας την ύπαρξη εναρμονισμένων πρακτικών.
      Σύμφωνα με χθεσινές ανακοινώσεις του ΙΝΚΑ, η τιμοληψία του Σεπτεμβρίου 2004 σε σαράντα βασικά προϊόντα σούπερ μάρκετ που έγιναν σε δέκα πόλεις της χώρας και σε πενήντα σημεία πώλησης έδειξε μέση αυξητική μεταβολή 8,5%. Επίσης έδειξε ότι το ελάχιστο αναγκαίο εισόδημα για την αξιοπρεπή διαβίωση μιας τετραμελούς οικογένειας -χωρίς έξοδα ενοικίου και απόσβεση της αγοράς κατοικίας- υπερβαίνει πλέον τα 1.960 ευρώ από τα 1.701 του 2003 παρουσιάζοντας μεταβολή 15,22%.
      Η απάντηση σ’ αυτήν την κατάσταση δεν μπορεί να είναι ήπια προσαρμογή στη λιτότητα που προβλέπει το προσχέδιο του προϋπολογισμού, λιτότητα για τους πολλούς και των αυξήσεων για τους λίγους. Δεν μπορεί να είναι η αύξηση των έμμεσων φόρων ούτε η νομοθέτηση αυξήσεων των διδάκτρων πολύ πάνω από τον πληθωρισμό, αφού αποτελεί κακό προηγούμενο και λάθος μήνυμα στην αγορά.
      Κυρίες και κύριοι συνάδελφοι, η χώρα μας χρειάζεται μία κυβέρνηση παρούσα, ενεργούσα και όχι σκιαμαχούσα. Μία κυβέρνηση που να παρεμβαίνει και να διαμορφώνει τις εξελίξεις προς όφελος της χώρας και όχι προς ικανοποίηση και τέρψη των σκληροπυρηνικών οπαδών της. Μία κυβέρνηση που να προστατεύει το κύρος της χώρας και που δεν θα υποσκάπτει την αξιοπιστία της, όπως έπραξε με την απογραφή. Μία κυβέρνηση που διευρύνει την αξιοκρατία και δεν την περιορίζει στα στενά κομματικά πλαίσια. Μία κυβέρνηση που θεωρεί την παιδεία ύψιστο εθνικό στόχο και δεν την υποβιβάζει στο πεδίο των κομματικών πειραματισμών, προωθώντας τα δικά της παιδιά στις κρίσιμες θέσεις της διοικητικής πυραμίδας. Μία κυβέρνηση που πρέπει να προωθεί την ανάπτυξη και τις επενδύσεις και δεν αναστέλλει την εφαρμογή του αναπτυξιακού νόμου. Μία κυβέρνηση που αντί να επικυρώνει νομοθετικά τη λειτουργία του Εθνικού Συμβουλίου Ανταγωνιστικότητας και Ανάπτυξης, προωθεί τα ομόφωνα συμπεράσματά του, που έχουν καταγραφεί σε τόμους και έχουν διανεμηθεί και προφανώς έχει και η ηγεσία του Υπουργείου Ανάπτυξης. Χρειάζεται μία κυβέρνηση που να έχει όραμα για την Ελλάδα, σχέδιο και πυξίδα για το μέλλον της. Κάτι τέτοιο δεν συμβαίνει. Γι’ αυτό κιόλας καταψηφίζουμε την αρχή του νομοσχεδίου.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος κ. Άγγελος Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι συνάδελφοι, συζητάμε  ένα νομοσχέδιο για τη σύσταση Εθνικού Συμβουλίου για την ανταγωνιστικότητα και την ανάπτυξη. Βέβαια η Κυβέρνηση της Νέας Δημοκρατίας επαίρεται ότι είναι το πρώτο νομοσχέδιο από μία σειρά νομοσχεδίων που θα συμβάλει στην ουσιαστική ανταγωνιστικότητα και ανάπτυξη της χώρας.
      Το ζήτημα για μας είναι ότι η Κυβέρνηση γνωρίζει ότι υπήρχε πριν ένα συμβούλιο ανταγωνιστικότητας και ανάπτυξης που στηριζόταν σε υπουργικές αποφάσεις. Η μόνη διαφορά τώρα με τη νέα Κυβέρνηση είναι ότι θεσμοθετεί αυτό το Εθνικό Συμβούλιο και βάζει συγκεκριμένα πλαίσια λειτουργίας και κατευθύνσεις σ’ αυτό. Πιστεύω ότι το περιεχόμενό του είναι πολύ αποκαλυπτικό για το που κατευθύνεται και τι στοχεύει η Κυβέρνηση της Νέας Δημοκρατίας.
      Αλλά όμως, κυρίες και κύριοι Βουλευτές, θα πρέπει να τονίσουμε ιδιαίτερα -και το κάνει αυτό το Κομμουνιστικό Κόμμα Ελλάδας- ότι δεν πρωτοτυπεί η Νέα Δημοκρατία. Είναι οι γενικότερες κατευθύνσεις που μπαίνουν από την Ευρωπαϊκή Ένωση για την ανταγωνιστικότητα και την ενίσχυση της επιχειρηματικότητας. Άρα, το ζήτημα για μας είναι ότι πρέπει να κάνουμε μία σύντομη αναδρομή στο παρελθόν. Δηλαδή, η Συνθήκη του Μάαστριχτ το 1993 που καθιέρωνε τις τέσσερις ελευθερίες -του κεφαλαίου, των εμπορευμάτων, των υπηρεσιών και του εργατικού δυναμικού- είχε ως κύριο στόχο την ενίσχυση της ανταγωνιστικότητας και βέβαια της ανάπτυξης. Εκεί μέσα περιλαμβανόταν και η Λευκή Βίβλος που έλεγε συγκεκριμένα μέτρα για την ανάπτυξη και την επιχειρηματικότητα, πάντα βέβαια σε βάρος των εργαζομένων της Ευρωπαϊκής Ένωσης. Ακολούθησε η Σύνοδος Κορυφής του Λουξεμβούργου το 1997 και μετά ακολούθησε το Ευρωπαϊκό Συμβούλιο στη Λισσαβόνα το 2000 που έθεσε, αν θέλετε, και το πλαίσιο ανταγωνιστικότητας της οικονομίας της Ευρωπαϊκής Ένωσης, παγκόσμια, να γίνει ισχυρότερη με κύριο στόχο την ενίσχυση της επιχειρηματικότητας, της ανταγωνιστικότητας και βέβαια για όφελος της ανάπτυξης.
      Το ερώτημα που τίθεται από το Κομμουνιστικό Κόμμα Ελλάδας είναι συγκεκριμένο: Ανάπτυξη ναι, ανταγωνιστικότητα ναι, αλλά για ποιον; Εδώ τουλάχιστον, κυρίες και κύριοι Βουλευτές, είναι γνωστά τα αποτελέσματα των προηγούμενων κυβερνήσεων του ΠΑΣΟΚ, αλλά και της Νέας Δημοκρατίας, στο παρελθόν και τώρα. Κύριο στόχο βέβαια δεν έχουν την ανάπτυξη προς όφελος του εργαζόμενου λαού. Εκείνο που τους απασχολεί είναι η ενίσχυση της επιχειρηματικότητας και αυτό έχει γίνει ήδη σ’ ένα πολύ μεγάλο βαθμό. Έχουμε αλλεπάλληλα νομοσχέδια με φοροαπαλλαγές, με επιδοτήσεις, με επιδοτούμενα προγράμματα. Έχουμε απελευθέρωση των αγορών, ιδιωτικοποιήσεις των ΔΕΚΟ και άλλων ευαίσθητων τομέων, όπως είναι αυτός της υγείας ή της παιδείας.
      Επίσης έχουμε σοβαρές αλλαγές στις εργασιακές σχέσεις, έχουμε τη μερική απασχόληση. Στην ουσία, δηλαδή, έχουμε τη μείωση της εργατικής δύναμης. Έχουμε την αύξηση των ορίων συνταξιοδότησης, τη μείωση των συντάξεων. Έχουμε ακριβώς την αύξηση της ακρίβειας που «ροκανίζει» ακόμη και αυτά τα μικρά εισοδήματα του εργαζόμενου λαού. Έχουμε τη μεγάλη αντίθεση πλούτου και φτώχειας, γιατί όλα αυτά τα προγράμματα για την ανάπτυξη και την επιχειρηματικότητα έφερναν ως δικαιολογία ότι εδώ δήθεν θα χτυπήσουμε τη φτώχεια. Βέβαια βλέπουμε ότι αυτό το χάσμα αντί να μικραίνει, μεγαλώνει. Αυτή η απόκλιση, δηλαδή, είναι ένα συγκεκριμένο γεγονός.
      Αιτιολογία αυτών, όπως είπα προηγούμενα, είναι ότι θα πρέπει να ενισχυθεί η κερδοφορία των επιχειρηματικών ομίλων του κεφαλαίου. Γιατί έτσι θα έχουμε επενδύσεις και μέσω των επενδύσεων βέβαια θα έχουμε αύξηση των θέσεων εργασίας. Ποια είναι η σκληρή πραγματικότητα για τον εργαζόμενο λαό; Όλοι λίγο- πολύ τη γνωρίζουμε. Παρά την αύξηση των κερδών -γιατί είμαστε πρώτοι στην κερδοφορία του κεφαλαίου μέσα στην Ευρωπαϊκή Ένωση και μέσω του Χρηματιστηρίου που άρπαξαν τρισεκατομμύρια δραχμές οι επιχειρηματικοί όμιλοι- η ανεργία αντί να μειώνεται, αυξάνεται και με την τελευταία απογραφή είναι 12%. Και αν υπολογίσετε όλους αυτούς που είναι σε προγράμματα κατάρτισης, επανακατάρτισης και στα προγράμματα STAGE, τότε μεγαλώνει ακόμη περισσότερο η ανεργία.
      Όσον αφορά βέβαια στην προσέλκυση επενδύσεων, αποδεικνύεται η σωστή θέση του Κομμουνιστικού Κόμματος Ελλάδος ότι το κεφάλαιο δεν έχει πατρίδα, γιατί το διεθνές μονοπωλιακό κεφάλαιο -και το ντόπιο κεφάλαιο- εκείνο το οποίο επιδιώκει είναι η μεγιστοποίηση του κέρδους και αφού ξεζουμίζει τον πλούτο και τις πλουτοπαραγωγικές πηγές ενός λαού, ενός κράτους, πηγαίνει εκεί που του εξασφαλίζουν με καλύτερους όρους, με καλύτερες προϋποθέσεις, δίνοντάς του ακόμη μεγαλύτερα προνόμια για να επενδύσει.
      Όσον αφορά βέβαια στο εάν είμαστε στην εκατοστή εικοστή εβδόμη θέση ως προς την προσέλκυση ξένων άμεσων επενδύσεων ή στην πεντηκοστή πρώτη ως προς τις εξαγωγές των επενδύσεων, επειδή άκουσα και την εισηγήτρια της Νέας Δημοκρατίας που έκανε σύγκριση με τη Μαλαισία ή άλλες χώρες και κράτη, το ζήτημα είναι ότι και σε εκείνους μπορεί να υπάρχει αύξηση των επενδύσεων αλλά δεν γίνεται, όμως, προς όφελος των λαών. Εκεί ακριβώς είναι που μαστίζεται περισσότερο ο εργαζόμενος λαός και κάθε λαός βέβαια που δέχεται με τα ιδιαίτερα αυτά προνόμια τις επενδύσεις.
      Το ζήτημα που παρατηρούμε είναι ότι δίνουμε και εκατόν ογδόντα δισεκατομμύρια δραχμές μέσω του περίφημου Προγράμματος Ανασυγκρότησης των Βαλκανίων -που συμφώνησαν βέβαια το ΠΑΣΟΚ και η Νέα Δημοκρατία και ο Συνασπισμός- για ν’ ανασυγκροτήσουμε τα Βαλκάνια. Αυτό δεν το κάνουμε βέβαια μ’ έναν τρόπο που θα είναι προς όφελος του δικού μας λαού και των λαών αυτών των χωρών-κρατών, αλλά για την καταλήστευση και εκεί των πλουτοπαραγωγικών πηγών.
      Εξάλλου ένα επιχείρημα το οποίο αποδεικνύει αυτήν ακριβώς τη στάση και τη θέση του Κομμουνιστικού Κόμματος Ελλάδος ότι στα πλαίσια της Οικονομικής Νομισματικής Ένωσης δεν ωφελήθηκε η δική μας η χώρα, είναι το εμπορικό ισοζύγιο το οποίο είναι ελλειμματικότατο. Αν θέλετε συγκεκριμένα, στο αγροτικό εμπορικό ισοζύγιο εκεί που ήμασταν πλεονασματικοί, είμαστε αρνητικότατοι. Δίνουμε κάθε χρόνο περίπου επτακόσια δισεκατομμύρια για να φέρουμε στη χώρα μας προϊόντα που παράγει η χώρα μας.
      Απευθύνομαι βέβαια προς το ΠΑΣΟΚ λέγοντάς του ότι πολύ αργά θυμήθηκε τους αγρότες που βγήκαν στο δρόμο των Μαλγάρων και αναφέρομαι στους ορυζοπαραγωγούς.
      Να μην ξεχνάμε ότι δέκα χρόνια οι αγρότες είναι συνεχώς στους δρόμους και βέβαια, αντί να αντιμετωπίσουν το ενδιαφέρον των κυβερνήσεων του ΠΑΣΟΚ, αντιμετώπιζαν τα ΜΑΤ και αν θέλετε, τις δικαστικές διώξεις και μέχρι και τώρα σέρνονται στα δικαστήρια για τους αγώνες που έκαναν εκεί.
      Επομένως και το ΠΑΣΟΚ και η Νέα Δημοκρατία έχουν ταυτόσημη πολιτική και δεν επιτρέπεται πολιτική δημαγωγίας τουλάχιστον σ’ αυτήν την Αίθουσα, γιατί οι αγρότες που είναι στα Μάργαρα ήταν εκεί και πριν από πέντε και έξι χρόνια.
      Το ζήτημα είναι ότι και η Νέα Δημοκρατία και το ΠΑΣΟΚ ενισχύουν την Ευρωπαϊκή Ένωση. Έχουν αποδεχθεί την Κοινή Αγροτική Πολιτική, τις αναθεωρήσεις, που πράγματι κάνουν το σιτοπαραγωγό να πουλάει το προϊόν του προς 38 και 40 δρχ. Και πράγματι, ο οριζοπαραγωγός πουλάει προς 35 και 40 δρχ., όταν τα τελικά προϊόντα έρχονται στην κατανάλωση με τιμή οχταπλάσια και δεκαπλάσια.
      Κι βέβαια η Νέα Δημοκρατία εγκαλούσε τότε το ΠΑΣΟΚ για την ακρίβεια. Βλέπουμε όμως, σήμερα κι εσείς να ακολουθείτε ακριβώς την πεπατημένη του ΠΑΣΟΚ, ως κύρια πολιτική σας κατεύθυνση, να ενισχύετε δηλαδή, τους επιχειρηματίες και βέβαια να δίνετε στον αγρότη αυτά τα ψίχουλα και μέσω του κρατικού προϋπολογισμού να του πετάτε και κάποια επιδόματα που είναι η διαχείριση της φτώχειας.
      Έτσι αγαπητές κυρίες και κύριοι Βουλευτές, πιστεύουμε ότι η περίφημη ανταγωνιστικότητα δεν σημαίνει τίποτα άλλο, παρά την αύξηση του βαθμού εκμετάλλευσης της εργατικής δύναμης και την αύξηση της κερδοφορίας του κεφαλαίου.
      Και πρέπει σ’ αυτό το σημείο να τονίσουμε ότι οι εργαζόμενοι έχουν αυξήσει την παραγωγικότητά τους. Η αύξηση της παραγωγικότητας στη χώρα μας το 2002 ήταν 4,1%, ενώ στην Ευρωπαϊκή Ένωση ήταν 2,5%. Αλλά οι εργαζόμενοι εξακολουθούσαν να χάνουν. Επίσης το εργατικό κόστος ανά μονάδα προϊόντος  αυτά τα χρόνια έχει μειωθεί πάρα πολύ. Παρ’ όλα αυτά όμως, βλέπουμε να εξακολουθεί και η Κυβέρνηση της Νέας Δημοκρατίας αυτά τα οποία ακολουθούσε και το ΠΑΣΟΚ, δηλαδή, παραπέρα μείωση της εργατικής δύναμης, γιατί έτσι μπορεί να αναπτυχθεί η επιχειρηματικότητα και η ανταγωνιστικότητα. 
      Με το παρόν σχέδιο νόμου η Νέα Δημοκρατία εκείνο που θέλει να κάνει είναι να επιβάλει ως ένα νέο εθνικό στόχο τη στήριξη της επιχειρηματικότητας και την ανάπτυξη. Έχουμε δηλαδή, τον εθνικό στόχο του Μάαστριχτ, είχαμε τον εθνικό στόχο της Οικονομικής Νομισματικής Ένωσης, είχαμε τον εθνικό στόχο των Ολυμπιακών Αγώνων και τώρα έχουμε τον εθνικό στόχο της επιχειρηματικότητας και της ανάπτυξης.
      Αυτός όμως, ο εθνικός στόχος δεν είναι του λαού. Είναι των επιχειρηματικών ομίλων, είναι της αστικής τάξης. Δεν είναι της εργατικής τάξης και των άλλων λαϊκών στρωμάτων. Και αυτό, γιατί υπάρχουν αλληλοσυγκρουόμενα συμφέροντα και όσο και αν θέλετε εσείς να πείτε ότι αυτή η κοινωνία είναι κοινωνία αγγέλων, ότι είναι όλοι ισότιμοι, ίσοι, υπάρχουν αντικρουόμενα ταξικά συμφέροντα.
      Έτσι λοιπόν, οι εργαζόμενοι έχουν αντίθετα συμφέροντα από τους μεγαλοεπιχειρηματίες. Η μικρομεσαία αγροτιά έχει αντίθετα συμφέροντα από τους εμπόρους και τους βιομηχάνους, που θέλουν να αρπάξουν την πραμάτειά τους για λίγες δραχμές. Οι μικροεπαγγελματίες έχουν κι αυτοί αλληλοσυγκρουόμενα συμφέροντα με τα μεγάλα καταστήματα και με τα σούπερ μάρκετ, διότι είναι επόμενο ότι στα πλαίσια του ανταγωνισμού, ο μικρός επιχειρηματίας θα σβήσει και θα μείνει βέβαια η μεγάλη πολυεθνική εταιρεία.
      Βασικός στόχος, λοιπόν, και αυτού του νομοσχεδίου είναι η χειραγώγηση συνειδήσεων, η αποδοχή δηλαδή, της κυρίαρχης πολιτικής άποψης, του κεφαλαιοκρατικού συστήματος παραγωγής, τόσο από τους εργαζόμενους, όσο και από τα’ άλλα λαϊκά στρώματα, ώστε να δεχθούν ότι όλα αυτά τα οποία προτείνει η Νέα Δημοκρατία σήμερα και το ΠΑΣΟΚ χθες, ήταν προς όφελος του ίδιου του λαού, που όμως δεν είναι. Και η επιμονή και η αναφορά συνέχεια στην ενίσχυση της επιχειρηματικότητας αυτό κάνει. 
      Μέσα στο νομοσχέδιο λέει ότι θα καθιερωθούν διαγωνισμοί και στα μαθήματα από το δημοτικό μέχρι το λύκειο για την άμιλλα, αλλά και τον ανταγωνισμό. Όσο για τους φοιτητές το θέμα είναι εθνική ανταγωνιστικότητα κι εκεί θα δώσουν βέβαια και βραβεία.
      Με αυτό, κυρίες και κύριοι συνάδελφοι, σε συνδυασμό με τη δημιουργία ενός ισχυρού ανταγωνιστικού πλαισίου, όπου αναδεικνύεται ο ικανότερος, όπως λέει και η εισηγητική έκθεση, τι επιδιώκεται; Επιδιώκεται ο θάνατός σου, η ζωή μου. Αυτό ισχύει για το άτομο, για την επιχείρηση, για το κράτος. Ομολογείτε, δηλαδή, ότι με κάθε τρόπο πρέπει να ενισχυθεί η επιχειρηματικότητα και το κεφάλαιο. Παρουσιάζονται, λοιπόν, οι μεγαλοεπιχειρηματίες, αυτοί που ασκούν στυγνή εκμετάλλευση του εργατικού δυναμικού, ως ότι παράγουν κοινωνικό έργο, και γι’ αυτό όλοι και όλα θα πρέπει να υποταχθούν στα όποια σχέδια έχουν.
      Εμείς πιστεύουμε ότι δεν είναι τυχαίο το πώς μπαίνουν τα πράγματα στο νομοσχέδιο. Πρέπει να μπει μέσα στη σκέψη και στη συνείδηση του εργαζόμενου λαού ότι είναι για το καλό του οι επεμβάσεις που γίνονται στη Γιουγκοσλαβία, αφού εκεί πηγαίνουν επιχειρηματικοί όμιλοι για να επενδύσουν. Δηλαδή, με το διαμελισμό μιας χώρας, ενισχύεται η επιχειρηματικότητα και τα κέρδη του μονοπωλιακού κεφαλαίου. Το ίδιο γίνεται στο Ιράκ και στο Αφγανιστάν. Δηλαδή, ο νέος ή η νέα πρέπει να συνειδητοποιήσουν ότι όλα αυτά γίνονται για το καλό τους.
      Επίσης θα ήθελα να αναφερθώ και σ’ ένα άλλο θέμα που προέκυψε μετά από ερώτηση συναδέλφων του Συνασπισμού. Αναφέρομαι στη λογοκρισία του συγγραφέα Βενέζη ως προς τα διηγήματά του που βρίσκονταν στο βιβλίο της Δ΄ Δημοτικού. Το πρώτο κείμενο είχε αντιπολεμικό περιεχόμενο και το δεύτερο αναφερόταν στην αρχαία δουλεία και στον αγώνα των δούλων για την ελευθερία τους. Δηλαδή, το Παιδαγωγικό Ινστιτούτο απαγόρευσε αυτά τα κείμενα γιατί έδιναν κατευθύνσεις προς τους νέους, ώστε μέσα από τη σκέψη και τη γνώση να αποκτήσουν το κριτήριο, του τι θα απορρίψουν, τι θα αντιπαλέψουν και με τι θα συμπορευθούν.
      Άρα όλα αυτά δεν γίνονται τυχαία. Εγώ πιστεύω ότι ακριβώς γι’ αυτόν το λόγο συστήνεται και η Επιτροπή Εμπειρογνωμόνων ως ένα όργανο που θα συμβουλεύει την Κυβέρνηση. Συμμετέχουν μάλιστα, οι πρόεδροι των ΤΕΙ και οι πρυτάνεις με αμοιβές που είναι έξω από τους νόμους που ισχύουν μέχρι τώρα. Εδώ ακριβώς υπάρχει ένα ζήτημα, γιατί και αυτοί θα βρίσκονται στην υπηρεσία της επιχειρηματικότητας. Τα πανεπιστήμια μπαίνουν πλέον μέσα στην επιχειρηματική δραστηριότητα και δεν είναι τυχαίο ότι έχουμε απελευθέρωση διδάκτρων. Δεν είναι τυχαίο ότι μέσα στο σχέδιο νόμου του κρατικού προϋπολογισμού που μας κατέθεσε η Νέα Δημοκρατία, αν και ο κύριος Πρωθυπουργός, έλεγε ότι θα δώσει το 5% του ΑΕΠ για την παιδεία μέσα στον πρώτο χρόνο, τελικά δίνει το 3% και μέσα στο Πρόγραμμα των Δημοσίων Επενδύσεων τα κονδύλια για την εκπαίδευση μειώνονται, όπως συμβαίνει και με την έρευνα και με την τεχνολογία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, καταλαβαίνετε ότι με την ίδρυση της ακαδημίας της επιχειρηματικότητας αποδεικνύεται ότι μέσω του κρατικού προϋπολογισμού θα δώσουμε πολύ μεγάλα κονδύλια για την ίδρυση αυτής της ακαδημίας, τη στιγμή που τα Ανώτατα Εκπαιδευτικά Ιδρύματα βάζουν λουκέτο γιατί δεν έχουν τα κονδύλια για να λειτουργήσουν, τη στιγμή που υπάρχουν τρομερές ελλείψεις τόσο στην πρωτοβάθμια, όσο και στη δευτεροβάθμια εκπαίδευση, που έχουμε αδιόριστους εκπαιδευτικούς και που δεν υπάρχει υλικοτεχνική υποδομή. Όλα αυτά έχουν να κάνουν με τον προσανατολισμό προς ιδιωτικοποίηση της παιδείας.
      Για εμάς, είναι συγκεκριμένο το ζήτημα. Ο ελληνικός λαός πρέπει να δει την προοπτική, μία προοπτική, όμως, που δεν θα δίνει αυτά τα μέσα παραγωγής στα χέρια του ιδιωτικού κεφαλαίου. Όλα αυτά πρέπει να αποτελέσουν κοινωνικοποιημένα μέσα παραγωγής, γιατί μέσα από εκεί μπορείς πραγματικά να δεις την ανάπτυξη προς όφελος του λαού, γιατί μέσα από κλαδικές ή διακλαδικές πολιτικές μπορείς να δεις συνεργασία όλων των τομέων του πρωτοβάθμιου, του δευτεροβάθμιου και του τριτοβάθμιου, ούτως ώστε να μιλήσουμε για ισόμετρη ανάπτυξη όλης της περιφέρειας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το ζήτημα δεν είναι να αναφερόμαστε μόνο στα κονδύλια της Ευρωπαϊκής Ένωσης, που και αυτά είναι δικά μας, αλλά -εκτός από τον έλεγχο των δαπανών που πρέπει να γίνει- να εξετάσουμε που πήγαν αυτά τα κονδύλια και από τις έντεκα φτωχότερες περιφέρειες της Ευρωπαϊκής Ένωσης οι επτά ανήκουν στη δική μας χώρα.
      Κύριοι συνάδελφοι, εμείς καταψηφίζουμε αυτό το νομοσχέδιο και στη συζήτηση κατ’ άρθρον θα μας δοθεί η δυνατότητα να αναπτύξουμε ακόμα περισσότερο τις θέσεις μας, οι οποίες είναι θέσεις του εργαζόμενου λαού και γι’ αυτόν το λόγο απ’ αυτό εδώ το Βήμα τον καλούμε να πάρει μέρος στο συλλαλητήριο που διοργανώνει το Κομμουνιστικό Κόμμα Ελλάδας στις 9 Οκτωβρίου.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε συνάδελφε, ολοκληρώστε την ομιλία σας.
      ΑΓΓΕΛΟΣ ΤΖΕΚΗΣ: Πιστεύουμε ότι ουσιαστικά η Αξιωματική Αντιπολίτευση είναι Συμπολίτευση της Νέας Δημοκρατίας. Γι’ αυτόν το λόγο θα πρέπει ο εργαζόμενος λαός να πάρει στα χέρια του την αντιπολίτευση και να αντιμετωπίσει ο ίδιος τη νεοφιλελεύθερη συντηρητική πολιτική. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε συνάδελφε.
      Κύριοι συνάδελφοι, ο Βουλευτής και Πρόεδρος του Συνασπισμού Ριζοσπαστικής Αριστεράς κ. Νικόλαος Κωνσταντόπουλος και η Βουλευτής κυρία Άννα Διαμαντοπούλου ζητούν άδεια ολιγοήμερης απουσίας στο εξωτερικό.
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Η Βουλή ενέκρινε τις ζητηθείσες άδειες.
      Το λόγο έχει ο ειδικός αγορητής του Συνασπισμού, ο κ. Αθανάσιος Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, κυρίες και κύριοι συνάδελφοι, ο κόσμος μας είναι ανταγωνιστικός, αλλά με τη νεοφιλελεύθερη παγκοσμιοποίηση και την απόλυτη, θα λέγαμε, επικράτηση των ΗΠΑ ως της μόνης υπερδύναμης, ο ανταγωνισμός αυτός έχει φθάσει στον κολοφώνα του. Οι μεγάλες εταιρείες όπως και οι ΗΠΑ χρησιμοποιούν την ισχύ τους με μεγάλη αλαζονεία. Προκειμένου να επιβληθούν δε δεν διστάζουν να καταφύγουν και στην ωμή βία, όπως έγινε στο Ιράκ. Οι μεγάλες πολυεθνικές εταιρείες είναι ανελέητες, προκειμένου να επιβληθούν στους ανταγωνιστές τους.
      Εμείς πιστεύουμε ότι ένας άλλος κόσμος είναι εφικτός. Ένας κόσμος συνεργασίας, αλληλεγγύης, ειρήνης. Ένας κόσμος που θα σκέπτεται και θα σέβεται τους ανθρώπους και το περιβάλλον και τα υλικά αγαθά που συναθροίζονται θα πρέπει να διατεθούν για τη βελτίωση της ποιότητας της ζωής όλων των ανθρώπων όλης της γης.
      Σήμερα μ’ αυτόν τον ανταγωνισμό, παρά το ότι έχουν παραχθεί μέσα στα τελευταία πενήντα χρόνια περισσότερα υλικά αγαθά από ό,τι είχαν παραχθεί όλους τους προηγούμενους αιώνες και χιλιετίες, παρ’ όλα αυτά πάνω από τρία δισεκατομμύρια άνθρωποι ζουν κάτω και από το χειρότερο επίπεδο φτώχιας που μπορεί κανείς να διανοηθεί.
      Όσον αφορά τη χώρα μας πιστεύουμε ότι για να μπορέσουμε να ανταποκριθούμε στις σύγχρονες ανάγκες, για να μπορέσουμε να ανεβάσουμε το οικονομικό μας και βιοτικό μας επίπεδο πρέπει να παράγουμε όχι μόνο σε ποσότητα αλλά και σε ποιότητα υψηλού επιπέδου προϊόντα και υπηρεσίες. Για το λόγο αυτό πρέπει να αναπροσαρμόσουμε την πολιτική μας, να προωθήσουμε τις επενδύσεις, τις νέες τεχνολογίες, την έρευνα για την οποία δαπανούμε απειροελάχιστα, μηδαμινά ποσά. Πρέπει να βοηθήσουμε τους νέους ανθρώπους, τις νέες ιδέες και ασφαλώς πρέπει να δοθούν τα ανάλογα κίνητρα.
      Η παιδεία μας πρέπει να μπει σε εντελώς άλλες βάσεις. Αναφέρθηκε προηγουμένως ο συνάδελφος κ. Τζέκης σ’ αυτό το θέμα. Με το να μπαίνουν απαγορεύσεις στα σχολεία, στα δημοτικά, ξεκινώντας από την Δ΄ δημοτικού για θέματα που πραγματεύονται τα σχολικά βιβλία και για τα οποία θα έπρεπε όλοι να είμαστε υπερήφανοι, δεν μπορούμε να φανταστούμε ότι αυτό θα οδηγήσει σε κάτι καλύτερο και την παιδεία μας και τον τόπο μας.
      Για να πετύχουμε την ανάπτυξη που θέλουμε πρέπει να περιορίσουμε την πολυνομία, τη γραφειοκρατία, τη διαφθορά, να βελτιώσουμε το φορολογικό μας σύστημα.
      Στην ουσία το νομοσχέδιο που παρουσιάζει σήμερα η Κυβέρνηση επικυρώνει την υπ’ αριθμόν 5652/2002 υπουργική απόφαση του ΠΑΣΟΚ. Το νέο νομοσχέδιο απλώς διευρύνει τη σύνθεση του συμβουλίου με τη συμμετοχή και άλλων κυβερνητικών παραγόντων, ιδρύει την ακαδημία ανταγωνιστικότητας και το Ευρωπαϊκό Αναπτυξιακό Ινστιτούτο και επιχειρεί να ρυθμίσει τον έλεγχο νομιμότητας των συμβάσεων του Γ΄ Κοινοτικού Πλαισίου Στήριξης. Επίσης παρατείνει την ισχύ λειτουργίας της ΛΑΡΚΟ.
      Όλα τα παραπάνω θέματα δείχνουν ότι η πολιτική που προοιωνίζεται από την παρούσα Κυβέρνηση στον τομέα της ανάπτυξης είναι η πολιτική επέκτασης και διεύρυνσης της προηγούμενης πολιτικής του ΠΑΣΟΚ. Το στίγμα της διαφορετικής νεοφιλελεύθερης δόσης στο νομοσχέδιο, από εκείνη που χρησιμοποιούσε μέχρι σήμερα το ΠΑΣΟΚ, δίδεται με την τροπολογία απελευθέρωσης των διδάκτρων στα ιδιωτικά σχολεία, καθώς και την πλήρη απελευθέρωση των διδάκτρων στα φροντιστήρια.
      Ο Συνασπισμός δεν μπορεί να συμφωνήσει με την πολιτική που σκιαγραφείται με το παρόν νομοσχέδιο. Βεβαίως δεν αρνείται ότι η χώρα μας πρέπει να διατηρήσει υψηλούς ρυθμούς ανάπτυξης για να καλύψει την απόσταση που τη χωρίζει από το μέσο κοινοτικό όρο οικονομικής και κοινωνικής ανάπτυξης. Το ζητούμενο είναι ποια θα είναι η μορφή αυτής της οικονομικής ανάπτυξης, προς ποιους θα απευθύνεται και πώς θα πραγματοποιηθεί.
      Όπως δείχνουν τα στοιχεία, η Ελλάδα επί σειρά ετών καταγράφει ρυθμούς ανάπτυξης περίπου διπλάσιους από τον αντίστοιχο μέσο κοινοτικό όρο και ταυτόχρονα το ποσοστό ανεργίας παραμένει σε διψήφιο αριθμό, οι κοινωνικές και περιφερειακές ανισότητες διευρύνονται και το 20% των συμπολιτών μας διαβιεί κάτω από το όριο της φτώχειας. Η σύγκλιση και η προσαρμογή της χώρας μας με το μέσο κοινοτικό όρο παραμένει όραμα εικοσαετίας.
      Το μεγάλο, λοιπόν, ερώτημα είναι ποιος καρπώθηκε αυτό το οικονομικό αποτέλεσμα της ανισόρροπης κατά τα άλλα ανάπτυξης και το μεγάλο πρόβλημα είναι πώς θα διατηρηθούν οι ρυθμοί μεγέθυνσης με έναν τρόπο αυτοτροφοδοτούμενης ανάπτυξης που θα επικεντρώνεται όμως στον άνθρωπο, θα προστατεύει το περιβάλλον και θα διευρύνει την παραγωγική βάση της οικονομίας με στόχο την πλήρη απασχόληση, την κοινωνική προστασία, την ποιότητα ζωής που απαιτεί αναβαθμισμένες τις δημόσιες υπηρεσίες υγείας και παιδείας, τη σύγκλιση τελικά με το επίπεδο διαβίωσης της Ευρωπαϊκής Ένωσης.
      Αυτά είναι τα μεγάλα ζητήματα τα οποία απαιτούν λύση, τα οποία δεν πρόκειται να λύσει καμία Επιτροπή Ανταγωνιστικότητας και Ανάπτυξης, όσο και αν διευρυνθεί και ενισχυθεί.
      Η συζήτηση που πραγματοποιείται σήμερα με αφορμή την Επιτροπή Ανταγωνιστικότητας και Ανάπτυξης βρίσκει την πορεία της ελληνικής οικονομίας με έντονα τα στοιχεία της αβεβαιότητας. Οι αυξήσεις της διεθνούς τιμής του πετρελαίου, η απογραφή της δημοσιονομικής κατάστασης της χώρας και οι παρενέργειες απ’ αυτήν, η προβλεπόμενη σχετική μείωση του ρυθμού ανάπτυξης και η διατήρηση του πληθωρισμού σε επίπεδα υψηλότερα από το μέσο κοινοτικό όρο και οι μεταολυμπιακές παρενέργειες απορρίπτουν κατ’ αρχήν το μεγαλεπήβολο κυβερνητικό στόχο για ρυθμούς ανάπτυξης της τάξης του 5% στο ΑΕΠ.
      Βασικοί στόχοι της οικονομικής ανάπτυξης της Κυβέρνησης της Νέας Δημοκρατίας, όπως εκτέθηκαν με τις προγραμματικές δηλώσεις στις 20 Μαρτίου του 2004, ήταν η βελτίωση της παραγωγικότητας και η ενίσχυση της οικονομίας, η επιδίωξη ρυθμού οικονομικής ανάπτυξης που θα υπερβαίνει το 5%, η μείωση της ανεργίας κατά τρεις εκατοστιαίες μονάδες προς το τέλος της τετραετίας, η σύγκλιση των μισθών και των συντάξεων προς το μέσο όρο της Ευρωπαϊκής Ένωσης τα επόμενα οκτώ χρόνια. Οι στόχοι αυτοί είναι άρρηκτα συνδεδεμένοι με τον τύπο της ανάπτυξης που θα εφαρμόσει η Κυβέρνηση.
      Εδώ υπάρχει ασάφεια, απροσδιοριστία και έλλειμμα κατευθυντήριων γραμμών. Για την επίτευξη αυτών των φιλόδοξων κυβερνητικών στόχων απαιτείται μία μεσομακροπρόθεσμη στρατηγική οικονομικής ανάπτυξης, η οποία πρέπει να περιλαμβάνει ένα ευρύ φάσμα οικονομικών και θεσμικών μεταρρυθμίσεων με σκοπό την αύξηση του δυναμικού της ελληνικής οικονομίας μακροχρόνια, μία μακροοικονομική πολιτική προσανατολισμένη στην ανάπτυξη και τη σταθερότητα και συγκεκριμένες πολιτικές για την εξασφάλιση διατηρήσιμης δημοσιονομικής ισορροπίας.
      Καμία από τις παραπάνω κατευθυντήριες γραμμές δεν έχει προωθήσει ή έστω «σκιαγραφήσει» μέχρι τώρα η Κυβέρνηση. Αντί όλων αυτών, μιλάει για ήπια δημοσιονομική προσαρμογή, για φορολογικές διευκολύνσεις και για νέα αναπτυξιακά κίνητρα. 
      Αν δεχθούμε ότι θα διατηρηθεί, όπως φαίνεται, για τα επόμενα δύο χρόνια ο ρυθμός αύξησης του ΑΕΠ σε επίπεδα περίπου του 4% με τις ίδιες, γνωστές διαρθρωτικές αδυναμίες της ελληνικής οικονομίας, θα εξακολουθήσει να υπερβαίνει το ρυθμό αύξησης του δυνητικού προϊόντος, δηλαδή, το ρυθμό ανόδου της οικονομίας που μπορεί να διατηρηθεί μακροχρόνια, χωρίς να δημιουργεί πληθωριστικές πιέσεις. Μία τέτοια εξέλιξη, που είναι η πιο πιθανή, θα συντηρήσει τον πληθωρισμό στην Ελλάδα σε επίπεδο σταθερά υψηλότερο από το μέσο πληθωρισμό της ζώνης του ευρώ.
      Επομένως προκειμένου να διαμορφωθεί υψηλότερος και διατηρήσιμος ρυθμός οικονομικής ανάπτυξης, θα πρέπει να προωθηθούν πολιτικές που να ενισχύουν τον αναπτυξιακό δυναμισμό της ελληνικής οικονομίας από την πλευρά της προσφοράς, για να δημιουργηθούν πρόσφορες συνθήκες για την αναβάθμιση και τη διεύρυνση του παραγωγικού της δυναμικού μακροπρόθεσμα.
      Στην αύξηση του δυνητικού προϊόντος συμβάλλουν τρεις παράγοντες, η εργασία, το κεφάλαιο και η συνολική παραγωγικότητα των συντελεστών παραγωγής. Ο παράγοντας «εργασία» αφορά την απασχόληση με στόχο την αύξηση του ποσοστού συμμετοχής του εργατικού δυναμικού. Ο παράγοντας «κεφάλαιο» αφορά το απόθεμα του κεφαλαίου που είναι διαθέσιμο στην οικονομία. Ο παράγοντας «συνολική παραγωγικότητα των συντελεστών παραγωγής» αφορά την αποτελεσματικότητα της χρήσης της εργασίας και του κεφαλαίου και εξαρτάται σε αποφασιστικό βαθμό από την ποσότητα και την ποιότητα του διαθέσιμου κεφαλαίου και την ικανότητα των εργαζομένων και των επιχειρήσεων να το χρησιμοποιούν αποτελεσματικά.
      Επομένως για να βελτιωθούν οι αναπτυξιακές επιδόσεις της χώρας μακροχρόνια απαιτείται υψηλότερο βιοτικό επίπεδο και ταχύτερη οικονομική και κοινωνική σύγκλιση με το μέσο όρο των χωρών της Ευρωπαϊκής Ένωσης.
      Ο στόχος αυτός με τη σειρά του επιβάλλει αύξηση της παραγωγικότητας και πλήρη αξιοποίηση των ανθρώπινων πόρων και την ποιοτική αναβάθμιση του εργατικού δυναμικού. Ιδιαίτερα η αύξηση της παραγωγικότητας που παίζει αποφασιστικής σημασίας ρόλο για τη σύγκλιση και προσαρμογή της χώρας προς το μέσο βιοτικό επίπεδο της Ευρωπαϊκής Ένωσης, επιβάλλει αποφασιστικότερες και ευρύτερες μεταρρυθμίσεις για να στηριχθούν βασικοί παράγοντες που συμβάλλουν στην αύξηση της παραγωγικότητας, όπως είναι ο υγιής ανταγωνισμός των επιχειρήσεων, οι επενδύσεις, οι καινοτομίες, οι τεχνολογίες πληροφορικής και επικοινωνιών, η αναβάθμιση της εκπαίδευσης, η αύξηση των επενδύσεων σε ανθρώπινο κεφάλαιο, η έρευνα και η ανάπτυξη, η δημιουργία ενός περιβάλλοντος φιλικότερου προς την επιχειρηματικότητα, αλλά και προς τον άνθρωπο, και μεταρρυθμίσεις στο δημόσιο τομέα.
      Επομένως τα κλειδιά για την αύξηση της ανάπτυξης είναι αύξηση της παραγωγικότητας μακροχρόνια, είναι η βελτίωση της συμβολής των παραγόντων που καθορίζουν την παραγωγικότητα μέσω των κινήτρων, συμπεριλαμβανομένων των κινήτρων για την αναβάθμιση του εργατικού δυναμικού και τις ικανότητες των επιχειρήσεων να αυξάνουν την αποτελεσματικότητά τους και να υιοθετούν νέες τεχνολογίες και καινοτόμες διαδικασίες.
      Η αύξηση του ποσοστού συμμετοχής του πληθυσμού στο εργατικό δυναμικό καθώς και του ποσοστού απασχόλησης, το γεγονός ότι τα ποσοστά συμμετοχής στο εργατικό δυναμικό και τα ποσοστά απασχόλησης ιδίως των γυναικών και των νέων είναι τόσο χαμηλά στη χώρα μας, δείχνει ότι υπάρχουν  μεγάλα περιθώρια για την αύξηση του ποσοστού απασχόλησης.
      Για τους παραπάνω στόχους ο Συνασπισμός έχει υποβάλει στο παρελθόν στη Βουλή συγκεκριμένες προτάσεις νόμων που αφορούν στη φορολογική μεταρρύθμιση, στη καθιέρωση της πενθήμερης εβδομάδας των 35 ωρών, χωρίς μείωση των αποδοχών, στην προστασία των ανέργων, στη θεσμοθέτηση του ελάχιστου εγγυημένου εισοδήματος, νομοσχέδιο που θα φέρει πάλι  προς ψήφιση στη Βουλή των Ελλήνων, γιατί πιστεύει ακράδαντα ότι αποτελούν βάση ενίσχυσης των άυλων πόρων της χώρας που αποτελούν και το θεμέλιο μιας βιώσιμης ανάπτυξης.
      Όλα τα παραπάνω δεν λύνονται με το νομοσχέδιο που αφορά στη σύσταση του Εθνικού Συμβουλίου Ανταγωνιστικότητας και Ανάπτυξης, που παρουσιάζεται ως πανάκεια ούτε και με τον καθορισμό του ημερολογιακού έτους 2005 ως έτος ανταγωνιστικότητας, όταν δεν υπάρχει αναπτυξιακό όραμα και συγκεκριμένη αναπτυξιακή πολιτική. 
      Η σύσταση του Εθνικού Συμβουλίου αποτελεί μια γραφειοκρατικού τύπου αναποτελεσματική κυβερνητική παρέμβαση για λόγους επικοινωνιακούς. Γι’ αυτό ο Συνασπισμός Ριζοσπαστικής Αριστεράς καταψηφίζει το συγκεκριμένο νομοσχέδιο.
      Βεβαίως όσον αφορά το περίφημο άρθρο 11 για τα δίδακτρα των ιδιωτικών εκπαιδευτηρίων, ο Συνασπισμός απορρίπτει αυτήν τη ρύθμιση την οποία θεωρεί ως αποτέλεσμα ισορροπιών της Κυβέρνησης με το επιχειρηματικό κεφάλαιο που πιέζει αφόρητα να διεισδύσει με όσο γίνεται πιο ευνοϊκούς όρους στο χώρο της παιδείας.
      Ο Συνασπισμός γι’ αυτό όχι μόνο καταψηφίζει το άρθρο, αλλά καλεί την Κυβέρνηση να το αποσύρει γιατί τη στιγματίζει ως εκπρόσωπο των συμφερόντων που αγωνίζονται να διεισδύσουν στην παιδεία και να αλλάξουν τη φυσιογνωμία τους και να τη μεταλλάξουν από δημόσιο αγαθό σε αγορά εμπορεύματος. 
      Σας ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, θέλετε να κάνετε κάποια παρέμβαση επί του νομοσχεδίου;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ευχαριστώ, κυρία Πρόεδρε.
      Κυρία Πρόεδρε, κυρίες και κύριοι συνάδελφοι, είναι η πρώτη συνεδρίαση νομοθετικής εργασίας με το ξεκίνημα του Οκτωβρίου και θα ήθελα να ευχηθώ σε όλους καλή δουλειά, συνέπεια και ευαισθησία απέναντι στον πολίτη και τα προβλήματά του απ΄ όλο το Κοινοβούλιο.
      Για το νομοσχέδιο που συζητούμε, κυρίες και κύριοι συνάδελφοι, θέλω να κάνω πέντε βασικές επισημάνσεις.
      Η πρώτη επισήμανση είναι ότι δεν ήρθε τυχαία από το Υπουργείο Ανάπτυξης αυτό το σχέδιο νόμου αναφερόμενο στην ανάπτυξη και στην ανταγωνιστικότητα.
      Αυτό γίνεται γιατί η Κυβέρνηση, ο Πρωθυπουργός, ο απευθυνόμενος προς εσάς θέλει να εστιάσει στο κεντρικό, στο μείζον πρόβλημα που έχει η οικονομία μας, την ανταγωνιστικότητα. Και θέλω επίσης να τονίσω με όλη την ευθύνη ότι όταν σ’ αυτήν τη χώρα εισάγουμε προϊόντα αγαθά και υπηρεσίες αξίας 3 ευρώ και εξάγουμε 1 ευρώ -είναι 1 προς 3 ο λόγος εξαγωγών προς εισαγωγές- πρέπει όλοι να ανησυχούμε και βεβαίως πρώτα η Κυβέρνηση. Όταν κατρακυλάμε χρόνο με χρόνο την κλίμακα την ανταγωνιστικότητας σε όλους τους διεθνείς οργανισμούς και σε όλες τις μετρήσεις που γίνονται, εκεί εστιάζουμε το πρόβλημα. Γι’ αυτό θέλουμε να δώσουμε και δίνουμε και ζητούμε την έγκριση της Εθνικής Αντιπροσωπείας, νομοθετικό μανδύα στη λειτουργία αυτού του οργάνου. Αυτό είναι το πρώτο.
      Το δεύτερο. Δεν είναι σχήμα λόγου η ανακήρυξη του 2005 σε έτος ανταγωνιστικότητας, αγαπητέ συνάδελφε του Συνασπισμού. Είμαστε στο μέσον της πορείας της Συμφωνίας της Λισσαβόνας και το κάνουμε για να αναδείξουμε δύο πράγματα. Πώς κινηθήκαμε την πρώτη πενταετία και πώς πρέπει να κινηθούμε την επόμενη πενταετία για να προσεγγίσουμε τουλάχιστον τους στόχους της Λισσαβόνας. Και βεβαίως με την διοικητική υποστήριξη που αποκτά πλέον το Εθνικό Συμβούλιο Ανταγωνιστικότητας και Ανάπτυξης και σε συνδυασμό με το ότι τώρα θα λειτουργήσουμε και το άλλο όργανο το οποίο παρέμεινε στα χαρτιά και στις αποφάσεις το Εθνικό Συμβούλιο για την ποιότητα, να κάνουμε εκείνα τα άλματα τα οποία επιβάλλονται για να προλάβουμε το χαμένο χρόνο.
      Το δεύτερο που θέλω για  την προσοχή σας, είναι ότι θα πρέπει να προσθέσουμε δύο νέα μέλη στο Εθνικό Συμβούλιο Ανταγωνιστικότητας. Αυτό προέρχεται και από τις συζητήσεις που έγιναν, κυρία Πρόεδρε,  στις συνεδριάσεις της αρμόδιας επιτροπής του Τμήματος Διακοπών. Και αυτά τα δύο μέλη είναι, κυρίες και κύριοι συνάδελφοι, πρώτον, το ΤΕΕ ώστε με τον πρόεδρό του να συμμετέχει, γιατί ο τεχνικός κόσμος της χώρας μπορεί να συμβάλλει αποφασιστικά στις πολιτικές, στις γνωμοδοτήσεις που θα διαμορφώνονται ώστε να έχουμε καλύτερη αντίληψη του τρόπου με τον οποίο θα προχωρήσουμε μπροστά και δεύτερον, να είναι ο πρόεδρος του Οικονομικού Επιμελητηρίου Ελλάδος που θα συνθέτει από τους οικονομολόγους της χώρας την άποψη και την αντίληψη την οποία έχουν για την ανάπτυξη και για την ανταγωνιστικότητα. Βεβαίως δε, γίνεται δεκτή και η πρόταση την οποία έκανε ο συνάδελφος κ. Καραμάριος, αλλά και αρκετοί άλλοι συνάδελφοι από την πλευρά της μείζονος Αντιπολίτευσης, να προστεθούν στις γνωμοδοτήσεις που θα κάνει συνολικά για την ανταγωνιστικότητα το Συμβούλιο, ειδικές πολιτικές για τη νησιωτική και ορεινή Ελλάδα, όπως άλλωστε ύστερα από προσπάθειες τις οποίες έκανε ο Πρωθυπουργός και Πρόεδρος της Νέας Δημοκρατίας και περιελήφθησαν και ως πολιτικές στο ευρωπαϊκό Σύνταγμα.
      Κυρίες και κύριοι συνάδελφοι, θα κλείσω με δυο λέξεις, γιατί έγινε πολύ μεγάλη παραπομπή όχι στην ουσία του νομοσχεδίου -αυτό βεβαίως είναι επιλογή και ευθύνη των εισηγητών από τα κόμματα της Αντιπολίτευσης- αλλά για το ότ,ι προσπαθούμε να σηκώσουμε ψηλά την αξιοπιστία λειτουργίας των διαφόρων οργάνων, το ό,τι προσπαθούμε να δώσουμε αποτελεσματικότητα σ’ αυτά τα όργανα, το ό,τι προσπαθούμε επιτέλους να σχεδιάζουμε το μέλλον, τις εξελίξεις και τις πολιτικές που θα στηρίζουν το επιχειρείν στην Ελλάδα. Νομίζω ότι είναι μία αντίληψη η οποία φεύγει από πετρωμένες καταστάσεις των προηγουμένων δεκαετιών και χαρακτηρίζει τη νέα εποχή, έτσι όπως την αντιλαμβάνεται η Κυβέρνηση.
      Και τέλος για το θέμα της ακρίβειας. 
      Κυρίες και κύριοι συνάδελφοι, οι παθογένειες και οι αγκυλώσεις της αγοράς είναι γνωστές και ταλανίζουν και την οικονομία και τα εισοδήματα των πολιτών εδώ και πάρα πολλά χρόνια. Εκείνο όμως, που είναι βέβαιο είναι ότι μέσα σε μια θεομηνία από τις διεθνείς τιμές του πετρελαίου, η Κυβέρνηση και το Υπουργείο Ανάπτυξης πορεύτηκαν με ψυχραιμία.
      Κυρίες και κύριοι συνάδελφοι, η τιμή του πετρελαίου από την αρχή του χρόνου μέχρι σήμερα αυξήθηκε κατά 52%. Και οι τιμές των πετρελαιοειδών αυξήθηκαν στην Ελλάδα κατά 15%, χωρίς να ληφθούν μέτρα έκτακτης ανάγκης, χωρίς να μπουν αγορανομικές διατάξεις και άλλου είδους συστήματα συμφωνιών κυριών κ.ο.κ. που δεν έκαναν τίποτε άλλο παρά να βάζουν το πρόβλημα κάτω από το χαλί. Η αγορά κινήθηκε ομαλά, κινείται ομαλά. Και επειδή παρακολουθώ τις τελευταίες ημέρες και ορισμένοι εκ των συναδέλφων μίλησαν πάλι για επερχόμενες αυξήσεις, δεν έχουν έρθει, προαναγγέλλονται, ρίχνοντας έτσι νερό, κυρία Πρόεδρε, στο μύλο της ακρίβειας.
      Και κλείνω με αυτό.
      ΠΡΟΕΔΡΟΣ (Άννα Μπενάκη - Ψαρούδα): Πρέπει να κλείσετε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όπως διαψεύστηκαν οι Κασσάνδρες για ολυμπιακή ακρίβεια 50%, όπως διαψεύστηκαν όλοι εκείνοι οι οποίοι θεωρούσαν ότι η πολιτεία και οι κρατικές υπηρεσίες θα ήταν θεατές στη λειτουργία της αγοράς, η Κυβέρνηση και το Υπουργείο Ανάπτυξης θα συνεχίσουν με τον ίδιο σοβαρό, υπεύθυνο και ψύχραιμο τρόπο να παρακολουθούν τη λειτουργία της όπου παρουσιάζονται φαινόμενα αισχροκέρδειας, όπως ήμασταν θα είμαστε και στο μέλλον αμείλικτοι. Εκείνο το οποίο δεν πρέπει να κάνουμε -αυτή είναι η εκτίμηση του απευθυνομένου προς την Εθνική Αντιπροσωπεία- είναι να μη ρίχνουμε οι ίδιοι νερό στο μύλο της ακρίβειας, λέγοντας ότι «θα» γίνουν στο μέλλον ανατιμήσεις.
      Ευχαριστώ πολύ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Υπουργέ. 
      Το λόγο έχει για μία παρέμβαση ο Κοινοβουλευτικός Εκπρόσωπος του ΠΑΣΟΚ κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, ο κύριος Υπουργός Ανάπτυξης υποθέτω ότι αισθάνθηκε την ανάγκη να μας προϊδεάσει για όσα ενδεχομένως πολύ σημαντικά ο ίδιος και οι συνεργάτες του θα πουν στη συνέχεια της συζήτησης. Μας ανακοίνωσε ότι συμπληρώνεται το πολυπληθές όργανο το οποίο συστήνει, το Εθνικό Συμβούλιο Ανταγωνιστικότητας, με δύο ακόμα εκπροσώπους συγκεκριμένων επιμελητηρίων.
      Παρ’ όλα αυτά, παρά δηλαδή, το ότι θα χρειαζόταν πολύ λίγος χρόνος για να γίνει μία εξαιρετικά σύντομη ανακοίνωση για τη συμπλήρωση της σύνθεσής του, ο κύριος Υπουργός, προέβη σε κρίσεις, έναντι των οποίων υποχρεούμαστε να αποκαταστήσουμε την αλήθεια, κυρία Πρόεδρε.
      Πρώτον, ο ίδιος συλλαμβάνει ότι για τη νησιωτική και ορεινή πολιτική χρειάζεται να υπάρξει μία πρόταση από εμπειρογνώμονες προς το Συμβούλιο Ανταγωνιστικότητας.
      Οφείλουμε να πούμε, κύριε Υπουργέ, ότι η νησιωτική και ορεινή πολιτική δεν εντάσσεται στα όρια μιας συζήτησης για την ανταγωνιστικότητα, αλλά χρειάζονται ειδικά ολοκληρωμένες πολιτικές υποστηριζόμενες από πολυταμειακές ροές. Δεν πρόκειται να κάνετε τίποτε, εάν αντιληφθείτε το πρόβλημα της ανάπτυξης της νησιωτικής και ορεινής Ελλάδας στα πλαίσια ενός συμβουλίου ανταγωνιστικότητας ή μιας πολιτικής αρθρωμένης γύρω από την ανταγωνιστικότητα.
      Επισημαίνω, οι νησιωτικές και ορεινές περιοχές χρειάζονται πολυταμειακές ροές στα πλαίσια ενός ενιαίου και ειδικά ολοκληρωμένου προγράμματος.
      Και, δεύτερον, είδα με έκπληξη, κυρία Πρόεδρε, ότι αυτό που αποτελούσε πάντοτε ανομολόγητη σκέψη της Νέας Δημοκρατίας, όταν ήταν αντιπολίτευση, σήμερα το λέει με μεγάλη ευκολία ο κύριος Υπουργός. Βλέπω ότι σήμερα ανακάλυψε ότι για την ακρίβεια φταίει η παθογένεια της αγοράς, όπως μας εκάλεσε να αντιληφθούμε ότι, παρά τις υπερβολικές αυξήσεις τιμών και τα προβλήματα που υπήρξαν διεθνώς, μικρές ήταν οι επισωρεύσεις ζημιών στη χώρα μας. Ο κύριος Υπουργός της Ανάπτυξης μού θυμίζει Υπουργό του ΠΑΣΟΚ πριν από λίγους μήνες με μια κρίσιμη διαφορά, ότι τότε λοιδορούσατε την αλήθεια ως ψεύδος, ενώ σήμερα αντιλαμβάνεσθε το καταγγελλόμενο τότε ψεύδος, ως ισχυρή αλήθεια. 
      Αν θέλετε να ανοίξουμε και τη συζήτηση περί ακριβείας, απλώς αυτήν την ώρα, κύριε Υπουργέ της Ανάπτυξης, λείπουν τα Μέσα Μαζικής Ενημέρωσης για να τοποθετήσουν το μικρόφωνο δίπλα στον πάγκο της λαϊκής αγοράς και να κάνουν την πολυπόθητη για εσάς προεκλογική προπαγάνδα. Λείπουν και δεν καταδεικνύουν στον πολίτη τι ακριβώς γίνεται στις λαϊκές αγορές σήμερα.
      (Χειροκροτήματα από την πτέρυγα του ΠΑΣΟΚ)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ. Πολύ σύντομα σας παρακαλώ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για ένα λεπτό θέλω το λόγο. 
      Πάντοτε οδηγεί σε ολισθήματα η βιασύνη αλλά και η μη ενημέρωσή του τόσο από τον εισηγητή της Μείζονος Αντιπολίτευσης, τον κ. Πιπεργιά, αλλά και από τους συναδέλφους των κομμάτων, τον κ. Κουβέλη και τον κ. Τζέκη. Εγώ δεν προκατέλαβα κανέναν. Μετέφερα αυτό το οποίο ζήτησε η επιτροπή και κορυφαίοι εκπρόσωποί της μεταξύ των οποίων και ο εισηγητής σας σε ό,τι αφορά τη νησιωτική και την ορεινή Ελλάδα, κύριε Κοινοβουλευτικέ Εκπρόσωπε του ΠΑΣΟΚ. Δεν το έκανα για να προκαταλάβω κανέναν, αλλά απεδέχθην τη διαβούλευση που έγινε στην επιτροπή. Και δεν πρόκειται να λύσει η ανταγωνιστικότητα το πρόβλημα της νησιωτικής και της ορεινής Ελλάδας, αλλά από την ώρα που Βουλευτές τοποθετήθηκαν και είπαν ότι έπρεπε να αναδειχθεί η προβληματικότητα αυτών των δυο περιοχών, ο Υπουργός Ανάπτυξης όφειλε να συναινέσει και να αποδεχθεί. Ένα είναι αυτό.
      Δεύτερον, πολύ μακριά από τον απευθυνόμενο προς εσάς σε ό,τι αφορά τις πρακτικές με τις οποίες λειτουργούσε η κυβέρνησή σας. Είπατε πριν από λίγο ότι είναι σαν να ακούτε Υπουργό του ΠΑΣΟΚ. Θα κάνετε πολλά χρόνια, για να ακούσετε Υπουργό του ΠΑΣΟΚ από αυτά τα έδρανα.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Πριν διακόψουμε στο σημείο αυτό τη συζήτηση, για να ψηφίσουμε το νομοσχέδιο του Υπουργείου Εθνικής Άμυνας, θα παρακαλούσα να συνεννοηθούμε για την πορεία της αποψινής συζήτησης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, έχω ζητήσει το λόγο.
      ΠΡΟΕΔΡΟΣ (Άννα Μπενάκη-Ψαρούδα): Για ποιο θέμα;
      ΧΑΡΑΛΑΜΠΟΣ ΚΑΣΤΑΝΙΔΗΣ: Για ό,τι συζητείται. Μίλησε δεύτερη φορά ο κύριος Υπουργός.
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, ο Υπουργός έχει δικαίωμα να μιλήσει τρεις φορές σύμφωνα με τον Κανονισμό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Όπως ακριβώς και ο Κοινοβουλευτικός Εκπρόσωπος.
      ΠΡΟΕΔΡΟΣ (Άννα Μπενάκη-Ψαρούδα): Αν αυτήν τη στιγμή εγκαινιάσουμε ένα διάλογο μεταξύ Υπουργού και Κοινοβουλευτικού Εκπροσώπου και έχοντας εγγεγραμμένους τριάντα συναδέλφους, δεν θα μπορέσουμε να κάνουμε απόψε την πραγματική συζήτηση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Και ο Υπουργός ζήτησε προκαταρκτικώς και του δώσατε το λόγο.
      ΠΡΟΕΔΡΟΣ (Άννα Μπενάκη-Ψαρούδα): Βεβαίως, γιατί έχει δικαίωμα κατά τον Κανονισμό. Ωραία, κύριε Καστανίδη, να δούμε πότε θα μιλήσουν οι συνάδελφοι. Πάρτε το λόγο, γιατί ο Υπουργός έχει και δικαίωμα τριτολογίας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μια φράση μόνο θέλω να πω. Εγώ δεν θα παρακολουθήσω τις αλαζονικές διαδρομές του κυρίου Υπουργού Ανάπτυξης, ο οποίος δηλώνει, προφανώς προκαταλαμβάνοντας τη λαϊκή κρίση, ότι πολλά θα είναι τα χρόνια που θα έχω να δω Υπουργό του ΠΑΣΟΚ να ομιλεί. Και δεν θα τον παρακολουθήσω για έναν πολύ απλό λόγο: Η λαϊκή κρίση, κύριε Υπουργέ, έχει αποδειχθεί πολύ σοφότερη της δικής σας αλαζονικής διαθέσεως.
      Θα κλείσω μόνο με μια φράση. Και άλλες φορές γίνονται υποδείξεις στην Κυβέρνησή σας από τους Βουλευτές των κομμάτων αλλά δεν γίνονται αποδεκτές.
      Θεωρώ ότι είναι λάθος να αποδέχεσθε κάτι που -όπως κι εσείς δεχθήκατε- στα πλαίσια της ανταγωνιστικότητας δεν αντιμετωπίζει το πρόβλημα των νησιωτικών και ορεινών περιοχών. Έκανα επί της ουσίας την παρατήρηση ότι οι νησιωτικές και ορεινές περιοχές χρειάζονται ενιαία, ειδικά ολοκληρωμένα προγράμματα με πολυταμειακές ροές. Αυτό δεν το λύνετε με το νομοσχέδιο.
      ΠΡΟΕΔΡΟΣ ( Άννα Μπενάκη – Ψαρούδα): Ευχαριστούμε πολύ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα κάνει η Κυβέρνησή μας αυτό που δεν κάνατε εσείς. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κάνετε λάθος.
      ΠΡΟΕΔΡΟΣ ( Άννα Μπενάκη - Ψαρούδα): Έληξε η συζήτηση, κύριε Υπουργέ. 
      Κύριοι συνάδελφοι, επειδή είναι εγγεγραμμένοι στον κατάλογο τριάντα ομιλητές επί της αρχής, έχω να κάνω μία πρόταση, εφόσον συμφωνεί η Βουλή και μετά από διαβούλευση με τα κόμματα: η συζήτηση επί της αρχής να μοιραστεί σε δύο συνεδριάσεις, απόψε και αύριο και την Πέμπτη να συζητηθούν όλα τα άρθρα μαζί, τα οποία δεν είναι και πολλά, είναι περίπου δέκα με έντεκα. 
      Το Σώμα συμφωνεί; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ ( Άννα Μπενάκη - Ψαρούδα): Το Σώμα συμφώνησε. 
      Στην πορεία της συζητήσεως θα δούμε πού θα γίνει η διακοπή των ομιλητών. 
      Εισερχόμαστε τώρα στο νομοσχέδιο του Υπουργείου Εθνικής Άμυνας: Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση του Μνημονίου Κατανόησης μεταξύ της Ελληνικής Δημοκρατίας και της Δημοκρατίας της Αρμενίας, που αφορά τη συμμετοχή μιας διμοιρίας τυφεκιοφόρων των Ενόπλων Δυνάμεων της Δημοκρατίας της Αρμενίας στο Ελληνικό Τάγμα στο Κόσοβο στο πλαίσιο των επιχειρήσεων της KFOR».
      Σύμφωνα με το άρθρο 108 του Κανονισμού μπορούν να λάβουν το λόγο όσοι έχουν αντίρρηση επί της κυρώσεως αυτής. 
      Θέλει κάποιος από τους συναδέλφους που διεφώνησαν να πάρει το λόγο; 
      ΑΓΓΕΛΟΣ ΤΖΕΚΗΣ: Εγώ, κυρία Πρόεδρε. 
      ΠΡΟΕΔΡΟΣ ( Άννα Μπενάκη - Ψαρούδα): Ορίστε, κύριε Τζέκη, έχετε το λόγο. 
      ΑΓΓΕΛΟΣ ΤΖΕΚΗΣ: Ευχαριστώ, κυρία Πρόεδρε. 
      Και στην αρμόδια επιτροπή, όπου συζητήθηκε η συγκεκριμένη κύρωση, διαφωνήσαμε για πολύ συγκεκριμένους λόγους. Πιστεύουμε ότι και αυτή η συμφωνία με τη Δημοκρατία της Αρμενίας κινείται σε μία συγκεκριμένη λογική ενίσχυσης της παρουσίας των ελληνικών Ενόπλων Δυνάμεων στο Κόσοβο. Ενισχύεται δηλαδή ο ρόλος της χώρας μας μέσα σε ένα νατοϊκό προτεκτοράτο. 
      Κυρία Πρόεδρε, η ίδια η ζωή έχει αποδείξει πλέον το ρόλο που παίζει το ΝΑΤΟ εκεί. Γνωρίζουμε πάρα πολύ καλά ότι αυτήν την ώρα στη συγκεκριμένη περιοχή βασιλεύει η βία, η εγκληματικότητα και η ασύδοτη δράση των πολυεθνικών εταιρειών. Ακριβώς αυτόν το ρόλο, της προστασίας δηλαδή αυτών των συγκεκριμένων συμφερόντων, παίζουν και οι νατοϊκές δυνάμεις. Μεταξύ αυτών και οι ελληνικές Ένοπλες Δυνάμεις. 
      Θα πρέπει να τονίσουμε ιδιαίτερα ότι αυτή η περιοχή είναι πλούσια σε ορυκτά. Και αυτός ακριβώς ο ορυκτός πλούτος της περιοχής είχε μπει στο μάτι πολλών μεγάλων πολυεθνικών εταιρειών -αν θέλετε και ελληνικών εταιρειών- πριν από την επέμβαση. Βέβαια μετά την επέμβαση έγινε αυτό, το οποίο επεδίωκαν: για ενενήντα εννέα ολόκληρα χρόνια παραχωρήθηκε με τη μέθοδο του leasing η κρατική περιοχή σε μεγάλες επιχειρήσεις. Σ’ αυτό το σημείο θέλω να τονίσω ότι οι νατοϊκές δυνάμεις έδιωξαν με τα όπλα τους εργάτες που προσπάθησαν να υπερασπιστούν ακριβώς αυτήν τη γη, τη γη τους. Και είναι συγκεκριμένος ο ρόλος των νατοϊκών δυνάμεων εκεί. 
      Πιστεύουμε, εξάλλου, ότι αυτή η αντίθεση και η διαπάλη που υπάρχει στα Βαλκάνια μεταξύ των μεγάλων δυνάμεων δεν έχει τελειώσει. Και δεν είναι τυχαίο, κυρία Πρόεδρε, αυτό που γίνεται με την Ευρωπαϊκή Ένωση και την αντιμετώπιση που έχει η Σερβία με το Μαυροβούνιο. Λένε ότι γίνονται συζητήσεις διαπραγμάτευσης για την ένταξη όχι ως ενιαία κρατική οντότητα αλλά χωριστά. Χωριστά η Σερβία, χωριστά το Μαυροβούνιο. Και εδώ ακριβώς φαίνεται ότι ο στόχος επετεύχθη: μια ανεξάρτητη χώρα, όπως ήταν η Ομοσπονδία της Γιουγκοσλαβίας μετατράπηκε σε μικρά κρατίδια-προτεκτοράτα, προκειμένου ακριβώς να παίζουν το ρόλο που παίζουν στην ευρύτερη περιοχή προς όφελος βέβαια των μεγάλων δυνάμεων και ό,τι αυτά αντιπροσωπεύουν από μεγάλες επιχειρήσεις. 
      Πιστεύουμε ότι η Σύμβαση με την Αρμενία που καλούμαστε να ψηφίσουμε, δεν είναι τυχαία. Εμείς θεωρούμε ότι βαθαίνει η εμπλοκή των ελληνικών Ενόπλων Δυνάμεων και σε άλλες περιοχές και στο Αφγανιστάν και στη Βοσνία. Ξέρετε πολύ καλά ότι υπάρχει αίτημα να ενισχυθούν οι ελληνικές Ένοπλες Δυνάμεις στη Βοσνία και από πενήντα με εξήντα που είναι οι στρατιώτες να γίνουν πεντακόσιοι, εξακόσιοι.
      Όσον αφορά δε στο θέμα του Αφγανιστάν, γιατί ένα τέτοιο αίτημα, από ό,τι τουλάχιστον γνωρίζουμε, είχε διατυπωθεί από τις Ηνωμένες Πολιτείες της Αμερικής πριν από τους Ολυμπιακούς Αγώνες, μετατέθηκε μετά τους Ολυμπιακούς Αγώνες να δηλώσουμε πιο έντονη την παρουσία μας στο Αφγανιστάν και μάλιστα να κινηθεί το ένοπλο σώμα που υπάρχει εκεί σε άλλες περιοχές. Αυτό σημαίνει ότι πραγματικά η χώρα μας μπαίνει σε πιο βαθιά νερά. Η σημερινή Κυβέρνηση, αλλά και η προηγούμενη, επιλέγει ένα μικροϊμπεριαλιστικό ρόλο για τα Βαλκάνια αλλά και για άλλες περιοχές.
      Να συμπληρώσω, κυρία Πρόεδρε, ότι η Συμφωνία προβλέπει πως ο κρατικός προϋπολογισμός θα πληρώσει όλα τα έξοδα εγκατάστασης και διαμονής της συγκεκριμένης διμοιρίας των Ενόπλων Δυνάμεων της Αρμενίας και μάλιστα θα καταβάλλει και μηνιαίο επίδομα σε όλους αυτούς τους στρατιώτες.
      Εάν υπολογίσετε, κύρια Πρόεδρε και κυρίες και κύριοι συνάδελφοι, ότι αυτά τα δέκα χρόνια μέσω του κρατικού προϋπολογισμού δόθηκαν αρκετές εκατοντάδες δισεκατομμύρια δραχμές για την παραμονή των Ελλήνων στρατιωτών σε αυτές τις χώρες, καταλαβαίνετε για ποια κοινωνική πολιτική μπορεί να μιλά και η σημερινή Κυβέρνηση και ποια μείωση των αμυντικών δαπανών θα πραγματοποιήσει.
      Εμείς, λοιπόν, καταψηφίζουμε τη συγκεκριμένη Συμφωνία και λέμε προς την Κυβέρνηση, όπως λέγαμε και στις προηγούμενες κυβερνήσεις –είναι ένα αίτημα του ελληνικού λαού- να γυρίσουν όλα τα στρατεύματά μας πίσω στη χώρα. Δεν έχουν καμία δουλειά εκτός συνόρων. Εξάλλου ο ελληνικός στρατός βάσει του Συντάγματος, αν και έχει αναθεωρηθεί επί τω χειρίστω, είναι για να προστατεύει τα σύνορα της χώρας, την εδαφική ακεραιτότητα της χώρας και όχι για να καταδυναστεύει λαούς και κράτη.
      ΠΡΟΕΔΡΟΣ (Άννα Μπενάκη-Ψαρούδα): Ο συνάδελφος κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ: Κύρια Πρόεδρε, θα είμαι σύντομος.
      Η χώρα μας έχει κάθε λόγο να αισθάνεται δίπλα με το λαό της Αρμενίας. Έχουμε κοινές ιστορικές διαδρομές, έχουμε κοινά τραύματα, έχουμε κοινά βιώματα. Πάρα πολλά πράγματα μάς συνδέουν και θα έπρεπε να συνεχίσουν να μας συνδέουν και στην καινούργια εποχή.
      Όμως, η συγκεκριμένη περίπτωση, δηλαδή η συμμετοχή των τυφεκιοφόρων της Αρμενίας στην ελληνική δύναμη στο Κόσοβο, νομίζω ότι έχει ένα στοιχείο αρνητικό, αλλά και λίγο κωμικό. Δεν πρέπει να ξεχνάμε ότι η Αρμενία βρίσκεται στη ζώνη του νοτίου Καυκάσου, η οποία σήμερα έχει τεράστια προβλήματα. Η ίδια η Αρμενία αντιμετωπίζει εμπάργκο από την πλευρά της Τουρκίας, είναι σε εμπόλεμη κατάσταση με τον άλλο μεγάλο γείτονα της, το Αζερμπαϊτζάν, για την υπόθεση του Ναγκόρνο Καραμπάχ και έχει πάρα πολύ άσχημες σχέσεις με τη Γεωργία. Είναι μια χώρα αποσταθεροποιημένη, με ανοιχτά όλα τα εξωτερικά της προβλήματα και με πάρα πολύ άσχημη κατάσταση της οικονομίας.
      Τι ζητάμε εμείς; Να έρθουν οι Αρμένιοι τυφεκιοφόροι για να επιβάλουν και αυτοί μια λύση στο Κόσοβο; Προς Θεού! Το αντίθετο! Θα έπρεπε να υπάρχει και από την Ελλάδα και από την Ευρωπαϊκή Ένωση μια έντονη, κυρίως πολιτική, παρέμβαση προς την Τουρκία, προς το Αζερμπαϊτζάν και προς την ίδια την Αρμενία, προκειμένου να βρεθεί λύση.
      Βλέπουμε αύριο, μεθαύριο να αποφασίζετε η ημερομηνία ένταξης της Τουρκίας στην Ευρωπαϊκή Ένωση και τέτοια ζητήματα, όπως ο αποκλεισμός της Αρμενίας, να μη συζητούνται και να φέρνουμε τους τυφεκιοφόρους στο Κόσοβο.
      Νομίζω ότι αυτό δεν μπορούμε να το δεχτούμε.
      Δεν μπορεί να το δεχθεί όχι μόνο η σκοπιά η δικιά μας, η αριστερή, αν θέλετε, που είμαστε αντίθετοι σε όλη αυτήν την ιστορία των επεμβάσεων στα Βαλκάνια, αλλά δεν μπορεί να το δεχθεί η κοινή λογική του οποιουδήποτε, ότι οι Αρμένηδες στρατιώτες θα βοηθήσουν για να λυθεί η υπόθεση του Κόσοβο. 
      Άλλο κρύβεται πίσω από εκεί. Κρύβεται ένας μεγάλος συμβολισμός, δηλαδή ότι και η Αρμενία συμμετέχει σε μια ευρύτερη νατοϊκή ομπρέλα σχετικά με το χώρο των Βαλκανίων και με ευρύτερες διαστάσεις. Και δυστυχώς εμείς εδώ λειτουργούμε ως δόλωμα. Η Ελλάδα είναι το δόλωμα, ακριβώς επειδή έχει αυτές τις φιλικές σχέσεις με την Αρμενία, επειδή είναι το πιο νοτιοανατολικό τμήμα της Ευρωπαϊκής Ένωσης και χρησιμοποιούμαστε εμείς ως δόλωμα σε αυτήν την επιχείρηση. Δεν μπορούμε να το δεχθούμε εμείς αυτό και γι’ αυτό ο Συνασπισμός της Ριζοσπαστικής Αριστεράς καταψηφίζει αυτήν την συμφωνία. 
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση του Μνημονίου Κατανόησης μεταξύ της Ελληνικής Δημοκρατίας και της Δημοκρατίας της Αρμενίας, που αφορά τη συμμετοχή μιας διμοιρίας τυφεκιοφόρων των Ενόπλων Δυνάμεων της Δημοκρατίας της Αρμενίας στο Ελληνικό Τάγμα στο Κόσοβο στο πλαίσιο των επιχειρήσεων της KFOR».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΑΛΕΞΑΝΔΡΟΣ ΑΛΑΒΑΝΟΣ:  Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το σχέδιο νόμου του Υπουργείου Εθνικής Άμυνας: «Κύρωση του Μνημονίου Κατανόησης μεταξύ της Ελληνικής Δημοκρατίας και της Δημοκρατίας της Αρμενίας, που αφορά τη συμμετοχή μιας διμοιρίας τυφεκιοφόρων των Ενόπλων Δυνάμεων της Δημοκρατίας της Αρμενίας στο Ελληνικό Τάγμα στο Κόσοβο στο πλαίσιο της επιχείρησης KFOR» έγινε δεκτό κατά πλειοψηφία, σε μόνη συζήτηση, κατ’ αρχήν, κατ’ άρθρον και στο σύνολο και έχει ως εξής:
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα):  Το Σώμα παρέσχε τη ζητηθείσα εξουσιοδότηση.
      Επανερχόμεθα στη συζήτηση του νομοσχεδίου του Υπουργείου Ανάπτυξης και εισερχόμεθα στον κατάλογο των εγγεγραμμένων ομιλητών. 
      Το λόγο έχει ο συνάδελφος κ. Ευάγγελος Πολύζος. 
      ΕΥΑΓΓΕΛΟΣ ΠΟΛΥΖΟΣ: Κυρία Πρόεδρε, κυρίες και κύριοι συνάδελφοι, η παρουσία της Ελλάδας στην Ευρωπαϊκή Ένωση θέτει ένα ζήτημα πρώτης προτεραιότητας, αυτό της ενίσχυσης της εθνικής μας οικονομίας. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Σε ένα περιβάλλον στο οποίο κυριαρχεί ο ελεύθερος ανταγωνισμός, στόχος πρέπει να υπάρχει μια οικονομία που μπορεί να παράγει πλούτο, ο οποίος στη συνέχεια δίκαια να κατανέμεται με προτεραιότητα, πού; Στις κοινωνικά αδύναμες ομάδες του πληθυσμού, στους αγρότες, στους εργάτες, στους χαμηλοσυνταξιούχους, που με την πολιτική των κυβερνήσεων των τελευταίων ετών του ΠΑΣΟΚ τους οδήγησαν στη φτώχεια και τη δυστυχία. 
      Δυστυχώς τα οικονομικά στοιχεία απογοητεύουν και στους επί μέρους τομείς η εικόνα είναι εξίσου θλιβερή. Έτσι, δημιουργήθηκε επικίνδυνη και συνεχής αύξηση των εισαγωγών με αντίστοιχη μείωση των εξαγωγών. Για παράδειγμα, ένα στα δύο αγροτικά προϊόντα που αγοράζουμε είναι εισαγόμενο, ενώ το αγροτικό ισοζύγιο πληρωμών έχει προσλάβει επικίνδυνα αρνητικές διαστάσεις. Και αυτό είναι ένα από τα πολλά κατορθώματα-επιτεύγματα των κυβερνήσεων των τελευταίων ετών.
      Γιατί συνέβη αυτό; Ενώ δαπανήθηκαν, ενώ ξοδεύτηκαν από τις κυβερνήσεις των τελευταίων ετών περίπου τρία Κοινοτικά Πλαίσια Στήριξης, δεν έγιναν εκείνα τα απαραίτητα έργα αγροτικής υποδομής προκειμένου να καταστήσουμε την αγροτική οικονομία ανταγωνιστική. Αποτέλεσμα; Να έχουμε υψηλό κόστος παραγωγής και να οδηγηθούμε σε μία ανάπηρη αγροτική οικονομία με τις γνωστές επιπτώσεις στην ύπαιθρο, στην επαρχία, εκεί που ζουν οι αγνοί άνθρωποι του μόχθου και του ιδρώτα.
      Πού οφείλεται άραγε αυτή η τόσο αρνητική εξέλιξη της οικονομίας μας; Όλες οι εκθέσεις των παγκοσμίων οικονομικών οργανισμών είναι άκρως διαφωτιστικές: Διαπλοκή, διαφθορά, πολυπλοκότητα φορολογικού συστήματος, υψηλοί συντελεστές, γραφειοκρατία και πολυνομία. Έτσι οι πολιτικές εκσυγχρονισμού και η δημιουργική λογιστική των κυβερνήσεων των τελευταίων ετών, η συστηματική αποβιομηχάνιση, η εξαφάνιση της μικρομεσαίας επιχείρησης και η συστηματική μεταφορά κεφαλαίων στο εξωτερικό έφτασαν την ανταγωνιστικότητα της Ελλάδας σε επίπεδα χαμηλότερα και από τα κράτη-μέλη της διεύρυνσης, για να μην πούμε από τα κράτη της Αφρικής.
      Ας μην αναφερθούμε συγκεκριμένα. Ξέρετε ποια είναι. Είναι και  η Ζιμπάμπουε ακόμα. 
      Δεν υπάρχει, κύριοι συνάδελφοι, καμία αμφιβολία ότι η ελληνική οικονομία είναι πολύ λιγότερο ανταγωνιστική απ’ ότι θα έπρεπε, ιδιαίτερα σε μία χρονική στιγμή όπου με τη τελευταία διεύρυνση της ΄Ενωσης, ο σκληρός ανταγωνισμός έχει γίνει το κύριο χαρακτηριστικό.
      Κυρίες και κύριοι συνάδελφοι, η Κυβέρνηση της Νέας Δημοκρατίας έχει θέσει ως βασική προτεραιότητα της πολιτικής της την ανάπτυξη μέσα από την ενθάρρυνση της επιχειρηματικότητας, την ενεργοποίηση όλων των ζωντανών, υγιών δυνάμεων της επικράτειας και ειδικότερα της περιφέρειας. Εμείς στη Νέα Δημοκρατία πιστεύουμε ότι η ανάπτυξη δεν είναι θέμα πέντε οικογενειών, είναι υπόθεση όπως είπα και πριν όλων των υγιών δυνάμεων που ανιδιοτελώς θέλουν να συμβάλουν στην ανάπτυξη της ελληνικής οικονομίας και όχι να παίζουν σοβαρότερο ρόλο τα μεγάλα οικονομικά συμφέροντα και να νοθεύουν την πολιτική ζωή του τόπου μας όπως τη ζούμε τα τελευταία έτη.
      Η Νέα Δημοκρατία –θα το πω όπως το λένε στο χωριό μου- δεν έχει ανάγκη από τέτοια δεκανίκια, να διαπλέκεται και να συνδιαλέγεται με αδιαφάνεια. Είναι πραγματικά ένα πολύ θετικό και αισιόδοξο βήμα η σύσταση του Εθνικού Συμβουλίου Ανταγωνιστικότητας και Ανάπτυξης. Δημιουργείται, δηλαδή, ένα συντονιστικό όργανο το οποίο θα έχει τη δυνατότητα να καταθέτει προτάσεις σε όλα τα αρμόδια Υπουργεία για τον τρόπο ή τους τρόπους με τους οποίους μπορεί να βελτιωθεί η ανταγωνιστικότητα. Και στο σημείο αυτό αξίζουν θερμά συγχαρητήρια στην πολιτική ηγεσία του Υπουργείου Ανάπτυξης, γιατί κατέθεσε το συγκεκριμένο νομοσχέδιο με το οποίο μπορεί να αντιμετωπιστεί η υπάρχουσα απαράδεκτη κατάσταση με τρόπο συστηματικό και οργανωμένο και όχι με λύσεις ευκαιριακού χαρακτήρα, όπως συνέβαινε τα τελευταία είκοσι χρόνια. 
      Η διευρυμένη σύνθεση του Εθνικού Συμβουλίου Ανταγωνιστικότητας και Ανάπτυξης θα συμβάλει στην ελεύθερη έκφραση της γνώμης των παραγωγικών δυνάμεων της χώρας μας και όσων κινούνται στο χώρο της αγοράς και της εργασίας αλλά και στη διευκόλυνση της συμμετοχής στις γνωμοδοτήσεις, καθώς και στη χάραξη της εθνικής πολιτικής για την ανταγωνιστικότητα. Δηλαδή, η ανταγωνιστικότητα γίνεται πλέον ένας γενικός εθνικός στόχος, καταργώντας το συγκεντρωτισμό και ενισχύοντας τη δημοκρατική συμμετοχή στη λήψη των αποφάσεων.
      Στο νομοσχέδιο αυτό πολύ σωστά προβλέπεται ο έλεγχος από το Ελεγκτικό Συνέδριο όλων των Συμβάσεων που εντάσσονται στο επιχειρησιακό πρόγραμμα «Ανταγωνιστικότητα» και που θα είναι εξονυχιστικός. Αυτό εάν ενοχλεί μερικούς, εμάς μας ενθαρρύνει και το θέλουμε. Μόνο κατ’ αυτόν τον τρόπο είναι δυνατόν να εξαλειφθεί η διαφθορά και η κατασπατάληση των εθνικών και των κοινοτικών πόρων.
      Το υπό συζήτηση νομοσχέδιο αποτελεί ένα μεγάλο και πρωτοποριακό βήμα, γιατί πρώτη φορά άνθρωποι από το χώρο της παραγωγής, της εργασίας και της διοίκησης προσπαθούν από κοινού να διατυπώσουν ένα γόνιμο προβληματισμό για τον τρόπο με τον οποίο η οικονομία της χώρας μας θα αυξήσει την ανταγωνιστικότητά της και θα αντιμετωπίσει τα συσσωρευμένα προβλήματα των τελευταίων ετών.
      Πώς να μην αναφερθώ στο σημείο αυτό στην εκλογική μου περιφέρεια, την Πιερία, που οι δύο πυλώνες ανάπτυξης είναι ο τουρισμός και η γεωργία και η μικρομεσαία επιχείρηση λίγο, μπορώ να πω; 
      Τον τουρισμό, με τον αναπτυξιακό νόμο ο οποίος ισχύει, τον κατέστησε ανάπηρο η προηγούμενη κυβέρνηση. Και στη συνέχεια ισχύουν αυτά που είπα για την αγροτική οικονομία. Δημιούργησε μια αγροτική οικονομία μη ανταγωνιστική και χιλιάδες ανέργους.
      Κύριοι συνάδελφοι, το νομοσχέδιο αυτό λύνει πάρα πολλά προβλήματα γι’ αυτό εμείς της Νέας Δημοκρατίας το υπερψηφίζουμε. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο Βουλευτής του ΠΑΣΟΚ κ. Παπουτσής έχει το λόγο.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, κυρίες και κύριοι συνάδελφοι, σχεδιασμός και εφαρμογή πολιτικής για την ανάπτυξη της ανταγωνιστικότητας στην Ελλάδα προϋποθέτει ύπαρξη αναπτυξιακού οράματος, προϋποθέτει ενεργό ρόλο του δημόσιου τομέα, αλλά και ανάληψη σημαντικών επενδυτικών πρωτοβουλιών από τους φορείς της ιδιωτικής οικονομίας, οι οποίοι όμως πρέπει να αισθάνονται ασφαλείς στο ευρύτερο οικονομικό περιβάλλον.
      Με αυτά τα δεδομένα είναι απολύτως βέβαιο ότι τόσο ο Υπουργός Ανάπτυξης κ. Σιούφας, αλλά και η πολιτική ηγεσία του Υπουργείου Ανάπτυξης, δεν θα είναι καθόλου ευτυχείς, δεν θα αισθάνονται καθόλου άνετα, καθόλου καλά μετά τις προχθεσινές εξαγγελίες του Υπουργού Οικονομίας για τον προϋπολογισμό του 2005, αλλά και για την εφαρμογή της γενικότερης οικονομικής πολιτικής της χώρας, όπως προδιαγράφονται για την επόμενη τριετία. Κανονικά μάλιστα ο Υπουργός κ. Σιούφας θα έπρεπε να αναρωτιέται αναλογιζόμενος τι νόημα έχει που εισηγείται σήμερα στην Εθνική Αντιπροσωπεία τη δημιουργία του Εθνικού Συμβουλίου Ανταγωνιστικότητας και Ανάπτυξης. 
      Τι νόημα έχουν οι εξαγγελίες για την ενίσχυση της ανταγωνιστικότητας της οικονομίας, όταν η ίδια η οικονομία μας πλήττεται βάναυσα από την ίδια την Κυβέρνηση της Νέας Δημοκρατίας; Γιατί η αλήθεια είναι ότι η Κυβέρνηση της Νέας Δημοκρατίας στην ουσία κατήργησε την πολιτική της ανάπτυξης και έστειλε στις καλένδες κάθε στοιχείο βελτίωσης και προοπτική βελτίωσης της ανταγωνιστικότητας της ελληνικής οικονομίας.
      Δεν μπορούμε να συζητάμε για διαρθρωτικού τύπου παρεμβάσεις στην παραγωγική βάση της ελληνικής οικονομίας που στοχεύουν στην αύξηση της ανταγωνιστικότητας, όταν μέσα σε λίγους μήνες ανατρέψατε τη δυναμική της οικονομικής μεγέθυνσης. Η εποχή που το ΑΕΠ αυξανόταν με ρυθμό 4% ετησίως πέρασε ανεπιστρεπτί. Και θα είμαστε ευτυχείς, θα είσθε ευτυχείς η Κυβέρνηση των μειωμένων προσδοκιών, αν ο ρυθμός μεταβολής του ΑΕΠ για το 2005 ξεπεράσει το 2,5%. Και είναι γνωστές οι πρόσφατες εκτιμήσεις του Διεθνούς Νομισματικού Ταμείου που το προσδιορίζουν σαφώς κάτω από το 3%.
      Η ελληνική οικονομία μπήκε σε χαμηλή πτήση και ο τριετής κύκλος σταθεροποίησης που είναι μπροστά μας, υποχρεωτικώς είναι μία φθίνουσα φάση της οικονομικής δραστηριότητας στη χώρα και αυτό το πετύχατε. Και μη μου πείτε τη μόνιμη επωδό πολλών συναδέλφων «πότε προλάβαμε σε επτά μήνες;», γιατί δυστυχώς για τη χώρα. Προλάβατε με την ανυπαρξία προγράμματος, με μεγάλο αριθμό ανεύθυνων προεκλογικών δεσμεύσεων αναζητώντας με αγωνία άλλοθι για την αδυναμία σας να εκτελέσετε τις προεκλογικές σας δεσμεύσεις, σύρατε τη χώρα στη γνωστή περιπέτεια της αλλαγής, της μεθοδολογίας και των κανόνων, των λογιστικών καταγραφών για τις αμυντικές δαπάνες. 
      Ποιο είναι το αποτέλεσμα; Η ελληνική οικονομία με το καθεστώς του δημοσιονομικού ελέγχου και σε συνθήκες αυστηρής εποπτείας από την Ευρωπαϊκή Ένωση δεν θα είναι σήμερα και δεν θα είναι και στους επόμενους μήνες, στα επόμενα χρόνια, σε θέση να παρακολουθήσει με σοβαρή προσπάθεια το χώρο, τη μεγάλη άσκηση της ανταγωνιστικότητας. Τη στιγμή μάλιστα που οι πιστώσεις του προγράμματος δημοσίων επενδύσεων για το 2005 συρρικνώνονται κατά 16% είναι σαφές ότι θα επέλθει παράλληλο αποτέλεσμα και στον τομέα των ιδιωτικών επενδύσεων. Αυτή η αντιαναπτυξιακή λογική σε συνδυασμό με τη γενικευμένη συρρίκνωση της ενεργούς ζήτησης, δημιουργεί το πιο δυσμενές περιβάλλον για τον ιδιωτικό τομέα της οικονομίας και αναστέλλει για το απώτερο μέλλον κάθε προσπάθεια βελτίωσης της ανταγωνιστικότητας των ελληνικών προϊόντων κυρίως όταν αυτή ανάγεται στη βελτίωση της ποιότητας των προϊόντων.
      Οι όποιες ιδιωτικές επενδύσεις που αφορούν την εφαρμογή των νέων τεχνολογιών στη διαδικασία της παραγωγής αναστέλλονται, όταν συμβαίνει αυτό που συμβαίνει σήμερα, δηλαδή όταν καταστρέφεται η προοπτική της μεγέθυνσης και η οικονομία εγκλωβίζεται στις διελκυστίνδες της συντηρητικής δημοσιονομικής πρακτικής, όπως ακριβώς εγκλωβίζετε σήμερα με την πολιτική σας την ελληνική οικονομία. Και ακόμη δεν έχουμε παρακολουθήσει τη συνέχεια του έργου που σκηνοθετήσατε στα ευρωπαϊκά θεσμικά όργανα με θέμα την οικονομία και το κύρος της χώρας. Θέσατε με τις ανεύθυνες πράξεις σας την Ελλάδα στη δίνη χρόνιων αντιθέσεων που συγκρούονται σε ευρωπαϊκό επίπεδο ανάμεσα στους μεγάλους και τους ισχυρούς. Δώσατε  επιχειρήματα σε εκείνους που αρνούνται την αύξηση των ιδίων πόρων του κοινοτικού προϋπολογισμού για τη χρηματοδότηση της ανάπτυξης. Δώσατε επιχειρήματα σε εκείνους που επιδιώκουν τη μείωση των κονδυλίων για την περιφερειακή πολιτική. Δώσατε επιχειρήματα σε εκείνους που επιμένουν ότι πρέπει ολόκληρες περιοχές της Ελλάδας να εξαιρεθούν από τη χρηματοδότηση του Ταμείου Συνοχής. 
      Για ποια, λοιπόν, ανταγωνιστικότητα μιλάμε και επιπλέον για ποιο εθνικό συμβούλιο ανταγωνιστικότητας και ανάπτυξης όταν τα μηνύματα που εκπέμπει ο Υπουργός Οικονομικών με τον προϋπολογισμό δημιουργούν μια μεγάλη ανασφάλεια και προβληματισμό στην αγορά; Με ποιους χρηματοδοτικούς πόρους θα διασφαλιστεί η υλοποίηση μιας σειράς προγραμμάτων που αφορούν τη στήριξη του ιδιωτικού τομέα για να βελτιώσει ο ίδιος την ανταγωνιστικότητά του και που εσείς, κύριε Υπουργέ, εξαγγέλλετε; Θα ήθελα πολύ να ξέρω τι ζητήσατε εσείς ως Υπουργείο Ανάπτυξης από τον προϋπολογισμό και τι πήρατε, για να μας δώσετε απάντηση με ποιους χρηματοδοτικούς πόρους  θα συνεργήσει ο δημόσιος τομέας της οικονομίας.
      Οι πολιτικές για την αξιοποίηση των σύγχρονων συγκριτικών πλεονεκτημάτων της χώρας μας, ιδιαίτερα στον τομέα του τουρισμού, των μεταφορών, των επικοινωνιών, των χρηματοοικονομικών υπηρεσιών, αλλά κυρίως στους εδικούς θύλακες του πρωτογενούς τομέα της οικονομίας, απαιτούν όχι μόνο σχεδιασμό αλλά πάνω απ’ όλα πόρους για τη χρηματοδότηση και τη συγχρηματοδότησή τους. Ακόμη και αυτές οι περίφημες συμπράξεις του δημόσιου και ιδιωτικού τομέα της οικονομίας για τη δημιουργία των αυτοχρηματοδοτούμενων έργων θα μείνουν στα χαρτιά όταν το ευρύτερο οικονομικό περιβάλλον είναι στείρο και άγονο.
      Τελικά όλοι σας το ξέρετε ότι για να γίνει μια οικονομία ανταγωνιστική δεν χρειάζεται μόνο φτηνό εργατικό κόστος, στο οποίο επιμένετε με βάση την κυβερνητική ιδεοληψία. Χρειάζεται ένα σταθερό δημοσιονομικό πλαίσιο και ταυτόχρονα κοινωνική συνοχή. Χρειάζεται καλό κλίμα, μικροοικονομικό περιβάλλον καλό, όπως και καλό επενδυτικό κλίμα και πάνω απ’ όλα επιχειρηματική κουλτούρα. Όλα αυτά είναι σημαντικοί παράγοντες για την ενίσχυση της ανταγωνιστικότητας της οικονομίας. Αυτές οι πολιτικές δεν μπορούν να σταθούν από μόνες τους, ούτε με συμβούλια ανταγωνιστικότητας ούτε με καλές προθέσεις. Πρέπει να είναι υπαρκτές αυτές οι πολιτικές να συνεργάζονται και να είναι συγκεκριμένες. Δεν ψάχνουμε για να τις ανακαλύψουμε τώρα.
      Και έτσι μέσα σ’ αυτό το πλαίσιο το προεκλογικό αλλά και το μετεκλογικό πρόγραμμα της Νέας Δημοκρατίας θα παραμείνουν όμορφα, ωραία λόγια. Δυστυχώς για τη χώρα θα απολογείστε για πολλά χρόνια για την ανευθυνότητα των χειρισμών και της πολιτικής σας που οδηγούν τη χώρα σε μια δυσμενή θέση στο ευρωπαϊκό πεδίο σε μια περίοδο εξαιρετικά κρίσιμων διαπραγματεύσεων για τη χρηματοδότηση της περιφερειακής ανάπτυξης και κυρίως για τη χρηματοδότηση αυτών τα οποία όλοι επαγγελλόμαστε και για τα οποία όλοι συμφωνούμε, δηλαδή την ανάπτυξη των μικρομεσαίων την περιφερειακή ανάπτυξη των μικρών περιοχών και κυρίως εκείνων των τομέων που χρειάζεται η χώρα μας για να μπορεί να λέει ότι είναι ανταγωνιστική η οικονομία μας και ότι έχουμε ανταγωνιστικά πλεονεκτήματα.
      (Χειροκροτήματα από την πτέρυγα του ΠΑΣΟΚ)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, παρακαλώ, το λόγο για μια παρέμβαση. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Άκουσα με πολλή προσοχή τον κ. Παπουτσή, το συντονιστή του τομέα παραγωγής και εμπορίου, ήταν πραγματικά λαμπρή η διάλεξή του. Εκείνο όμως που δεν αντελήφθην είναι γιατί αυτά τα οποία λέτε τώρα δεν τα κάνατε πράξη όταν πριν από έξι μήνες ήσαστε στην κυβέρνηση. Εγώ κρατώ πολύ καλή σημείωση αυτών που λέτε αλλά το ερώτημα παραμένει ερώτημα.
      Και το τελευταίο, αν δείτε τον προϋπολογισμό, το προσχέδιο που κατετέθη εκεί, θα δείτε τι λεφτά πήρε το Υπουργείο Ανάπτυξης και νομίζω ότι απ’ αυτό μπορείτε να καταλάβετε ότι για τις πολιτικές που θέλει να προωθήσει, το μερίδιο που πήρε ήταν αρκετά ικανοποιητικό. 
      (Χειροκροτήματα από την πλευρά της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Την απογραφή εσείς την κάνετε, κύριε Υπουργέ, δεν την κάνει κανένας άλλος. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Κοινοβουλευτικέ Εκπρόσωπε του ΠΑΣΟΚ, θα σας απαντήσω μετά.
      ΠΡΟΕΔΡΕΥΩΝ (Ιωάννης Τραγάκης): Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κυρίες και κύριοι συνάδελφοι, θα καταψηφίσω το νομοσχέδιο στο σύνολό του και όλα του τα άρθρα. 
      Σε ό,τι αφορά το πρώτο τμήμα του νομοσχεδίου που αφορά τη σύσταση συμβουλίου ανταγωνιστικότητας, το καταψηφίζω γιατί το θεωρώ απολύτως περιττό. Είμαι απολύτως βέβαιος ότι δεν θα συνεισφέρει στην αύξηση της ανταγωνιστικότητας, αλλά πιθανολογώ ότι θα συνεισφέρει στη μείωση της ανταγωνιστικότητας. Αυτό γιατί θα βρουν ευκαιρία οι διάφοροι συμμετέχοντες να ζητούν από τις επιχειρήσεις και τους υπολοίπους που συμμετέχουν στην αγορά διάφορα στοιχεία, καταστάσεις και άλλα παρόμοια, τα οποία θα αυξήσουν το κόστος λειτουργίας αντί να βοηθήσουν να το μειώσουν. 
      Σε ό,τι με αφορά και όπως εγώ το βλέπω η ανταγωνιστικότητα δεν είναι καλή στην Ελλάδα, έχουμε μεγάλο πρόβλημα, εξαιτίας της κατάντιας της Δημόσιας Διοίκησης και της κατάντιας της παιδείας. Το πολυπληθές αυτό όργανο δεν θα συνεισφέρει απολύτως τίποτα.  Κατά την άποψή μου είναι περιττό, όπως είπα πριν, και ακριβό. Δεν έχουμε κανένα λόγο να ξοδέψουμε μισό εκατομμύριο ευρώ κάθε χρόνο για να δημιουργήσουμε άλλο ένα περιττό συμβούλιο. Κάτι παρόμοιο είχε γίνει παλιότερα με τον τουρισμό που υπάρχει και εκεί ένα πολυπληθές συμβούλιο τουρισμού και ξέρετε ότι ο τουρισμός πάει από το κακό στο χειρότερο. 
      Προχωρώ στα δύο επόμενα άρθρα. Το άρθρο 10 αφορά την παράταση λειτουργίας της «ΛΑΡΚΟ» για τέσσερα χρόνια. Εδώ θα ήθελα λίγο την προσοχή σας. 
      Η Κυβέρνηση έκανε μεγάλο ζήτημα για το θέμα της διαφάνειας και της δημιουργικής λογιστικής. Σας διαβάζω τι γράφει το Γενικό Λογιστήριο του Κράτους, που όπως ξέρετε υπάγεται στο Υπουργείο Οικονομίας και Οικονομικών. Η τελευταία παράγραφος γράφει: από το νομοσχέδιο προβλέπεται αύξηση εσόδων του δημοσίου από την παράταση λειτουργίας της «ΛΑΡΚΟ» και την είσπραξη του σχετικού μισθώματος, 1% επί των πωλήσεων νικελίου, που  σε ετήσια βάση εκτιμάται στο ποσό των 330.000 ευρώ. 
      Μας λέει  το Υπουργείο Οικονομικών διά του Γενικού Λογιστηρίου, ότι με την παράταση της λειτουργίας της «ΛΑΡΚΟ» ο προϋπολογισμός θα ωφεληθεί κατά 330.000 ευρώ το χρόνο. Αυτό που δεν μας λέει το Γενικό Λογιστήριο είναι ότι η «ΛΑΡΚΟ» χάνει κάθε χρόνο από 20 εως 30 εκατομμύρια ευρώ. Πράγμα που σημαίνει ότι με την παράταση των τεσσάρων ετών, στα πλαίσια νέας  δημιουργικής λογιστικής του Γενικού Λογιστηρίου, η «ΛΑΡΚΟ» θα χάσει 120.000.000 ευρώ και απ’ αυτά θα αφαιρέσουμε τέσσερις φορές 330.000 που είναι το όφελος από τις πωλήσεις νικελίου. 
      Αυτά είναι στα πλαίσια της διαφάνειας του συστήματος. Θεωρώ ότι η συμπεριφορά του Γενικού Λογιστηρίου εν προκειμένω είναι κατάπτυστη, διότι μας παρασύρει σε κάτι το οποίο είναι απολύτως ψευδές. 
      Πρέπει επίσης να επισημάνω ότι η Κυβέρνηση έρχεται και λέει ότι παρατείνει τη λειτουργία της εταιρείας αυτής σε βάρος του ελληνικού λαού με 120 εκατομμύρια ευρώ  στην τετραετία που είναι η παράταση, μολονότι στον ισολογισμό που δημοσιεύθηκε το Μάιο, με τη σημερινή Κυβέρνηση εννοείται, οι ορκωτοί ελεγκτές γράφουν ότι η εταιρεία εξαιτίας της συσσώρευσης ζημιών υποχρεούται να προχωρήσει σε διάλυσή της. 
      Και σε ό,τι αφορά το ήθος της διακυβέρνησης, γιατί γίνεται διά νόμου η παράταση; Διότι, όπως άλλωστε γράφει η εισηγητική έκθεση, δεν βρέθηκε κανένας δημόσιος υπάλληλος ή άλλος λειτουργός να υπογράψει άδεια διάθεσης των αποβλήτων στη θάλασσα. Επειδή, δηλαδή, γνωρίζουμε ότι ρυπαίνει και κανείς δεν δίνει άδεια σε αυτήν την εταιρεία να συνεχίσει να ρυπαίνει, έρχεται το Κοινοβούλιο, εμείς δηλαδή, να πούμε «ναι» στη συνέχιση της ρύπανσης της θαλάσσης και «ναι» στα 120 εκατομμύρια ευρώ. Τίνος είναι αυτά; Από ποιο έλλειμμα προκύπτουν αυτά, ώστε να μας περισσεύουν; 
      Έρχομαι τώρα στο επόμενο άρθρο των εκπαιδευτηρίων. Λυπάμαι να πω και στενοχωριέμαι γι’ αυτό, διότι προήλθα από αυτήν την πλευρά –της Νέας Δημοκρατίας- ότι η Κυβέρνηση αρχίζει αμέσως με μέτρα τα οποία είναι μόνο σοσιαλιστικά. Θα φανταζόμουν ότι ο σημερινός Υφυπουργός, ως παλαιός πρόεδρος του Επιμελητηρίου, θα είχε αίσθηση του τι είναι εκείνο που ρίχνει τις τιμές. Τις τιμές, κύριοι συνάδελφοι, τις ρίχνει η προσφορά, η ικανοποίηση της ζήτησης και τις τιμές τις ανεβάζει η έλλειψη. Αυτό ανεβάζει τις τιμές!
      Αν ήθελε, λοιπόν, κάποιος να βοηθήσει στο να πέσουν οι τιμές, θα έπρεπε να διευκολύνει την προσφορά. Πώς θα γινόταν αυτό; Αντί το Υπουργείο Παιδείας να φέρνει δυσκολίες κάθε φορά που πάει να ανοίξει ένα ιδιωτικό σχολείο, να μη φέρνει δυσκολίες αλλά να διευκολύνει την ίδρυση ιδιωτικών σχολείων. 
      Το δεύτερο δε και παράδοξο είναι το εξής. Δεν ξέρω αν συνειδητοποιείτε ότι το ελληνικό Σύνταγμα λέει ότι όλοι οι Έλληνες δικαιούνται δωρεάν παιδείας και τη δωρεάν παιδεία στα δημόσια σχολεία την επωφελείται το 94% -το 94 και κάτι τοις εκατό- του ελληνικού πληθυσμού. Αυτήν τη στιγμή, δηλαδή, νομοθετούμε για το 5,5%-6% του ελληνικού πληθυσμού και γι’ αυτό γίνεται όλη η φασαρία; Αντί να κοιτάξουμε πώς θα φτιάξουμε τη δημόσια παιδεία, έτσι ώστε να μη θέλουν να πληρώνουν οι γονείς των παιδιών τα ιδιωτικά σχολεία, κοιτάμε πώς θα χαλάσουμε τα ιδιωτικά σχολεία και να γίνουν χειρότερα. 
      Προσέξτε –απευθύνομαι στους συναδέλφους του ΠΑΣΟΚ τους οποίους δεν θέλω να στενοχωρήσω- τη σοσιαλιστική νοοτροπία της εξίσωσης. Το νομοσχέδιο λέει ότι θα δίνεται η αύξηση στα δίδακτρα με βάση το κριτήριο του μέσου όρου της αύξησης των ιδιωτικών εκπαιδευτικών. Δηλαδή θα πάρουμε το μέσο όρο όλων των σχολείων και θα το εφαρμόσουμε σε κάθε ένα σχολείο.
      Εάν λοιπόν, κύριοι συνάδελφοι, ένα σχολείο θέλει να προσλάβει πολύ καλύτερους καθηγητές και να αυξήσει πάρα πολύ τις αποδοχές τους, δεν μπορεί να το κάνει, διότι το νομοσχέδιο τα εξισώνει όλα. Θα είναι όλοι το ίδιο. Πληθωρισμός κατά 35% και 65% ο μέσος όρος της αύξησης των αποδοχών και όχι η αύξηση των αποδοχών στο συγκεκριμένο σχολείο. Λυπάμαι, κύριοι συνάδελφοι, που τα κάνει αυτά η Νέα Δημοκρατία. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφε, μπορώ να σας διακόψω για ένα δευτερόλεπτο;
      ΣΤΕΦΑΝΟΣ ΜΑΝΟΣ: Εάν μου δίνει χρόνο ο Πρόεδρος, ευχαρίστως.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Η Κυβέρνηση, κύριε Υπουργέ, θα ήταν η τελευταία που θα ήθελε να ρυθμίσει αυτού του είδους τα ζητήματα. 
      ΣΤΕΦΑΝΟΣ ΜΑΝΟΣ: Δεν είμαι πια Υπουργός, ευτυχώς!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Επιτρέψτε μου! Θέλω να είμαι συγκεκριμένος όσον αφορά το συγκεκριμένο θέμα που θέσατε. Πείστε τους συναδέλφους σας της Πλειοψηφίας… 
      (Θόρυβος στην Αίθουσα)
      ΧΑΡΑΛΑΜΠΟΣ ΚΑΣΤΑΝΙΔΗΣ: Μας εκχωρείτε δηλαδή, κύριε Υπουργέ, την νομοθετική πρωτοβουλία; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): … να συμφωνήσουν κι εγώ θα πάρω τη διάταξη πίσω, ώστε εφεξής να μην ασχολείται η πολιτεία με αυτό το αντικείμενο! Πείστε τους συναδέλφους της Αξιωματικής Αντιπολίτευσης να ψηφίσουν με την πλειοψηφία το νομοσχέδιο και δεν υπάρχει κανένα πρόβλημα από την πλευρά μας! 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Κύριε Μάνο, έχετε το λόγο. 
      ΣΤΕΦΑΝΟΣ ΜΑΝΟΣ: Κύριε Υπουργέ, πρέπει να σας επισημάνω ότι την πλειοψηφία στην Αίθουσα την έχει η Νέα Δημοκρατία. Συνεπώς εσείς θα έχετε την πρωτοβουλία. Επειδή όμως πήρατε αυτήν τη θέση, ότι δηλαδή θα υποκύψετε στη διάθεση της Πλειοψηφίας, θέλω να σας θυμίσω τούτο. Στο παρελθόν, όπως ενδεχομένως θυμάστε, συνεργαστήκαμε και μάλιστα σε πολύ δύσκολους τομείς. Νομίζω ότι τότε ο ρόλος μας ήταν να προχωρήσουμε και να κάνουμε αυτό που εμείς θεωρούσαμε σωστό, παρά το γεγονός ότι τότε η συντριπτική πλειοψηφία των Βουλευτών ήταν αντίθετη με αυτό που θέλαμε να κάνουμε.
      Παρά ταύτα από αίσθημα καθήκοντος για το τι είναι σωστό, επιμείναμε και περάσαμε αυτά που θεωρούσαμε σωστά. Θα ήλπιζα να συνεχίσετε αυτήν την τακτική. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μου επιτρέπετε παρακαλώ, κύριε Πρόεδρε; 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, όχι άλλη διακοπή, σας παρακαλώ, γιατί δεν έχει και νόημα. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ένα λεπτό μόνο, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, εξηγήσαμε επαρκώς στην Εθνική Αντιπροσωπεία και στη Διαρκή Επιτροπή, γι’ αυτήν τη μεταβατική λύση, η οποία δίνει ένα τίμιο και απλό σύστημα στον τρόπο με τον οποίο θα καθορίζονται τα δίδακτρα στα ιδιωτικά σχολεία. Αυτό είναι το πρώτο. Φεύγουμε από τη γνωστή διαδικασία η οποία ανακοίνωνε αυξήσεις της τάξεως του 3,8% για τα βασικά δίδακτρα, επέτρεπε όλα τα υπόλοιπα να αυξάνονται όσο θέλουν, κρύβοντας το πρόβλημα κάτω από το χαλί. 
      Εμείς ήλθαμε και είπαμε απλά: η Κυβέρνηση έγνοια έχει πώς θα ανεβάσει το επίπεδο της δημόσιας εκπαίδευσης. Από την ώρα όμως που η ιδιωτική εκπαίδευση είναι ένα κομμάτι μέσα στη ζωή μας για χίλιους λόγους, βάζουμε κανόνες τίμιους και απλούς. Αφήσαμε έξω από οποιαδήποτε παρέμβαση της πολιτείας τα φροντιστήρια, τα ΙΕΚ και τα φροντιστήρια των ξένων γλωσσών και απεδείχθη ότι εκεί με τις τοποθετήσεις που έγιναν και στη Διαρκή Επιτροπή από τους εκπροσώπους των φορέων τους σε αντίθεση με εκείνο που λογάριαζε η Αξιωματική Αντιπολίτευση ότι τα δίδακτρα θα ανέβουν, παρέμειναν και στο ίδιο επίπεδο και χαμηλότερα, γιατί λειτουργεί πολύ σωστά ο ανταγωνισμός. Θα ήμασταν οι ευτυχέστεροι των ανθρώπων να περάσουμε από τις αγορανομικές διατάξεις που έβαζαν τα προβλήματα κάτω από το χαλί στον τρόπο με τον οποίο είπατε εσείς πριν από λίγο. Είναι ένα μεταβατικό αλλά τίμιο και απλό σύστημα. Είναι και υπέρ των γονέων και υπέρ των μαθητών αλλά προπάντων είναι και υπέρ των σχολείων για να μπορούν να έχουν –διότι λειτουργούν και ως επιχειρήσεις- υγιή λειτουργία. Αυτό κάνει το σύστημα που σας είπα. Είναι τίμιο και απλό. 
      ΠΡΟΕΔΡΕΥΩΝ (Ιωάννης Τραγάκης): Κύριε Μάνο, ευχαριστώ για την ανοχή που δείξατε και τη διακοπή που δεχθήκατε. Έχω βέβαια διακόψει ήδη το χρόνο. 
      ΣΤΕΦΑΝΟΣ ΜΑΝΟΣ: Τον έχετε μεν διακόψει, κύριε Πρόεδρε, αλλά ετέθησαν θέματα τώρα. 
      Θα έλεγα λοιπόν το εξής: νομίζω ότι ο κύριος Υπουργός υπέδειξε στο Σώμα αυτό το οποίο θα έλεγε η κοινή λογική ότι στους τομείς εκείνους όπου τώρα είναι απολύτως ελεύθερα, έπεσαν τα δίδακτρα. Εδώ αντιθέτως προβλέπεται αύξηση 7,5% και εγώ θα πιθανολογήσω –κάνω μια πρόβλεψη- ότι το 7,5% θα αποδειχθεί το ελάχιστο. Θα χτίσουν πάνω σ’ αυτό αυτοί οι οποίοι υπόκεινται σ’ αυτήν τη ρύθμιση τώρα και θα ανεβάσουν τα δίδακτρα. Η γνώμη μου είναι ότι θα έπεφταν τα δίδακτρα αν τα άφηναν τελείως ελεύθερα χωρίς καμία απολύτως παρέμβαση. Αφήστε που κατά τη γνώμη μου αυτό είναι και το ηθικό. Για ποιο λόγο νομοθετεί η Βουλή για το 5,5% του πληθυσμού; Για ποιο λόγο το κάνουμε αυτό; Ικανοποιούμε τις μειοψηφίες; 
      Μου έκανε εντύπωση ότι ο κύριος Υπουργός ενώ είπε τόσα για τα δίδακτρα, δεν είπε τίποτα για τη «ΛΑΡΚΟ». Διότι αυτά τα οποία σας είπα για τη δημιουργική λογιστική που κάνει τώρα η σημερινή Κυβέρνηση, είναι χοντρά πράγματα. Εμφανίζεται ότι θα κερδίσουμε 330.000 την ώρα που χάνουμε κάθε χρόνο 30.000.000 από τη συνέχιση της λειτουργίας της «ΛΑΡΚΟ». 
      Αυτά ήθελα να σας πω, κύριοι συνάδελφοι. Όπως καταλαβαίνετε καταψηφίζω όλο το νομοσχέδιο και ένα-ένα όλα τα άρθρα. 
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Μάνο.
      Ο κ. Μαργαρίτης Τζίμας έχει το λόγο.
      ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, το αν η σημερινή Κυβέρνηση θα είναι κυβέρνηση μειωμένων ή αυξημένων προσδοκιών, θα το δείξει ο χρόνος. Ένα είναι βέβαιο όμως, πως εσείς στα είκοσι χρόνια διακυβέρνησης αποδειχθήκατε ότι ήσασταν κυβέρνηση μειωμένης αποδοτικότητας και απόδοσης.
      Κάντε μια περιοδεία στην ορεινή ή στη νησιωτική Ελλάδα και ελάτε εδώ να συζητήσουμε για την παρέμβαση την οποία κάνατε στην ελληνική ύπαιθρο στα είκοσι χρόνια, διαχειριζόμενοι 100 τρισεκατομμύρια δραχμές από τα διάφορα Κοινοτικά Πλαίσια Στήριξης και από τα Μεσογειακά Ολοκληρωμένα Προγράμματα. 
      Είστε υπερήφανοι για την ορεινή Ελλάδα;  Μπορείτε να αναφέρετε έστω και ένα ελληνικό χωριό που αύξησε τον πληθυσμό του λόγω ανάπτυξης τα τελευταία είκοσι χρόνια; Ούτε ένα! Εκτός από τα Ζαγοροχώρια ούτε ένα ελληνικό χωριό! Και αυτό γιατί; Εξαιτίας της πολιτικής σας, μιας πολιτικής η οποία δεν βασιζόταν σε αυτό το πρωτάκουστο που ακούσαμε, στις «πολυταμειακές ροές» και την εφαρμογή ολοκληρωμένων προγραμμάτων. Ποιες ήταν οι «πολυταμειακές ροές» για την ελληνική περιφέρεια, τη Μακεδονία και τη Θράκη, τα νησιά του Αιγαίου, όπου δεν τολμούν οι άνθρωποι να αρρωστήσουν, γιατί δεν έχουν σύστημα υγείας; Αυτή ήταν η ανάπτυξη της ορεινής και της νησιωτικής Ελλάδας; Είστε υπερήφανοι; 
      (Θόρυβος στην Αίθουσα)
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: …. (δεν ακούστηκε).
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ πολύ.
      ΜΑΡΓΑΡΙΤΗΣ ΤΖΙΜΑΣ: Κύριε συνάδελφε, αν κάποιος στο λεκανοπέδιο Νευροκοπίου πάθει έμφραγμα, θα πεθάνει μέχρι να κατεβεί στην πόλη της Δράμας. Γιατί δεν αναπτύξατε υπό τύπου αστερία το Εθνικό Σύστημα Υγείας; 
       Πώς μπορούμε, όμως, να είμαστε υπερήφανοι εμείς, όταν, μετά από τρία Κοινοτικά Πλαίσια Στήριξης, μας παραδώσατε μια Ελλάδα που έχει 12% ποσοστό ανεργίας; Ξέρετε τι έγινε στη Δανία; Στη Δανία το κράτος κατάργησε τον αντίστοιχο εθνικό ΟΑΕΔ και ανέθεσε την καταπολέμηση της ανεργίας στην τοπική Αυτοδιοίκηση. Εκεί η ανεργία δεν ξεπερνά το 3%. 
      Πώς, όμως, είναι δυνατόν να είμαστε υπερήφανοι που μας παραδώσατε μια Ελλάδα όπου με προτροπή δική σας όλα τα προηγούμενα χρόνια στηριζόταν η ανάπτυξη στη λογική «παίξτε μετοχές, για να κερδίσετε και να πάει ο τόπος μπροστά». Εκεί οδηγήσατε τον τόπο. Προτρέπατε εκατομμύρια Ελλήνων να επενδύσουν τις οικονομίες στο Χρηματιστήριο. Τις επένδυσαν. Πούλησαν οι αγρότες τα χωράφια τους, τα αγροτικά τους μηχανήματα και αυτή την ώρα δεν υπάρχει αποταμίευση στην Ελλάδα! Φέρτε εδώ συγκριτικά στοιχεία, για να μας αποδείξετε πόσο αυξήθηκαν οι αποταμιεύσεις τα τελευταία είκοσι χρόνια στη χώρα μας. 
      Αντίθετα, με την πολιτική σας αυξήθηκαν τα δάνεια. Ο Έλληνας σήμερα ζει με δανεικά. Το προϊόν που διαφημίζεται στις τηλεοράσεις και στα Μέσα Μαζικής Ενημέρωσης ποιο είναι; Η σύναψη καταναλωτικών δανείων. Έχεις μισθό άλφα; Θα πάρεις δάνειο επί 6 άλφα. Μεταφορές υπολοίπων. Τα διαβάζουμε και τα ακούμε καθημερινά. Αυτό είναι το αποτέλεσμα της εικοσάχρονης διακυβέρνησής σας απέναντι στον ελληνικό λαό: Δάνειο για να περάσουμε τα Χριστούγεννα, δάνειο για να περάσουμε το Πάσχα, δάνειο για να πάμε διακοπές. 
      Είστε υπερήφανοι γιατί φέρατε έναν αναπτυξιακό νόμο και τροπολογίες τον περασμένο Ιανουάριο με τον οποίο εντάξατε το Νομό Δράμας και Καβάλας στη Δ΄ ζώνη, αλλά τη διάταξη αυτή την ακύρωσε η Ευρωπαϊκή Επιτροπή, με αποτέλεσμα να αναγκαστεί η Κυβέρνηση πριν από ένα μήνα να ακυρώσει το δικό σας νόμο και να επαναφέρει το ν. 2601; Αυτό έχει ως αποτέλεσμα η χώρα μας να μην έχει αναπτυξιακό νόμο επί οκτώ ολόκληρους μήνες.
      ΑΓΓΕΛΟΣ ΤΖΕΚΗΣ: Έχει. Πώς δεν έχει;
      ΜΑΡΓΑΡΙΤΗΣ ΤΖΙΜΑΣ: Δεν είχε. Οι επενδυτές της ανατολικής Μακεδονίας και Θράκης -και είναι προς τιμήν του κ. Φλωρίδη που είχε φέρει εδώ τις διατάξεις, αλλά ακυρώθηκαν από την Ευρωπαϊκή Ένωση- κατέθεταν τις επενδύσεις και δεν μπορούσαν να επιχορηγηθούν, γιατί δεν υπήρχε αναπτυξιακός νόμος. Ενώ έπρεπε πρώτα να κάνετε τη διαβούλευση και μετά να φέρετε το νόμο στην ελληνική Βουλή, κάνατε το ανάποδο. 
      Είστε υπερήφανοι γιατί μας παραδώσατε μια Ελλάδα με αγροτικό πληθυσμό που έχει αγροτικά προϊόντα ανταγωνιστικά; Η πατάτα στο Νευροκόπι για πρώτη φορά φέτος πωλείται με 12 λεπτά το κιλό. Γιατί; Γιατί δεν αναπτύξατε όλα τα προηγούμενα χρόνια μια πολιτική που να καταστήσει ανταγωνιστικά όλα τα αγροτικά προϊόντα της χώρας. 
      Είστε υπερήφανοι εσείς για τις επενδύσεις στον τουρισμό, αναπτυξιακού χαρακτήρα, που έχετε κάνει στην ελληνική περιφέρεια; Δεν ήταν η δική σας κυβέρνηση από το 1993 και μετά, που έκλεισε στην ανατολική Μακεδονία και Θράκη δεκάδες επιχειρήσεων ιδιωτικών; Τη «SOFTEX» δεν την έκλεισε η Νέα Δημοκρατία. Μας την παραδώσατε κλειστή, με εκατοντάδες ανέργους. Το έτοιμο ένδυμα εμείς το παραλάβαμε κλειστό και σήμερα αγωνιζόμαστε να συγκρατήσουμε επιχειρήσεις, να μη φύγουν από τη Μακεδονία και τη Θράκη, γιατί θα πάνε σε γειτονικό ελκυστικό αναπτυξιακό τοπίο, που, δυστυχώς, είναι η Βουλγαρία και η ΦΥΡΟΜ. Χωρίς να είναι στην Ενωμένη Ευρώπη, η Βουλγαρία σήμερα προσελκύει επενδύσεις και η Ελλάδα τις χάνει. Αυτή είναι η Ελλάδα που μας παραδώσατε.
      Έρχεται, λοιπόν, αυτό το νομοσχέδιο, για να βελτιώσει την ανταγωνιστικότητα. Γιατί όλοι μας παραδεχόμαστε πως η παγκοσμιοποίηση και η ανάπτυξη των νέων τεχνολογιών έχει αλλάξει το οικονομικό περιβάλλον. Και αν η οικονομία μας δεν γίνει ανταγωνιστική, αν δεν δημιουργήσουμε ένα ελκυστικό αναπτυξιακό τοπίο, τότε ούτε απάντηση στο πρόβλημα της ανεργίας θα δώσουμε, αλλά ούτε και στο πρόβλημα της ανάπτυξης. Εδώ εσείς ξεχάσατε μοντέλα σοσιαλιστικά. Υιοθετήσατε τα τελευταία χρόνια φιλελεύθερες αρχές, τις αρχές της ελεύθερης οικονομίας της αγοράς, τις οποίες, δυστυχώς για τον ελληνικό λαό, εφαρμόσατε με αδέξιο και με στρεβλό τρόπο.
      Έρχεται αυτό το νομοσχέδιο του Υπουργείου Ανάπτυξης, που μέσα από διάλογο έχει στόχο να κωδικοποιήσει, να απλοποιήσει και να άρει τα εμπόδια για την ανάπτυξη στην ευρύτερη περιοχή της χώρας. Και κυρίως πρόκειται να λειτουργήσει σαν ένα προστάδιο για το Δ΄ Κοινοτικό Πλαίσιο Στήριξης, ενταγμένο μέσα στο νέο ευρωπαϊκό Σύνταγμα, που δίνει ώθηση στην τουριστική πολιτική στην ορεινή και νησιωτική Ελλάδα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Τζίμα.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, πρέπει να πω ότι διαβάζοντας προχτές στην εφημερίδα ένα σχόλιο που αναφερόταν στην ενημέρωση της Κοινοβουλευτικής Ομάδας της Νέας Δημοκρατίας, χάρηκα ειλικρινά, γιατί αναφερόταν ότι με συγκεκριμένες οδηγίες και επιστολές Υπουργών θα δινόταν πληροφόρηση σε σχέση με την τακτική την οποία πρέπει να ακολουθούν και την επιχειρηματολογία την οποία πρέπει να έχουν. Όμως μερικοί συνάδελφοι φαίνεται ότι έχουν μείνει στην παλιά συνταγή, σε αυτή που ήταν προεκλογικά, και συνεχίζουν να κάνουν αντιπολίτευση φυσικά στη σημερινή Αντιπολίτευση και τότε Κυβέρνηση.
      Παρ’ όλα αυτά, η ανταγωνιστικότητα, όπως οι περισσότεροι τουλάχιστον συμφωνούμε, της ελληνικής οικονομίας και των ελληνικών επιχειρήσεων είναι το μεγάλο ζητούμενο της εποχής μας. Το ευρωπαϊκό και το διεθνές περιβάλλον, μέσα στο οποίο κινούμαστε, απαιτεί, και μάλιστα με ρυθμούς που να αυξάνονται γοργά, να έχουμε όλο και περισσότερη ανταγωνιστικότητα.
      Η πολιτεία, η ελληνική Κυβέρνηση οφείλει μέσα από ένα σαφώς προσδιορισμένο αναπτυξιακό όραμα να διαμορφώνει τις συνθήκες για την αξιοποίηση των συγκριτικών πλεονεκτημάτων της χώρας μας, την αξιοποίηση των δυνατοτήτων των Ελλήνων για το επιχειρείν, την έγκαιρη και έγκυρη πληροφόρηση, τη γνώση, τις νέες τεχνολογίες, το χαμηλό κόστος χρήματος, την πρόσβαση σε δίκτυα, τις συνεργασίες, την πρόσβαση σε προγράμματα, την ολική ποιότητα στην παραγωγή και τις παρεχόμενες υπηρεσίες, το συνεχή εκσυγχρονισμό, που όλα μαζί ωθούν την επιχείρηση στη διαρκή βελτίωση της ανταγωνιστικότητάς της. Αυτό βέβαια πρέπει να συνδυαστεί με πολιτικές που θα συμβάλουν στην αύξηση της απασχόλησης και όχι στο φαινόμενο που βλέπουμε πολλές φορές, να έχουμε αύξηση της ανεργίας.
      Βασική προϋπόθεση για όλα αυτά είναι σαφώς και η ύπαρξη μιας Δημόσιας Διοίκησης αποτελεσματικής και ανταγωνιστικής, γιατί και αυτή έχει ξεφύγει από τα στενά όρια της χώρας και κινείται στο διεθνές και στο ευρωπαϊκό περιβάλλον. Με τις παρεμβάσεις που έγιναν το προηγούμενο διάστημα -και είχαμε τη δυνατότητα να συζητήσουμε στη Βουλή το συγκεκριμένο νομοσχέδιο που ήρθε από το Υπουργείο Εσωτερικών και Δημόσιας Διοίκησης με την επανίδρυση, όπως ονομάστηκε, του κράτους, την επανίδρυση ουσιαστικά του κομματικού κράτους- η ανταγωνιστικότητα όχι μόνο δεν αυξάνεται, η ανταγωνιστικότητα όχι μόνο δεν ενδυναμώνεται, αλλά υπονομεύεται και αυτή η οποία υπήρχε. 
      Μία δεύτερη βασική προϋπόθεση είναι επίσης η ύπαρξη αξιόπιστης εικόνας της ελληνικής οικονομίας στο διεθνή και ευρωπαϊκό χώρο και η Κυβέρνηση οφείλει να έχει μία τέτοια συνολική στρατηγική διαρκούς βελτίωσης αυτής της εικόνας. 
      Όμως, κυρίες και κύριοι συνάδελφοι, αυτό που ζούμε αυτό το διάστημα είναι πρωτόγνωρο. Η ίδια η ελληνική Κυβέρνηση διά του Υπουργού Οικονομίας και Οικονομικών με μία εμπαθή, μικροκομματική και κοντόφθαλμη πολιτική εσωτερικού μετώπου, ξεκίνησε τη διαδικασία της αδιαφανούς απογραφής με τη μέθοδο της καταστροφικής λογιστικής, προκειμένου να ακυρώσει, όπως νομίζει, τη δουλειά που έγινε τα προηγούμενα χρόνια και να αποδείξει ότι παρέλαβε άδεια ταμεία και σαθρή οικονομία. Ο σκοπός της, όπως αποδείχθηκε από τα λεχθέντα στη Διεθνή Έκθεση Θεσσαλονίκης, ήταν να αποδεσμευτεί από τις προεκλογικές της δεσμεύσεις με τη μετάθεσή τους για το αόριστο μέλλον, χωρίς, όπως νομίζει, να εισπράξει πολιτικό κόστος. 
      Στη συνέχεια, βέβαια, μόλις άρχισαν να έρχονται απέξω τα πρώτα μηνύματα και να εμφανίζονται τα πρώτα σημάδια για τις αρνητικές συνέπειες που έχει αυτή η πολιτική, ο Υπουργός Οικονομίας και Οικονομικών άρχισε να τα μαζεύει. Όμως, πώς να μαζέψει τα ασυμμάζευτα! Αναγκάστηκε στη συνέντευξη στο CNN να ψελλίσει ότι πρόκειται για «στατιστικό λάθος».
      Κύριε Υπουργέ της Ανάπτυξης, με αυτές τις αντιφατικές πολιτικές της Κυβέρνησης, που δεν συμβάλλουν στη διατήρηση της ανάπτυξης που πετύχαμε τα προηγούμενα χρόνια, που καταρρακώνουν την αξιοπιστία της ελληνικής οικονομίας, που δημιουργούν αρνητικό κλίμα για τις επιχειρήσεις μας, εκατό συμβούλια ανταγωνιστικότητας και ανάπτυξης να θεσμοθετήσουμε ως Βουλή, δεν θα μπορέσουμε να ανατρέψουμε τις αρνητικές συνέπειες της πολιτικής σας και να οδηγηθούμε σε καλύτερα επίπεδα ανταγωνιστικότητας των ελληνικών επιχειρήσεων. 
      Ας έλθουμε, όμως, στο νομοσχέδιο να δούμε τη λογική που διέπει τη συγκρότηση του Συμβουλίου. Εντάσσεται, δυστυχώς, στην ίδια φιλοσοφία με αυτή που διέκρινα ότι εκφράστηκε από τον Πρωθυπουργό στη Διεθνή Έκθεση της Θεσσαλονίκης. Ο νέος αναπτυξιακός άξονας προσδιορίζεται πλέον για τη χώρα μας από την Κυβέρνηση, με το ετεροβαρές δίπολο Αθήνα και ολίγη Θεσσαλονίκη. Η ώρα της περιφέρειας που εξαγγέλθηκε με πολλές τυμπανοκρουσίες, η ανάγκη να στηρίξουμε και να αξιοποιήσουμε τις παραγωγικές και δημιουργικές δυνάμεις της περιφέρειας, μεταφράζεται απλώς σε ολίγη Θεσσαλονίκη. Όμως, Ελλάδα δεν είναι μόνο η Αθήνα, αλλά και περιφέρεια δεν είναι μόνο η Θεσσαλονίκη. Η συμμετοχή στο Συμβούλιο Ανταγωνιστικότητας Εξαγωγέων Ελλάδας και Εξαγωγέων Βορείου Ελλάδας, Βιομηχάνων Ελλάδας και Βιομηχάνων Βορείου Ελλάδας, αυτή τη λογική εξυπηρετεί. Δεν είμαι αντίθετος στην εκπροσώπησή τους στο Συμβούλιο. Αυτή άλλωστε είναι περίπου και η σύνθεση που προέβλεπε η υπουργική απόφαση. Όμως, κύριε Υπουργέ, υπάρχει και ο Σύνδεσμος Εξαγωγέων Κρήτης, ο Σύνδεσμος Βιομηχάνων Κρήτης, υπάρχουν και άλλοι περιφερειακοί φορείς της υπόλοιπης χώρας, υπάρχει η περιφέρεια της περιφέρειας με ιδιαίτερα χαρακτηριστικά και μειονεκτικά ζητήματα, που πρέπει να αντιμετωπιστούν και πρέπει να εκπροσωπηθεί και αυτή η περιφέρεια. Με τον αυξημένο αριθμό των φορέων που μετέχουν έτσι ή αλλιώς στο Συμβούλιο, αυτό μετατρέπεται σε συνέλευση. Συνέλευση, όμως, κατ’ επιλογήν με αποκλεισμούς χωρίς θεματική και γεωγραφική εκπροσώπηση. Από τη στιγμή που έτσι ή αλλιώς ένα ευρύ όργανο δημιουργούμε, χαίρομαι κατ’ αρχήν που έστω και την τελευταία στιγμή ο Υπουργός είδε ότι έπρεπε να συμμετέχουν και το Οικονομικό και το Τεχνικό Επιμελητήριο. Όμως, γιατί δεν προβλέπεται η συμμετοχή της Ένωσης Πληροφορικών Ελλάδας; Πού είναι η εκπροσώπηση των συνδέσμων νέων επιχειρηματιών; Γιατί να μην εκπροσωπείται και η γυναικεία επιχειρηματικότητα; Πού είναι η εκπροσώπηση του Ελληνικού Κέντρου Ανταγωνιστικότητας και η συμμετοχή του προεδρεύοντος υπεύθυνου της Επιτροπής Εμπειρογνωμόνων που συστήνει το ίδιο το νομοσχέδιο. Έλειπε και η νησιώτικη Ελλάδα, όταν όλοι γνωρίζουμε ότι οι επιχειρήσεις στα νησιά υπολείπονται ανταγωνιστικότητας λόγω ακριβώς των μειονεκτημάτων που προσδιορίζονται από το νησιώτικο χαρακτήρα; 
      Το Σύνταγμα επιτάσσει ιδιαίτερη μέριμνα για αυτές τις περιοχές. Θέλω όμως να τονίσω ότι με τη συμμετοχή του Γενικού Γραμματέα του Υπουργείου Αιγαίου δεν καλύπτεται η επιταγή του άρθρου 101 του Συντάγματος, γιατί απαιτείται πραγματικά η εκπροσώπηση των ίδιων των δημιουργικών και παραγωγικών δυνάμεων των νησιών. 
      Στα πλαίσια μιας πολύπλευρης και ολοκληρωμένης πολιτικής για την ανάπτυξη ελπίζω η Κυβέρνηση να παραδεχθεί ότι στα επόμενα βήματα πρέπει να δρομολογήσει –αν φυσικά το μπορεί- πολιτικές που πραγματικά θα συμβάλλουν στην ανάπτυξη της χώρας και στη βελτίωση της ανταγωνιστικότητας των ελληνικών επιχειρήσεων, στηρίζοντας μια προσπάθεια που έγινε με πολλές θυσίες από όλους τους επιχειρηματίες, από όλους τους Έλληνες. Εμείς δεν θα αφήσουμε να πάνε χαμένες αυτές οι θυσίες. Οφείλετε και εσείς να κάνετε το ίδιο. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κ. Γεωργιάδης. 
      ΝΙΚΟΛΑΟΣ ΓΕΩΡΓΙΑΔΗΣ: Ευχαριστώ, κύριε Πρόεδρε. 
      Κύριοι συνάδελφοι, όσο λίγο καιρό είμαι Βουλευτής, επί της αρχής δεν έχει ψηφιστεί κανένα νομοσχέδιο της Νέας Δημοκρατίας από το ΠΑΣΟΚ. Και εδώ υπάρχει μια μόνιμη επωδός, την οποία ακούμε περίπου από κάθε ομιλούντα της Αντιπολίτευσης, σχετικά με το ότι η απογραφή μειώνει την πιστοληπτική δυνατότητα της χώρας και κατά συνέπεια όλη η πολιτική, η οποία προτείνεται εδώ -και με τα εργαλεία τα οποία προτείνονται για να ασκηθεί- είναι καταδικασμένη a priori σε καταστροφή. Κατά συνέπεια, γι αυτό επί της αρχής δεν ψηφίζουμε τίποτα. 
      	Κατ’ αρχήν, επιτρέψτε μου μια παρέκκλιση. Να σας πω ότι όταν ήμουν πιτσιρικάς, είχα ένα γειτονόπουλο που έκανε πολλές ζημιές. Μια φορά πέρασα από το σπίτι, που με είχε καλέσει να παίξουμε, έριξε ένα βάζο που το είχε ήδη σπάσει, και φώναξε τη μαμά του να της πει: «Ο Νίκος το έσπασε».
      	Αυτού του είδους η τακτική δεν είναι πιστευτή. Αυτήν τη στιγμή μαζεύουμε τα κομματάκια, με όσο μεγαλύτερη προσοχή γίνεται, με φόβο να μην κοπεί κανένα δαχτυλάκι, έτσι ώστε να κολλήσουμε το συντομότερο δυνατό το περίφημο βάζο, το οποίο, δυστυχώς, είναι συντετριμμένο και το ξέρουν όλοι. Δεν υπάρχει κανείς εκτός Ελλάδας που πίστευε ότι η αξιοπιστία της χώρας ήταν στο ύψος που την παρουσιάζατε ή που θα θέλαμε και εμείς να είναι, πράγμα το οποίο αποδεικνύεται από κάθε δείκτη είτε αυτός λέγεται ανταγωνιστικότητα είτε λέγεται δείκτης προσέλκυσης απευθείας ξένων επενδύσεων είτε οποιοσδήποτε άλλος δείκτης. 
      	Και εδώ μου δίνεται η ευκαιρία να πω και κάτι για τον περίφημο δείκτη ανάπτυξης. Ξέρετε υπάρχει μια τεράστια διαφορά ανάμεσα στην ανάπτυξη και την αύξηση. Στο ελληνικό οικονομικό λεξιλόγιο δεν ξέρω αν υπάρχει η διαφορά μεταξύ των λέξεων development και growth. Ας πούμε, μια στοίβα σκουπιδιών μπορεί να μεγαλώσει πάρα πολύ, αλλά δεν αναπτύσσεται. Αυξάνεται αλλά δεν αναπτύσσεται.
      Εδώ πετύχαμε το εξής μοναδικό φαινόμενο και νομίζω ότι άλλος στην ιστορία –εγώ τουλάχιστον με τα λίγα οικονομικά που ξέρω- δεν γνωρίζω να έχει επιτύχει μια ανάπτυξη σταθερά πάνω από 3% τα τελευταία χρόνια και ταυτόχρονα όχι μόνο να μην μειώνεται η ενέργεια αλλά να αυξάνεται, όχι μόνο να μην μειώνονται τα ελλείμματα, αλλά να αυξάνονται, όχι μόνο να μη μειώνεται το δημόσιο χρέος, αλλά να αυξάνεται, όχι μόνο να μη μειώνεται η φτώχια, αλλά να αυξάνεται. Οπότε περί ποιας ανάπτυξης μιλάμε; 
      Μιλάμε για μια αύξηση, η οποία οφείλεται σε πολύ συγκεκριμένους λόγους, στη χρηματοδότηση μεγάλων έργων και στους Ολυμπιακούς Αγώνες. Η θεωρία δε που άκουσα σήμερα από τον κ. Παπουτσή είχε δύο απίστευτα σκέλη. Το ένα έλεγε ότι με την κακή μας πολιτική θα πετύχουμε το 2005 αυτήν την ανάπτυξη, αυτός ο δείκτης να πέσει στο 2,5%. 
      Υπάρχει αυτό που λέμε στα οικονομικά χρονική υστέρηση, ένα time lag ανάμεσα σε μια πολιτική και στο αποτέλεσμά της. Εάν μπορούσαμε να μειώσουμε κατά 2% ή 2,5% το δείκτη ανάπτυξης της χώρας, σκεφτείτε πόσο μια καλή πολιτική μέσα σ΄ ένα εξάμηνο θα μπορούσε να το αυξήσει κατά 2,5%. 
      Επειδή αυτά τα πράγματα απλά δεν γίνονται και επειδή ένα αποτέλεσμα 
      -ιδιαίτερα στον δείκτη του ΑΕΠ- είναι αποτέλεσμα πολλών πολιτικών που επί χρόνια χτίζονται, νομίζω ότι δεν πρέπει να επιχαίρει κανείς, ιδιαίτερα ο κ. Παπουτσής, εάν όντως ο δείκτης αυτός της ανάπτυξης της χώρας μειωθεί. 
      Έρχομαι τώρα στο διά ταύτα. Το νομοσχέδιο που έρχεται εδώ πρέπει να το δούμε σαν μια προσφορά ενός ακόμα εργαλείου στη δέσμη –θα αναγκαστώ να πω αυτή τη λέξη- μέτρων που έρχεται η Κυβέρνηση να μας φέρει, ώστε να μπορέσουμε να πετύχουμε πραγματικά μια αειφόρο και μια ορθολογική ανάπτυξη. 
      Δεν μπορώ να συμφωνήσω με τον Στέφανο Μάνο ότι ένα Εθνικό Συμβούλιο Ανταγωνιστικότητας μπορεί να μειώσει την ανταγωνιστικότητα της χώρας όσο κακό και να είναι. Νομίζω ότι πρέπει να δώσουμε την ευκαιρία σε τέτοιου είδους εργαλεία, τα οποία αναβαθμίζονται με το νομοσχέδιο, να μπορέσουν πράγματι να είναι παραγωγικά.   
      Εγώ θέλω να ρωτήσω ποια είναι αυτή η δεξαμενή σκέψης που σήμερα στην Ελλάδα παρακολουθεί αυτό το οποίο μπορούμε να ονομάσουμε «δυναμικό συγκριτικό πλεονέκτημα της χώρας», ποια είναι δηλαδή αυτή η ομάδα, ποια είναι αυτή η δεξαμενή σκέψης, με την οποία θα μπορέσει να έρθει σε κάποια συνεννόηση το Υπουργείο Ανάπτυξης ή και άλλα Υπουργεία, για να μπορέσουμε να δούμε πράγματι αυτό το οποίο –πάλι συγχωρήστε μου τον αγγλισμό- ονομάζεται «market intelligence», δηλαδή τι κάνει η αγορά διεθνώς, ώστε να μπορέσουμε κάποια μέτρα χάραξης πολιτικής, τα οποία η Κυβέρνηση έρχεται και εννοεί να προσφέρει στον τόπο, να τα προσαρμόσουμε αναλόγως προς τέτοιους μεσοπρόθεσμους ή μακροπρόθεσμους στόχους. Εξ όσων γνωρίζω, δεν υπάρχει τίποτα το οποίο να λειτουργεί προς την κατεύθυνση αυτή. Και αυτό είναι πολύ αναγκαίο, νομίζω, σε οποιαδήποτε σοβαρή χώρα, η οποία χαράσσει αναπτυξιακή πολιτική. Και επιτρέψτε μου να πω ότι αισθάνομαι πως εδώ είμαστε σε μία πρώτη φάση χάραξης μιας αναπτυξιακής πολιτικής. Το είδαμε με το νομοσχέδιο για τον τουρισμό. Φτιάχνουμε Υπουργείο Τουριστικής Ανάπτυξης επιτέλους, για να χαράξουμε μία πολιτική στον τουρισμό. Μετονομάζουμε –και όχι μόνο διακοσμητικά ή στον τίτλο- το Υπουργείο Γεωργίας σε Υπουργείο Αγροτικής Ανάπτυξης, για να μπορέσουμε να έχουμε μία αναπτυξιακή πολιτική στα πλαίσια του διεθνούς ανταγωνισμού για τον πρωτογενή μας τομέα.
      Βλέπουμε δηλαδή ότι γίνεται μία τεράστια προσπάθεια προς πάσα κατεύθυνση να μπορέσουμε για πρώτη φορά στη χώρα -εξ όσων εγώ γνωρίζω- να πετύχουμε μία ορθολογική ανάπτυξη, ένα σχεδιασμό πολιτικό που θα μας οδηγήσει σε συγκεκριμένους στόχους.
      Το Εθνικό Συμβούλιο Ανταγωνιστικότητας είναι ακριβώς αυτό το εργαλείο, το οποίο θα μας βοηθήσει όχι μόνον να εντοπίσουμε ακριβώς πού βρίσκεται αυτή η δυναμική δυνατότητα των συγκριτικών πλεονεκτημάτων της χώρας, αλλά είναι και ευρύ, ώστε να μπορούμε να διαχέουμε τη συλλογιστική της πολιτικής μέσα από τους φορείς και μέσα από τους εκπροσώπους των. Δηλαδή εγώ θα έλεγα ότι είναι μάλλον ένα εξαιρετικό εφεύρημα και συγχαίρω το ΠΑΣΟΚ, το οποίο το είχε φτιάξει, και βέβαια πολύ περισσότερο την Κυβέρνηση της Νέας Δημοκρατίας που το αναβαθμίζει και το εντάσσει πραγματικά μέσα σε σοβαρό αναπτυξιακό σχεδιασμό. 
      Τέτοιου είδους εργαλεία αναμένεται να έρθουν πάρα πολλά. Και βέβαια πάλι θα ακούσουμε την ίδια επωδό, ότι επί της αρχής το καταψηφίζουμε με μία, αν θέλετε, επιχειρηματολογία, η οποία φοβάμαι ότι δεν προσφέρει τίποτα στην κρίσιμη συζήτηση που γίνεται σήμερα για το πώς μπορεί να χαραχθεί μία βιώσιμη πολιτική για την ανάπτυξη της χώρας. Και αλίμονο στη χώρα η οποία σήμερα δεν είναι δυνατόν να είναι ανταγωνιστική. Τα μεγέθη τα οποία ακούσαμε από την εισηγήτριά μας είναι συντριπτικά, τα μεγέθη τα οποία ανέφερε ο Υπουργός είναι συντριπτικά.
      Κύριε Υπουργέ, επιτρέψτε μου να πω ότι δεν είναι μόνο ότι το 1/3 των εισαγωγών είναι οι εξαγωγές μας. Είναι και ποια είναι η ποιότητα, να δούμε δηλαδή ποιοι είναι οι όροι του εμπορίου, να δούμε αυτές οι εισαγωγές πού πάνε, να δούμε αν αυτές οι εισαγωγές μπαίνουν στην παραγωγή ή αν αυτές οι εισαγωγές που κάνουμε είναι καταναλωτικές, με δάνεια, όπως πολύ σωστά λέμε. Δηλαδή δεν είναι μόνον ότι έχουμε πολύ χαμηλή σχέση εισαγωγών-εξαγωγών. Είναι το ότι έχουμε πολύ κακή ποιότητα εμπορίου. Οι όροι εμπορίου έχουν πολύ κακή ποιότητα στην Ελλάδα, ίσως μια από τις χαμηλότερες στον κόσμο .
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο μόνο λέξεις θα ήθελα να πω –γιατί μου μένει μόνον ένα λεπτό- σχετικά με τη διάταξη, την τροπολογία περί διδάκτρων. Άκουσα με μεγάλη ευχαρίστηση από τον Υπουργό –και γι’ αυτό θα την ψηφίσω ολόψυχα, παρ΄ότι στην επιτροπή είχα κάποιες αναστολές- το μεταβατικόν της διάταξης. Επιτρέψτε μου να προτρέξω και να εξηγήσω δύο πράγματα. Αυτήν τη στιγμή οι ιδιωτικοί εκπαιδευτικοί –αυτά δεν τα ήξερα, τα έμαθα στην επιτροπή- κανονίζουν τις αμοιβές τους όχι σε σχέση με τους εργοδότες τους, που είναι οι σχολάρχες, τις κανονίζουν σε σχέση με το κράτος. Το κράτος ορίζει τι θα αμειφθεί ο ιδιωτικός εκπαιδευτικός.
      Πέραν αυτού δε, –το οποίο για μένα είναι απίστευτα εκπληκτικό- μετά από έξι χρόνια θητείας σ’ ένα ιδιωτικό σχολείο, εάν ο ιδιωτικός εκπαιδευτικός απολυθεί, πλέον αυτομάτως τον παίρνει το δημόσιο. Δηλαδή μονιμότητα μετά από έξι χρόνια με εγγύηση δημοσίου. Για ποιο ανταγωνισμό στην παιδεία μπορούμε να μιλήσουμε, τη στιγμή κατά την οποία τέτοιου είδους νομοθετήματα προστασίας συγκεκριμένων «κοινωνικών κεκτημένων» έρχονται, κατά τη γνώμη μου, να στρεβλώσουν πλήρως την αγορά και την ιδιωτική παιδεία της χώρας;
      Εγώ χαίρομαι πολύ για το μεταβατικόν της διάταξης και βεβαίως θα την ψηφίσω.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Κύριε Υπουργέ, η συγκεκριμένη νομοθετική πρωτοβουλία, το συγκεκριμένο νομοσχέδιο νομίζω ότι είναι εκ περισσού, γι’ αυτό και δεν έχει ιδιαίτερο ενδιαφέρον. Το λέω αυτό γιατί το κύριο αντικείμενο της ρύθμισης είναι το Συμβούλιο Ανταγωνιστικότητας και Ανάπτυξης. Αυτό είναι θεσμοθετημένο. Θα αρκούσε, λοιπόν, μία απλή νομοθετική εξουσιοδότηση, μια απλή διάταξη τριών σειρών, εφόσον ήθελε η Κυβέρνηση και τη νομική τακτοποίηση να κάνει –την Κύρωση που είπατε- ή να προβεί σε αλλαγές και βελτιώσεις που εκείνη νόμιζε. Δικαίωμά της.
      ΔΗΜΗΤΡΙΟΣ ΠΙΠΕΡΓΙΑΣ: Με τροπολογία. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό είπα. Ή να πάρει νομοθετική εξουσιοδότηση. 
      Εκείνο, όμως, που έχει ενδιαφέρον είναι ότι με βάση το νομοσχέδιο συζητάμε το μείζον θέμα της ανταγωνιστικότητας στην οικονομία και το συζητάμε σ΄ ένα –λυπάμαι που το λέω- πολύ θολό και αβέβαιο αναπτυξιακό τοπίο. Εδώ και επτά μήνες αναζητούμε -οι πολίτες, οι παραγωγικές τάξεις- το αναπτυξιακό σχέδιο και όραμα της Κυβέρνησης για την ενδυνάμωση της αναπτυξιακής διαδικασίας. Μας κατηγορείτε, παρ’ όλο που η ανάπτυξη επί των ημερών μας είχε τους γρηγορότερους την Ευρωζώνη ρυθμούς εμείς θέλαμε να βλέπαμε το σχέδιο σας για την ενδυνάμωση στη νέα εποχή της αναπτυξιακής διαδικασίας, την αξιοποίηση -θα έλεγα απλά- ενός ευνοϊκού για την ανάπτυξη μεταολυμπιακού περιβάλλοντος. 
      Αυτό το σχέδιο δεν το βλέπουμε. Κατά τη γνώμη μου -άκουσα και πολλούς συναδέλφους της Νέας Δημοκρατίας- να τοποθετούνται σ’ αυτό- ο βασικός και μεγάλος στόχος για τη δεκαετία είναι η διεύρυνση και ενίσχυση της παραγωγικής βάσης της οικονομίας, ιδιαίτερα σε τομείς με συγκριτικό πλεονέκτημα. Αυτά είναι τα νέα προτάγματα της νέας δεκαετίας με έμφαση -θα έλεγα- ιδιαίτερα στην καινοτομία, στις νέες τεχνολογίες, στην επένδυση, στη γνώση και στην παραγωγικότητα. 
      Η βελτίωση της ανταγωνιστικότητας που είναι κεντρικός στόχος σ΄ ένα τέτοιο νέο σχέδιο και σε μία τέτοια προσπάθεια, πιστεύω ότι έχει σχέση με την παραγωγική ανασυγκρότηση της χώρας, με διαρθρωτικές αλλαγές και ιδιαίτερα –το λέω και για να το προσέξει ο προλαλήσας νέος συνάδελφος της Νέας Δημοκρατίας που χρησιμοποίησε και πολλούς όρους από την αγγλική- με τη στροφή στην ποιότητα. 
      Αυτά τα τονίζω ιδιαίτερα και το λέω και σε εσάς, κύριε Υπουργέ, γιατί βλέπω κάποια ανησυχητικά φαινόμενα. Κάποιοι στην Ελλάδα και από τις παραγωγικές τάξεις και από την Κυβέρνηση αρχίζουν να «ερωτοτροπούν» πάλι με την οπισθοδρομική και κοινωνικά απαράδεκτη ιδέα της εξασφάλισης της ανταγωνιστικότητας μέσα από τη μείωση ή την καθήλωση μισθών ή τη συρρίκνωση των δικαιωμάτων των εργαζομένων. Δεν είμαστε πια σε αυτές τις εποχές στη χώρα. 
      Κύριε Υπουργέ, άκουσα και την παρέμβασή σας προηγουμένως και καλοπροαίρετα λέω ότι όταν συζητούμε για την οικονομία καλό είναι να λέμε τι κάναμε και τι δεν κάναμε, αλλά πρέπει να κοιτάμε μπροστά. Και μια νέα κυβέρνηση πρέπει να βλέπει –αυτό είναι το καθήκον της- πώς θα αξιοποιήσει τις νέες δυνατότητες, πώς θα διευκολύνει τις προοπτικές που κάθε φορά ανοίγονται στη χώρα. 
      Επισημαίνοντας αυτό, θέλω εδώ να κρίνω εάν τα πεπραγμένα της Κυβέρνησης αυτούς τους επτά μήνες πράγματι διευκολύνουν τις αναπτυξιακές προοπτικές της χώρας. Εδώ θα κριθείτε. Εγώ λέω, δυστυχώς, όχι, δεν διευκολύνουν. Και θα πάρω τρία παραδείγματα. 
      Η παρωδία της απογραφής κλόνισε την εμπιστοσύνη, καλλιέργησε την αβεβαιότητα, που είναι ο πιο κακός σύμβουλος για την οικονομία. Δημιούργησε ένα αρνητικό κλίμα για επενδύσεις. Δεν επενδύει, κύριοι συνάδελφοι, κανένας στο φόβο και στην αβεβαιότητα. Επενδύει μόνο στην εμπιστοσύνη, σε μία σίγουρη προοπτική. Εδώ, λοιπόν, έγινε το πρώτο λάθος. 
      Ένα δεύτερο πρόβλημα είναι το εξής. Το προσχέδιο του προϋπολογισμού προβλέπει μεγάλες περικοπές στο πρόγραμμα δημοσίων επενδύσεων. Κύριε Υπουργέ, δεν είναι αρμοδιότητά σας, αλλά στα δημόσια έργα παρατηρείται έμφραγμα. Έχουμε ήδη μία μεταολυμπιακή «καθίζηση»: Άρχισαν οι απολύσεις στον τομέα των έργων. 
      Τρίτο σημείο. Έχει παγώσει η εφαρμογή του αναπτυξιακού νόμου. Έχουν καθηλωθεί επενδυτικές πρωτοβουλίες του ιδιωτικού τομέα. Πού είναι ο νέος αναπτυξιακός νόμος; Αλήθεια, μπορείτε να μου πείτε, στους επτά μήνες ποιο σοβαρό επενδυτικό πρόγραμμα προωθήθηκε; 
      Έφερα αυτά τα παραδείγματα, για να πω πως οι πράξεις σας η απραξία  σας, οι αβελτηρίες και οι αδυναμίες σας, πραγματικά δεν διευκολύνουν τις αναπτυξιακές προοπτικές που έχει η χώρα. Για μένα –μαχητή είναι η άποψή μου- η Κυβέρνηση έχει μείζον πρόβλημα προσανατολισμού. Αναδεικνύονται πραγματικά εγγενείς αδυναμίες να συγκροτήσει και να προωθήσει την αναπτυξιακή πολιτική που χρειάζεται η χώρα σ’ αυτήν τη νέα περίοδο. 
      Η κατάσταση –για να έρθω και στις δικές σας αρμοδιότητες, κύριε Υπουργέ- επιβαρύνεται πολύ περισσότερο από τη στάση της Κυβέρνησης σε σχέση με το ρόλο και τον έλεγχο της αγοράς. Η αγορά απαιτεί ρύθμιση, έλεγχο για να υπηρετεί την κοινωνία και την οικονομία. Η Κυβέρνηση από την αρχή ένιψε τας χείρας της στα πρώτα φαινόμενα κερδοσκοπίας, που ήταν με τη βενζίνη. Κι εσείς ο ίδιος είχατε πει τότε, νομίζω, ότι περίπου ξέφυγε η κατάσταση. Η κερδοσκοπία, όμως, με τη βενζίνη έφερε ανατιμήσεις που διαχύθηκαν και ανακυκλώνονται σε βασικές υπηρεσίες και προϊόντα. Έτσι η ακρίβεια σιγά-σιγά εγκαθίσταται. 
      Και μην ενοχλείστε, κύριε Υπουργέ, ούτε να επιχειρείτε συγκρίσεις, όταν σας λέμε την πραγματικότητα δηλαδή το κόστος διαβίωσης για τα νοικοκυριά –ανέφερε αριθμούς και ο εισηγητής μας- αυξάνει συνεχώς τον τελευταίο καιρό. Ο Οκτώβρης μπήκε –δείτε και τα σημερινά δημοσιεύματα- με βροχή ανατιμήσεων σε βασικά είδη διατροφής, στη βενζίνη, στο πετρέλαιο θέρμανσης. 
      Και πυροδοτείτε την ακρίβεια με πράξεις και παραλείψεις. Πρόσφατο παράδειγμα είναι το θέμα της τροπολογίας που ήδη είναι άρθρο στο νομοσχέδιο για την απελευθέρωση των διδάκτρων. Λέτε στην εισηγητική έκθεση της τροπολογίας ότι «τα ιδιωτικά εκπαιδευτήρια διαμορφώνουν κατά το νόμο της αγοράς το ύψος των διδάκτρων». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σε μισό λεπτό, κύριε Πρόεδρε.
      Αυτή είναι φράση από την εισηγητική έκθεση. Δεν μπορεί επιτέλους να ξεχωρίσει η Κυβέρνηση τα δημόσια αγαθά, όπως η παιδεία, από τα προϊόντα; Και όχι μόνο δίνετε σημαντικές ετήσιες αυξήσεις με τιμαριθμική αναπροσαρμογή –αλήθεια, θα το σκεφθείτε αυτό και για τους μισθούς; Αμφιβάλλω -αλλά το κυριότερο είναι ότι αφήνετε ανεξέλεγκτη τη βάση αναπροσαρμογής, την αφετηρία. Δηλαδή τα δίδακτρα στα πρώτα έτη είτε νηπιαγωγείου είτε δημοτικού είτε γυμνασίου είτε λυκείου. Και καλά, μπορεί να πει κάποιος, ότι στο γυμνάσιο οι πολίτες έχουν επιλογές. Στο νηπιαγωγείο και στο δημοτικό πολλές οικογένειες πηγαίνουν αναγκαστικά στα ιδιωτικά, διότι οι εργασιακές συνθήκες της οικογένειας δεν τους επιτρέπουν να πάνε τα παιδιά τους στα δημόσια σχολεία. Λοιπόν, δεν σας ενοχλεί αυτό, ότι παγιδεύετε την οικογένεια με μεγάλες αυξήσεις από την αρχή και ειδικά όταν η οικογένεια έχει δεύτερο και τρίτο παιδί, και υποχρεούται αναγκαστικά να τα πάει στο ίδιο σχολείο που πηγαίνει το πρώτο, με ανεξέλεγκτα δίδακτρα; 
      Η ανάπτυξη της χώρας δεν μπορεί να καθηλωθεί σε ρυθμούς που μας έχετε δείξει ότι ακολουθείτε και σε «περιπλανήσεις» σας όσον αφορά τους στόχους. Η ελληνική οικονομία αναπτύχθηκε με μεγάλους ρυθμούς. Μπορεί να μην υπήρξαν τα αποτελέσματα που θέλαμε στο ποιοτικό επίπεδο, αλλά είχε τους υψηλότερους ρυθμούς στο χώρο της ευρωζώνης σε συνθήκες οικονομικής σταθερότητας. 
      Σήμερα με καλύτερη αφετηρία και με περισσότερες δυνατότητες περιμένουμε να πάτε τον πήχη ακόμα πιο ψηλά. Σε αυτό θα κριθείτε. Δεν θα κριθείτε σε σχέση με το τι κάναμε εμείς, αλλά με το πόσο ανεβάσατε εσείς τον πήχη. Κι εσείς, δυστυχώς, κατεβάζετε συνέχεια τον πήχη των προσδοκιών και των ρυθμών ανάπτυξης. Αυτό είναι το στίγμα της πολιτικής σας ...
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Για να μιλήσουμε για ανταγωνιστικότητα, κύριε Υπουργέ –κι ευχαριστώ, κύριε Πρόεδρε, για την ανοχή σας- πρέπει να μη μας διαφεύγει ότι είναι συνυφασμένη με αναπτυξιακή άνθηση. Φοβάμαι, όμως, για το φθινόπωρο που εγκαθίσταται με την πολιτική σας. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, θα μιλήσω περισσότερο προβληματιζόμενος και όχι αρνούμενος –και μάλιστα με πάθος- τις προωθούμενες διατάξεις. Εδώ και επτά μήνες, την Κυβέρνηση διακρίνει μία παράδοξη δυστοκία, έως πενία, όσον αφορά στην παραγωγή νομοθετικού έργου. Παράδοξη γιατί τόσα χρόνια στην Αντιπολίτευση είχε καταθέσει ενδιαφέρουσες προτάσεις νόμων, οι οποίες, όμως, τώρα δεν προωθούνται στη Βουλή. Πέραν αυτού, το προεκλογικό πρόγραμμα της Νέας Δημοκρατίας περιέχει εξαγγελίες που η υλοποίησή τους σε μεγάλο βαθμό χρειάζεται νομοθετικές πρωτοβουλίες. 
      Εύλογα, λοιπόν, θα περίμενε κανείς στην ουρά τους Υπουργούς να περιμένουν να νομοθετήσουν τις πρωτοβουλίες τους. Αντ’ αυτού, αντικρίζει το φαινόμενο η Κυβέρνηση να άγχεται και να ασθμαίνει για να συμπληρώνει τις συνεδριάσεις νομοθετικού έργου είτε με νομοσχέδια διευθετικά που θα μπορούσαν να συζητιούνται σε μία, δύο συνεδριάσεις είτε με νομοσχέδια με ρυθμίσεις αχρείαστες, χαριστικές, έως και αντισυνταγματικές είτε με νομοσχέδια σαρωτικά της Δημόσιας Διοίκησης. Μόνο η αλλαγή του τρόπου ανάδειξης αναδόχων δημοσίων έργων διεκδικεί την ιδιότητα ουσιαστικής παρέμβασης. 
      Παράδειγμα του φαινομένου που επεσήμανα είναι και το συζητούμενο νομοσχέδιο. Όποιος ανέμενε ρυθμίσεις ενίσχυσης της ανταγωνιστικότητας απογοητεύεται. Αποδεικνύεται ότι η Κυβέρνηση δεν είχε και δεν έχει κανένα σχέδιο για το θέμα και δεν συνιστά σχέδιο η ίδρυση του Εθνικού Συμβουλίου Ανταγωνιστικότητας. Δικαιούσθε να το συστήσετε -άλλωστε, συνεστημένο είναι- όχι όμως ως πανάκεια ούτε καν σαν πρώτο βήμα. Είναι ένα συμβουλευτικό όργανο. Θα μπορούσατε να το συστήσετε ως επιτροπή και με θεσμικές εκπροσωπήσεις, χωρίς νόμο, αλλά με πράξη του Υπουργικού Συμβουλίου ή και με απλή απόφαση του ίδιου του Πρωθυπουργού. 
      Σας παραπέμπω στα άρθρα 8 και 10 του ν. 1558/1985 για την κυβέρνηση και τα κυβερνητικά όργανα, όπου παρέχονται εξουσιοδοτήσεις στο Υπουργικό Συμβούλιο είτε στον ίδιο τον Πρωθυπουργό, για να συνιστά τέτοια συμβούλια και τέτοιες επιτροπές.
      Δεν καταψηφίζω τη διάταξη για τη σύσταση, απλά προσδιορίζω τις διαστάσεις του θέματος. Συνιστάτε πολυμελή Επιτροπή Εμπειρογνωμόνων. Δεν αρκεί η νέα διεύθυνση που συνιστάτε με το άρθρο 6, η οποία μάλιστα προβλέπεται ορθώς να στελεχωθεί από ειδικό επιστημονικό προσωπικό; Και μη μου πείτε ότι θέλετε να τα φέρνετε όλα στη Βουλή -κάτι που ακούγεται ελκυστικό και δημοκρατικό- γιατί σας επισημαίνω ότι στο άρθρο 7β εισπράττετε εξουσιοδότηση για να συστήσετε εν λευκώ Ακαδημία Επιχειρηματικότητας και Ευρωπαϊκό Αναπτυξιακό Ινστιτούτο. Και είναι ελλιπέστατη η εξουσιοδότηση ως μη ειδική, αφού δεν αναφέρεται ούτε ο σκοπός ούτε καν η νομική τους μορφή. Τι εξουσιοδότηση είναι αυτή; Λευκή επιταγή; Και χρειάζεται νόμος για να κηρυχθεί το 2005 έτος ανταγωνιστικότητας; Προωθείτε νομοσχέδιο με αχρείαστες και εκ περισσού νομοθετούμενες διατάξεις –προσέχω τα λόγια μου- και ελπίζω να μην αποδειχθούν και άχρηστες. 
      Το πιο ενδιαφέρον άρθρο του νομοσχεδίου είναι αυτό που ρυθμίζει τα των διδάκτρων στα ιδιωτικά εκπαιδευτήρια. Έρχομαι, λοιπόν, στο θέμα αυτό. Οι προηγούμενες κατ’ έτος τέτοια εποχή ψηφιζόμενες ρυθμίσεις ήταν ο φόβος που φύλαγε τα έρημα, πλαφόν αυξήσεων που μπορούσε να παραβιάζεται με διάφορους τρόπους από τους πολυμήχανους ενδιαφερόμενους. Ο έλεγχος, άρα και οι κυρώσεις, προσέκρουαν σε δυσκολίες. Ρυθμίζετε με άλλο τρόπο το θέμα. Εύχομαι ειλικρινά να επιτύχει. Θα κριθεί εκ του αποτελέσματος. 
      Όμως, δεν μπορώ να μην επισημάνω ότι σ΄ ένα νομοσχέδιο που συνιστά δομές ενίσχυσης της ανταγωνιστικότητας περιλαμβάνεται η υπό κρίση διάταξη για τα δίδακτρα, η οποία θα μπορούσε να ισχυριστεί εύλογα κανείς ότι παρεμποδίζει τον ανταγωνισμό και την επιχειρηματικότητα. Είναι διάταξη που παρεμβαίνει στην προσφορά και τη ζήτηση.
      Καταθέτω προβληματισμό γύρω από το θέμα που ρυθμίζετε. Πριν δέκα χρόνια που ψηφίστηκε για πρώτη φορά διάταξη που όριζε πλαφόν στις αυξήσεις των διδάκτρων, υπήρχε έντονο πρόβλημα διπλοβάρδιας στα δημόσια σχολεία πρωτοβάθμιας και δευτεροβάθμιας εκπαίδευσης. Υπήρχε πρόβλημα με τους γονείς που δούλευαν και οι δύο και χρειάζονταν σχολείο πρωινής λειτουργίας και δυνατότητα απασχόλησης των παιδιών και πέραν του συνήθους ωραρίου.
      Σήμερα πολύ λίγα έως ελάχιστα δημόσια σχολεία έχουν διπλοβάρδιες. Σήμερα λειτουργούν ολοήμερα σχολεία. Γι’ αυτό τα τελευταία χρόνια κλείνουν ιδιωτικά εκπαιδευτήρια. Οι γονείς προτιμούν όλο και περισσότερο τα δημόσια σχολεία. 
      Αν είναι έτσι τα πράγματα, εύλογα αναρωτιέται κανείς, αν υπάρχει ανάγκη παρέμβασης της πολιτείας στο θέμα που συζητάμε. Μήπως πρέπει να αφεθεί να λειτουργήσει ο ανταγωνισμός και αν υπάρξουν στρεβλώσεις, τότε να επέμβει η πολιτεία; Αναρωτιέται εύλογα κανείς, γιατί κόπτεται η πολιτεία γι’ αυτούς που θέλουν και μπορούν να πληρώνουν, προτιμώντας την ιδιωτική εκπαίδευση;
      Να  μη θεωρηθεί με αυτά που λέω ότι είμαι θιασώτης της απελευθέρωσης. Νομιμοποιούμαι να ομιλώ έτσι, διότι και τα δύο μου παιδιά φοίτησαν σε δημόσια σχολεία της γειτονιάς και σε ελληνικά πανεπιστήμια, χωρίς μετεγγραφές. Τα λέω αυτά για λόγους αρχής. 
      Εκφράζω και μια απορία, κύριε Υπουργέ. Θα υπάρξει έστω και ένα εκπαιδευτήριο που δεν θα προβεί στο μάξιμουμ των αυξήσεων που προβλέπει ο μαθηματικός τύπος που νομοθετείτε; Θα  υπάρξει έστω και ένας που θα λειτουργήσει υγιώς ανταγωνιστικά, προβαίνοντας σε μικρότερες αυξήσεις ή διόλου αυξήσεις; Θα το μάθουμε αυτό εν καιρώ. 
      Και κλείνω. Διακόπτοντας με την άδειά του τον κ. Μάνο, κύριε Υπουργέ, του είπατε ότι θα προχωρούσατε στην απελευθέρωση, αν η Αξιωματική Αντιπολίτευση συναινούσε γι’ αυτό. 
      Κύριε Υπουργέ, ποιος κυβερνάει; Νόμιζα ότι κυβερνάει η Νέα Δημοκρατία. Αυτή εξελέγη από το λαό στις 7 Μαρτίου. Όταν νομοθετήσατε το σάρωμα στη Δημόσια Διοίκηση και είχαμε κραυγαλέες αντιρρήσεις και ενστάσεις, τότε δεν απευθυνθήκατε στην Αντιπολίτευση για να κάνετε αυτό που θέλαμε και που ήταν σωστό για τη Δημόσια Διοίκηση. Τώρα γιατί ζητάτε την άδεια της Αξιωματικής Αντιπολίτευσης για να κάνετε αυτό που εσείς ιδεολογικά και πρακτικά θεωρείτε πιο σωστό; 
      Κύριε Υπουργέ, να ξέρετε ότι είτε κυβερνώντας είτε μη κυβερνώντας, κρίνεστε πια. Είστε επτά μήνες Κυβέρνηση. Είναι πολύς χρόνος. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε  Πρόεδρε, μου επιτρέπετε μία παρέμβαση;
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εξαιρετικά ενδιαφέρουσα η αγόρευση του συναδέλφου κ. Κοσμίδη. Γνωρίζω ότι κουβαλάει μακρά πείρα και ως γενικός γραμματέας της κυβέρνησης, αλλά και από τη θητεία του στο Υπουργείο Ανάπτυξης και στον τομέα του εμπορίου. 
      Δε ζήτησα την άδεια, κύριε Κοσμίδη, αλλά εδώ θα πρέπει να συνεννοηθούμε στα εξής. Κάνατε μια ρεαλιστική πρόταση και εσείς και ο κ. Μάνος. Βεβαίως το πόσο αυτή συμβαδίζει με την πολιτική, την οποία καθόρισε ο εισηγητής σας και ο συντονιστής σας είναι ένα άλλο θέμα. Αιρετικός είστε εσείς, όχι εμείς. Μίλησα για μεταβατικό στάδιο και προσυπογράφω αυτά τα οποία είπατε. Αλλά δεν μπορεί από τη άλλη μεριά να προκαλείτε την Κυβέρνηση, λέγοντας ότι κάνει την απελευθέρωση και ότι η απελευθέρωση στο χώρο των ιδιωτικών σχολείων πρόκειται να τινάξει την οικονομία στον αέρα και ότι αυτό είναι ασυδοσία του νεοφιλελευθερισμού και πάει λέγοντας. Δεν τα λέω εγώ. Συνάδελφοί σας τα λένε. 
      Εσείς τώρα έρχεστε και προσεγγίζετε με υπευθυνότητα αυτό το θέμα. Όπως έγινε και στους άλλους τομείς, που ήδη είναι εκτός ευθύνης προσδιορισμού από την πλευρά της πολιτείας –αναφέρομαι σχετικά με δίδακτρα σε άλλους τομείς-και εκεί τα πράγματα κυλούν ομαλά και θα κυλήσουν ομαλά, εμείς πιστεύουμε ότι αυτή η μεταβατική περίοδος μ΄ ένα τίμιο και απλό σύστημα εξυγιαίνει την κατάσταση, από εκεί που το πρόβλημα ήταν βαλμένο κάτω από το χαλί. Και εύχομαι η φωνή η δική σας και ο λόγος ο δικός σας και το κύρος το οποίο έχετε να βρει πολλούς μιμητές στο χώρο της Αξιωματικής Αντιπολίτευσης. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο. 
      ΒΥΡΩΝ ΠΟΛΥΔΩΡΑΣ: Εγώ, κύριε Πρόεδρε, κυρίες και κύριοι συνάδελφοι, θέλω να σημειώσω ότι οι παρεμβάσεις των συναδέλφων του ΠΑΣΟΚ είχαν, εκτός από ένα στοιχείο  που θα σας το αναφέρω στο τέλος, μια πολύ καλή βάση προβληματισμού. 
      Ο κ. Πιπεργιάς ξεδίπλωσε τη σκέψη του στα δέοντα και στο τι πρέπει να κάνουμε. Έδωσε εικόνες και πτυχές από τις αναπτυξιακές παραμέτρους και δράσεις, προς τις οποίες η Κυβέρνηση πρέπει να δώσει το ενδιαφέρον και τις προτεραιότητές της.
      Ο κ. Γείτονας μαζί με τον κ. Κοσμίδη – και σημειώνω έχω άμεσο ενδιαφέρον να απαντήσω- εκινήθησαν στο ίδιο πλαίσιο σκέψεως. 
      Κύριοι συνάδελφοι, θα πρέπει να σας πω ότι μου άρεσε αυτή η αφορμή του νομοσχεδίου για τις πολύ ενδιαφέρουσες παρεκβάσεις πάνω στο ζητούμενο. Η εισηγήτρια της Νέας Δημοκρατίας, η κ. Βούλτεψη, προσδιόρισε το ζητούμενο με πολύ μεγάλη ευκρίνεια. Εγώ σας ζητώ να καθηλώσουμε προς στιγμή τη σκέψη μας στους εξής αριθμούς, τους οποίους γνωρίζετε: Το επενδυτικό συνάλλαγμα που εισέρρευσε στη χώρα μας το 2002 ήταν 52 εκατομμύρια δολάρια και το 2003 47 εκατομμύρια δολάρια που μας κατατάσσει στον κύκλο των χωρών μαζί με τη Ρουάντα και το Ομάν, όσον αφορά το κριτήριο της εισροής ξένων επενδυτικών κεφαλαίων. Αυτό είναι η γενεσιουργός, όχι αιτία, αλλά επιταγή για αυτό το φαινομενικά τυπικό ή διαδικαστικό νομοσχέδιο που έχει ως κορμό, ως πυρήνα την ίδρυση του Εθνικού Συμβουλίου Ανταγωνιστικότητας. 
      Η ίδρυση αυτού του Εθνικού Συμβουλίου Ανταγωνιστικότητας –και παίρνω στοιχεία και πάλι από την αγόρευση της κ. Βούλτεψη- εμπεριέχει ένα στοιχείο δημοκρατικότητας, κινητοποίησης όλων των παραγωγικών και ακαδημαϊκών δυνάμεων της χώρας, για να λάβουμε τη βεβαία απάντηση στο «τι πταίει». Το ερώτημα είναι «τι πταίει» και όχι «τις πταίει», όπως είπε ο Τρικούπης. Αυτό συμβαίνει για να μη γίνει η απάντηση σ’ αυτό ερώτημα, αντικείμενο πολιτικής αντιδικίας. Ας έχουμε μία στερεότητα επιστημονικής, κοινωνικής και παραγωγικής γνώμης. 
      Κατά συνέπεια αυτό που γινόταν έως τώρα με υπουργική απόφαση και ήταν μετέωρο ως θεσμός, παίρνει τώρα την ακαδημαϊκή και πολιτική τήβεννο, με αυτό το νομοθέτημα, για έναν ιερό σκοπό, να συλλάβουμε επιτέλους την αιτία και γι’ αυτόν το λόγο υπάρχει ο συνδυασμός της γνώμης των ακαδημαϊκών σχολών και των παραγωγικών τάξεων στο νομοσχέδιο. 
      Κύριε Αβραμόπουλε, επειδή λείπει ο Υπουργός, μπορείτε εσείς να κρατήσετε σημειώσεις ως αρμόδιος Υπουργός σ’ ένα συγγενές Υπουργείο, όπως είναι αυτό του Τουρισμού. Θα ήθελα, για την πληρότητα αυτού του προσκλητηρίου των ειδημόνων να περιληφθεί στο πολυπληθές όργανο, δηλαδή στο Εθνικό Συμβούλιο Ανταγωνιστικότητας, και το Γεωτεχνικό Επιμελητήριο. Είναι αφόρητη η παράλειψη του Τεχνικού Επιμελητηρίου. Μιλούμε για τον πρωτογενή τομέα, για τη γεωργία και τη ζωοτεχνία, που σήμερα μπορεί να είναι στην πρωτοπορία και δεν θα είναι στην πρωτοπορία της ανταγωνιστικότητας και της παραγωγικότητας, εάν είναι το παραπαίδι της οικονομικής δράσης. 
      Σημείωση, αίτηση, έκκληση να περιληφθεί γιατί θέλω να δω τη ματιά της πρωτογενούς παραγωγής γεωργία και ζωοτεχνία από τους ανθρώπους της γραμμής των πρόσω και με την Ακαδημία τους, δηλαδή το Γεωτεχνικό Επιμελητήριο, το εισηγούμαι….
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Γίνεται δεκτό. 
      ΒΥΡΩΝ ΠΟΛΥΔΩΡΑΣ: Παραχρήμα; Ευχαριστώ, κύριε Υπουργέ. Χαιρετίζω την ετοιμότητα απαντήσεως του Υπουργού.
      Συνεχίζω τις σκέψεις μου για να σας πω και εγώ με τη σειρά μου ότι η δράση του Υπουργείου Ανάπτυξης, καθόσον δύναμαι να γνωρίζω και υπεύθυνα να πληροφορήσω το Σώμα, δεν είναι μόνο αυτό, το φαινομενικά τυπικό, αλλά σας είπα τις αρετές που υπάρχουν με την αναβάθμιση και τη νομοθετική κατοχύρωση του Εθνικού Συμβουλίου Ανταγωνιστικότητας. Απαντά και κάνει τώρα άνοιγμα στην αγορά, στην Ακαδημία, στην παραγωγική διαδικασία και στη διοίκηση με τη θεσμοθέτηση ενός οργάνου. Τα υπόλοιπα θα τα δούμε στην εφαρμογή και είναι πρόκληση για εσάς, κύριε Υπουργέ.
      Θέλω να παράγονται αποτελέσματα. Έτσι είναι η σύλληψη της νομοθετικής πρωτοβουλίας. Σ’ αυτήν τη συνεννόηση που κάνουμε δεν θα είναι ούτε μία σύγκλητος με τηβέννους ούτε θα είναι μία ακόμη γραφειοκρατία.  Η χρυσή τομή είναι η πρόκληση. Think tank -να το πούμε έτσι όπως καθιερώθηκε ο όρος, με την άδεια του κ. Γεωργιάδη- αφ’ ενός και αφ’ ετέρου ετοιμότητα προς εφαρμογή. Πρέπει να βρούμε πάση δυνάμει τρόπους να προσπελάσουμε στην παγκόσμια αγορά με τους αδήριτους νόμους. 
      Μ’ αρέσει το σκεπτικό πάντοτε και η αναλυτική γραφή, μαρξιστική, δεν λέω απαρχαιωμένη, του κ. Τζέκη, αλλά στεναχωριέμαι για το μάταιο αυτής της γραφής. Ειλικρινά, στεναχωριέμαι. Παραδείγματος χάρη ποιοι μικροί και μεγάλοι εδώ στην Ελλάδα; Η Ευρώπη έχει πρόβλημα ανταγωνιστικότητας, σαν οικονομική μονάδα. 
      Ποια είναι η αιτίαση που εγείρουμε κατά των κυβερνήσεων του ΠΑΣΟΚ, όχι από αναδρομικότητα, αλλά γιατί πρέπει να βάλουμε αλλιώς τις μηχανές; Ότι ξέχασαν την παραγωγή, την παραγωγική βάση, είναι όρος του κ. Γείτονα. Αποσαθρώθηκε η παραγωγική βάση της χώρας. Ξεχάσαμε να παράγουμε κάτι, εκτός από τις κατασκευές, τις οποίες τιμούμε, τις αποδίδουμε στον κ. Σημίτη και τις κυβερνήσεις του, λιγάκι γενναιόδωρες και υπερτιμολογημένες βέβαια, αλλά συνέβη και αυτό το καλό. Εκτός από τις κατασκευές που ήταν εκταμιεύσεις και άμα τη εκταμιεύσει εγγραφή στο λογιστικό υπολογισμό του ΑΕΠ, κύριε Χριστοδουλάκη, σας το έχω πει χίλιες φορές και ξέρουμε το ανέκδοτο, αλλά να σας το πω για ακόμη μία φορά. 
      Όταν σπούδαζα έπαιζε ένας καθηγητής μας –καλού επιπέδου- με τον προσδιορισμό «υπολογισμού του ΑΕΠ», τους τρόπους, κλασικούς σύννομους τρόπους, διεθνώς παραδεδεγμένους –στην Αμερική αυτά- και έλεγε: «ένα καμιόνι αν μεταφέρει ένα χερσαίο ναύλο από την Καλιφόρνια στο East Coast και πραγματοποιηθεί ο ναύλος, έχουμε αύξηση του εγχώριου προϊόντος, εκατό. Εάν κάπου στα Απαλάχια όρη το καμιόνι γκρεμιστεί, έχουμε αύξηση του εγχώριου προϊόντος της Αμερικής, χίλια». Και η ανάλυση λέει τόσο για τις υπηρεσίες που έσπευσαν να ανασύρουν το πεσμένο καμιόνι τόσο για τα συνεργεία τόσο για τις ιατρικές υπηρεσίες που έσπευσαν για τους τραυματίες και άλλο εκατό, καινούργιος ναύλος, για την πραγματοποίηση τελικά της μεταφοράς εξ υπαρχής. 
      Συνεπώς η συζήτηση για το καλό ΑΕΠ των προηγούμενων κυβερνήσεων είναι καλή, αλλά είναι άχαρη. Επίσης είναι άχαρη –και μην το επιμένετε- η συζήτηση για την απογραφή. Νομίσατε ποτέ, κύριοι του ΠΑΣΟΚ, ότι δεν ξέρουν οι κοινοτικοί τουλάχιστον ή οι διεθνείς τραπεζίτες τα γινόμενα στην εθνική οικονομία της Ελλάδος;
      Ζείτε μ’ αυτήν την αφέλεια που σας κάνει να είσαστε του οικονομικού επαρχιωτισμού οικονομολόγοι; Τα ξέρουν όλα και απαιτείτο ευθύς λόγος υπέρ της αλήθειας για να λέει: «ΒΗΜΑ», 24/8: Χρέος-θηλιά 125% του ΑΕΠ. Ανερχόμενο το δημόσιο χρέος στα 196 δισεκατομμύρια ευρώ, χωρίς να λογαριάζουμε και τα 40 δισεκατομμύρια ευρώ των νοικοκυριών. 
      Θέλω να σας πω το παλιό, το αρχαιοελληνικό –είμαι και της λογίας σχολής εγώ: «Αιδώς, Αργείοι». Μην προκαλείτε. Καθίστε να συνεννοηθούμε και για το πώς θα κρατήσει και θα πάρει ουσιαστικό περιεχόμενο η ρήση του κ. Αλογοσκούφη «με το σπαθί μας μπήκαμε», για να το έχουμε ως κοινό μέτωπο και ταυτόχρονα πώς να κρατήσουμε την πιστοληπτική ικανότητα της χώρας, κύριε Παπουτσή. Είσαστε υπεύθυνοι και υπόλογοι. 
      Έρχομαι τώρα σε δύο παρατηρήσεις επί του νομοσχεδίου για την ανταγωνιστικότητα, για το πνεύμα της συνεννόησης. Θα μας πουν, παραδείγματος χάρη, από το Εθνικό Συμβούλιο Ανταγωνιστικότητας: «Για να δούμε τι γίνεται συνολικά, να κάνουμε αυτήν τη συνάρθρωση όλων των τομέων και των μέσων για την ανάπτυξη». 
      Το Υπουργείο Ανάπτυξης έφερε μία ρύθμιση για τα βιοτεχνικά πάρκα, την οποία δεν είχατε φέρει εσείς. Η συζήτηση γινόταν για τρία-τέσσερα χρόνια και δε φέρατε τη διάταξη που να θεσπίζει το βιοτεχνικό πάρκο για την υψηλή τεχνολογία στην Ελλάδα. Την έφερε αυτή η Κυβέρνηση, αυτός ο Υπουργός, ο κ. Σιούφας, πριν από μερικές εβδομάδες. 
      Θέλω να σας πω ακόμα για τη συνάρθρωση, θέλω να μου φέρει την απάντηση ή την πληροφορία ή την επιταγή, την υπόδειξη «να ο δρόμος». 
      Ο σκληρός σίτος είναι ένα καλό αγαθό, ένα καλό προϊόν. Ο σκληρός σίτος παράγεται εδώ και εξάγεται στην Ιταλία, όπου γίνεται πάστα, μακαρόνι και έρχεται ξανά εδώ. Το ίδιο γίνεται και με το λάδι. Μία από τις καλές εταιρείες της Ιταλίας σκέφθηκε να μην έχει αύξηση του κόστους με το να μεταφέρεται ο σκληρός σίτος της Ελλάδος στην Ιταλία και από κει να γίνεται ζυμαρικό και να ξανάρχεται, αλλά σκέφθηκε να στήσει εδώ εργοστάσιο. Ωραία στιγμή. Τι διαπιστώνει; Ότι εδώ η ΔΕΗ δεν είχε δυνατότητες να στηρίξει με ενέργεια το εργοστάσιο. Θα είχε μεγάλο πρόβλημα, εκτός από τις επιφυλάξεις του τουρισμού.
      Πρέπει να πάμε σε περιοχές εντάσεως κεφαλαίου, εντάσεως τεχνολογίας, δευτερευόντως, τριτευόντως σε περιοχές και τρόπους εντάσεως εργασίας. Πρέπει να επιλέξουμε, όπως είπε και ο κ. Γείτονας, το ποιοτικό επίπεδο, αλλά προηγουμένως πρέπει να συνεννοηθούμε στο τι πρέπει να παράγει αυτός ο τόπος πρωτογενώς μεταποίηση, βιοτεχνία και φυσικά οι μεγάλες βιομηχανικές δράσεις, τα συγκριτικά πλεονεκτήματα της χώρας, τουρισμός και ναυτιλία και πρέπει να διαλέξουμε επίπεδο. 
      Δεν μπορεί αυτή η χώρα, κύριε Υπουργέ Ανάπτυξης, να αφήνει ως αδρανές υλικό διδάκτορες εκπαιδευμένους για τον τομέα των υπηρεσιών και να μην μπορεί να βρει ένα σύστημα υποδοχής αυτών των ταλαντούχων, αυτών των εκπαιδευμένων και πεπαιδευμένων που είναι στοιχεία στο συντελεστή του ανθρώπινου παράγοντα. Πρέπει να επενδύσουμε εκεί. 
      Άκουγα στο CNN έναν Ινδό που έλεγε κάτι. Με συγχωρείτε, θα το πω στα αγγλικά, όπως το άκουγα και ίσως μιμηθώ και την αγγλική προφορά του: We develop computers because we enjoy playing with the apparatus and we like mathematics.
      Ξέρετε ότι η Νέα Silicon Valley είναι στην Ινδία. Εκεί οι υπηρεσίες είναι υψηλού επιπέδου από πλευράς ανθρώπινου δυναμικού. Και λέει ο Ινδός επιστήμονας στην ψηφιακή οικονομία «μας αρέσουν τα μαθηματικά, μας αρέσει να παίζουμε και με τον κομπιούτερ και γι’ αυτό ανθεί η βιομηχανία η ψηφιακή, η ηλεκτρονική στη χώρα μας». Πού είμαστε εμείς;
      ΑΓΓΕΛΟΣ ΤΖΕΚΗΣ: Ε, όχι ότι περνά και καλά ο λαός της Ινδίας τώρα; 
      ΒΥΡΩΝ ΠΟΛΥΔΩΡΑΣ: Δεν είπα κάτι τέτοιο. Είπα ότι εκεί έχει μετατεθεί ένας ενδιαφέρων  ανταγωνιστικός τομέας απασχόλησης και σύγχρονης βιομηχανίας.
      Κύριοι συνάδελφοι, είναι πολύ σημαντικό το νομοσχέδιο και δεν έχουμε το δικαίωμα να το υποτιμήσουμε και να πούμε ότι είναι κάτι ρουτίνας ή διαδικαστικό.
      Δεύτερον προέβαλε μια ένσταση ο κ. Μάνος με τη «ΛΑΡΚΟ». Βέβαια δεν μπορώ να ξέρω τα όσα επιχειρηματικά και επιχειρησιακά ξέρει ο κ. Μάνος, αλλά εγώ ψηφίζω ενθέρμως την επιβίωση και την παράταση ζωής της «ΛΑΡΚΟ». Για το ενδιάμεσο τι θα γίνει με τα απόβλητα, αυτό μια ζωντανή επιχείρηση θα το λύσει. Γιατί μια πεθαμένη επιχείρηση δεν παράγει απόβλητα. Και φυσικά θα βρει τον καλύτερο τρόπο για να το λύσει.
      Τρίτον για τα ιδιωτικά εκπαιδευτήρια και τα δίδακτρα έχω μια λέξη να πω η οποία εκφράζει το πνεύμα και τη φιλοσοφία της Κυβέρνησης και του Υπουργείου Ανάπτυξης. Η λέξη λέει «ρεαλισμός», όχι δογματισμός. Είναι κραυγαλέα η αντίφαση στην Αίθουσα ο κ. Μάνος να λέει ελεύθερη σχολή και ο κ. Κοσμίδης να μας εγκαλεί για τη φιλελευθεροποίηση στον τομέα αυτόν .
      Εγώ απλά χαιρετίζω το πνεύμα της Κυβέρνησης ως ρεαλιστικό, δυνάμενο να λύνει προβλήματα –αυτό είναι υποχρέωση της Κυβέρνησης- και στην περίπτωση αυτή λέμε ότι φροντίζει και ενδιαφέρεται η Κυβέρνησή μας για εβδομήντα χιλιάδες-εκατό χιλιάδες παιδιά που φοιτούν στα ιδιωτικά σχολεία. Και εκεί φέρνει μια λύση ρεαλιστική η οποία εμπεριέχει τη συμφωνία και των σχολαρχών και της μαθητικής κοινότητας που φοιτά στα ιδιωτικά σχολεία.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Η κ. Καλογήρου έχει το λόγο.
      ΧΡΙΣΤΙΑΝΑ ΚΑΛΟΓΗΡΟΥ: Κύριε Πρόεδρε, κύριοι συνάδελφοι, ακούσαμε προηγουμένως τους συναδέλφους της μείζονος Αντιπολίτευσης να λένε ότι η παρούσα Κυβέρνηση μέσα σε επτά μήνες κατάφερε και εγκλώβισε την ελληνική οικονομία με την άσκηση αντιαναπτυξιακής πολιτικής. Πώς το κατάφερε αυτό σε επτά μήνες, νομίζω ότι μάλλον είναι παγκόσμια πρωτοτυπία.
      Αντιθέτως εγώ θα ήθελα να προτείνω να πάμε μία βόλτα στο Νομό Λέσβου και να δούμε λίγο από κοντά την αναπτυξιακή πολιτική, που εσείς ασκήσατε τα τελευταία δέκα και πλέον χρόνια και το πού κατάντησε η νησιωτική ύπαιθρος και ο αγροτικός πληθυσμός της χώρας. Αλλά ας μιλήσουμε λίγο με την αδιάψευστη γλώσσα των αριθμών.
      Παγκόσμιο οικονομικό φόρουμ 2003. Στον πίνακα κατάταξης εκατόν δύο χωρών δείκτης ανταγωνιστικότητας και ανάπτυξης η Ελλάδα κατέχει την τριακοστή πέμπτη θέση. Δείκτης επιχειρηματικής ανταγωνιστικότητας Ελλάδα τριακοστή ένατη θέση. Ποιότητα επιχειρησιακού περιβάλλοντος: Ελλάδα τεσσαρακοστή θέση.
      Να μιλήσουμε τώρα λίγο και με συγκριτικά στοιχεία. Έκθεση Διεθνούς Ινστιτούτου Ανάπτυξης και Διαχείρισης. Ανάμεσα σε οικονομίες εξήντα χωρών η Ελλάδα κατέχει την τεσσαρακοστή τετάρτη θέση έχοντας πέσει μετά το 2000 δέκα θέσεις. 
      Αυτή είναι η Ελλάδα του σήμερα. Αυτοί οι αριθμοί είναι μια πρόκληση. Είναι μια πρόκληση που πρέπει να γίνει ευκαιρία. Να γίνει ευκαιρία για να κερδίσουμε το χαμένο χρόνο.
      Χωρίς να έχω καμιά πρόθεση να αντιπολιτευθώ τις προηγούμενες κυβερνήσεις, θέλω να τονίσω με έμφαση ότι όλοι αυτοί οι δείκτες αποδεικνύουν το αποτυχημένο μοντέλο σχεδιασμού και ανάπτυξης της οικονομίας της χώρας μας, αυτό το μοντέλο που είχε ως συνέπεια την αποβιομηχάνιση, που είχε ως συνέπεια την εξόντωση των μικρομεσαίων επιχειρήσεων, την έλλειψη σχεδιασμού ανάπτυξης και επενδύσεων και την εμμονή όλων των προηγούμενων κυβερνήσεων να στηριχθεί η όποια ανάπτυξη μόνο στον κατασκευαστικό τομέα βεβαίως με τη βοήθεια των Κοινοτικών Πλαισίων Στήριξης και τον πακτωλό των χρημάτων που είχαν από την Ευρωπαϊκή Ένωση.
      Ο διεθνής ανταγωνισμός εντείνεται και εμείς διανύοντας τη νέα εποχή πρέπει να ανταποκριθούμε και να κερδίσουμε το παιχνίδι, πρέπει να κτίσουμε σε στέρεες βάσεις την οικονομία του μέλλοντος. Την ισχυρή οικονομία που δικαιούνται οι Έλληνες πολίτες. Προϋπόθεση μιας ισχυρής οικονομίας είναι ο στρατηγικός σχεδιασμός και προς αυτόν το στόχο κινείται το παρόν νομοσχέδιο με τη θεσμοθέτηση του Εθνικού Συμβουλίου Ανταγωνιστικότητας και Ανάπτυξης. Το εθνικό αυτό συμβούλιο ως γνωμοδοτικός φορέας και ως ομπρέλα ανταγωνιστικότητας έρχεται σε μια κρίσιμη στιγμή να παίξει έναν πολύ σημαντικό ρόλο, να δημιουργήσει τις προϋποθέσεις για την ενίσχυση της επιχειρηματικότητας που θα οδηγήσει στη βελτίωση της ανταγωνιστικότητας της ελληνικής οικονομίας, γιατί ποιοτικά και ανταγωνιστικά ελληνικά προϊόντα σημαίνουν υγιείς επιχειρήσεις και υγιείς επιχειρήσεις σημαίνουν ισχυρή οικονομία και άρα ισχυροί Έλληνες.
      Οι ανταγωνιστές μας είναι και μεγάλοι και πετυχημένοι. Γι’ αυτό και οι λύσεις πρέπει να αναζητηθούν μέσα από καινοτόμα μοντέλα στήριξης, νέες στρατηγικές που θα αποφεύγουν μεν την κατά μέτωπον επίθεση, αλλά θα είναι αποτελεσματικές στον τομέα της ανταγωνιστικότητας.
      Οι ελληνικές επιχειρήσεις και ιδίως οι μικρομεσαίες έχουν πολλά να περιμένουν από αυτόν το νέο φορέα. Ειδικά οι επιχειρήσεις στις απομακρυσμένες και νησιωτικές περιοχές όπως είναι και ο Νομός Λέσβου απ’ όπου και κατάγομαι, έχουν απόλυτη ανάγκη από την οριοθέτηση και την αξιοποίηση των ανταγωνιστικών τους πλεονεκτημάτων, από τη βελτίωση του επιχειρησιακού περιβάλλοντος, από την ενίσχυση της απασχόλησης, την ανάπτυξη και την εφαρμογή νέων τεχνολογιών και τη χάραξη εθνικών στρατηγικών για την προσέλκυση των επενδύσεων. Και βεβαίως αυτό δεν πετυχαίνεται μόνο με τη σύσταση του εθνικού φορέα για την ανταγωνιστικότητα και την ανάπτυξη, όμως, είναι ένα πρώτο βήμα και πολύ σημαντικό.
      Το στοίχημα του μέλλοντος πρέπει να το κερδίσουμε και θα το κερδίσουμε όλοι μαζί. Γι’ αυτό και η σύνθεση του Εθνικού αυτού Συμβουλίου συστρατεύει στον κοινό αυτόν αγώνα όλους τους φορείς ιδιωτικούς και δημόσιους, γιατί μόνο με τη συνένωση των δυνάμεων και των προσπαθειών και με τη συνεργασία του ιδιωτικού τομέα και της Δημόσιας Διοίκησης μπορεί να κερδιθεί ο χαμένος χρόνος. Οι ιδιωτικές επιχειρήσεις με τα στελέχη τους που καθημερινά δίνουν τη μάχη για να κερδίσουν μερίδιο της αγοράς δημιουργώντας νέα προϊόντα, αξιοποιώντας γνώσεις, καινοτόμες ιδέες και μεθόδους παραγωγής, είναι αναμφισβήτητα ο καλύτερος συνεργάτης και σύμμαχος για τη διαμόρφωση μιας εθνικής πολιτικής με στόχο τη βελτίωση της ανταγωνιστικότητας και την ανάπτυξη.
      Ειδικά τώρα λίγους μήνες μετά τη διεύρυνση της Ευρωπαϊκής Ένωσης είναι η κατάλληλη στιγμή για να κάνουμε την πρόκληση ευκαιρία και να επεκταθούμε σε νέες αγορές ενισχύοντας την εξωστρέφεια, δίνοντας έτσι τη δυνατότητα ενδυνάμωσης των ελληνικών επιχειρήσεων. Με βήματα σιγουριάς πρέπει να βάλουμε τις βάσεις για μια ισχυρή οικονομία ανταγωνιστική και βιώσιμη, που θα έχει όλες τις προϋποθέσεις για να κερδίσει σε ευρωπαϊκό αλλά και σε διεθνές επίπεδο. Το παρόν νομοσχέδιο κάνει ένα πολύ σημαντικό βήμα προς αυτήν την κατεύθυνση και γι’ αυτό ακριβώς προτείνω την υπερψήφισή του.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Αλιβιζάτος έχει το λόγο.
      ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Κυρίες και κύριοι συνάδελφοι, το πρόβλημα της χαμηλής ανταγωνιστικότητας αποτελεί ένα από τα βασικότερα προβλήματα της ελληνικής οικονομίας. Χωρίς ανταγωνιστικές ελληνικές επιχειρήσεις και προϊόντα δεν θα καταφέρουμε να συγκλίνουμε με την Ευρώπη και οι επιχειρήσεις μας θα είναι ευάλωτες στο διεθνή ανταγωνισμό. Η απασχόληση δεν πρόκειται να αυξηθεί σημαντικά και τα εισοδήματα των εργαζομένων δεν θα αυξάνονται με τους ρυθμούς που επιθυμούν.
      Μια οικονομία με χαμηλή ανταγωνιστικότητα δεν μπορεί να προσελκύσει νέες επενδύσεις, εγχώριες ή ξένες. Η υπόθεση της ενίσχυσης της ανταγωνιστικότητας είναι μια εθνική υπόθεση. Είναι ένα στοίχημα που πρέπει να κερδίσουμε όλοι, γιατί αφορά όλους τους κοινωνικούς εταίρους, κράτος, επιχειρήσεις και εργαζομένους. Μια ισχυρή ανταγωνιστική οικονομία παράγει περισσότερο πλούτο και εισοδήματα για επιχειρήσεις και εργαζομένους και επιτρέπει το κράτος να ασκεί μια περισσότερο αποτελεσματική κοινωνική πολιτική. ‘Εχουμε μια επιλογή. Να συνεργαστούμε στενά προκειμένου να πετύχουμε τον εθνικό στόχο που είναι αύξηση της ανταγωνιστικότητας. Το κράτος οφείλει να επιταχύνει τους ρυθμούς προώθησης των αναγκαίων διαρθρωτικών αλλαγών σε όλους τους τομείς του δημοσίου. Να προχωρήσει την πραγματική απελευθέρωση των αγορών. Να πατάξει τα φαινόμενα της γραφειοκρατίας και της δυσκινησίας στη Δημόσια Διοίκηση, που λειτουργούν ανασταλτικά στην ανάπτυξη της επιχειρηματικότητας. Να προχωρήσει στην αναγκαία προσαρμογή της εκπαίδευσης και του περιεχομένου της στα νέα δεδομένα. Να ενισχύσει τις δημόσιες υποδομές, ιδιαίτερα στην περιφέρεια, προκειμένου να διευκολυνθεί η παραγωγή και η αναπτυξιακή διαδικασία. Να δημιουργήσει ένα σύγχρονο και φιλικό φορολογικό σύστημα και ένα ευέλικτο αναπτυξιακό νόμο, με στόχο την ενίσχυση των επενδύσεων. Οι επιχειρήσεις από την άλλη οφείλουν και αυτές να εκσυγχρονιστούν, να επιδιώξουν τη μεγέθυνσή τους μέσα από συγχωνεύσεις και να ξεφύγουν από το μοντέλο της οικογενειακής διαχείρισης και του μάνατζμεντ. Να προχωρήσουν σε επιχειρήσεις εκσυγχρονισμού, να επενδύσουν στην εκπαίδευση του προσωπικού τους. Και οι εργαζόμενοι να αντιληφθούν ότι τους αφορά και τους ίδιους η αύξηση της κερδοφορίας των επιχειρήσεων, αφού μια κερδοφόρος επιχείρηση μπορεί να δώσει καλύτερους μισθούς και να δημιουργήσει περισσότερες θέσεις απασχόλησης. 
      Η Κυβέρνηση και ειδικότερα η πολιτική ηγεσία του Υπουργείου Ανάπτυξης έχει αντιληφθεί το σημερινό έλλειμμα ανταγωνιστικότητας της οικονομίας μας. Και έχει προχωρήσει στην εξαγγελία και εφαρμογή μιας σειράς μέτρων που ενισχύουν τη μεγάλη εθνική προσπάθεια να καταστήσουμε την οικονομία και της επιχειρήσεις μας πιο ανταγωνιστικές. Το σημαντικό είναι ότι όλα αυτά τα μέτρα και οι πολιτικές που προωθεί, είναι ένα αποτέλεσμα ενός ουσιαστικού διαλόγου με όλους τους κοινωνικούς φορείς και όχι αποφάσεις που επιβάλλονται μονομερώς. Είναι μέρος της ευρύτερης οικονομικής πολιτικής της Κυβέρνησής μας, μέρος του κυβερνητικού μας προγράμματος για την υλοποίηση του οποίου έχουμε δεσμευτεί απέναντι στην ελληνική κοινωνία. 
      Το νομοσχέδιο που καταθέτει σήμερα προς ψήφιση η πολιτική ηγεσία του Υπουργείου Ανάπτυξης, είναι ένα ακόμα ουσιαστικό βήμα που μας φέρνει πιο κοντά στο στόχο μας. Η σύσταση του Εθνικού Συμβουλίου Ανταγωνιστικότητας και Ανάπτυξης είναι ένα σημαντικό βήμα. Δημιουργούμε ένα αντιπροσωπευτικό όργανο όπου εκπροσωπούνται όλοι οι κοινωνικοί εταίροι και στο οποίο θα μπορούν να υποβάλουν τις προτάσεις τους για τη βελτίωση της ανταγωνιστικότητας και μέσα από τη σύνθεσή τους να γίνεται η μετατροπή σε εφαρμόσιμες πολιτικές. 
      Το Εθνικό Συμβούλιο Ανταγωνιστικότητας και Ανάπτυξης θα έχει τη δυνατότητα της υποβολής προτάσεων για το σχεδιασμό των εθνικών και κοινοτικών αναπτυξιακών προγραμμάτων, να υποβάλει προτάσεις για το μακροπρόθεσμο-μεσοπρόθεσμο και βραχυπρόθεσμο σχεδιασμό, σε θέματα ανταγωνιστικότητας και ανάπτυξης, καθώς και μια σειρά από άλλες αρμοδιότητες.
      Θεωρώ ιδιαίτερα σημαντική τη δυνατότητα να προσκαλούνται στο Εθνικό Συμβούλιο Ανταγωνιστικότητας και Ανάπτυξης πέραν των μελών του και προσωπικότητες από το εσωτερικό ή το εξωτερικό, του δημοσίου ή και του ιδιωτικού τομέα και με την εμπειρία και τις γνώσεις τους να συμβάλουν δημιουργικά στη διατύπωση θέσεων και προτάσεων που εξυπηρετούν τους σκοπούς του Συμβουλίου.
      Το πόσο σημαντικό είναι το ζήτημα της ανταγωνιστικότητας για την Kυβέρνηση αποδεικνύεται πέραν των άλλων από την ανάδειξη του 2005 σε έτος ανταγωνιστικότητας. Αυτή είναι μία πρόταση που υπέβαλαν στο Υπουργείο Ανάπτυξης οι κοινωνικοί εταίροι και η πρόταση αυτή γίνεται πράξη, γιατί είναι αναγκαίο να ευαισθητοποιηθούμε όλοι, πολίτες και φορείς, γύρω από το ζήτημα αυτό. Και θεωρώ ότι δεν θα αρκεστούμε σε ενέργειες που θα έχουν διάρκεια μόλις ένα έτος, αλλά η προσπάθεια αυτή θα ενταθεί σε βάθος χρόνου, γιατί η ανάγκη να είμαστε ανταγωνιστικοί είναι διαρκής. 
      Τέλος θεωρώ ότι όσα προβλέπονται για τα δίδακτρα των ιδιωτικών εκπαιδευτηρίων αποτελούν ένα σημαντικό βήμα που έχει γίνει στο χώρο της εκπαίδευσης, βήμα διαφάνειας και ουσιαστικού εκσυγχρονισμού. Εάν δεν υπήρχαν ιδιωτικά σχολεία, τα δημόσια σχολεία δεν θα είχαν κανένα ανταγωνισμό, ώστε να γίνουν καλύτερα. Το έχουμε δει το έργο στην Ολυμπιακή, στη ΔΕΗ, στον ΟΤΕ κλπ. Το γεγονός ότι τα τελευταία χρόνια δεν ιδρύθηκε κανένα ιδιωτικό σχολείο υψηλών αξιώσεων δείχνει ότι δεν λειτουργεί πραγματικός ανταγωνισμός. Αν λειτουργούσε,  θα υπήρχε κίνητρο να δημιουργηθούν όχι ένα αλλά πολλά νέα ιδιωτικά σχολεία. Σήμερα δεν είναι λίγοι οι γονείς οι οποίοι είναι διατεθειμένοι να πληρώσουν για την καλύτερη εκπαίδευση των παιδιών τους. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Χαίρομαι που ο συνάδελφος και συμφοιτητής μου κ. Κοσμίδης διάλεξε το δημόσιο τομέα, αλλά γνωρίζετε ότι πάρα πολλοί συνάδελφοι διάλεξαν τον ιδιωτικό τομέα. Ίσως αν συζητήσετε μαζί τους, κύριε συνάδελφε, να μπορέσετε να ανταλλάξετε τις εμπειρίες σας. Και πρέπει να σας πω ότι, επειδή τα ιδιωτικά σχολεία δεν είναι μόνο κερδοφόρες επιχειρήσεις, αλλά είναι και ιδρύματα, ίσως να υπάρξουν σχολεία τα οποία δεν θα εξαντλήσουν το όριο και ο χρόνος θα το δείξει. 
      Τέλος δεν μπορούμε να έχουμε ανταγωνιστική οικονομία, αν δεν διαθέτουμε ένα σύγχρονο και ανταγωνιστικό σύστημα που παρέχει σύγχρονες γνώσεις σ’ ένα περιβάλλον υψηλού επιπέδου και που εξασφαλίζει ικανοποιητικές αμοιβές στο εκπαιδευτικό προσωπικό.
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κυριάκος Μητσοτάκης. 
      ΚΥΡΙΑΚΟΣ ΜΗΤΣΟΤΑΚΗΣ: Κυρίες και κύριοι συνάδελφοι, θεωρώ εξαιρετικά θετικό ότι η πρώτη νομοθετική πρωτοβουλία του Υπουργείου Ανάπτυξης αφορά στη σύσταση του Εθνικού Συμβουλίου Ανταγωνιστικότητας. Και θεωρώ ότι είναι πολύ θετική αυτή η πρωτοβουλία για δύο λόγους. Ο πρώτος λόγος είναι προφανής. Χρειαζόμαστε ένα Εθνικό Συμβούλιο Ανταγωνιστικότητας. Θα διαφωνήσω με την άποψη του κ. Μάνου ότι ένα τέτοιο συμβούλιο είναι περιττό. Αρκεί να δει κανείς την πρώτη πολύ καλή ετήσια έκθεση η οποία εκπονήθηκε από το Εθνικό Συμβούλιο, για να πιστοποιήσει κανείς ότι πραγματικά ένα τέτοιο Συμβούλιο είναι απαραίτητο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Επί ΠΑΣΟΚ. 
      ΚΥΡΙΑΚΟΣ ΜΗΤΣΟΤΑΚΗΣ: Θα το πω αυτό, κύριε Χριστοδουλάκη. Δεν αμφισβητεί κανείς ότι το Συμβούλιο συστάθηκε επί της αρχής επί ΠΑΣΟΚ. Εμείς αναγνωρίζουμε τα θετικά τα οποία κάνατε. Θεωρώ, όμως, επίσης πολύ θετικό ότι το συμβούλιο αυτό αποκτά με τη συγκεκριμένη νομοθετική ρύθμιση την επιστημονική αυτοτέλεια που χρειάζεται, καθώς και τη νομοθετική κάλυψη η οποία θα είναι απαραίτητη, προκειμένου να λειτουργήσει σωστά. 
      Ο δεύτερος λόγος που επιλέγουμε αυτό το δρόμο -και εδώ θα διαφωνήσω με τον κ. Κοσμίδη στην άποψή του ότι θα μπορούσαμε τη συγκεκριμένη πρωτοβουλία να την περάσουμε δια της πλαγίας οδού- είναι επειδή ακριβώς η συζήτηση…
      ΣΩΚΡΑΤΗΣ ΚΟΣΜΙΔΗΣ: Κύριε Μητσοτάκη, …
      ΠΡΟΕΔΡΕΥΩΝ (Γεώργιος Σούρλας): Κύριε Κοσμίδη και κύριε Χριστοδουλάκη παρακαλώ να μην κάνετε καμία διακοπή. Άλλωστε ο κ. Χριστοδουλάκης σε λίγο θα ανεβεί στο Βήμα. 
      ΚΥΡΙΑΚΟΣ ΜΗΤΣΟΤΑΚΗΣ: Ο διάλογος είναι ευπρόσδεκτος. 
      Η συζήτηση, λοιπόν, που κάνουμε, κύριοι συνάδελφοι της Αξιωματικής Αντιπολίτευσης, για τα ζητήματα της ανταγωνιστικότητας είναι εξαιρετικά χρήσιμη. Ενίοτε είναι δυσάρεστη για σας, διότι αποδεικνύει τα ελλείμματα της πολιτικής σας τα τελευταία είκοσι χρόνια, αλλά είναι χρήσιμη αυτή η συζήτηση. Επίσης είναι επίκαιρη και θα έλεγα ότι είναι και εξαιρετικά επείγουσα. 
      Και είναι επείγουσα για έναν πολύ απλό λόγο, κυρίες και κύριοι συνάδελφοι. Διότι σε μία εποχή ανοιχτών αγορών, σε μία εποχή που η γνώση διαχέεται με πολύ μεγάλη ταχύτητα, ο χρόνος τρέχει πολύ πιο γρήγορα –για να χρησιμοποιήσω μία ρήση του Μιχαήλ Γκορμπατσώφ: «η ιστορία επιταχύνεται»-  και αλλαγές, οι οποίες θα χρειαζόντουσαν πολλά χρόνια για να γίνουν, αυτή τη στιγμή μπορούν να γίνουν σε πολύ μικρότερο χρονικό διάστημα.
      Συγκρατείστε ένα στατιστικό στοιχείο, το οποίο μπορεί να έχει ενδιαφέρον: Πριν από πενήντα χρόνια, το 1955, η Νότιος Κορέα και η Ζάμπια είχαν το ίδιο κατά κεφαλήν ακαθάριστο εθνικό προϊόν. Μέσα σε πενήντα χρόνια είδαμε πού έφτασε η Νότιος Κορέα και είδαμε πού βρίσκεται η Ζάμπια. Αυτή η αλλαγή σε μία εποχή παγκόσμιας απελευθέρωσης των αγορών μπορεί να γίνει πολύ πιο γρήγορα. 
      Κατά συνέπεια, υπάρχουν αυτήν τη στιγμή, κυρίες και κύριοι συνάδελφοι, δύο κατηγορίες χωρών: Υπάρχουν οι χώρες οι οποίες επιλέγουν τις γρήγορες διαρθρωτικές αλλαγές, προκειμένου να προχωρήσουν και να κάνουν την οικονομία τους πιο ανταγωνιστική. Και υπάρχουν και οι χώρες, οι οποίες επαναπαύονται στις δάφνες τους, οι οποίες αρκούνται στο μέτριο, οι οποίες θεωρούν ότι το καλύτερο είναι ο εχθρός του καλού.
      Κυρίες και κύριοι συνάδελφοι, στην παγκόσμια οικονομία το καλύτερο είναι απαραίτητη προϋπόθεση, προκειμένου μία οικονομία να γίνει ανταγωνιστική. Οι χώρες αυτές δεν αντιλαμβάνονται ότι η πρόοδος και η ανταγωνιστικότητα από μόνη της είναι μία σχετική έννοια. Δεν αρκεί εμείς να περπατούμε γρήγορα και να είμαστε ικανοποιημένοι με τα δικά μας επιτεύγματα, όταν άλλες χώρες κινούνται με πολύ γρηγορότερους ρυθμούς. Και δυστυχώς - επισημάνθηκε και από προηγούμενους ομιλητές- η χώρα μας για τα τελευταία χρόνια ανήκε στη δεύτερη κατηγορία χωρών.
      Γνωρίζετε πολύ καλά, κύριοι συνάδελφοι της Αξιωματικής Αντιπολίτευσης, ότι επί πολλά χρόνια κρυβόσασταν πίσω από τους γρήγορους ρυθμούς ανάπτυξης της ελληνικής οικονομίας. Θεωρούσατε –και προσπαθούσατε να πείσετε και τους πολίτες- ότι επειδή η οικονομία αναπτυσσόταν γρήγορα, αυτό θα αποτελούσε την πανάκεια ή τη δικαιολογία, αν θέλετε, για να μην προχωρήσουμε στις απαραίτητες διαρθρωτικές αλλαγές, όταν ήταν βέβαιον ότι είχαμε επιλέξει ένα μοντέλο ανάπτυξης, το οποίο όπως επισημάνθηκε και από προηγούμενους ομιλητές, ούτε θέσεις εργασίας δημιουργούσε ούτε τις κοινωνικές ανισότητες άμβλυνε και το σημαντικότερο δεν προωθούσε την ανταγωνιστικότητα της χώρας.
      Εάν μελετήσετε πολύ προσεκτικά την εξαιρετικά ενδιαφέρουσα μελέτη του “World Economic Forum” σχετικά με την ανταγωνιστικότητα –και επικαλούμαι αυτήν τη μελέτη επειδή κατά τεκμήριο είναι η πιο φερέγγυα συγκριτική μέτρηση ανταγωνιστικότητας, αναφέρθηκε σ’ αυτήν και η συνάδελφός μου, η κ. Καλογήρου- θα διαπιστώσετε κάτι εξαιρετικά ανησυχητικό: Ότι υπάρχει μια ουσιαστική ασυμμετρία μεταξύ του κατά κεφαλήν ΑΕΠ της χώρας μας και των ανταγωνιστικών υποδομών της οικονομίας μας. Είμαστε με άλλα λόγια, κυρίες και κύριοι συνάδελφοι, πιο πλούσιοι απ’ ό,τι θα έπρεπε να είμαστε με γνώμονα τις ανταγωνιστικές μας υποδομές. Αυτό είναι κάτι πάρα πολύ σημαντικό που πρέπει να το επισημάνουμε, διότι αν δεν βελτιώσουμε τις ανταγωνιστικές υποδομές δεν μπορούμε να προσδοκούμε να διατηρήσουμε το κατά κεφαλήν ΑΕΠ στα επίπεδα, τα οποία βρίσκεται.
      Κατά συνέπεια, η συζήτηση αυτή, την οποίαν κάνουμε, θεωρώ ότι είναι εξαιρετικά χρήσιμη. Και θα είναι ακόμα πιο χρήσιμη εάν καταφέρουμε να συμφωνήσουμε σε τέσσερις βασικές αρχές, οι οποίες θα πρέπει να διέπουν μια πολιτική στήριξης της ανταγωνιστικότητα για τα επόμενα χρόνια. Και ποιες είναι αυτές οι αρχές; Θα τις αναφέρω πολύ γρήγορα:
      Το πρώτο είναι να συμφωνήσουμε στο πώς μετρούμε την ανταγωνιστικότητα. Κάτι εξαιρετικά σημαντικό, αν θέλουμε να χαράξουμε μία μακροπρόθεσμη πολιτική με ορίζοντα δεκαετίας. Πώς μετρούμε την ανταγωνιστικότητα αλλά και με ποιες χώρες συγκρινόμαστε. 
      Πράγματι είναι ανησυχητικό όταν η χώρα μας βρίσκεται πίσω σε επιμέρους δείκτες ανταγωνιστικότητας σε σχέση με τη Μποτσουάνα ή με τη Ρουάντα, αλλά είναι πιο σημαντικό όταν η χώρα μας βρίσκεται πίσω σε δείκτες ανταγωνιστικότητας σε σχέση με την Τουρκία ή σε σχέση με την Αίγυπτο, χώρες οι οποίες –μας κάνει την τιμή να παρακολουθεί τη συζήτηση ο Υπουργός Τουρισμού- μας ανταγωνίζονται ευθέως όσον αφορά το τουριστικό μας προϊόν, το οποίο αποτελεί και την αιχμή της αναπτυξιακής πολιτικής οποιασδήποτε κυβέρνησης.
      Το δεύτερο είναι να συμφωνήσουμε ότι η βάση, το θεμέλιο αν θέλετε οποιασδήποτε αναπτυξιακής πολιτικής, οποιασδήποτε πολιτικής που στηρίζει μακροπρόθεσμα την ανάπτυξη δεν μπορεί να είναι άλλο από τη στήριξη της ποιοτικής εκπαίδευσης, της παιδείας, όχι μόνο σε επίπεδο σχολείου, σε επίπεδο πανεπιστημίου, αλλά κυρίως στο επίπεδο της δια βίου εκπαίδευσης και κατάρτισης. 
      Καμία χώρα –το τονίζω αυτό, κυρίες και κύριοι συνάδελφοι- η οποία έκανε μεγάλη πρόοδο τα τελευταία χρόνια σε επίπεδο ανταγωνιστικότητας δεν το έπραξε χωρίς να επενδύσει συστηματικά στην εκπαίδευση και την παιδεία. 
      Τρίτον να συμφωνήσουμε ότι ως μια μικρή χώρα σ’ ένα παγκόσμιο ανταγωνιστικό περιβάλλον δεν μπορούμε να προσβλέπουμε σε βελτίωση της θέσης της ανταγωνιστικότητας εάν δεν έχουμε μια σαφέστατη και πολύ συγκεκριμένη κλαδική πολιτική. Δεν μπορούμε να τα κάνουμε όλα καλά ως μικρή χώρα. Οφείλουμε να επιλέξουμε και να στηρίξουμε με συστηματικότητα εκείνους τους κλάδους τους οποίους η ελληνική οικονομία έχει συγκριτικά πλεονεκτήματα όπως ο τουρισμός, η ναυτιλία, και τα ποιοτικά αγροτικά προϊόντα. 
      Τέταρτον και σημαντικότερο, να συμφωνήσουμε ότι η βελτίωση της ανταγωνιστικότητας μπορεί να περάσει μόνο μέσα από μια ριζική ανασυγκρότηση της κρατικής μηχανής. Το κράτος είναι εμπόδιο σήμερα για οποιαδήποτε υγιή επιχειρηματική δραστηριότητα. Το έχουμε αναγνωρίσει επανειλημμένα.  Όλες οι  έρευνες καταδεικνύουν –και η έρευνα του World Economic Forum- ότι γραφειοκρατία, φορολογικό καθεστώς και σχέσεις εργασίας αποτελούν ανασταλτικούς παράγοντες για τη βελτίωση της ανταγωνιστικότητας. Πρέπει να περάσουμε επιτέλους από ένα κράτος το οποίο απλά συμμετέχει στην οικονομική δραστηριότητα και πολύ συχνά την παρεμποδίζει, σε ένα κράτος το οποίο ρυθμίζει τις αγορές αποτελεσματικά και με συνέπεια. 
      Θα κλείσω, λέγοντας ότι η ανταγωνιστικότητα είναι πρωτίστως και θέμα νοοτροπίας, είναι πρωτίστως και θέμα αντίληψης. Μια κοινωνία στην οποία ακόμα και σήμερα δυστυχώς νέοι άνθρωποι προσβλέπουν αποκλειστικά στο δημόσιο για την επαγγελματική τους αποκατάσταση, δεν μπορεί να  φιλοδοξεί να είναι ανταγωνιστική. Μια οικονομία στην οποία πολλές επιχειρήσεις ακόμα δεν επενδύουν στην καινοτομία, δεν επενδύουν στους ανθρώπινους πόρους, δεν μπορεί να φιλοδοξεί να είναι ανταγωνιστική. Μια κοινωνία στην οποία οι εργαζόμενοι αντί να απασχολούνται με το πώς θα βελτιώσουν την παραγωγικότητα, οχυρώνονται πίσω από τη στείρα υποστήριξη κεκτημένων δικαιωμάτων, δεν μπορεί να είναι ανταγωνιστική.
      Αυτές τις νοοτροπίες πρέπει να αλλάξουμε, κυρίες και κύριοι συνάδελφοι. Επί της αρχής μπορεί να συμφωνείτε με όλα αυτά τα οποία λέμε σήμερα, αλλά όταν η Κυβέρνηση αυτή θα φέρει συγκεκριμένα νομοθετήματα τα οποία θα υποστηρίξουν τη βελτίωση της ανταγωνιστικότητας σε αυτήν την πολιτική, θα ήθελα και τότε να τα υποστηρίξετε, διότι πραγματικά…
      ΔΗΜΗΤΡΙΟΣ ΠΙΠΕΡΓΙΑΣ: Με κατάργηση της αξιοκρατίας; Με κομματισμό;
      ΚΥΡΙΑΚΟΣ ΜΗΤΣΟΤΑΚΗΣ: Αφήστε με να τελειώσω, κύριε Πιπεργιά.
      Αυτήν τη στιγμή πραγματικά η ανταγωνιστικότητα είναι ένα εθνικό στοίχημα, το οποίο δεν μπορούμε να χάσουμε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Χριστοδουλάκης έχει το λόγο. 
      Τώρα, κύριε Υπουργέ, κύριε Χριστοδουλάκη, έχετε όλη την άνεση να απαντήσετε στον κ. Μητσοτάκη αντί να διακόπτετε. Άλλωστε αυτό είναι και το μεγαλείο της κοινοβουλευτικής διαδικασίας, να απαντά ο Βουλευτής σε ομιλητή που προηγήθηκε.
      ΣΩΚΡΑΤΗΣ ΚΟΣΜΙΔΗΣ: Με την ανοχή του το έκανε. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Χριστοδουλάκη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, το νομοσχέδιο το οποίο συζητούμε σήμερα δεν είναι τίποτε άλλον παρά βιτρίνα μιας ανύπαρκτης πολιτικής. Όπως και σε πολλούς άλλους τομείς η Κυβέρνηση λόγω έλλειψης δικής της πολιτικής και στρατηγικής, αναβαπτίζει πρωτοβουλίες, θεσμούς και πολιτικές, οι οποίες είχαν ξεκινήσει επί ΠΑΣΟΚ. 
      Θυμίζω συνοπτικά το τι έλεγε για την κατάργηση του ΣΔΟΕ, αλλά όταν κατέρρευσαν τα έσοδα τους τελευταίους μήνες, το ξαναθυμήθηκε με ένα πολύ πιο επιφορτισμένο και καταπιεστικό τρόπο. Θυμίζω τι έλεγε για τους ελέγχους τιμών, οι οποίοι υποτίθεται ότι δεν χρειάζονταν, διότι θα επικρατούσε αμέσως ο ελεύθερος ανταγωνισμός. Όταν κατέρρευσαν αυτές οι θεωρητικές περιπλανήσεις, ξαναγυρίσαμε, αλλά με μεγάλη καθυστέρηση, στους ελέγχους τιμών, χωρίς πλέον αποτέλεσμα γιατί ήταν αργά. Θυμίζω τέλος τι έλεγε η Κυβέρνηση για τον Οργανισμό Διοίκησης του Δημόσιου Χρέους, τον οποίο θα καταργούσε πάραυτα όταν αναλάμβανε τη διακυβέρνηση, αλλά τώρα βρήκε ότι δουλεύει με πολύ αποτελεσματικό τρόπο και πρέπει να ενισχυθεί. 
      Το ίδιο συμβαίνει και με το Συμβούλιο Ανταγωνιστικότητας, στο οποίο η Νέα Δημοκρατία από τον Ιούλιο του 2001 που ιδρύθηκε, ουδέποτε συμμετείχε και ουδέποτε καταδέχθηκε να ασχοληθεί με τα πράγματι σημαντικά –χαίρομαι που το άκουσα επιτέλους- πορίσματα τα οποία είχε βγάλει. Τώρα, όμως, το ανακαλύπτει, προσπαθώντας πίσω απ’ αυτό να κρύψει γι’ ένα διάστημα, όσο μπορέσει, την έλλειψη προτάσεων, σχεδίων, μεταρρυθμίσεων και προγράμματος.
      Εδώ, όμως, αρχίζουν και δημιουργούνται μια σειρά θέματα, ανεξάρτητα από τις προθέσεις που μπορεί να έχει είτε το συγκεκριμένο Υπουργείο είτε η Κυβέρνηση συνολικά. Το Συμβούλιο Ανταγωνιστικότητας είχε ιδρυθεί τον Ιούλιο του 2001 ως μία ευέλικτη και αδάπανη δομή. Τώρα κρατικοποιείται, γεμίζει επιτροπές εμπειρογνωμόνων, υπαλλήλους, ινστιτούτα, ακαδημίες, -φαντάζομαι και γραφεία, συνεργάτες κ.ο.κ.
      Θέλω να πω στους αγαπητούς κατά τα άλλα συναδέλφους ότι, αν θέλει το κράτος πράγματι να βοηθήσει την ανταγωνιστικότητα, θα πρέπει να μειώσει την παρουσία του στις δραστηριότητες των επιχειρήσεων και όχι να κρατικοποιήσει εκείνες τις διαδικασίες οι οποίες μπορεί να επηρεάσουν την εξέλιξη της ανταγωνιστικότητας. 
      Είχε πει ένας Αμερικανός πολιτικός κάποτε ότι το χειρότερο πράγμα, το οποίο μπορεί να ακούσει μία επιχείρηση ή ένας επενδυτής, είναι να πάει κάποιος και να του πει: «Είμαι από την Κυβέρνηση και ήρθα να σας βοηθήσω». Αυτό ακριβώς κάνει αυτό το νομοσχέδιο. Θέλει να φτιάξει δομές και διαδικασίες, οι οποίες θα ξέρουν τα πάντα, θα λένε τα πάντα και θα κατευθύνουν τα πάντα. Δηλαδή τι θα κάνει; Θα μελετήσει για παράδειγμα το πώς πρέπει να εξελιχθεί η ελληνική βιομηχανία; 
      Δεν θυμόμαστε όλοι, αγαπητοί συνάδελφοι, -και το λέω ανεξαρτήτως κυβερνητικών εμπειριών- τις μνημειώδεις γραφειοκρατικές αποτυχίες που υπήρξαν στη χώρα μας όταν η γραφειοκρατία θέλησε να καθοδηγήσει την ανάπτυξη στη δεκαετία του 1970 που έλεγε, ότι η Ελλάδα θα αναπτυχθεί με την εξόρυξη πρώτων υλών που έχει αλλά είναι ανεκμετάλλευτες. Ή αργότερα που λάνσαρε το μοντέλο του ελληνικού υπολογιστή ή αργότερα που λάνσαρε το μοντέλο του οικογενειάρχη λεωφορειούχου κ.ο.κ.; Δεν είναι πάρα πολλά τα αποτυχημένα παραδείγματα των γραφειοκρατικών εμπνεύσεων που θέλουν να τονώσουν και να προάγουν την ανταγωνιστικότητα και χρειάζεται να φτιάξουμε όλη αυτήν την πολυδαίδαλη δομή για να ανακαλύψουμε ξανά τις πάλαι ποτέ αρετές του κρατικού μοντέλου;
      Το δεύτερο θέμα στο οποίο θέλω να αναφερθώ, το οποίο και αυτό αποτελεί ουσιαστικά ένα πρόσχημα, μία παράταση χρόνου για να πούμε τι πραγματικά πιστεύουμε, είναι η περίφημη ανακήρυξη του 2005 σε έτος ανταγωνιστικότητας. Εγώ δέχομαι ότι οι προθέσεις είναι καλές, να κάνουμε πιο δημοφιλή την έννοια της ανταγωνιστικότητας, να ενημερώσουμε. Αλλά αυτά γίνονται όταν υπάρχουν συγκεκριμένες πολιτικές και σχεδιασμοί. Διαφορετικά η ανακήρυξη του 2005 ως έτος ανταγωνιστικότητας θα θυμίζει τις διάφορες γνωστές παγκόσμιες ημέρες κατά του καπνίσματος, που το κάνουμε για να καπνίζουμε όλες τις υπόλοιπες, υπέρ του περιβάλλοντος, έτσι ώστε να μπορούμε να το καταστρέφουμε τους υπόλοιπους μήνες, τις ημέρες χωρίς αυτοκίνητο, για να οδηγούμε τις επόμενες κ.ο.κ.. Θα είναι και αυτό μια προσχηματική παράσταση προς την κοινή γνώμη χωρίς αποτέλεσμα. 
      Εάν ήθελε πραγματικά η Κυβέρνηση να ανακηρύξει το 2005 ως έτος ανταγωνιστικότητας, δεν θα ξεκινούσε από την αναθεώρηση των πιο βασικών πολιτικών; Εδώ πριν από λίγες μέρες είχαμε το βασικότερο εργαλείο της οικονομικής πολιτικής που είναι ο προϋπολογισμός να περιέχει τις πιο αντιαναπτυξιακές επιλογές που έχει δει η χώρα την τελευταία δεκαετία, με περικοπές δημοσίων επενδύσεων, με στασιμότητα των πραγματικών εισοδημάτων, με μείωση μιας σειράς δαπανών κ.ο.κ.. Είναι απολύτως βέβαιο -ιδιαίτερα μάλιστα σε συνθήκες διεθνούς πίεσης λόγω των αυξημένων τιμών του πετρελαίου- ότι αυτά θα οδηγήσουν σε μείωση της ανάπτυξης. 
      Και σε άλλους τομείς, όμως, παρατηρούμε την ίδια αδράνεια, έλλειψη προτάσεων και έλλειψη στρατηγικής. Ο τομέας των αποκρατικοποιήσεων εγκαταλείφθηκε πλήρως. Το τελευταίο διάστημα γίνονται κάποιες προσπάθειες να αναβιώσει το σχέδιο αποκρατικοποίησης της ΔΕΠΑ, το οποίο θα μπορούσε να έχει υλοποιηθεί αμέσως μετά τις εκλογές διότι προϋπήρχε η συμφωνία, αλλά ακόμα και αυτό έχει σκοντάψει.
      Τρίτον μεταρρυθμίσεις: Ούτε καν προφέρεται η λέξη από την Κυβέρνηση της Νέας Δημοκρατίας, διότι μπορεί να ενοχλήσει ή μπορεί να αποδειχθεί ότι είναι κενή περιεχομένου. Επενδύσεις: Ακούμε πολλές μεγαλοστομίες για την προσέλκυση επενδύσεων, απλώς δεν είδαμε απολύτως τίποτα συγκεκριμένο να γίνεται. Και όχι μόνο δεν είδαμε τίποτα να γίνεται, αλλά και κάποιες σημαντικές ευκαιρίες που έχουν παρουσιαστεί τις αφήσαμε και πέρασαν. Το πιο σημαντικό παράδειγμα; Στον κολοφώνα της προβολής της χώρας μας κατά τη διάρκεια των Ολυμπιακών Αγώνων το Υπουργείο Τουρισμού δεν λειτουργούσε, δεν είχε αρμοδιότητες, δεν είχε γραφεία, δεν είχε παρουσία, δεν υπήρχε πολιτική. Πολλοί –και εγώ καμιά φορά- προσάπτουμε στην Κυβέρνηση ότι ακολουθεί φιλελεύθερη πολιτική. 
      Δεν νομίζω ότι ακολουθεί φιλελεύθερη πολιτική. Είναι εμποτισμένη από μια γραφειοκρατική αντίληψη να παρεμβαίνουμε, πράγμα το οποίο δεν πιάνει στην πράξη και γι’ αυτό η πολιτική τους συνήθως έχει νεοφιλελεύθερες συνέπειες. 
      Έρχομαι τώρα να σχολιάσω ορισμένα τα οποία ειπώθηκαν, σχετικά με την πορεία ανταγωνιστικότητας της χώρας μας τα τελευταία χρόνια.
      Η ανταγωνιστικότητα έχει πολλούς τρόπους να μετρηθεί. Πιστεύω όμως, ότι ίσως το πιο αναμφισβήτητο μέτρο ανταγωνιστικότητας είναι το εμπορικό ισοζύγιο μιας χώρας, ιδιαίτερα όταν το μελετάμε απαλλαγμένο από συγκυριακές επιβαρύνσεις ή ελαφρύνσεις. Ένας τέτοιος δείκτης είναι το συνολικό ισοζύγιο αγαθών και υπηρεσιών, χωρίς χρηματοοικονομικές δοσοληψίες, και χωρίς τα καύσιμα, διότι τα καύσιμα μπορεί να επιβαρύνουν συγκυριακά υπέρμετρα ή ελαφρύνουν υπέρμετρα το εμπορικό ισοζύγιο.
      Εάν μελετήσουμε τα στοιχεία του εμπορικού ισοζυγίου μαζί με τις υπηρεσίες χωρίς καύσιμα, αποδεικνύεται ότι από τα 10 δισεκατομμύρια ευρώ που είχαμε άνοιγμα το 2000, το 2003 έκλεισε στα 7 δισεκατομμύρια ευρώ. Ως ποσοστό του εθνικού εισοδήματος μειώθηκε από 8,4% του ΑΕΠ στο 4,6% πέρσι. Και αν τα πράγματα πάνε στοιχειωδώς καλά φέτος, θα μειωθεί ακόμα περισσότερο. Αυτό δείχνει ότι υπάρχει ένας δυναμισμός στην ελληνική οικονομία, φυσικά όχι σε όλους τους τομείς. Υπάρχουν άλλοι τομείς που πάνε καλά, άλλοι πάνε λιγότερο καλά, άλλοι που υποφέρουν και πρέπει να αλλάξουν αλλά ορισμένα βασικά σημεία στην πορεία της ελληνικής οικονομίας αναμφισβήτητα πηγαίνουν σαφώς καλύτερα απ’ ό,τι πήγαιναν πριν από μερικά χρόνια. Και πάνω σ’ αυτήν τη στέρεη βάση καλούμαστε εμείς να χτίσουμε το μέλλον της ανάπτυξης. 
      Αναφέρονται πολλά σχετικά με τις ξένες επενδύσεις. Κάνετε λάθος, αγαπητοί συνάδελφοι της Νέας Δημοκρατίας, όταν λέτε –και δυσφημείτε και με τον τρόπο αυτόν τη χώρα- ότι δεν έγιναν ξένες επενδύσεις τα τελευταία χρόνια. Έγιναν. Δεν έγιναν τόσο πολλές όσες θα θέλαμε, δεν έγιναν τόσο πολλές όσες θα μπορούσαμε, αλλά έγιναν, όμως, σημαντικές. Από το φυσικό αέριο μέχρι τα ξενοδοχεία και τη συμμετοχή στις αποκρατικοποιήσεις εισήλθαν αρκετά κεφάλαια από ξένες χώρες. Σίγουρα χρειάζεται βελτίωση και νέες μεταρρυθμίσεις η ελληνική οικονομία. Για να τις πετύχουμε όμως, χρειάζεται σχέδιο και στόχοι και όχι απλώς γραφειοκρατικές διαδικασίες, που μπορεί να γεμίζουν με κόσμο ορισμένα ιδρύματα, και ορισμένα ινστιτούτα, αλλά δεν θα αποτελέσουν χρήσιμο εργαλείο για την ελληνική οικονομία. 
      Θα ήθελα να κλείσω τα σχόλιά μου πάνω στο νομοσχέδιο ότι, λέγοντας αν επιμένετε τόσο πολύ να το κατοχυρώσετε νομικά τότε μπορείτε τουλάχιστον να προσθέσετε κάτι το οποίο θα ήταν πραγματικά χρήσιμο. Σας προτείνω να εντάξετε στις αρμοδιότητες αυτού του οργάνου τον έλεγχο και την επισήμανση των ανταγωνιστικών συνεπειών που έχει το νομοθετικό έργο της Κυβέρνησης. Όπως το Γενικό Λογιστήριο του Κράτους κάνει εκτίμηση των δημοσιονομικών συνεπειών των νόμων, έτσι θα μπορούσε και το Συμβούλιο Ανταγωνιστικότητας να κάνει εκτίμηση των ανταγωνιστικών συνεπειών διαφόρων πρωτοβουλιών που έχει η Κυβέρνηση. Βέβαια ο πρώτος νόμος ο οποίος θα σκόνταφτε πάνω σ’ ένα τέτοιο όργανο εκτίμησης ανταγωνιστικών συνεπειών, θα ήταν ο ίδιος ο προϋπολογισμός τον οποίο θα φέρετε, αλλά αυτό είναι μια άλλη ιστορία. 
      Κλείνοντας, θέλω να πω για τα δίδακτρα ότι θα έπρεπε να γνωρίζετε ότι τα σχολεία δεν είναι μια κλασική ελεύθερη αγορά, όπου έχουμε την ψευδαίσθηση ότι ο ελεύθερος ανταγωνισμός οδηγεί αυτόματα στην καλύτερη κατανομή των πόρων. Δεν ισχύει αυτό. Και γιατί δεν ισχύει; Γιατί το σχολικό περιβάλλον δεσμεύει το μαθητή και την οικογένειά του στην επιλογή του σχολείου και γι’ αυτό τα ιδιωτικά σχολεία όπως και αρκετές άλλες περιπτώσεις ιδιωτικής οικονομικής δραστηριότητας, πρέπει να ρυθμίζονται και να εποπτεύονται. Και γι’ αυτό οι κυβερνήσεις του ΠΑΣΟΚ είχαν επιλέξει ένα μηχανισμό πλαφόν αυξήσεων, έτσι ώστε να ενισχυθεί εσωτερικά ο ανταγωνισμός μέσω της ποιότητας και της αξιοπιστίας. Εσείς φέρνετε μια πολύπλοκη ρύθμιση, έναν τιμαριθμοποιητικό μηχανισμό ο οποίος όποτε έχει εφαρμοστεί, είτε σε περιπτώσεις ανατιμήσεων είτε σε μισθούς είτε οπουδήποτε αλλού, είναι βέβαιο ότι αυξάνει και το κόστος και τον πληθωρισμό. Νομίζω ότι θα πρέπει να το ξαναδείτε αυτό διότι σε λίγα χρόνια θα είστε και σεις οι ίδιοι δυσαρεστημένοι με την πρωτοβουλία σας. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Υπουργός Ανάπτυξης, κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρά το γεγονός ότι ορισμένοι συνάδελφοι είπαν ότι η αποψινή συζήτηση, η πρώτη συζήτηση με την έναρξη των εργασιών της Ολομέλειας δεν παρουσιάζει ενδιαφέρον, βλέπω ότι παρουσιάζει και εξαιρετικό ενδιαφέρον. Και θα ξεκινήσω από τον τελευταίο ομιλητή. 
      Κύριε Χριστοδουλάκη, αν ήσασταν πριν από λίγο στην Αίθουσα, θα ακούγατε το δίπλα σας καθήμενο, τον κ. Κοσμίδη, να λέει ακριβώς τα αντίθετα απ’ αυτά που λέτε εσείς. Θα διαβάσετε την ομιλία. Συνεννοηθείτε μεταξύ σας για το ποια άποψη υποστηρίζετε. 
      Φυσικά σέβομαι και τιμώ την άποψή σας, κύριε Κοσμίδη, γιατί η άποψή σας είναι και σωστή. Την υποστηρίζετε, όμως, σήμερα από τα έδρανα της Αντιπολίτευσης και δεν το κάνατε πράξη όταν ήσασταν κυβέρνηση.   
      Κύριε Χριστοδουλάκη, δεν φτιάχνουμε κανένα νομικό πρόσωπο. Θα συμφωνήσετε, όμως, μαζί μου σ’ ένα πράγμα: Η απόφαση  με την οποία είχε συγκροτηθεί το συγκεκριμένο Συμβούλιο Ανάπτυξης και Ανταγωνιστικότητας, δεν είχε κανένα νομοθετικό έρεισμα και ήταν στον αέρα. 
      Επίσης μιλήσατε για δαπάνες. Εμείς έχουμε την τόλμη να πούμε ότι η Επιτροπή  Εμπειρογνωμόνων θα αμείβεται και δεν θα γίνεται αυτό που κάνατε εσείς, να αναθέτετε στα μέλη της να κάνουν μελέτες για να τους αμείψετε.  
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ποτέ δεν ανατέθηκε από εμένα. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Με συγχωρείτε πάρα πολύ, αυτός ήταν ο τρόπος με τον οποίο αμείβονταν τα μέλη. Αύριο θα καταθέσω στην Εθνική Αντιπροσωπεία τις είκοσι δυο μελέτες τις οποίες ανέλαβαν, που φαίνεται ποιοι συμμετείχαν και τι χρήματα έπαιρναν.  
      (Χειροκροτήματα από την πτέρυγα της Νέας Δημοκρατίας)
      Δεύτερον τα μέλη του Συμβουλίου Ανάπτυξης και Ανταγωνιστικότητας δεν παίρνουν καμιά αμοιβή. Συμμετέχουν σε αυτές τις συνεδριάσεις εθελοντικά για να συμβάλουν με τις ιδέες τους για το πώς μπορεί να βελτιωθεί η ανταγωνιστικότητα και όχι μόνο με την κατάρτιση της έκθεσης την οποία κάνατε. Αναγνώρισα και στην επιτροπή ότι ήταν ένα πρώτο βήμα η πρώτη έκθεση ανταγωνιστικότητας που κατήρτισε η απελθούσα κυβέρνηση. Το επαίνεσα και προς αυτήν την κατεύθυνση θα τη βελτιώσουμε ακόμη περισσότερο. Θα προσπαθήσουμε να καταρτίσουμε  και τους εθνικούς δείκτες μέτρησης ανταγωνιστικότητας. 
      Σε ό,τι αφορά το κατρακύλισμα της θέσης της χώρας από πλευράς ανταγωνιστικότητας, δεν το λέει η Νέα Δημοκρατία, δεν το λέει η σημερινή Κυβέρνηση. Όλα τα ινστιτούτα που ασχολούνται με τη μέτρηση της ανταγωνιστικότητας, λένε αυτό που είναι μια πραγματικότητα: Κάθε χρόνο κατρακυλάνε θέσεις στην ανταγωνιστικότητα. Και αυτό το αποδεικνύει ο λόγος εισαγωγών και εξαγωγών. 
      Έρχομαι τώρα σε αυτό που είπατε πριν όσον αφορά το έτος ανταγωνιστικότητας. Αν ήσασταν πριν από λίγο εδώ, κύριε Χριστοδουλάκη, και παρακολουθούσατε τις συνεδριάσεις της επιτροπής θα βλέπατε ότι ανακηρύξαμε το 2005 έτος ανταγωνιστικότητας γιατί είναι στο μέσον της πορείας της δεκαετίας της Λισαβόνας. Και επίσης για να κάνουμε έναν απολογισμό ως χώρα που βρισκόμαστε μέχρι τώρα και πόσο έχουμε προσεγγίσει τους στόχους της Λισαβόνας για να δούμε την επόμενη πενταετία μέχρι το 2010 τι πρέπει επιπλέον να κάνουμε και να το κάνουμε όλοι μαζί, όλες οι πολιτικές δυνάμεις, όλες οι παραγωγικές δυνάμεις και στο χώρο της μεταποίησης με τους φορείς και στο χώρο των εργαζομένων στο δημόσιο και ιδιωτικό φορέα. 
      Έχω πει πολλές φορές δυο πράγματα. Αυτή η Κυβέρνηση δεν ήρθε να αφαιρέσει. Ό,τι καλό υπάρχει το συνεχίζουμε, γιατί ήρθαμε να προσθέσουμε και βεβαίως να δώσουμε τη σφραγίδα του κυβερνητικού προγράμματος που ενέκρινε ο ελληνικός λαός στις 7 Μαρτίου. 
      Βεβαίως απευθυνόμενος προς την Ολομέλεια θα συμφωνήσει μαζί σας όσον αφορά το θέμα της ανάδειξης των ημερών. Εγώ δεν είμαι αυτής της προσέγγισης. Μακάρι να ήταν όλες οι μέρες εναντίον του καπνίσματος, όλες οι μέρες για την προστασία των ζώων, όλες οι μέρες για την καταπολέμηση των ναρκωτικών, δεν υπάρχει καμιά αμφιβολία. Αλλά η ανάδειξη από την παγκόσμια κοινότητα αυτών των ημερών θέλει να σηματοδοτήσει κάτι διαφορετικό. Γι’ αυτό το λόγο πιστεύω ότι ο Αρχηγός της Αξιωματικής Αντιπολίτευσης την ημέρα του ποδηλάτου διάλεξε ένα μέσο μαζικής μεταφοράς για να αναδείξει τη συμμετοχή του σ’ αυτήν την προσπάθεια. 
      Είναι κακό αυτό δηλαδή; Με έμμεσο τρόπο θέλετε να τον κατηγορήσουμε; Προς Θεού!
      Κύριε Χριστοδουλάκη, θέλω να γνωρίζετε ένα πράγμα. Και στρατηγική έχει αυτή η Κυβέρνηση και πολιτικές έχει. Αυτό αναδεικνύεται καθημερινά από την όλη δράση της Κυβέρνησης. Ξέρετε πόση ευκολία υπάρχει να γίνονται καταγγελίες και καταγγελτικός λόγος αλλά και αφορισμοί; Είναι πολύ εύκολο. Όμως ούτε αντιπολίτευση γίνεται μ’ αυτόν τον τρόπο αλλά ούτε και η Κυβέρνηση θίγεται με καταγγελτικό λόγο και αφορισμούς σαν αυτούς που χρησιμοποιήσατε πριν από λίγο για τόσα πράγματα που είπατε. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, παρακαλώ το λόγο επί προσωπικού.
      Θέλω να δηλώσω…
      ΠΡΟΕΔΡΕΥΩΝ (Γεώργιος Σούρλας):  Όχι, όχι. Δεν μπορείτε να πάρετε το λόγο μόνος σας. Ζητήσατε το λόγο επί προσωπικού και τελείωσε; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Θέλω να δηλώσω…
      ΠΡΟΕΔΡΕΥΩΝ (Γεώργιος Σούρλας):  Κύριε Χριστοδουλάκη, μη συνεχίζετε. Δεν θα με καταργήσετε. Δεν θα γραφτεί τίποτα στα Πρακτικά. 
      Κύριε Χριστοδουλάκη, εσείς είστε παλιός κοινοβουλευτικός. Απευθυνθείτε στο Προεδρείο. Ζητήστε το λόγο. Υπάρχει ανεκτικότητα και ανοχή και σεβασμός στο αξίωμα που είχατε. Πώς διερευνήσατε την πρόθεση του Προεδρείου και παίρνετε μόνος σας το λόγο επί προσωπικού;
      Μιλήστε για δύο λεπτά.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Θέλω να πω τα εξής, επειδή ο κύριος Υπουργός αναφέρθηκε σε δύο ζητήματα τα οποία με αφορούν. 
      Ουδέποτε έκανα καμία ανάθεση μελετών σε οποιοδήποτε μέλος συμμετείχε στο Συμβούλιο Ανταγωνιστικότητας. Δεύτερον, συμφωνώ απολύτως με την τελευταία πρότασή σας. Απλώς όταν την άκουσα από σας την εξέλαβα ως μια καθυστερημένη αυτοκριτική του έντονου καταγγελτικού και δημαγωγικού λόγου τον οποίο είχατε ως Αντιπολίτευση διότι ποτέ δεν είχατε αναγνωρίσει το θετικό έργο της Κυβέρνησης. Το κάνετε τώρα εκ των υστέρων και με μισόλογα.
      ΑΝΑΣΤΑΣΙΟΣ ΚΑΡΑΜΑΡΙΟΣ: Πού ήταν το προσωπικό;
      ΠΡΟΕΔΡΕΥΩΝ (Γεώργιος Σούρλας):  Κύριε Χριστοδουλάκη, είδατε ότι μιλήσατε. Μπορούσατε να περιμένετε. Υπάρχει ανοχή, υπάρχει και σεβασμός απέναντι στους συναδέλφους. Δεν πρέπει όμως να καταργηθεί το Προεδρείο.
      Ο κύριος Υπουργός έχει ζητήσει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Ότι συνέβαιναν ακριβώς τα αντίθετα την περίοδο που η Νέα Δημοκρατία ήταν στην Αντιπολίτευση, αποδεικνύεται από τα νομοσχέδια που ψήφισε επί της αρχής και από τις διατάξεις που έκρινε ως θετικές και τις ψήφισε. Τα είπατε αυτά σε έναν πολιτικό ο οποίος χρημάτισε επί πολλά χρόνια ως Κοινοβουλευτικός Εκπρόσωπος της Νέας Δημοκρατίας και γνωρίζει πολύ καλά αυτό το οποίο σας λέει. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας):  Κύριε Καστανίδη, και σεις κάνετε για τρίτη φορά παρέμβαση. Θέλουμε να υπάρχει ένας ζωντανός διάλογος τον οποίο φαίνεται ότι τον κάνετε με ευπρέπεια αλλά παρακαλώ να είστε σύντομος.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα παρακαλέσω πολύ, κύριε Πρόεδρε, να μετρηθεί πόσες παρεμβάσεις έχω κάνει εγώ και για πόσο χρόνο.
      ΠΡΟΕΔΡΕΥΩΝ (Γεώργιος Σούρλας):  Κάνετε τρίτη παρέμβαση. Μιλάνε οι Κοινοβουλευτικοί Εκπρόσωποι. Έχουν δικαίωμα να πάρουν το λόγο τρεις φορές Οι Υπουργοί μετά από οποιαδήποτε ομιλία συναδέλφων να παρεμβαίνουν. Μη χάνουμε χρόνο. Έτσι είναι τα πράγματα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας ευχαριστώ, κύριε Πρόεδρε, για τη διδασκαλία του Κανονισμού.
      ΠΡΟΕΔΡΕΥΩΝ (Γεώργιος Σούρλας):  Δεν είναι θέμα διδασκαλίας. Μη μιλάτε κατά αυτό τον ειρωνικό τρόπο. Όταν το Προεδρείο σας σέβεται και σας δίνει το λόγο, και εκφράζει τη καλή θέλησή του.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μου δίνετε το λόγο με την παρατήρηση ότι κάνω για τρίτη φορά παρέμβαση.
      ΠΡΟΕΔΡΕΥΩΝ (Γεώργιος Σούρλας):  Ναι, κάνετε παρέμβαση για τρίτη φορά. Ο Κανονισμός λέει ότι έχετε δικαίωμα να μιλήσετε τρεις φορές. Όχι να κάνετε παρέμβαση τρεις φορές.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ο κύριος Υπουργός έχει κάνει διαρκείς παρεμβάσεις…
      ΠΡΟΕΔΡΕΥΩΝ (Γεώργιος Σούρλας):  Έχει το δικαίωμα ο Υπουργός. Εγώ λειτουργώ με τον Κανονισμό. Δεν αυτοσχεδιάζω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Γνωρίζω ότι έχει δικαίωμα ο Υπουργός. Αλλά αν πρόκειται για την εφαρμογή του Κανονισμού τότε -για να σας κάνω μια παρατήρηση αν μου επιτρέπετε- θα μπορούσε να έχει ζητήσει ο κύριος Υπουργός το λόγο για να κάνει διευκρινήσεις και όχι να τοποθετηθεί επί της αρχής.
      ΠΡΟΕΔΡΕΥΩΝ (Γεώργιος Σούρλας): Ο Κανονισμός του δίνει τη δυνατότητα να παρεμβαίνει. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Πρόεδρε. Είναι σαφές αυτό που λέω. Με ευρύτητα πνεύματος, πρέπει να εφαρμόζουμε τον Κανονισμό. Θα μου επιτρέψετε απευθυνόμενος και στους συναδέλφους που δυσανασχετούν, να πω ότι έχω χρησιμοποιήσει ελάχιστα το χρόνο μου στις παρεμβάσεις. Σεβόμενος δε την παρατήρησή σας, δεν πρόκειται να μιλήσω.
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, υπάρχει ένας Κανονισμός που πρέπει να σεβαστεί το Προεδρείο. Είναι δικαίωμά σας να μη μιλήσετε. 
      Το λόγο έχει ο συνάδελφος κ. Τζέκης.
      ΑΓΓΕΛΟΣ ΤΖΕΚΗΣ: Τόνισε κάτι ο κύριος Υπουργός, που θεωρώ ότι είναι σημαντικό. Απευθύνομαι μάλιστα σε έναν έμπειρο κοινοβουλευτικό που τώρα είναι Υπουργός. Με έκπληξη άκουσα μετά την τοποθέτηση του κ. Χριστοδουλάκη τον κ. Σιούφα να λέει ότι αύριο θα μας φέρει για να μάθουμε τον τρόπο με τον οποίον αμειβόταν η προηγούμενη επιτροπή και μάλιστα μίλησε για συγκεκριμένα πράγματα. Δηλαδή θα έπρεπε ο κύριος Υπουργός να προκληθεί από τον κ. Χριστοδουλάκη για να πληροφορηθεί η Βουλή τον τρόπο αμοιβής που δεν είναι σωστός μιας επιτροπής; Εγώ θα περίμενα, κύριε Υπουργέ, αυτά να μας τα φέρετε και στην επιτροπή για να γίνει και εκεί η συζήτηση. Πάντως, εμείς περιμένουμε αυτά τα στοιχεία και τα θέλουμε να τα καταθέσετε έστω και αύριο γιατί θεωρούμε ότι είναι σημαντικά.
      ΠΡΟΕΔΡΕΥΩΝ (Γεώργιος Σούρλας): Ο κ. Καραμπίνας έχει το λόγο.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, η ανάπτυξη της χώρας είναι επιδιωκόμενος στόχος που όλοι επιθυμούμε, καθ’ όσον με αυτήν επιτυγχάνεται η πρόοδος και η ευημερία του λαού μας. Η κοινή αυτή επιδίωξη μας οδηγεί στη συναίνεση και τη σύνθεση όπου είναι εφικτό. 
      Από το παρόν σχέδιο νόμου που συζητάμε απορρέουν αυτά τα χαρακτηριστικά και ανάλογο πνεύμα διακατέχει και την ηγεσία του Υπουργείου Ανάπτυξης, κάτι που εκφράστηκε και κατά τη συζήτηση στην αρμόδια επιτροπή. Παρ’ όλα αυτά σύσσωμη η Αντιπολίτευση καταψηφίζει επί της αρχής και των άρθρων το νομοσχέδιο που στην ουσία υπηρετεί την ανάπτυξη της χώρας. 
      Κυρίες και κύριοι συνάδελφοι, εδώ παρακολουθούμε το παράδοξο να συμφωνούμε με ό,τι το νομοσχέδιο περιλαμβάνει αλλά δεν ψηφίζουμε. Ας μην παραβιάζουμε τη λογική. Ή συμφωνείς και ψηφίζεις ή διαφωνείς και καταψηφίζεις. Ίσως μου πείτε να μην παραξενεύομαι, γιατί είδαμε σύσσωμο το ΠΑΣΟΚ να χειροκροτεί τις νεοφιλελεύθερες απόψεις του κ. Μάνου. Να μην υπάρχει αυτό το παράδοξο; Δεν χειροκροτεί και τις φιλελεύθερες απόψεις που απορρέουν μέσα από το νομοσχέδιο που κατέθεσε ο Υπουργός κ. Σιούφας; Αφού χειροκροτεί νεοφιλελεύθερα, μπορεί να χειροκροτήσει και εσάς. Εδώ, τελικά, θα ψάξουμε για κανέναν ψυχίατρο. 
      Η πολιτική στρατηγική που επιλέγετε μπορεί να υπηρετεί την κομματική σκοπιμότητα, εκείνο όμως που δεν υπηρετεί είναι ο στόχος της ανάπτυξης και κατά προέκταση το συμφέρον της χώρας και του ελληνικού λαού που πρέπει να προέλθει και δεν είναι δα και μεγάλη αμαρτία εάν συμφωνήσουμε. 
      Ας δούμε, λοιπόν, τι κάνει αυτό το νομοσχέδιο, κυρίες και κύριοι συνάδελφοι, για να διαφωνείτε ακόμη και με προτάσεις-θέσεις που κατά το παρελθόν έχετε εκφράσει για θέματα σχετικά με την ανάπτυξη. Ας δούμε, λοιπόν, τι επιζητά και ποιος είναι ο σκοπός του. 
      Θεσμοθετεί το Εθνικό Συμβούλιο Ανταγωνιστικότητας. Αναβαθμίζει και διευρύνει το ρόλο και τις αρμοδιότητές του, καθορίζει τον τρόπο λειτουργίας του, εντάσσοντάς το σε ένα νομικό πλαίσιο αντί της μέχρι σήμερα λειτουργίας του μέσα από τη διοικητική πρακτική των καθυστερήσεων και της πρακτικής. Δηλαδή, νοικοκυρεύει τα πράγματα. Δίνει τέλος στα «ανεμομαζώματα» της Δημόσιας Διοίκησης και αντιμετωπίζει με τη δέουσα σοβαρότητα ένα ζήτημα μείζονος σημασίας, όπως αυτό της ανταγωνιστικότητας και της ανάπτυξης. 
      Εσείς όμως επιμένετε να διαφωνείτε, να καταψηφίζετε προτάσσοντας ως επιχείρημα την ακρίβεια και τον καθορισμό στην τιμή των διδάκτρων των μη κρατικών εκπαιδευτηρίων, θέματα για τα οποία φυσικά στο μεν πρώτο της ακρίβειας δεν διατρίβεται το νομοσχέδιο, ενώ όσον αφορά την τροπολογία, θα πούμε τις θέσεις μας. 
      Κυρίες και κύριοι συνάδελφοι, η κατάσταση στην οικονομία, όπως αυτή μας παρεδόθη από την προηγούμενη Κυβέρνηση, δεν είναι καλή και το ό,τι κατεγράφη σχετικά μ’ αυτή δεν περιποιεί ιδιαίτερη τιμή για την Κυβέρνηση του ΠΑΣΟΚ. Η εικονική πραγματικότητα μέσω της δημιουργικής λογιστικής και των λοιπών τεχνασμάτων τελείωσε. Η Νέα Δημοκρατία θα λέει την αλήθεια στο λαό για τα πάντα με όποιο κόστος. 
      Κυρίες και κύριοι συνάδελφοι, το κεντρικό πρόβλημα της οικονομίας είναι η χαμηλή ανταγωνιστικότητά της. Αποτέλεσμα της έλλειψης ανταγωνιστικότητας είναι η συνεχής διόγκωση του ελλείμματος του εμπορικού ισοζυγίου, αλλά και του ισοζυγίου τρεχουσών συναλλαγών, αφού οι εξαγωγές μειώνονται, οι εισαγωγές διογκώνονται και το τουριστικό συνάλλαγμα συρρικνώνεται. Επιχειρήσεις κλείνουν καθημερινά λόγω της αδυναμίας τους να αντεπεξέλθουν στο διεθνή ανταγωνισμό και άλλες μεταφέρουν την παραγωγική τους δραστηριότητα σε χώρες χαμηλού κόστους εργασίας. Τα εισαγόμενα προϊόντα κυριαρχούν στην εσωτερική αγορά ακόμη και σε είδη στα οποία υποτίθεται ότι ειδικεύεται η χώρα μας. Η αποβιομηχάνιση της χώρας προχωρεί ακάθεκτη. Άλλωστε, είναι γνωστή η παύση των εργασιών πολλών βιομηχανικών μονάδων που δεν μπόρεσαν να αντεπεξέλθουν στον ανταγωνισμό. Χάνονται θέσεις εργασίας χωρίς να δημιουργούνται νέες αντίστοιχα. Η ανεργία διατηρείται σε υψηλά επίπεδα, αλλά και στα μεσογειακά αγροτικά προϊόντα στα οποία η Ελλάδα μπορεί να ειδικευτεί διεθνώς, τα εισαγόμενα από πολλές μεσογειακές χώρες μας ανταγωνίζονται επιτυχώς ακόμη και στην εσωτερική αγορά. 
      Τέλος, η Ελλάδα χάνει έδαφος και στον τουρισμό. Το μεγάλο έλλειμμα ανταγωνιστικότητας που χαρακτηρίζει τη χώρα αποτελεί δυναμίτιδα στα θεμέλια της οικονομίας. Αν δεν βελτιωθεί σημαντικά η ανταγωνιστικότητα, θα χαθούν πολλές ακόμα θέσεις εργασίας και κανείς εργαζόμενος δεν θα αισθάνεται ασφαλής σε βαθμό ακόμη μεγαλύτερο από όσο ήδη συμβαίνει σήμερα. 
      Αυτήν την κατάσταση την κληρονομήσαμε και ήταν απόρροια της ανυπαρξίας πολιτικής των κυβερνήσεων του ΠΑΣΟΚ που προηγήθηκαν σ’ αυτόν τον τομέα. Μη μας πείτε ότι αυτήν την κατάσταση τη δημιούργησαν οι πολιτικές της Νέας Δημοκρατίας το πεντάμηνο της διακυβέρνησής της. 
      Κυρίες και κύριοι συνάδελφοι, ξεκινάμε μία καινούργια πορεία. Εφαρμόζουμε το πρόγραμμά μας και αισιοδοξούμε ότι θα βελτιώσουμε το βιοτικό επίπεδο του λαού μας μακριά από τις πολιτικές των δανεικών που υποθηκεύουν το μέλλον των παιδιών μας. 
      Έτσι και στην προκειμένη περίπτωση, αισιοδοξούμε ότι αυτά που περιλαμβάνει το νομοσχέδιο θα είναι ένα πολύτιμο εργαλείο στα χέρια της Κυβέρνησης και του αρμόδιου Υπουργού Ανάπτυξης για να βελτιώσει τους δείκτες της ανταγωνιστικότητας της ελληνικής οικονομίας που οι δικές σας πολιτικές, κυρίες και κύριοι συνάδελφοι της Αξιωματικής Αντιπολίτευσης, έφεραν πολύ πίσω. Άκουσα κάτι από την εισηγήτρια της Νέας Δημοκρατίας, την κ. Βούλτεψη, ως προς τη θέση ανταγωνιστικότητας της χώρας, δηλαδή ότι αυτή -αν δεν κάνω λάθος- βρίσκεται κάτω από τη Μαλαισία και πάνω από τη Μποτσουάνα. Μεγάλη κατάκτηση απ’ ό,τι φαίνεται αυτή και των κυβερνήσεων του ΠΑΣΟΚ! 
      Εσείς, λοιπόν, κυρίες και κύριοι συνάδελφοι της Αξιωματικής Αντιπολίτευσης, έχετε χαράξει τη δική σας πορεία. Δικαίωμά σας. Εμείς έχουμε την ευθύνη του αποτελέσματος και από αυτό θα κριθούμε στο τέλος φυσικά της τετραετίας που θα ολοκληρωθούν οι προσπάθειες και ο λαός θα μας κρίνει. Έχετε, λοιπόν, υπομονή γιατί θα σας χρειαστεί.
      Τώρα και τελειώνοντας, κύριε Πρόεδρε, θα ήθελα να πω κάποια πράγματα σε ό,τι αφορά την τροπολογία για τις αυξήσεις στα δίδακτρα των μη κρατικών εκπαιδευτηρίων. Η Κυβέρνηση με την τροπολογία αυτή θεσπίζει κανόνες τους οποίους διαμόρφωσε με αντικειμενικά κριτήρια, κανόνες που θα είναι γνωστοί σε όλους τους ενδιαφερόμενους και οι οποίοι δεν θα μπορούν να παραβιάζονται κατά το δοκούν όπως γινόταν στο παρελθόν και πάντα σε βάρος των οικογενειακών εισοδημάτων. Το ύψος της τιμής που καθορίστηκε για φέτος προκύπτει από αντικειμενικούς λόγους και δεν βρίσκω επιχειρήματα που να προκαλούν διαφωνία. 
      Με τις σκέψεις αυτές και την αισιοδοξία ότι θα πετύχουμε τους στόχους μας προς όφελος της ελληνικής οικονομίας των εργαζομένων της χώρας και του ελληνικού λαού, υπερψηφίζω το παρόν σχέδιο νόμου και την ενσωματωμένη σ’ αυτό τροπολογία.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, για να μην υπάρχει καμία παρεξήγηση, είμαι υποχρεωμένος να διαβάσω τι λέει ο Κανονισμός για το δικαίωμα των Υπουργών και των Κοινοβουλευτικών Εκπροσώπων να παίρνουν το λόγο. 
      Το Σύνταγμα στο άρθρο 66 ορίζει σαφώς ότι οι Υπουργοί και οι Υφυπουργοί έχουν το δικαίωμα να ακούγονται όποτε ζητήσουν το λόγο. Ο Κανονισμός της Βουλής στο άρθρο 97 και στην παράγραφο 4, αναφέρει ότι οι Υπουργοί μπορούν να παίρνουν το λόγο όταν και αφού τον ζητήσουν για πέντε λεπτά για πρώτη φορά και για τρία λεπτά όποτε άλλη φορά το ζητήσουν. Το δικαίωμα αυτό το έχουν μόνο οι Υπουργοί και οι Αρχηγοί και οι Πρόεδροι των Κοινοβουλευτικών Ομάδων. Οι Κοινοβουλευτικοί Εκπρόσωποι έχουν το δικαίωμα να παίρνουν το λόγο τρεις φορές για δεκαπέντε, για επτά λεπτά και μετά για να τριτολογήσουν πέντε λεπτά. Δεν έχουν το δικαίωμα των παρεμβάσεων.
      Αυτά, λοιπόν, προς άρση πάσης παρεξηγήσεως. Το Προεδρείο εδώ δεν λειτουργεί αυτόνομα, πρόχειρα και αυθαίρετα. Λειτουργεί βάσει του Κανονισμού. Και ανοχή υπάρχει και σεβασμός υπάρχει και εκτίμηση, αλλά δεν προτίθεται όμως να καταστρατηγεί το ίδιο τον Κανονισμό της Βουλής. Παρακαλώ αυτό να γίνει σεβαστό από όλους.
      ΑΓΓΕΛΟΣ ΤΖΕΚΗΣ: Κύριε Πρόεδρε, παρακαλώ το λόγο επί της διαδικασίας.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε συνάδελφε.
      ΑΓΓΕΛΟΣ ΤΖΕΚΗΣ: Κύριε Πρόεδρε, επειδή έχουν περάσει αρκετές ώρες και βλέπουμε ότι συνεχίζεται η συνεδρίαση, θέλω να σας ρωτήσω μέχρι ποια ώρα θα προχωρήσουμε. Υπάρχει και μια κόπωση γιατί είναι αρκετές οι ώρες. 
      ΠΡΟΕΔΡΕΥΩΝ (Γεώργιος Σούρλας): Υπάρχει συμφωνία για να μιλήσουν ακόμη πέντε συνάδελφοι: ο κ. Καραμάριος, ο κ. Τσαλίδης, ο κ. Λυκουρέντζος, ο κ. Φωτιάδης και η κ. Κόρκα. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Να μιλήσουν, κύριε Πρόεδρε, δύο συνάδελφοι ακόμα και να συνεχίσουμε αύριο. 
      ΠΡΟΕΔΡΕΥΩΝ (Γεώργιος Σούρλας): Επειδή αυτοί οι πέντε συνάδελφοι, κύριε Υπουργέ, έχουν προετοιμαστεί και έχουν κληθεί για να μιλήσουν, ας ακούσουμε και τη δική τους την άποψη. 
      ΗΛΙΑΣ ΦΩΤΙΑΔΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Φωτιάδη. 
      ΗΛΙΑΣ ΦΩΤΙΑΔΗΣ: Κύριε Πρόεδρε, έχω ένα σοβαρό πρόβλημα με τη μέση μου. Ήρθα το απόγευμα και μου είπε ο κύριος Πρόεδρος ότι θα μιλήσω. Στις 10.30 μου λέει «φύγε». Έρχομαι στις έντεκα παρά …
      ΠΡΟΕΔΡΕΥΩΝ (Γεώργιος Σούρλας): Να μιλήσει ο κ. Καραμάριος, ο κ. Τσαλίδης και κατά προτεραιότητα ο κ. Φωτιάδης και θα παρακαλέσουμε τον κ. Λυκουρέντζο και την κ. Κόρκα να μιλήσουν αύριο. 
      Συμφωνείτε, κυρία Κόρκα;
      ΑΘΗΝΑ ΚΟΡΚΑ-ΚΩΝΣΤΑ: Να μου επιτρέψετε, κύριε Πρόεδρε, να διαφωνήσω. 
      ΠΡΟΕΔΡΕΥΩΝ (Γεώργιος Σούρλας): Θα μιλήσουν και οι πέντε συνάδελφοι. Δεν γίνεται διαφορετικά. Έχουν προετοιμαστεί και έχει συμφωνηθεί. 
      Παρακαλώ, κύριοι συνάδελφοι, να είμαστε στα πλαίσια του χρόνου του δεκαλέπτου.
      Ο κ. Καραμάριος έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, είχα υπόψη μου να πω ορισμένα πράγματα με άλλη κατεύθυνση, αλλά ακούγοντας πρωτύτερα συναδέλφους της Αξιωματικής Αντιπολίτευσης και μάλιστα στελέχη τα οποία επί χρόνια είχαν διαμορφώσει την οικονομική πολιτική των κυβερνήσεων του ΠΑΣΟΚ μου δίνεται το δικαίωμα –και θα παρακαλούσα να με άκουγε ο κ. Χριστοδουλάκης- να αλλάξω κάπως την ομιλία μου και να πω τα εξής: 
      Πώς η Αξιωματική Αντιπολίτευση έχει τέτοια απαίτηση από μια νέα Κυβέρνηση, αφού ξέρει πολύ καλά ότι δεν μπορούσε να κάνει διαφορετικά ενόψει των Ολυμπιακών Αγώνων; Είμεθα υποχρεωμένοι να πολιτευόμεθα με στόχο…
      Δεν φθάνει που κάνετε αυτά που κάνετε, κύριε Χριστοδουλάκη. Φεύγετε κιόλας. Καθίστε να τα ακούσετε. 
      Με συγχωρείτε, κύριε Πρόεδρε, για τη διακοπή. 
      Οι άνθρωποι, λοιπόν, που είχαν επηρεάσει την οικονομική ζωή της χώρας μας με την κακή τους πολιτική είχαν το θάρρος σήμερα –για να μην πω την άλλη λέξη που θα μου επιτρεπόταν- να κρίνουν για ποιο λόγο δεν φέραμε νομοθετήματα ή δεν έχουμε φέρει κανένα σχεδιασμό οικονομικής πολιτικής . Αυτοί που πριν από λίγο είχαν διαμορφώσει την οικονομική μας πολιτική, αυτοί που έλεγαν «βάλτε τα χρήματά σας στο Χρηματιστήριο, γιατί ο καθρέφτης της οικονομίας μας είναι το Χρηματιστήριο», αυτοί που επηγγέλοντο ότι το Χρηματιστήριο θα ανέβει στις 7,5 χιλιάδες μονάδες και έλεγαν «θα πλουτίσετε, βάλτε τα χρήματά σας». Δανείστηκε ο κόσμος, πούλησαν τις περιουσίες τους, τις έβαλαν στο Χρηματιστήριο και είδατε το αποτέλεσμα της οικονομικής τους πολιτικής. Αυτοί που τόσα χρόνια ξόδεψαν δισεκατομμύρια και τρισεκατομμύρια από τους κοινοτικούς πόρους. 
      Πολλές φορές μου δόθηκε η ευκαιρία, κύριε Πρόεδρε, να παραστώ σε πολλά συνέδρια –τάχα- περιφερειακών οργάνων της Ευρωπαϊκής Ένωσης. Εκεί όλος ο καυγάς γινόταν για το πώς θα μοιράσουν την πίτα και ποιοι θα πάρουν τα περισσότερα χρήματα, ενώ η ανάπτυξη είναι μηδέν. 
      Αν είναι σήμερα ευχαριστημένοι ότι όλα είναι ωραία, για ποιο λόγο μας κρίνουν; Δεν μπορώ να φανταστώ ανθρώπους που για τόσα χρόνια κυβέρνησαν τον τόπο αυτό σήμερα, που βρισκόμαστε σε πάρα πολύ δύσκολη κατάσταση, να μας ελέγχουν γιατί δεν μπορούμε να πραγματοποιήσουμε αυτά που το κόμμα μας προεκλογικά εξεπηγγέλθη. Αγνοούν ότι η πραγματικότητα είναι μία: Το κράτος δεν έχει χρήματα. 
      Ακόμη και πρόσφατα, κύριε Πρόεδρε, πριν από δύο μήνες, σε μία συνεδρίαση της Επιτροπής Οικονομικών Υποθέσεων, απεκαλύφθη ότι η χώρα μας δεκαπέντε μέρες μετά την ανάληψη της εξουσίας δανείστηκε 19 δισεκατομμύρια ευρώ, γιατί έπρεπε να πληρώσει τους εργολάβους των Ολυμπιακών Αγώνων, οι οποίοι απειλούσαν ότι δεν μπορούν να συνεχίσουν τα έργα. Εκεί απεκαλύφθη ότι οι κυβερνήσεις του ΠΑΣΟΚ δύο μήνες προ των εκλογών δανείστηκαν δισεκατομμύρια τα οποία –υποτίθεται- θα διαχειρίζονταν από το Γενάρη μέχρι το Μάρτιο που έγιναν εκλογές. Πού πήγαν; 
      Τότε, μιλώντας σε εκείνη την οικονομική επιτροπή, είπα στον κ. Χριστοδουλάκη: Παραδεχθείτε, επιτέλους, ότι δανειστήκατε πολλά χρήματα, ότι μας φέρατε σ’ αυτό το κατάντημα! Στο τέλος με συνεχάρη, γιατί είπα την αλήθεια. 
      Σήμερα, λοιπόν, έρχεται ένα νομοσχέδιο, το οποίο είναι από τα πρώτα που φέρνουμε. Πραγματικά είναι σωστό το νομοσχέδιο. Γιατί απλούστατα τι κάνει; Δημιουργεί μια υπηρεσία, ένα συμβούλιο μέσα στο Υπουργείο Ανάπτυξης, για να κάνει ένα χωροταξικό σχεδιασμό της Ελλάδας για την ανταγωνιστικότητα. 
      Σήμερα θα ρωτούσα τον κ. Καστανίδη, ο οποίος ήταν και Κοινοβουλευτικός Εκπρόσωπος και ο οποίος έκανε ένα ατόπημα από απόψεως ουσίας: Τι μιλάτε περί νησιωτικών και ορεινών περιοχών; Πολύ ορθά και προς τιμήν του ο κύριος Υπουργός δέχθηκε την πρότασή μας ότι με βάση το άρθρο 101 του Συντάγματος υποχρεωτικά πρέπει να λαμβάνονται υπόψη οι νησιωτικές περιοχές. Ο χωροταξικός σχεδιασμός, κατά το άρθρο 101 του Συντάγματος, είναι αποκεντρωτικός.
      Οι περιφέρειες χωροταξικά κάνουν σχέδια, αλλά και ελέγχονται από το κέντρο. Όμως, όταν δρα το κράτος ή νομοθετικά ή κανονιστικά, έχει υποχρέωση να λαμβάνει υπόψη τις νησιωτικές περιοχές.
      Κύριε Καστανίδη, τι συνέβη στη Χαλκιδική το 2003 με τον Πρόεδρό σας τότε κ. Σημίτη; Κατ’ επιταγήν της Ευρωπαϊκής Συνθήκης του Άμστερνταμ, η οποία επέβαλε με σχετική διάταξη «φέρτε μας προτάσεις θεσμικές για την αναπτυξιακή πολιτική των νησιωτικών περιοχών», και εμείς τότε ταπεινά υποβάλαμε συνεχώς προτάσεις στη Βουλή και λέγαμε «κύριοι, κάντε επιτέλους τις προτάσεις σας στην Ευρωπαϊκή Ένωση», μας απαντούσαν «θα φέρουμε προτάσεις, τώρα που θα συνέλθει η ολομέλεια της Ευρωπαϊκής Ένωσης στη Χαλκιδική, θα φέρει προτάσεις ο κύριος Πρόεδρος της Κυβερνήσεως». Και έγινε εκεί πάνω η συγκέντρωση της Χαλκιδικής και στην ατζέντα του ο κ. Σημίτης δεν έβαλε νησιωτικές περιοχές. Καμία πρόταση δεν έφερε!
      Σήμερα, λοιπόν, κύριοι της Αξιωματικής Αντιπολίτευσης, που ήσασταν τότε Κυβέρνηση, αν ενεργούσατε σωστά θα είχε αυτό το χάος το Αιγαίο, οι νησιωτικές περιοχές, οι ακτοπλοϊκές συγκοινωνίες, τα αεροπλάνα, τα αεροδρόμια, τα λιμάνια, τα οποία όλα έχουν εγκαταλειφθεί; Δεν θα μπορούσαν να γίνουν καλύτερα; Και είπε ο κ. Καστανίδης, «κύριε Υπουργέ, δεν είναι σωστό αυτό που φέρνετε με τις λέξεις αυτές που λέτε, διότι ξέρετε πολύ καλά ότι οι νησιωτικές περιοχές χρειάζονται πολυταμειακές πολιτικές». Μα, σας δόθηκε η ευκαιρία, κύριε Κασταντίδη, να κάνετε ένα ταμείο των νησιωτικών περιοχών από χρήματα της Ευρωπαϊκής Ένωσης, πέραν του εθνικού μας κορβανά, να πάρετε χρήματα, να κάνετε νησιωτικές πολιτικές, θεσμικά μέτρα, ίδρυση ενός συγκοινωνιακού φορέα, είτε ακτοπλοϊκού είτε αεροπορικού. Και δεν τα κάνατε!
      Και έρχεστε σήμερα με τέτοιο θράσος –εδώ να επιτραπεί πλέον η λέξη να την πω- να μας λέτε εμάς, τώρα που θέλουμε να σχεδιάσουμε χωροταξικό σχεδιασμό, ότι είναι κακό αυτό που κάνουμε; Για όνομα του Θεού, κύριοι! Πρέπει να υπάρχει και λίγη αιδώς! Αν, κύριοι, αξιοποιούσατε τα χρήματα της Ευρωπαϊκής Ένωσης τόσα χρόνια, σήμερα δεν θα είχαμε αυτό το κατάντημα, αγαπητοί μου.
      Και σήμερα και πραγματικά, κύριε Υπουργέ, πολύ σωστά θέλετε μεσοπρόθεσμα και μακροπρόθεσμα προγράμματα χωροταξικά. Εγώ θα έλεγα  ότι αμέσως πρέπει να γίνουν. Όλη η Ελλάδα έχει ομορφιές, πολιτισμό, ιστορία, έχει παραγωγικές δυνατότητες κάθε νομός. Κάναμε ένα χωροταξικό σχεδιασμό τόσα χρόνια, που είχαμε τα χρήματα της Ευρωπαϊκής Ένωσης; Διότι ο ανταγωνισμός αυτό θα πει. Λέτε χωροταξική ανάπτυξη. Στόχος η ανάπτυξη. Πολύ σωστά. Εάν σήμερα αξιοποιούσαμε όλα αυτά τα χρήματα και κάναμε ένα χωροταξικό σχεδιασμό, θα λέγαμε ο Νομός Ιωαννίνων, ορεινός, έχει αυτήν την αναπτυξιακή προοπτική, ο Νομός Πρεβέζης αυτό, ο Νομός Λακωνίας αυτό. Και ελέχθη πρωτύτερα από τον κ. Πολύδωρα ότι το λάδι το οποίο βγάζει ο Νομός Λακωνίας, που είναι η τρίτη περιοχή –νομίζω- της Ελλάδος, το αγοράζουν οι Ιταλοί, το παίρνουν στην Ιταλία και μας έρχεται έτοιμο λάδι σε φιάλες, γιατί εμείς δεν είμαστε άξιοι να κάνουμε ένα ανταγωνιστικό εργοστάσιο στη Λακωνία.
      Χωροταξικός σχεδιασμός δεν είναι η ανάπτυξη των νησιών; Η ανταγωνιστικότητα πώς θα προέλθει; Από τις καλές υποδομές, από τα καλά έργα υποδομής, για να μπορούμε πράγματι να ανταγωνιστούμε άλλες περιοχές.
      Κύριε Υπουργέ, απέναντι, στην Τουρκία, που είναι κοντά στα νησιά μας, το κόστος είναι ένα προς τρία.
      ΑΓΓΕΛΟΣ ΤΖΕΚΗΣ: ΟΝΕ και ευρώ, κύριε συνάδελφε. Μην το ξεχνάτε.
      ΑΝΑΣΤΑΣΙΟΣ ΚΑΡΑΜΑΡΙΟΣ: Ακριβώς. Εάν όμως αξιοποιούσαμε, αγαπητέ μου, τα χρήματα της Ευρωπαϊκής Ένωσης.
      ΑΓΓΕΛΟΣ ΤΖΕΚΗΣ: Όχι. Αυξήθηκε το κόστος του τουρισμού.
      ΑΝΑΣΤΑΣΙΟΣ ΚΑΡΑΜΑΡΙΟΣ: Το κόστος αυξήθηκε και αυξάνεται συνολικά σε όλη την Ευρώπη. Δεν είναι μόνο σε μας. Παντού αυξάνεται. Άλλο όμως λέω εγώ, κύριε συνάδελφε.
      Αντί να πηγαίνουν οι τουρίστες απέναντι να έρχονται στην Ελλάδα. Όταν όμως το κόστος είναι μεγάλο, διότι πράγματι δεν κάναμε σωστές υποδομές, για να μπορούμε να προσφέρουμε καλύτερες υπηρεσίες, πάνε στις άλλες χώρες. Και μη νομίζετε: η Τουρκία μπορεί να είναι καθυστερημένη οικονομικά σε ορισμένους τομείς, αλλά σ’ αυτόν τον τομέα, τον τουριστικό, μας συναγωνίζεται πάρα πολύ καλά.
      Θέλω να καταλήξω, κύριε Πρόεδρε, και δεν θα χρησιμοποιήσω και εγώ τον πρώην τίτλο, τι έχω, για να μιλάω πολλά λεπτά. Εκείνο που προέχει αυτήν τη στιγμή είναι τουλάχιστον να σέβονται μια προσπάθεια που κάνει μια Κυβέρνηση λίγων μηνών, χωρίς προϋπολογισμό. Ξέρουν πολύ καλά ότι εμείς αυτήν τη στιγμή δεν μπορούμε να σχεδιάσουμε με χρήματα του προϋπολογισμού του περσινού.
      Τώρα που θα κατατεθεί ο δικός μας προϋπολογισμός θα κατατεθούν τα αναπτυξιακά προγράμματα και οι νόμοι και θα βάλουμε μπροστά τη μηχανή αυτή που λέγεται ανάπτυξη, γιατί χωρίς την οικονομική ανάπτυξη το εισόδημά μας, κύριε Πρόεδρε, και το ΑΕΠ, δεν αυξάνουν.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Φωτιάδης έχει το λόγο.
      ΗΛΙΑΣ ΦΩΤΙΑΔΗΣ: Κύριε Πρόεδρε, κυρίες και κύριοι συνάδελφοι, η σημαντικότερη δέσμευση που έχει αναλάβει η Κυβέρνηση της Νέας Δημοκρατίας απέναντι στον ελληνικό λαό, ο οποίος της έδωσε τη ρητή εντολή στις 7 Μαρτίου να προχωρήσει στη δημιουργία μιας νέας, σύγχρονης Ελλάδας, είναι άμεσα συνυφασμένη με την υλοποίηση των απαραίτητων δομών που θα θωρακίσουν την ανταγωνιστικότητα της ελληνικής οικονομίας, η οποία θα αποτελέσει τον καταλύτη για τη μείωση της ανεργίας και την άνοδο του βιοτικού επιπέδου των Ελλήνων πολιτών. 
      Η βασική αυτή προτεραιότητα που αποτελεί τον ακρογωνιαίο λίθο της προσπάθειας της νέας διακυβέρνησης, βρίσκει σήμερα την εφαρμογή της και στο νομοσχέδιο αυτό για τη σύσταση Εθνικού Συμβουλίου Ανταγωνιστικότητας και Ανάπτυξης, που με αίσθημα ευθύνης φέρνει προς ψήφιση στην Ολομέλεια το Υπουργείο Ανάπτυξης. Κι εδώ θέλω να πω, κύριε Υπουργέ, ότι είμαι ευτυχής, διότι βρίσκομαι στον τομέα αυτόν, της Επιτροπής Παραγωγής και Εμπορίου, για τους αγώνες που κάνετε κι εσείς προσωπικά και το Υπουργείο, που σήμερα ξεκινά.
      Η ελλειμματική πολιτική των Κυβερνήσεων του ΠΑΣΟΚ, δυστυχώς, οδήγησε στην επιδείνωση όλων των βασικών οικονομικών και κοινωνικών δεικτών της χώρας και στη στασιμότητα επί σειρά ετών της ανταγωνιστικότητάς της: στο εμπόριο, στον τουρισμό και στην επιχειρηματικότητα. Με τη συσσωρευτική απώλεια ανταγωνιστικότητας την περίοδο 1988-2003 να φθάνει συνολικά το 16%, με τις εξαγωγές της να βρίσκονται στο 7,4% του ΑΕΠ, με τις ξένες επενδύσεις να φθάνουν μόλις τα 51 εκατομμύρια δολάρια, όταν οι αντίστοιχες στην Ιρλανδία αγγίζουν τα 19 δισεκατομμύρια δολάρια, με την απορροφητικότητα του επιχειρησιακού προγράμματος ανταγωνιστικότητας να τελματώνει στο τραγικό ποσοστό του 6%, η χώρα μας βρίσκεται ουραγός των εξελίξεων στο διεθνές περιβάλλον. Μόνο τη διετία 2002-2003 η ανταγωνιστικότητα της Ελλάδας επιδεινώθηκε κατά 12,1%, ενώ τη δεκαετία 1994-2003 οι άμεσες ξένες επενδύσεις που προσέλκυσε σε ετήσια βάση διαμορφώθηκαν μόλις στο 0,7% του ΑΕΠ. Παράλληλα η χώρα μας έχει από τα υψηλότερα ποσοστά δημόσιου χρέους. Παρουσιάζει στασιμότητα στη βιομηχανική παραγωγή, μείωση του αγροτικού εισοδήματος και διεύρυνση των περιφερειακών ανισοτήτων. Πάνω από δυόμισι εκατομμύρια Έλληνες ζουν κάτω από το όριο της φτώχειας. 
      Τα αποτελέσματα αυτής της φθίνουσας πορείας της χώρας που ενίσχυε η γραφειοκρατία και η κακή ποιότητα των παρεχόμενων υπηρεσιών στο δημόσιο τομέα, η εσωστρέφεια της ελληνικής οικονομίας και η υστέρηση της χώρας στις νέες τεχνολογίες συνετέλεσαν στην αλματώδη άνοδο της ανεργίας, που υπερβαίνει κατά πολύ τον κοινοτικό μέσο όρο. Μόνο στο Νομό Ημαθίας, από τον οποίο κατάγομαι, η πολιτική των προηγούμενων κυβερνήσεων του ΠΑΣΟΚ άφησε την «προίκα» της, μία ραγδαία αποβιομηχάνιση και ανεργία, που αγγίζει, ιδιαίτερα στην επαρχία της Νάουσας, την ιδιαιτέρα μου πατρίδα, το 35% και σήμερα ζούμε, δυστυχώς, την απόρροια αυτής της ανικανότητας των κυβερνήσεων του ΠΑΣΟΚ, να βρίσκονται εκατό άτομα στο δρόμο όταν πριν από πέντε και  οκτώ χρόνια δεν μπορούσαν να σταθμίσουν τους παράγοντες που έπρεπε να κρατήσουν τις βιομηχανίες στην περιοχή μας. Είναι λυπηρό –και συγχωρέστε με, κύριε Πρόεδρε και κύριε Υπουργέ- διότι σήμερα ζούμε ένα δράμα το οποίο είναι απόρροια αυτών των πολιτικών.
      Ένας νομός που άλλοτε υπήρχε και υπήρξε το πρότυπο της βιομηχανικής ανάπτυξης, ο Νομός Ημαθίας, και ένα από τα μεγαλύτερα εξαγωγικά κέντρα νωπών φρούτων, οπωροκηπευτικών και κλωστοϋφαντουργίας, είδε τις πολυπόθητες επενδύσεις να μην έρχονται ποτέ, λόγω της μη θεσμοθέτησης αναπτυξιακών κινήτρων, την ανάπτυξη του φυσικού, πολιτισμικού και αρχαιολογικού του πλούτου να μένει στα συρτάρια, λόγω της αδυναμίας απορρόφησης κοινοτικών πόρων και βίωσε το μαρασμό του αγροτικού κόσμου, λόγω της έλλειψης επιθετικής πολιτικής αγροτικής που θα διασφάλιζε το αγροτικό εισόδημα, θα βελτίωνε το αγροτικό προϊόν και θα κέρδιζε ξανά τις χαμένες ξένες αγορές.
      Έχω άλλωστε και την ιδιότητα του γεωπόνου, με την οποία υπηρέτησα και στο Νομό Ημαθίας και σε ολόκληρη τη βόρειο Ελλάδα. Αντιλαμβάνεστε, κύριε Υπουργέ, τα προβλήματα που περνάει αυτός ο τόπος, που ενώ ο Νομός Ημαθίας εξήγαγε όλα τα πορτοκάλια της Ελλάδος, όλα τα σταφύλια της Ελλάδος, όλα τα καρπούζια της Ελλάδος, της Κρήτης τα οπωροκηπευτικά, σήμερα μαραζώνει. Από την πέμπτη θέση, που ήταν σε οικονομικό προβάδισμα στην Ελλάδα, σήμερα είναι στην τριακοστή περίπου θέση. 
      Στη Νάουσα, σύμφωνα με την τοπική ΔΥΟ, τα τελευταία τρία οικονομικά έτη υπήρξε μείωση κατά 23% στις δηλώσεις για εισόδημα από εμπορικές επιχειρήσεις, εκεί που ανθούσε το εμπόριο. Εκεί θα ήθελα, κύριε Υπουργέ, που έχετε ευαισθησία στις μικρομεσαίες επιχειρήσεις να δώσετε το βάρος. Κατά 28% από τα ελεύθερα επαγγέλματα και 27% από γεωργικές επιχειρήσεις. Το ίδιο συμβαίνει και στη Βέροια, και στην Αλεξάνδρεια, διότι η κατάσταση εκεί δεν είναι και τόσο καλή. 
      Αφήνοντας πλέον οριστικά στο περιθώριο τις πρακτικές του παρελθόντος, το παρόν νομοσχέδιο έρχεται να δώσει καινοτόμες λύσεις με στόχο την ποιοτική και ποσοτική βελτίωση της ανταγωνιστικότητας της Ελλάδας στο απαιτητικό διεθνές περιβάλλον. 
      Το σχέδιο νόμου προχωράει στη θεσμοθέτηση επιτέλους του Εθνικού Συμβουλίου Ανταγωνιστικότητας και Ανάπτυξης, την αναβάθμιση του ρόλου και των αρμοδιοτήτων του, την ένταξή του σε συγκεκριμένο νομικό πλαίσιο και την καθιέρωσή του πλέον ως ανώτατου γνωμοδοτικού οργάνου του Υπουργείου Ανάπτυξης, όπου με τη συμμετοχή σε αυτό οκτώ συναρμοδίων Υπουργείων και φορέων της περιφέρειας, αλλά και την υποστήριξή του από παράλληλα θεσμοθετημένα όργανα πρόκειται να χαράσσει, με τρόπο συστηματικό, μια ενιαία πολιτική ανταγωνιστικότητας της οικονομίας της χώρας. 
      Βασικοί στόχοι είναι η αντιμετώπιση των άμεσων διεθνών και εσωτερικών εξελίξεων, η στενή παρακολούθηση των κοινοτικών προγραμμάτων και των επενδύσεων, αλλά παράλληλα και η υλοποίηση συγκεκριμένων αναπτυξιακών πολιτικών για την ισόρροπη αναβάθμιση της περιφέρειας, που θα βασίζονται στη μεγαλύτερη δυνατή κοινωνική συναίνεση και συμμετοχή, καθώς και στην έγκυρη τεκμηρίωση, εφαρμογή αλλά και έλεγχο των δράσεων από το Ελεγκτικό Συνέδριο, όπως χαρακτηριστικά διαφαίνεται στο άρθρο 9 του σχεδίου, έτσι ώστε να εξασφαλίζεται η μεγαλύτερη δυνατή διαφάνεια. 
      Θα έλεγα εδώ, κύριε Υπουργέ -είστε και εσείς Βουλευτής περιφέρειας- πως έχω την αίσθηση ότι ήλθε η ώρα της περιφέρειας. Όπως ήλθε η ώρα του Καραμανλή, όπως ήλθε η ώρα της Νέας Δημοκρατίας, λέμε ότι πρέπει να έλθει και η ώρα της περιφέρειας.
       Η θεσμοθέτηση του Εθνικού αυτού Συμβουλίου, το οποίο μέχρι σήμερα λειτουργούσε δυστυχώς μόνο με υπουργικές αποφάσεις και ως εκ τούτου είχε πολύ περιορισμένο ρόλο, καθρεπτίζει τη βούληση της Κυβέρνησης της Νέας Δημοκρατίας για μια ολοκληρωμένη, δημοκρατική και δυναμική πολιτική ώθησης της ανταγωνιστικότητας της οικονομίας της χώρας, με συγκεκριμένες δράσεις που θα αυξήσουν την επιχειρηματικότητα, θα αποτελέσουν πεδίο γόνιμης συνεργασίας του ιδιωτικού με το δημόσιο τομέα και θα συμβάλλουν στην ενίσχυση της απασχόλησης. 
      Κυρίες και κύριοι συνάδελφοι, η θυσία της ουσιαστικής ανάπτυξης του τόπου στο βωμό των επικοινωνιακών εντυπώσεων και της δημιουργικής λογιστικής αυτών που λείπουν σήμερα από εδώ, των κυβερνήσεων του ΠΑΣΟΚ, όλα τα προηγούμενα χρόνια, επιβεβαιώνει δυστυχώς τα λόγια του δαιμόνιου και αξέχαστου Γάλλου Καρδινάλιου του 16ου αιώνα Ρισελιέ, γνωστού και ως διώκτη των τριών σωματοφυλάκων στο ομώνυμο μυθιστόρημα του Αλεξάνδρου Δουμά, ο οποίος έλεγε: «Τίποτα δεν επιτυγχάνεται ευκολότερα από την αποτυχία».
      Η Κυβέρνηση της Νέας Δημοκρατίας κι ο Πρωθυπουργός, Κώστας Καραμανλής και οι Υπουργοί της Νέας Δημοκρατίας, πιστοί στις δεσμεύσεις τους για μια Ελλάδα ισχυρή και πρωτοπόρο, τολμούν σήμερα να κάνουν το μεγάλο άλμα που οδηγεί στην ανάπτυξη. Σε αυτήν την προσπάθεια πρέπει να είμαστε όλοι συνοδοιπόροι πέρα από κομματικές γραμμές και ιδεολογικές αποκλίσεις. Γιατί τα προβλήματα του τόπου μας δεν έχουν χρώματα και απαιτούν άμεσες λύσεις.
      Γι’ αυτό και υπερψηφίζω το παρόν σχέδιο νόμου κι είμαστε κοντά σας, κύριε Υπουργέ, σε κάθε προσπάθεια. 
      	Σας ευχαριστώ, κύριε Πρόεδρε.
      (Χειροκροτήματα από την Πτέρυγα της Νέας Δημοκρατίας)
      	ΠΡΟΕΔΡΕΥΩΝ (Γεώργιος Σούρλας): Η κ. Αθηνά Κόρκα- Κώνστα έχει το λόγο.
      ΑΘΗΝΑ ΚΟΡΚΑ-ΚΩΝΣΤΑ:  Κύριε Πρόεδρε, κύριε Υπουργέ, κυρίες και κύριοι συνάδελφοι, θέλω να συγχαρώ την πολιτική ηγεσία του Υπουργείου Ανάπτυξης, τον κ. Σιούφα και τους συνεργάτες του, για το σχέδιο νόμου που αφορά τη σύσταση του Εθνικού Συμβουλίου για την Ανταγωνιστικότητα και την Ανάπτυξη. 
      Η Νέα Δημοκρατία σαν Κυβέρνηση ξεκινά με μία νέα αναπτυξιακή ανταγωνιστική πολιτική, που σκοπό έχει την τόνωση της οικονομίας. Μέχρι σήμερα λειτουργούσε με διάφορες υπουργικές αποφάσεις που δεν στηριζόντουσαν σε κανένα νόμο. Διά του παρόντος νομοσχεδίου όμως θεσμοθετείται το Εθνικό Συμβούλιο Ανταγωνιστικότητας και Ανάπτυξης με έναν αναβαθμισμένο ρόλο και με αρμοδιότητες σαν ανώτατο γνωμοδοτικό όργανο του Υπουργείου Ανάπτυξης.
      Είναι γνωστό ότι η χώρα μας όλα αυτά τα χρόνια –ειπώθηκε κι από πάρα πολλούς συναδέλφους και είναι παραδεκτό- παρά την εισροή των χρημάτων από τα Κοινοτικά Πλαίσια Στήριξης, υστερεί στον τομέα της ανταγωνιστικότητας έναντι των άλλων χωρών και της Ευρωπαϊκής Ένωσης και στο παγκόσμιο στερέωμα, όπως ακριβώς είπε και η εισηγήτρια της Πλειοψηφίας, η συνάδελφος κ. Βούλτεψη. Αυτό έχει σαν αποτέλεσμα και την αύξηση της ανεργίας σε εκρηκτικά επίπεδα πλέον, ιδιαίτερα δε σε ομάδες όπως είναι οι γυναίκες, οι νέοι και τα άτομα με ειδικές ανάγκες. Χρόνο με τον χρόνο η Ελλάδα χειροτέρευε τη θέση της κατά γεωμετρική πρόοδο και ας μου επιτραπεί η αρνητική έκφραση του όρου. Οι εξαγωγές μειώνονταν δραματικά και οι επενδύσεις ελαχιστοποιούνταν. Η ανισότητα διευρυνόταν ανάμεσα στις περιφέρειες και δυστυχώς σαν χώρα έχουμε χαρακτηριζόμενες τις φτωχότερες περιφέρειες στην Ευρωπαϊκή Ένωση πριν από τη διεύρυνση. Μεταξύ αυτών είναι και η Περιφέρεια Πελοποννήσου, στην οποία ανήκει και ο νομός που εκπροσωπώ, ο δε Νομός Κορινθίας ευρίσκετο στην τριακοστή έβδομη θέση από πλευράς ανάπτυξης. Αυτό οφειλόταν -και είναι γνωστό- σε κακές πολιτικές των προηγούμενων κυβερνήσεων.
      Τα αίτια είναι γνωστά. Προαναφέρθηκαν άλλωστε. Είναι η γραφειοκρατία, είναι το πολύπλοκο φορολογικό σύστημα, οι υψηλοί φορολογικοί συντελεστές, τα υψηλά κόστη μεταφορών των προϊόντων που παράγουμε ή μεταποιούμε και από τον πρωτογενή τομέα και γενικά υπήρχε μια χαώδης κι ασαφής κατάσταση.
      Γι’ αυτόν το λόγο θεωρώ ότι η θεσμοθέτηση του Εθνικού Συμβουλίου Ανταγωνιστικότητας και Ανάπτυξης είναι σημαντική αρχή. Και η αρχή είναι το ήμισυ του παντός. Με εργαλεία δε όπως ο νέος φορολογικός νόμος και ο νέος αναπτυξιακός νόμος που θα έλθουν στο Κοινοβούλιο θα μπορούμε να επιτύχουμε το μεγάλο εθνικό στόχο: Την πραγματική σύγκλιση  οικονομικά με το μέσο όρο στην οικονομία και στην ανάπτυξη των άλλων χωρών της Ευρωπαϊκής Ένωσης. Μέσα από τη βελτίωση της ανταγωνιστικότητας και μέσα από την εναρμόνιση της πολιτικής μας, αφού λάβουμε υπόψη και τις ιδιαιτερότητες της χώρας μας: οικονομικές, κοινωνικές και  περιβαλλοντολογικές, καθώς και τη γεωπολιτική θέση, θα μπορούμε να επιτύχουμε νέες προοπτικές, νέους στόχους, θα μπορούμε να επιτύχουμε τη μείωση της ανεργίας, την άνοδο του βιοτικού επιπέδου και την ανάπτυξη εν γένει.
      Κυρίες και κύριοι συνάδελφοι, η σύνθεση του Εθνικού Συμβουλίου Ανταγωνιστικότητας και Ανάπτυξης με τη συμμετοχή των γενικών γραμματέων της σημαντικότερης ομάδας των εμπλεκομένων Υπουργείων δείχνει ότι στην ανάπτυξη πάμε μ’ έναν κοινό στόχο. 
      Επίσης, η συμμετοχή των εκπροσώπων των παραγωγικών τάξεων, πρόεδρων ομοσπονδιών-συνομοσπονδιών, εμπόρων, βιοτεχνών, εργαζομένων, εξαγωγέων, εκπροσώπων επιμελητηρίων, εκπροσώπων γεωργικών συνεταιρισμών, πρόεδρων συνδέσμων πληροφορικής, τουριστικής ανάπτυξης, έρευνας και τεχνολογίας, δίνει ένα στίγμα, το στίγμα ότι η Κυβέρνηση της Νέας Δημοκρατίας ενδιαφέρεται για τη βελτίωση του επιχειρηματικού περιβάλλοντος, ενδιαφέρεται για την ενίσχυση της επιχειρηματικότητας -ιδιαίτερα στις μικρομεσαίες επιχειρήσεις- και κυρίως ενδιαφέρεται για την ενίσχυση της περιφερειακής ανταγωνιστικότητας και ανάπτυξης, στην οποία υστερούμε, όπως επίσης και στην ενδυνάμωση της κοινωνικής συνοχής. 
      Κατ’ αυτόν τον τρόπο, με τη συμμετοχή όλων των προαναφερθέντων φορέων, το Υπουργείο Ανάπτυξης θα έχει και τη γνώση και την πληροφόρηση του «σφυγμού» της αγοράς κάθε στιγμή, θα μπορεί να προχωρήσει άμεσα σε λύση των άμεσων προβλημάτων σε ένα διαρκώς εξελισσόμενο και μεταλλασσόμενο περιβάλλον. Είναι σημαντικό ότι ο Υπουργός Ανάπτυξης δύναται να προσκαλεί και εκπροσώπους της περιφέρειας με δικαίωμα και λόγου, αλλά και κατάθεσης προτάσεων, ώστε να συλλέγονται προτάσεις και απόψεις και οι γνωμοδοτήσεις του οργάνου να διαθέτουν μία ισχυρή περιφερειακή διάσταση. 
      Το έτος 2005 έχει οριστεί σαν έτος ανταγωνιστικότητος. Θεωρώ ότι είναι πάρα πολύ σωστό, διότι θα είναι και ένα έτος μέτρησης των στόχων, για να δούμε πώς πάμε πιο πέρα. 
      Επίσης, είναι πολύ σημαντικό ότι ελέγχεται η νομιμότητα των συμβάσεων από το Ελεγκτικό Συνέδριο για όλα αυτά τα έργα τα οποία χρηματοδοτούνται από τα Κοινοτικά Πλαίσια Στήριξης -από το Γ΄ Κοινοτικό Πλαίσιο Στήριξης- και εντάσσονται κυρίως στο Επιχειρησιακό Πρόγραμμα Ανταγωνιστικότητας -το ΕΠΑΝ- για τη νομιμότητα προ της υπογραφής. Γιατί γνωρίζουμε όλοι ότι μ’ αυτόν τον τρόπο θα αποφύγουμε φαινόμενα του παρελθόντος, που μετά από έλεγχο της Ευρωπαϊκής Ένωσης θα έπρεπε να επιστραφούν χρήματα από προηγούμενα Κοινοτικά Πλαίσια Στήριξης. 
      Κατ’ αυτόν τον τρόπο διασφαλίζεται και η διαφάνεια και τόσο οι εθνικοί όσο και οι κοινοτικοί πόροι πηγαίνουν στο σωστό ζητούμενο: στην αύξηση της ανταγωνιστικότητας και στην ανάπτυξη όλων των περιοχών της χώρας.
      Θα ήθελα λίγο να σταθώ και στο άρθρο 11 που αφορά τα δίδακτρα των ιδιωτικών εκπαιδευτηρίων όλων των βαθμίδων. Πιστεύω ότι μ’ αυτόν τον τρόπο η κάθε μία οικογένεια γνωρίζει από την αρχή και μπορεί να επιλέξει ανάλογα με τις οικονομικές δυνατότητές της το χ΄ ή το ψ΄ εκπαιδευτήριο, ξέρει τι θα πληρώσει για την εκπαίδευση και για το δημοτικό σχολείο και για το γυμνάσιο. Έτσι σ’ αυτό υπάρχει μια συσχέτιση. 
      Επίσης οι ιδιοκτήτες των σχολείων θα έχουν ένα ειδικό νομοθετικό πλαίσιο για υγιή εκπαιδευτήρια. Γιατί σαν μάνα γνωρίζω πολύ καλά ότι δεν είναι εύκολο ούτε για την ψυχολογία αλλά ούτε και για την επίδοση των παιδιών να αλλάζουν σχολείο ανάλογα με τα οικονομικά κάθε φορά. Ένα σταθερό πλαίσιο, λοιπόν, για τα ιδιωτικά εκπαιδευτήρια.
      Πιστεύω ότι το σχέδιο νόμου της Σύστασης του Εθνικού Συμβουλίου Ανταγωνιστικότητας και Ανάπτυξης θα βοηθήσει να εξαλειφθούν ουσιαστικά εμπόδια για κάθε στάδιο δραστηριότητος και για κάθε επιχειρηματική δραστηριότητα. Θα λειτουργήσει με αποτελεσματικότητα και διαφάνεια και θα υπάρχουν νέες επενδυτικές ευκαιρίες ή εκσυγχρονισμός και αναδιοργάνωση των ήδη υπαρχόντων επιχειρήσεων ιδιαίτερα των μικρομεσαίων επιχειρήσεων που έχουν μεγάλη ανάγκη, όπως επίσης θα βοηθήσει στην ανάπτυξη και πρωτοβουλιών και στον πρωτογενή τομέα, τον τομέα της αγροτικής ανάπτυξης. Το έχει ανάγκη αυτό η χώρα μας και ιδιαίτερα η περιφέρεια. 
      Γι’ αυτό το λόγο στηρίζω και ψηφίζω το σχέδιο νόμου.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, θα λύσουμε τη συνεδρίαση και θα συνεχίσουμε αύριο τη συζήτηση επί της αρχής του νομοσχεδίου με πρώτο ομιλητή τον κ. Φίλιππο Τσαλίδη. 
      Δέχεσθε στο σημείο αυτό να λύσουμε τη συνεδρίαση; 
      ΟΛΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 23.30΄ λύεται η συνεδρίαση για αύριο ημέρα Τετάρτη 6 Οκτωβρίου 2004 και ώρα 10.30΄ με αντικείμενο εργασιών του Σώματος νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης». 
      Η ΠΡΟΕΔΡΟΣ                                                     ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 5/10/04                     ΣΕΛ.1

