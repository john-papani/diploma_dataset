      ΣΥΝΕΔΡΙΑΣΗ ΟΘ’
      Παρασκευή 10 Δεκεμβρίου 2004
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Άδεια απουσίας του Βουλευτή κ. Α. Παπαδόπουλου, σελ.
      2. Ανακοινώνεται ότι τη συνεδρίαση παρακολουθούν μαθητές από το 1ο Τεχνικό Επαγγελματικό Εκπαιδευτήριο Άνω Λιοσίων, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 13 Δεκεμβρίου 2004, σελ.
      4. Συζήτηση επικαίρων ερωτήσεων:
      α) Προς τον Υπουργό Δημόσιας Τάξης σχετικά με τη αποδυνάμωση μέτρων φύλαξης των παραμεθόριων δήμων και κοινοτήτων του Νομού Ιωαννίνων, σελ.
      β) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τις κρίσεις των Υπηρεσιακών Συμβουλίων, σελ.
      γ) Προς τον Υπουργό Υγείας και Κοινωνικής Αλληλεγγύης σχετικά με την μετεγκατάσταση σε σύγχρονο κτίριο του ιδρύματος Χρόνιων Παθήσεων Αναπήρων Παίδων Σκαραμαγκά, την πρόσληψη του αναγκαίου προσωπικού κλπ., σελ.
      5) Συζήτηση Επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Υγείας και Κοινωνικής Αλληλεγγύης σχετικά με την πολιτική της Κυβέρνησης στο χώρο της Υγείας, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση Εκθέσεων Διαρκών Επιτροπών:
      1. Η Διαρκής Επιτροπή Οικονομικών Υποθέσεων καταθέτει τις Εκθέσεις της στα σχέδια νόμων του Υπουργείου Οικονομίας και Οικονομικών:
      α) «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Ιρλανδίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και ωφέλειας από κεφάλαιο», σελ.
      β) «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις», σελ.
      2. Η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Απασχόλησης και Κοινωνικής Προστασίας «Ρύθμιση ετήσιας Άδειας εργαζομένων και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΝΔΡΕΟΥΛΑΚΟΣ Α., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΜΑΡΚΟΓΙΑΝΝΑΚΗΣ Χ., σελ.
      ΠΑΝΤΟΥΛΑΣ Μ., σελ.
      ΠΑΤΣΙΛΙΝΑΚΟΣ Ι., σελ.
      ΡΟΒΛΙΑΣ Κ., σελ.
      
      Β. Επί της Επερώτησης:
      ΓΙΑΝΝΟΠΟΥΛΟΣ Α., σελ.
       ΚΑΚΛΑΜΑΝΗΣ Α., σελ.
      ΚΑΚΛΑΜΑΝΗΣ Ν., σελ.
      ΛΕΒΕΝΤΗΣ Α., σελ.
      ΛΙΝΤΖΕΡΗΣ Δ., σελ.
      ΝΑΣΙΩΚΑΣ Ε., σελ.
      ΠΕΡΛΕΠΕ-ΣΗΦΟΥΝΑΚΗ Α., σελ.
      ΣΚΟΥΛΑΚΗΣ Ε., σελ.
      ΤΣΟΥΡΑΣ Α., σελ.
      ΧΑΪΔΟΣ Χ., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ ΟΘ΄
      Παρασκευή 10 Δεκεμβρίου 2004
      Αθήνα, σήμερα στις 10 Δεκεμβρίου 2004, ημέρα Παρασκευή και ώρα 10.50΄συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Κωνσταντίνο Ρόβλια, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1 Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας στο οποίο ζητείται η διάσωση και επισκευή του Ιερού Ναού του Αγίου Πέτρου στην παραλία του Ηρακλείου.
      2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας στο οποίο καταγγέλλεται η λειτουργία παραεμπορίου στην Κρήτη.
      3) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην αναστήλωση του Αγίου Πέτρου στην Παραλιακή Ηρακλείου.
      4) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Σύνδεσμος Αποφοίτων Ζωσιμαίας Σχολής Ιωαννίνων «ΟΙ ΖΩΣΙΜΑΔΕΣ» ζητεί την ίδρυση και λειτουργία Μορφωτικού - Πολιτιστικού Κέντρου στην πόλη Νίζνα της Ουκρανίας.
      5) Η Βουλευτής Επικρατείας κ. ΜΑΡΙΑ ΔΑΜΑΝΑΚΗ κατέθεσε αναφορά με την οποία το Δημοτικό Συμβούλιο Καλλιθέας ζητεί την ανάπλαση του χώρου του τέως Ιπποδρόμου και την αξιοποίηση της παραλίας των Τζιτζιφιών.
      6) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία η Δ/νση Δασών Δωδεκανήσου της Περιφέρειας Ν. Αιγαίου ζητεί την αποζημίωση αγροτών για ζημιές σε καλλιέργειες από φυσικούς πληθυσμούς ελαφιών.
      7) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία η Ελληνική Ορνιθολογική Εταιρεία  ζητεί την προστασία του Υγρότοπου Στροφυλιάς από τη λαθροθηρία.
      8) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας που αφορά στην τουριστική αξιοποίηση της περιοχής «Μπουχάρια» Μικροβάλτου Κοζανης.
      10) Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος «ΦΙΛΟΙ ΜΟΥΣΕΙΟΥ ΚΑΙ ΑΡΧΑΙΟΤΗΤΩΝ ΑΙΑΝΗΣ» ζητεί την αποπεράτωση της οδικής αρτηρίας Κοζάνης – Λάρισας.
      11) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία οι κ.κ. Σπύρος και Βασιλική Βελίκα ζητούν την επίλυση προβλήματος που αφορά στην εκμετάλλευση ακινήτων στο Νομό Λακωνίας.
      12) Οι Βουλευτές κύριος ΠΑΝΑΓΙΩΤΗΣ ΚΟΣΙΩΝΗΣ και κυρία ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Σύνδεσμος Προσωπικού Αστικών και Υπεραστικών Συγκοινωνιών Μεσσηνίας καταγγέλλει την αντεργατική πρακτική του Υπεραστικού ΚΤΕΛ Μεσσηνίας που έχει επιπτώσεις και στην ασφάλεια των μεταφορών.
      13) Οι Βουλευτές κύριος ΑΝΤΩΝΗΣ ΣΚΥΛΛΑΚΟΣ και κυρία ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία η Πανελλήνια Ένωση Συμβασιούχων ΟΠΑΔ ζητεί τη μονιμοποίηση των συμβασιούχων του Οργανισμού που ενώ καλύπτουν πάγιες και διαρκείς ανάγκες, απολύονται.
      14) Οι Βουλευτές κύριος ΑΝΤΩΝΗΣ ΣΚΥΛΛΑΚΟΣ και κυρία ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» καταγγέλλει αντεργατικές πρακτικές της Διοίκησης που πλήττουν και τα συμφέροντα του Κέντρου.
      15) Οι Βουλευτές κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Δικαστών και Εισαγγελέων ζητεί την αύξηση των οργανικών θέσεων των δικαστικών λειτουργών.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αναφέρεται στα προβλήματα των φαρμακοποιών Νομού Λασιθίου.
      17) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Δ.Ο.Υ. Σκιάθου ζητεί την κάλυψη των κενών της οργανικών θέσεων προσωπικού.
      18) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Ιγνάτιος Αξιώτης ζητεί την αποζημίωση κατηγορίας δικαιούχων προκατοχικών καταθετών.
      19) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία Ένωση Αστυνομικών Υπαλλήλων Ζακύνθου ζητεί την άμεση στελέχωση του τμήματος τροχαίας Ζακύνθου.
      20) Οι Βουλευτές κ. ΔΗΜΗΤΡΙΟΣ ΤΣΙΟΓΚΑΣ και κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία τα Σωματεία Εργαζομένων στις εταιρείες AREVA HELLAS και SCHNEIDER ELECTRIC καταγγέλλουν ότι η ΔΕΗ προτίθεται να προχωρήσει σε διεθνείς διαγωνισμούς για την προμήθεια υλικών και μετασχηματιστών, σταματώντας τις προγραμματικές συμφωνίες με τις συγκεκριμένες εταιρείες, γεγονός που θα έχει επιπτώσεις στους εργαζόμενους σ’ αυτές.
      21) Οι Βουλευτές κ. ΛΙΑΝΑ ΚΑΝΕΛΛΗ και κ. ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Συντονιστικός Αγώνας Σχολείων Αθήνας υποβάλλει τις απόψεις του για ζητήματα παιδείας.
      22) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Εθνικό Συμβούλιο της Πανελλαδικής Ομοσπονδίας Εργατ/λων Εμφιαλωμένων Ποτών, το Σωματείο Εργατ/λων Εταιρείας Τσάνταλη, το Σωματείο Εργατ/λων Κοκα-Κόλα 3Ε Θεσσαλονίκης, το Συνδικάτο Πωλητών - Οδηγών και Βοηθών Εμφιαλωμένων Ποτών Βορ. Ελλάδας, το Σωματείο των Εργατ/λων της Πέπσι-Κόλα Θεσσαλονίκης «Η ΕΝΩΣΗ» και η Αγωνιστική Κίνηση Γυναικών Θεσσαλονίκης καταγγέλλουν τις δικαστικές διώξεις συνδικαλιστών του κλάδου των εμφιαλωμένων ποτών.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην κατασκευή φυλακών στη Νεάπολη.
      24) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η ΤΕΔΚ Ζακύνθου ζητεί την αύξηση των αεροπορικών δρομολογίων της ΟΑ κατά τη χειμερινή περίοδο.
      25) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Σύλλογος Καθηγητών της Γερμανικής Γλώσσας στην Ελλάδα ζητεί την εισαγωγή της διδασκαλίας της Γερμανικής γλώσσας στην πρωτοβάθμια εκπαίδευση.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην ηλεκτροφώτηση της σήραγγας Βραχασίου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2660/19-8-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 513/10-9-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Φραγκιαδουλάκης, σας πληροφορούμε τα εξής:
      1. Η καταβολή της οικονομικής ενίσχυσης στη σταφίδα καθορίζεται από τα προβλεπόμενα στον Κοινοτικό Κανονισμό 1621 (ΕΚ) 1999 της Επιτροπής.
      Σύμφωνα με τον παραπάνω κανονισμό, προκειμένου να τύχει της οικονομικής ενίσχυσης ένας παραγωγός σταφίδας, οφείλει:
      - να σταφιδοποιήσει το σύνολο της ποσότητας που παράγεται από τα δηλωμένα για ενίσχυση καλλιεργούμενα στρέμματα,
      - να παραδώσει ελάχιστη στρεμματική ποσότητα ξερής σταφίδας που ορίζεται στα 300 κιλά στη σουλτανίνα και 210 κιλά στη κορινθιακή,
      - να παραδώσει προϊόν σύμφωνα με τις ποιοτικές προδιαγραφές που καθορίζει ο Καν. (ΕΚ) 1621/99.
      Στην περίπτωση που δυσμενείς καιρικές συνθήκες, πέραν αυτών που αναγνωρίζει ο Οργανισμός Ασφάλισης Φυτικής Παραγωγής του Κράτους - Μέλους (δηλαδή για την περίπτωση της Ελλάδας ο ΕΛΓΑ), προκαλέσουν απώλέια μέρους της παραγωγής, τότε η ελάχιστη στρεμματική απόδοση δύναται να μειωθεί με Απόφασή μας που ελέγχεται απ' την Ε.Ε. ως προς την Κοινοτική συμβατότητά της.
      Η Απόφαση αυτή λαμβάνεται μετά από σχετική εισήγηση της αρμόδιας για κάθε περιοχή Δ/νσης Αγροτικής Ανάπτυξης, με εκτίμηση και τεκμηρίωση του ποσοστού απώλειας της παραγωγής ανά αγροτεμάχιο και παραγωγό, κατάθεση μετεωρολογικών δεδομένων που να αποδεικνύουν το ζημιογόνο αίτιο, σχετική εισήγηση ανεξάρτητης επιστημονικής επιτροπής (εάν κρίνεται απαραίτητο), διασταύρωση στοιχείων παραγωγής από ομοειδείς καλλιέργειες (π.χ. πορεία παραγωγής επιτραπέζιων και οινοποιήσιμων σταφυλιών), κλπ.
      2. Για τις ζημιές που προξενήθηκαν από τις πρόσφατες βροχοπτώσεις (15-16/8/04) στις καλλιέργειες σουλτανίνας του Ν. Ηρακλείου, αναφέρεται ότι αυτές φθάνουν σε ποσοστά αποζημιώσιμα από τον ΕΛΓΑ, μόνον στο Δήμό Τυλίσου. Από τον ΕΛΓΑ διενεργήθηκαν οι απαραίτητες επισημάνσεις, οι παραγωγοί υπέβαλαν δηλώσεις ζημιάς και έχει ήδη αρχίσει το έργο των εξατομικευμένων εκτιμήσεων, το οποίο θα. ολοκληρωθεί πριν το τέλος Σεπτεμβρίου. Οι απoζημιώσεις θα καταβληθούν το συντομότερο δυνατό.
      3.Το πρόγραμμα αναδιάρθρωσης σταφιδαμπέλων για την αντιμετώπιση της φυλλοξήρας, βάσει του Καν. (ΕΚ) 2201/96 και του εφαρμοστικού του 1621/99, έχει στόχο την αντικατάσταση των υφισταμένων υποκειμένων με αμερικάνικα, απρόσβλητα στις προσβολές του εντόμου.
      Το πρόγραμμα αναδιάρθρωσης οινοποιήσιμων ποικιλιών αμπέλου βάσει του καν. (ΕΚ) 1493/99, στοχεύει στην ηλικιακή ανανέωση του Ελληνικού αμπελώνα, στην ποικιλιακή μετατροπή του και στην εφαρμογή σύγχρονων καλλιεργητικών μεθόδων που θα βελτιώσουν την εμπορευσιμότητα των σταφυλιών προς όφελος των παραγωγών. Και. τα δύο προγράμματα βαίνουν με υψηλούς ρυθμούς απορρόφησης των κοινοτικών κονδυλίων και καλύπτουν σε πολύ μεγάλο ποσοστό τα έξοδα αναδιάρθρωσης στα οποία υποβάλλονται οι παραγωγοί.
      Ο Υφυπουργός
      Ε. ΜΠΑΣΙΑΚΟΣ»
      2. Στην με αριθμό 2679/24-8-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 518/8-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
      Από το Υπουργείο Αγροτικής Ανάπτυξης και Τροφίμων, μέσω του Προγράμματος Δημοσίων Επενδύσεων, έχει εκπονηθεί και εγκριθεί η Προμελέτη του έργου. Με έγγραφό μας προς το Υπουργείο Οικονομίας και Οικονομικών, προτάθηκε η ένταξη της οριστικής Μελέτης στη ΣΑΜ 081. Λόγω των περιορισμένων οικονομικών δυνατοτήτων δεν έγινε δεκτή η ένταξή της, η οποία όμως θα επανυποβληθεί στην Πρόταση Τροποποίησης τον Σεπτέμβριο 2004.
      Ο Υπουργός
      Σ. ΤΣΙΤΟΥΡΙΔΗΣ»
      3. Στην με αριθμό 2689/24-8-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 522/8-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Ν. Γκατζής, Τ. Τσιόγκας, σας πληροφορούμε τα εξής:
      1. Για τις ζημιές που προξενήθηκαν από την πυρκαγιά της 22ας-8-04 στις ελαιοκαλλιέργειες του Δήμου Πτελεού. Ν. Μαγνησίας, το Υπουργείο Αγροτικής Ανάπτυξης και Τροφίμων μετά τη μη αποδοχή από την Ευρωπαϊκή Επιτροπή του αιτήματος της χώρας, για την παροχή ενίσχυσης στους δικαιούχους που υπέστησαν ζημιές στους Νομούς Χανίων και Λακωνίας από τις μεγάλες πυρκαγιές του 2002 και με δεδομένο ότι έχει πλέον δημιουργηθεί σοβαρό πρόβλημα με τη γενικότερη διαδικασία ενίσχυσης των πληγέντων από τις πυρκαγιές, βρίσκεται στη διαδικασία εξέτασης του θέματος, ώστε το συντομότερο να βρεθεί τρόπος ενίσχυσης των ζημιωθέντων παραγωγών.
      Μέχρι-λοιπόν την οριστική λύση του ζητήματος και εφόσον το έργο αρμοδιότητας ΠΣΕΑ έχει ανατεθεί πλήρως στον ΕΛΓΑ και λόγω. της θερινής περιόδου που διανύουμε, κατά την οποία έχουν ήδη εκδηλωθεί αρκετές πυρκαγιές, ο ΕΛΓΑ με τα Υποκαταστήματά του:
      - Δέχεται την αναγγελία ζημιάς από πυρκαγιά.
      - Παραλαμβάνει τις Αιτήσεις - Δηλώσεις Ζημιάς, χωρίς συνοδευτικά έγγραφα.
      - Πραγματοποιεί μία πρώτη επισήμανση της ζημιάς, η οποία επισυνάπτεται στην αίτηση. Επισημάνσεις γίνονται ακόμα και για μεμονωμένες περιπτώσεις και ανεξάρτητα από την αιτία πρόκλησης πυρκαγιάς. Κατά την επισήμανση οι παραγωγοί ενημερώνονται ότι οι ζημιές αυτές δεν θα ενταχθούν στα προγράμματα ΠΣΕΑ.
      Οι αιτήσεις συγκεντρώνονται στα Υποκαταστήματα του ΕΛΓΑ και αρχειοθετούνται, προκειμένου να παραδοθούν αρμοδίως στο Υπουργείο Αγροτικής Ανάπτυξης και Τροφίμων για διεκπεραίωσή τους και ενδεχόμενη αντιμετώπιση του προβλήματος.
      Η διαδικασία αυτή θα είναι διαπιστωτική της ύπαρξης του προβλήματος και προσωρινή μέχρι την οριστική λύση του θέματος για τη διευκόλυνση και μόνο των παραγωγών της χώρας.
      2. Για τις μη καλυπτόμενες από τον ΕΛΓΑ ζημιές που προξενήθηκαν από τις δυσμενείς καιρικές συνθήκες Νοεμβρίου 2001 - Ιανουαρίου 2002 στο φυτικό κεφάλαιο και στη φυτική παραγωγή του Δήμου Πτελεού Ν. Μαγνησίας (πρόγραμμα FROGΥ του ΕΛΓΑ), καταβλήθηκαν από τον Οργανισμό κρατικές ενισχύσεις ύψους 2.906.253,43 €. Τα ποσά αυτά αφορούν ενισχύσεις για την ανασύσταση του φυτικού κεφαλαίου, την απώλεια της παραγωγής καθώς και την 1η και 2η από τις ετήσιες δόσεις για τις περιπτώσεις που έχουν πραγματοποιηθεί οι εργασίες αποκατάστασης και αυτό έχει βεβαιωθεί από τους αρ μόδιους Γεωπόνους του ΕΛΓΑ.
      Για τις παραπάνω ζημιές εκκρεμεί η καταβολή 660.000 € περίπου τα οποία αφορούν ενισχύσεις για την ανασύσταση του φυτικού κεφαλαίου καθώς και την 3η και 4η από τις ετήσιες δόσεις συμπληρωματικής ενίσχυσης.
      Οι ενισχύσεις για ανασύσταση (41.000 € περίπου) θα καταβληθούν στους παραγωγούς, μόλις αυτοί πραγματοποιήσουν τις εργασίες αποκατάστασης του φυτικού κεφαλαίου και αυτό βεβαιωθεί από τους αρμόδιους Γεωπόνους του ΕΛΓΑ (οι εργασίες αποκατάστασης του φυτικού κεφαλαίου πρέπει να ολοκληρωθούν μέχρι το τέλος του 2004).
      Η 3η ετήσια δόση θα καταβληθεί το Δεκέμβριο του 2004 και η 4η ετήσια δόση αργότερα.
      Οι μη καλυπτόμενες από τον ΕΛΓΑ ζημιές που προξενήθηκαν από τους παγετούς Φεβρουαρίου 2004 στο Δήμο Πτελεού Ν. Μαγνησίας περιλαμβάνονται στο πρόγραμμα χορήγησης Κρατικών Ενισχύσεων FROST, το οποίο υπεβλήθη προς έγκριση στην Ε.Ε. στις 10-3-04.
      Ο Υπουργός
      Σ. ΤΣΙΤΟΥΡΙΔΗΣ»
      4. Στην με αριθμό 1816/29-6-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 8036/23-7-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 1816/29-6-04 ερώτηση, που κατατέθηκε στη Βουλή από τους Βουλευτές κυρίους Άγγ. Τζέκη και Γ. Χουρμουζιάδη, σχετικά με την παράδοση κατοικιών στον οικισμό «Μακεδονία» στη Νέα Ευκαρπία, σας πληροφορούμε τα εξής:
      Ο οικισμός «ΜΑΚΕΔΟΝΙΑ» κατασκευάζεται σε 4 εργολαβίες: ΘΕΣΣΑΛΟΝΙΚΗ ΧVlΙα (71 κατοικιών), ΧVlΙβ (117 κατοικιών), ΧVlΙγ (174 κατοικιών) και ΧVllδ (125 κατοικιών), ήτοι συνολικού αριθμού 487 κατοικιών.
      Πράγματι υπάρχει καθυστέρηση στην απόδοση των κατοικιών στους δικαιούχους, εξ αιτίας της μη κατασκευής από την Δ.Ε.Η. του δικτύου παροχής στις τρεις εργολαβίες β,γ,δ (στην ΧVllα έχουν ολοκληρωθεί) και κατά συνέπεια αδυναμίας ολοκλήρωσης των εργασιών περιβάλλοντος χώρου και παράδοσης στους δικαιούχους.
      Η αίτηση ηλεκτροδότησης έγινε στις 30-4-2002.
      Η σύνταξη της μελέτης και η πληρωμή της συμμετοχής του Ο.Ε.Κ έγινε στις 22-3-2004 και με την προοπτική ότι οι εργασίες θα εκτελούντο σύντομα, είχε δοθεί παράταση σε όλες τις εργολαβίες μέχρι 31-5-2004.
      Παρά όμως τις οχλήσεις και παρεμβάσεις προς τη Δ.Ε.Η., ο συμβεβλημένος υπεργολάβος στον οποίο έχει ανατεθεί η κατασκευή του δικτύου, δεν έχει αρχίσει τις εργασίες μέχρι σήμερα. Για το λόγο αυτό, έχει ζητηθεί πρόσθετη παράταση μέχρι 31-82004, που είναι και η τελευταία και θα καταβληθεί προσπάθεια, ώστε να παραδοθούν οι κατοικίες το συντομότερο δυνατόν, υπό την προϋπόθεση της άμεσης κατασκευής του δικτύου από τη ΔΕΗ.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      5. Στις με αριθμό 1834/29-6-04 και 2114/13-7-04 ερωτήσεις των Βουλευτών κυρίων Φώτη Κουβέλη και Μάνου Φραγκιαδουλάκη δόθηκε με το υπ’ αριθμ. 8037/23-7-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις αριθμ. 1834/2004 και 2114/13-7-07 ερωτήσεις, που κατατέθηκαν στη Βουλή από τους Βουλευτές κυρίους Φ. Koυβέλη και Φραγκιαδουλάκη, σχετικά με την ένταξη στο εθνικό δίκαιο των οδηγιών 2000/43, 2000/78 και τη νoμιμοποίηση μεταναστών, σας πληροφορούμε τα εξής:
      Α. Κατ'αρχήν, με το άρθρο 66 του ν. 2910/2001 «Είσοδος και παραμονή αλλοδαπών στην Ελλάδα», δόθηκε η δυνατότητα στους αλλοδαπούς που ήσαν την 2-5-2001, ημερομηνία δημοσίευσης του νόμου, παράνομοι στη χώρα να νομιμοποιηθούν ακολουθώντας τη σχετική διαδικασία που όριζε ο νόμος.
      Εξάλλου, τόσο με το άρθρο 10 του ν. 3169/2003, όσο και με το άρθρο 25 του ν. 3242/2004, πέραν των παρατάσεων των αδειών διαμονής των αλλοδαπών μέχρι της 30-6-2003 και 30-6-2004 αντίστοιχα, τους δόθηκε η δυνατότητα, σε όσους από αυτούς δεν είχαν ανανεώσει την άδεια εργασίας τους, εξαιτίας μη εκπλήρωσης των ασφαλιστικών τους υποχρεώσεων, να προχωρήσουν στις διαδικασίες ανανέωσής των εξαγοράζοντας από τον αρμόδιο ασφαλιστικό φορέα τις μη καταβληθείσες εισφορές και μέχρι 150 ημέρες ασφάλισης.
      Από τα ανωτέρω συνάγεται ότι η πολιτεία επιθυμεί οι οικονομικοί μετανάστες να διαβιούν νομίμως στη χώρα και να έχουν δικαιώματα και υποχρεώσεις που προκύπτουν από καθεστώς νόμιμα διαμονής.
      Β. Το Υπουργείο Απασχόλησης και Κοινωνικής Προστασίας σε συνεργασία με το Υπουργείο Δικαιοσύνης, επεξεργάζεται νομοσχέδιο για την ενσωμάτωση στο Εθνικό μας Δίκαιο των οδηγιών 2000143 και 2000Π8 του Συμβουλίου της Ευρωπαϊκής Επιτροπής (Ε.Ε.), το οποίο θα προωθήσει σύντομα προς ψήφιση στη Βουλή.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      6. Στην με αριθμό 1612/21-6-04 ερώτηση του Βουλευτή κ. Κωνσταντίνου Μαρκόπουλου δόθηκε με το υπ’ αριθμ. 235/11-8-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση της αριθ. πρωτ. 1612/21-06-2004 ερώτησης του Βουλευτή κ. Κ. Μαρκόπουλου που κατατέθήκε στη Βουλή των Ελλήνων και μας διαβιβάστηκε με το ανωτέρω σχετικό, σας διαβιβάζουμε αντίγραφα των σχετικών με την ερώτηση αποφάσεων παραχώρησης χρήσης χώρων της λιμενικής ζώνης Χαλκίδας, όπως αυτές μας απεστάλησαν από το αρμόδιο Λιμενικό Ταμείο Χαλκίδας.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στις με αριθμό 1900/1.7.04, 1951/2.7.04 και 2052/8.7.04 ερωτήσεις των βουλευτών κυρίων Ιωάννου Δραγασάκη, Ελπίδας Παντελάκη, Ιωάννου Πατσιλινάκου και Ιωάννου Διαμαντίδη δόθηκε με το υπ’ αριθμ. 7017/4/4403/22.7.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ. κ. Γ. ΔΡΑΓΑΣΑΚΗΣ, ΠΑΝΤΕΛΑΚΗ, Γ. ΠΑΤΣΙΛΙΝΑΚΟΣ και Γ. ΔΙΑΜΑΝΤΙΔΗΣ, σε ό,τι μας αφορούν, σας γνωρίζουμε ότι η μίσθωση του επί της οδού Σαλαμίνος 46 του Πειραιά ακινήτου -έγινε βάσει του από 5-9-2002 μισθωτηρίου συμβολαίου 12ετούς διάρκειας, έναντι αρχικού μηνιαίου μισθώματος ύψους 20.540,00 ευρώ, που θα αναπροσαρμόζεται ετήσια σύμφωνα με τις ισχύουσες σχετικές διατάξεις, προκειμένου να στεγαστεί σ’ αυτό το Τμήμα Μεταγωγών Δικαστηρίων Πειραιά.
      Όμως, την 16-1-2003, ύστερα από έγγραφο του Οργανισμού Σχολικών Κτιρίων (Ο.Σ.Κ), με το οποίο γνωστοποιήθηκε ότι το ως άνω ακίνητο βρισκόταν υπό διαδικασία αναγκαστικής απαλλοτρίωσης ως αύλειος χώρος του υπό ανέγερση 7ου Γυμνασίου Πειραιά, σε συνδυασμό με τις διαμαρτυρίες των κατοίκων του Ε΄ Διαμερίσματος Πειραιά για μη εγκατάσταση του Τμήματος Μεταγωγών, με τη σύμφωνη γνώμη και του Δημάρχου Πειραιά, αποφασίσθηκε από την τότε ηγεσία του Υπουργείου Δημόσιας Τάξης να μη στεγασθούν αστυνομικές Υπηρεσίες στο εν λόγω κτίριο.
      Στη συνέχεια, την 29-5-2003, η ίδια ηγεσία του Υπουργείου, για την αποφυγή διενέξεων και ενδεχόμενη καταβολή αποζημίωσης στους ιδιοκτήτες από το Δημόσιο, αποφάσισε στο προαναφερόμενο κτίριο να στεγασθούν η Υποδιεύθυνση Ασφαλείας Πειραιά και το Τμήμα Ναρκωτικών, καθώς και η Υπηρεσία (γραφείο) υποδοχής δικαιολογητικών έκδοσης διαβατηρίων περιοχής Νομαρχίας Πειραιά. Όμως η απόφαση αυτή δεν υλοποιήθηκε, επειδή δεν εκδόθηκε, από τη Διεύθυνση Πολεοδομίας του Δήμου Πειραιά, η σχετική πολεοδομική άδεια αναθεώρησης, για την ολοκλήρωση των εργασιών στο κτίριο, που υπολείποντο και κατά συνέπεια δεν ήταν εφικτή η παραλαβή του κτιρίου από την Κτηματική Υπηρεσία Πειραιά, για τη στέγαση των προαναφερόμενων Υπηρεσιών.
      Κατόπιν των ανωτέρω, πρόσφατα, επανεξετάσθηκε, από το Υπουργείο μας, το όλο θέμα και εν όψει του γεγονότος ότι δεν προχώρησε η διαδικασία απαλλοτρίωσης από τον Ο.Σ.Κ. και προκειμένου να προασπίσουμε τα συμφέροντα του Δημοσίου, το οποίο σε περίπτωση καταγγελίας της σύμβασης μίσθωσης πιθανόν να υποχρεωθεί να καταβάλει υπέρογκα ποσά στους ιδιοκτήτες, αποφασίσθηκε να στεγασθεί στο κτίριο η Υποδιεύθυνση Ασφαλείας Πειραιά, γεγονός που, εκτός των άλλων, θα συμβάλει στην αποτελεσματικότερη αντιμετώπιση της εγκληματικότητας και στην ενίσχυση του αισθήματος ασφαλείας των κατοίκων της περιοχής.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      8. Στην με αριθμό 1814/29.6.04 ερώτηση των Βουλευτών κυρίων Σταύρου Σκοπελίτη και Γιάννη Πατσιλινάκου δόθηκε με το υπ’ αριθμ. ΥΠΠ/ΓΡ.ΥΦ/ΚΕ/167/23.7.04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ. αριθμ. 1814/29.06.2004 ερώτηση των Βουλευτών κ.κ. Σταύρου Σκοπελίτη και Γιάννη Πατσιλινάκου αναφορικά με προβλήματα των κατοίκων περιοχής Μακάρων, Αποθήκας, Περάντου και Αγ. Παντελεήμονα του Δήμου Καλλονής ν. Λέσβου έχουμε να σας γνωστοποιήσουμε τα εξής:
      Με την υπ’ αριθμ. ΥΠΠΟ/ΑΡΧ/Α1/Φ20/25683/297/27.5.1996 Απόφαση του Υπουργού Πολιτισμού, η οποία δημοσιεύθηκε στο ΦΕΚ 695/τ.Β΄/19.8.1996, καθορίσθηκε η ζώνη Α΄ για την προστασία του αρχαιολογικού χώρου Μακάρων, Αποθήκας, Αγ. Παντελεήμονα Άγρας Λέσβου, εντός της οποίας επιτρέπονται οι αγροτικές καλλιέργειες με παραδοσιακό τρόπο, η βοσκή, η κατασκευή δεξαμενών για τις καλλιέργειες, η τοποθέτηση επιφανειακών σωλήνων άρδευσης και η διάνοιξη φρεάτων, ενώ απαγορεύεται η κατασκευή αγροτικών αποθηκών ή ποιμνιοστασίων.
      Στη ζώνη Α΄, η οποία πράγματι είναι μεγάλης έκτασης, περιλαμβάνονται αρχιτεκτονικά λείψανα, κατάλοιπα από καλλιέργειες κατά την αρχαιότητα και νεκροπόλεις από τη Μυκηναϊκή Εποχή έως την Ύστερη Αρχαιότητα. Τα αρχαία στην περιοχή είναι άφθονα και αποτελούν ένδειξη ότι η περιοχή ήταν πυκνοκατοικημένη και μεγάλης σημασίας για την οικονομική ιστορία του νησιού.
      Τα αγροτικού χαρακτήρα κτίσματα του 20ου αι. που υπάρχουν στα Μάκαρα και στην ευρύτερη αυτή περιοχή, είναι ελάχιστα και η επισκευή τους γίνεται πάντα μετά την άδεια της αρμόδιας Υπηρεσίας του Υπουργείου, σύμφωνα με την αρχαιολογική νομοθεσία.
      Μέσα στο πρόγραμμα των αρμοδίων Υπηρεσιών του Υπουργείου Πολιτισμού και με βάση την κείμενη νομοθεσία είναι η επανεξέταση της οριοθέτησης των Αρχαιολογικών Ζωνών και ειδικά της ζώνης Α. Στόχος μας είναι να καταστεί δυνατή η λελογισμένη χρήση γης για αγροκτηνοτροφικές ανάγκες και για ό,τι περαιτέρω αυτό συνεπάγεται, ειδικά όσον αφορά στα κτίσματα αλλά και στα αγροτικού χαρακτήρα καλύβια.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      9. Στην με αριθμό 1821/29.6.04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. ΥΠΠΟ/ΓΡ.ΥΦ.ΚΕ/165/22.7.04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ. αριθμ. 1821/29.06.2004 ερώτηση του Βουλευτή κ. Βασιλείου Οικονόμου αναφορικά με το θέμα της δέσμευσης ιδιοκτησιών στη θέση «ΕΤΟΣ» στο Δήμο Σπάτων έχουμε να σας γνωστοποιήσουμε τα εξής:
      Α) Στην περιοχή του λόφου «Έτοζι» ή «Έτους» υπάρχουν ορατά κατάλοιπα της οχύρωσης προϊστορικής και κλασικής περιόδου, η χρονολόγηση των οποίων προκύπτει από την ύπαρξη διάσπαρτης κεραμικής στο χώρο. Για το λόγο αυτό η αρμόδια υπηρεσία του Υπουργείου με το ΥΠΠΟ/ΑΡΧ/Α1/Φ02/51077/3073/20.10.98 έγγραφό της προς τον Οργανισμό Αθήνας, κατά την εκπόνηση του Χωροταξικού Σχεδιασμού της Πεδιάδος των Μεσογείων (Ζ.Ο.Ε. Μεσογείων) πρότεινε τη δημιουργία ζώνης Α απόλυτου προστασίας (αδόμητης), η οποία ενσωματώθηκε στο Προεδρικό Διάταγμα 20.02.2003 (ΦΕΚ 199/Δ/6.3.2003) «Καθορισμός χρήσεων γης και όρων και περιορισμών δόμησης στην εκτός σχεδίου και εκτός ορίων οικισμών προ του έτους 1923 ευρύτερη περιοχή των Μεσογείων, Ν. Αττικής» ως ζώνη με το στοιχείο Β1. Στην περιοχή με το στοιχείο Β1 (περιοχή απολύτου προστασίας τοπίου, αρχαιολογικών χώρων και μνημείων) απαγορεύεται κάθε δόμηση ή κατασκευή ή αλλοίωση του εδάφους. Επομένως ο χαρακτηρισμός της περιοχής δεν προέκυψε από στοιχεία δασικών χαρτών, όπως αναφέρεται, αλλά από πραγματικά γεγονότα (ύπαρξη αρχαιοτήτων) και από την παραπάνω πρόταση του Υπουργείου Πολιτισμού προς τον Οργανισμό Αθήνας.
      Β) Επιπλέον τα έγγραφα ΥΠΠΟ/ΑΡΧ/Α1/Φ02/59935/1894/21.12.83 (ΦΕΚ 44/Β/31.01.84) και ΥΠΠΟ/ΑΡΧ/Α1/Φ02/35190/1441/3.9.86, στα οποία αναφέρεται η εν λόγω ερώτηση, καθορίζουν σαφώς τα όρια άλλου αρχαιολογικού χώρου, του Πικερμίου, και ορίζουν ζώνη Α απολύτου προστασίας εντός του παραπάνω αρχαιολογικού χώρου για την επαρκέστερη προστασία των εκεί περίφημων παλαιοντολογικών ευρημάτων. Χωροταξικά δε ουδεμία σχέση έχει ο χώρος του Πικερμίου με το χώρο του λόφου «Έτος» για τον οποίο με τα ΥΠΠΟ/ΑΡΧ/Α/Φ02/19542/965/23.5.96 και ΥΠΠΟ/ΑΡΧ/Α1/Φ02/26568/1516/ 7.6.1999 έγγραφά μας προς τον Οργανισμό Αθήνας, προτάθηκε ζώνη Α αδόμητη (ζώνη με το στοιχείο Β1 στο Π.Δ. των Ζ.Ο.Ε. Μεσογείων) για την προστασία των εκεί («Έτος») ευρισκομένων αρχαιοτήτων. Πρόκειται λοιπόν για δύο εντελώς διαφορετικές ζώνες Β1 προστασίας των αρχαιολογικών χώρων, οι οποίες γειτνιάζουν μεν, αλλά δεν συμπίπτουν και δηλώνονται σαφώς στο συνοδεύοντα το Π.Δ. (ΦΕΚ 199/Δ/2003) χάρτη με τη χαρακτηριστική σήμανση του στοιχείου Β1.
      Εν συνεχεία, διευκρινίζεται ότι το θέμα «της καταστρατήγησης του συνταγματικά κατοχυρωμένου δικαιώματος της ιδιοκτησίας...», για το οποίο γίνεται επίκληση στην εν λόγω ερώτηση, τούτο πρέπει να εξετασθεί στο βαθμό που οι περιουσίες των θιγομένων ιδιωτών δεσμεύονται πλήρως και ολοκληρωτικά, οπότε στην περίπτωση αυτή παρέχεται σε αυτούς το δικαίωμα της αποζημιώσεως (στέρηση χρήσης γης ή κατ’ εξαίρεση απαλλοτρίωση). Ωστόσο, για οποιαδήποτε σχετική απόφαση της Διοικήσεως, κατόπιν τυχόν αιτήσεως των θιγομένων ιδιοκτητών, λαμβάνονται υπόψη οι Αποφάσεις του Συμβουλίου της Επικρατείας (ΣτΕ 1517/1993, 2185/1994, 784/1999), σύμφωνα με τις οποίες «η φύση της εκτός σχεδίου πόλεως γης προορίζεται προς γεωργική εκμετάλλευση..». Οπότε σε περίπτωση αιτήσεως οικοδομήσεως στην περιοχή με το στοιχείο Β1, και εφόσον το ακίνητο δε δεσμεύεται από την Υπηρεσία μας ως προς τη γεωργική εκμετάλλευση, το Υπουργείο Πολιτισμού δεν υποχρεούται στην καταβολή οποιασδήποτε αποζημιώσεως στους ιδιώτες.
      Τέλος, οφείλουμε να σας πληροφορήσουμε ότι λόγω του πλήθους των διαπιστωμένων αρχαιοτήτων στην περιοχή «Έτος» Δήμου Σπάτων, δεν υπάρχει πρόθεση για απόπειρα τροποποιήσεως του ισχύοντος καθεστώτος χρήσεων γης, όρων και περιορισμών δομήσεως, όπως αυτά καθορίζονται από το σχετικό Π.Δ. (ΦΕΚ 199/Δ/6.3.2003).
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      10. Στην με αριθμό 2454/27.7.04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Δ16/Φ15/14307/827/11.8.04 έγγραφο από τον Υπουργό Ανάπτυξης η ακόλουθη απάντηση:
      «Σχετικά με την ως άνω ερώτηση του Βουλευτή κ. Κων. Τσιπλάκη με θέμα τη λειτουργία του πυρηνικού σταθμού του Κοζλοντούι σας διαβιβάζουμε την με Α. Π.426/2.8.04 της Ελληνικής Επιτροπής Ατομικής Ενέργειας με την οποία δίδονται τα ζητούμενα στην ερώτηση στοιχεία.
      Επιπλέον σας γνωστοποιούμε ότι επί Ιρλανδικής Προεδρίας οριστικοποιήθηκε από την Ομάδα «Ατομικά Θέματα» του Συμβουλίου έκθεση εμπειρογνώμων όπου καταγράφηκαν τα αποτελέσματα αποστολής στην Βουλγαρία. Επισημαίνεται ιδιαίτερα ότι, μετά από ελληνική παρέμβαση που έγινε ομόφωνα αποδεκτή από τα κράτη μέλη και την Ε. Επιτροπή, η έκθεση αυτή μεταξύ άλλων ,αναφέρει ρητά ότι οι συστάσεις του Συμβουλίου έτυχαν επαρκούς αντιμετώπισης βάσει της ερμηνείας ότι οι υποχρεώσεις κλεισίματος (υπονοείται των απηρχαιωμένων μονάδων Κοζλοντούι 3 και 4 ) θα εκπληρωθούν. Η τελική έκθεση συμπεριλήφθηκε στα συμπεράσματα της αρμόδιας Επιτροπής Αντιπροσώπων (ΕΜΑ ΙΙ 24.03.2004) προκειμένου ακολούθως τα συμπεράσματα της να ληφθούν υπόψη στις διαπραγματεύσεις προσχώρησης.
      Ο Υπουργός
      Δ. ΣΙΟΥΦΑΣ»
      Ση.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 2163/14.7.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 4040/5.7.04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης με Αρ. 2163/14-7-04 του Βουλευτή κ. Σ. Ματζαπετάκη, με θέμα: «Ανταγωνιστικότητα Ελληνικών προϊόντων», θα θέλαμε να σας ενημερώσουμε τα ακόλουθα:
      Το Υπουργείο Ανάπτυξης παρακολουθεί με προσοχή τα δεδομένα που αφορούν την ανταγωνιστικότητα των ελληνικών επιχειρήσεων και λαμβάνει συγκεκριμένα μέτρα για την ενίσχυση της ανταγωνιστικότητας αυτών.
      Στο πλαίσιο της Αναθεώρησης του Επιχειρησιακού Προγράμματος «Ανταγωνιστικότητα» (ΕΠΑΝ), η ενίσχυση της επιχειρηματικότητας, είτε με την δημιουργία νέων δράσεων είτε με την περαιτέρω χρηματοδότηση υπαρχουσών, αποτελεί την πρώτη προτεραιότητα.
      Η αναθεώρηση διευρύνει το φάσμα των επιχειρήσεων που χρηματοδοτούνται περιλαμβάνοντας και αυτές του τριτογενούς τομέα (εμπόριο, υπηρεσίες).
      Επίσης δημιουργούνται νέες δράσεις που ενισχύουν την εξωστρέφεια των επιχειρήσεων όπως η δράση για την κατάρτιση προσωπικού με προσόντα ειδικού εξαγωγών σε επιχειρήσεις, η δράση για την ενίσχυση της συνεργασίας ελληνικών επιχειρήσεων με ξένες κλπ.
      Επίσης στα πλαίσια του ΕΠΑΝ έχει ξεκινήσει η λειτουργία των ΚΕΤΑ (Κέντρα Επιχειρηματικής και Τεχνολογικής Ανάπτυξης) με σκοπό την παροχή υπηρεσιών πληροφόρησης και συμβουλευτικού προσανατολισμού προς τις επιχειρήσεις (π.χ. πληροφόρηση για δυνατότητες χρηματοδοτικής στήριξης, παροχή βασικής πληροφόρησης και προσανατολισμού σε εξειδικευμένα θέματα: χρηματοπιστωτικά, προβολής, ανεύρεση εξειδικευμένων συμβούλων ή προμηθευτών, ανεύρεση συνεργατών - εταίρων κλπ.).
      Τέλος, στις 22 Ιουλίου υπέγραψα με τον Πρόεδρο του Κοινοπρακτικού Οργανισμού Επιχειρηματικής και Τεχνολογικής Ανάπτυξης κ. Γ. Κασιμάτη σύμβαση για την υλοποίηση του έργου «Σύσταση και Λειτουργία της Κεντρικής Δομής Υποστήριξης (ΚΕΔΥ) των 13 ΚΕΤΑ ύψους 3,5 εκατ. ευρώ και διάρκειας έως το 2007 για την ενίσχυση της επιχειρηματικότητας, της τόνωσης της ανταγωνιστικότητας και την ανάπτυξη περιφέρειας. Επικεφαλής της κοινοπραξίας βρίσκεται η Κεντρική Ένωση Επιμελητηρίων Ελλάδας, συμμετέχουν Πανεπιστήμια και άλλοι εξειδικευμένοι φορείς.
      Εξάλλου, στα πλαίσια του Γ΄ Κοινοτικού Πλαισίου Στήριξης, και ειδικά από το «Επιχειρησιακό Πρόγραμμα Ανταγωνιστικότητας» (ΕΠΑΝ) μέσω της Γενικής Γραμματείας Βιομηχανίας, έχουν ήδη ενισχυθεί, στα πλαίσια του Αναπτυξιακού Νόμου 2601\98, 360 επιχειρήσεις με ύψος επιχορήγησης 174 εκ. Ευρώ περίπου, για τεχνολογικό εκσυγχρονισμό και κατά συνέπεια, για βελτίωση της ανταγωνιστικότητάς τους (συγκεκριμένα, μέσω της δράσης 2.5.2 και τα έργα «γέφυρα» που υποστηρίζονται από τα άρθρα 23Α και 23Β και του Αναπτυξιακού Νόμου).
      Ο Υπουργός
      Δ. ΣΙΟΥΦΑΣ»
      12. Στην με αριθμό 2347/22.7.04 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 4317/12.8.04 έγγραφο από τον Υφυπουργό Ανάπτυξης ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή η Βουλευτής κ. Σούλα Μερεντίτη, σας διαβιβάζουμε την με αριθ. Πρωτ. 605.592/29.07.04 επιστολή του Αντιπροέδρου και Εντεταλμένου Συμβούλου της ΔΕΠΑ Α.Ε., η οποία καλύπτει πλήρως το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην μεαριθμό 2413/26.7.04 ερώτηση του Βουλευτή κ. Κίμωνα Κουλούρη δόθηκε με το υπ’ αριθμ. Β13-732/16.8.04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 2413/26-7-04 ερώτηση, που κατέθεσε στη Βουλή των Ελλήνων ο Βουλευτής κ. Κ. Κουλούρης, με θέμα «Αύξηση τιμών φαρμάκων», σας γνωστοποιούμε τα ακόλουθα:
      Το Νομοθετικό πλαίσιο για τον καθορισμό των Φαρμάκων καθορίζεται από το άρθρο 17 του Ν.Δ. 96/73 όπως τροποποιήθηκε μεταγενέστερα με το άρθρο 32 του Ν. 1316/83, το άρθρο 9 του Ν. 1965/91, το άρθρο 90 του Ν. 1969/91, το άρθρο 11 του Ν. 2992/02 καθώς και τις Διατάξεις της Α.Δ. 14/89 άρθρα 437-445 όπως ισχύει σήμερα.
      Με βάση τις Διατάξεις αυτές εξετάζονται από την αρμόδια υπηρεσία του ΥΠΑΝ, τα αιτήματα έγκρισης καθορισμού τιμών νέων Φαρμάκων, είτε αιτήματα αναπροσαρμογής τιμών ήδη κυκλοφορούντων, που υποβάλλονται από τις επιχειρήσεις.
      Στις 14 lουλίου εκδόθηκε από την Δ/νση τιμών βιομηχανικών προϊόντων και φαρμάκων του Υπουργείου Ανάπτυξης το δελτίο τιμών φαρμάκων 4/2004 με τις προσαρμογές στις τιμές 438 αντιγράφων φαρμάκων, όπως αυτές προκύπτουν από τις προσαρμογές των τιμών των αντιστοίχων πρωτοτύπων φαρμάκων, που επιβάλλει η ισχύουσα αγορανομική διάταξη 14/89. Επισημαίνω, ότι η τιμή του αντιγράφου, που συνήθως το παράγουν ελληνικές φαρμακoβιoμηxανίες, είναι ίση με το 80% του αντίστοιχου πρωτοτύπων που συνήθως είναι εισαγόμενο. Τα αντίγραφα φάρμακα αυτά είναι ισοδύναμου αποτελέσματος με τα πρωτότυπα φάρμακα ιδιοκτησίας πολυεθνικών οίκων. Οι προσαρμογές αυτές που είχαν εγκριθεί το Δεκέμβριο 2002 με το δελτίο τιμών φαρμάκων 3/2002 και τον Μάρτιο 2003 με το δελτίο τιμών φαρμάκων 1/2003 θα έπρεπε να είχαν γίνει από το 2002 και το 2003 αντίστοιχα, αλλά καθυστέρησε παράνομα η υπογραφή τους, παρά τις σχετικές εισηγήσεις από τις αρμόδιες υπηρεσίες του υπουργείου, κάτω από το φόβο του περίφημου πολιτικού κόστους. Έτσι, η προηγούμενη κυβέρνηση, ενώ προχώρησε σε προσαρμογές στις τιμές των ακριβότερων προτύπων φαρμάκων, δεν έκανε το ίδιο, κατά παράβαση της κείμενης νομοθεσίας, για τα φθηνότερα αντίγραφα φάρμακα.
      Τις αρνητικές επιπτώσεις αυτής της καθυστέρησης υπέστη:
      Πρώτον, η εγχώρια βιομηχανία, που ειδικεύεται στην παραγωγή αντιγράφων φαρμάκων και η οποία μειώνει σταθερά τις θέσεις εργασίας (από 7000 στις αρχές του 1990, σε 5.000 το 2003), και το μερίδιο αγοράς της που έχει περιορισθεί πλέον μόλις στο 10%.
      Δεύτερον, όλα τα ασφαλιστικά ταμεία και οι ασφαλισμένοι της χώρας μας, που είδαν τις φαρμακευτικές δαπάνες να τριπλασιάζονται τα τελευταία έξι χρόνια, κάνοντας περισσότερο προβληματική τη βιωσιμότητα του ασφαλιστικού μας συστήματος.
      Ας σημειωθεί ότι οι προσαρμογές που αποφασίσθηκαν, παρόλο που, όπως είναι αναμενόμενο, είναι κυρίως αυξητικές, περιλαμβάνουν και μειώσεις. Με βάση τις πωλήσεις των αντίστοιχων φαρμάκων το 2003, αναμένεται να υπάρξει αύξηση της συνολικής δαπάνης για το 2004 μόλις κατά 0,04%.
      Παρά το ασήμαντο της αύξησης της δαπάνης και την υποχρεωτική, σύμφωνα με το νόμο, αναπροσαρμογή των τιμών, επιχειρήθηκε από ορισμένες πλευρές, όχι βέβαια για «αθώους» λόγους, να περάσει η άποψη ότι πλήττεται ο χαμηλόμισθος, χαμηλοσυνταξιούχος και τα ασφαλιστικά ταμεία. Η άποψη αυτή, αν δεν είναι υποκριτική, είναι πέρα για πέρα λανθασμένη, για τους εξής λόγους:
      Η πρακτική της προηγούμενης κυβέρνησης, να μην προχωρά σε αυξήσεις στα φθηνότερα αντίγραφα φάρμακα ( ο λόγος είναι ότι σε αυτή την περίπτωση τα ΜΜΕ θα μετέδιδαν την είδηση περί αύξησης της τιμής των φαρμάκων, όπως έκαναν τώρα, που συνεπάγεται πρόσθετο πολιτικό κόστος) και αντίθετα να ευνοεί την εισαγωγή νέων ακριβότερων εισαγόμενων πρωτοτύπων φαρμάκων ( σε αυτή 2 την περίπτωση επειδή το νέο εισαγόμενο φάρμακο παίρνει τιμή εκκίνησης τα ΜΜΕ δεν μεταδίδουν την είδηση για αύξηση στην τιμή των φαρμάκων) είχε ως αποτέλεσμα να τριπλασιασθεί η καθαρή φαρμακευτική δαπάνη από 1,566 δις Ευρώ το 1998 σε 5 δις Ευρώ το 2004.
      Και γιατί συνέβη αυτό; Γιατί η μη προσαρμογή των τιμών στα παλιά φάρμακα έκανε ασύμφορη τη παραγωγή τους, με συνέπεια να αντικαθίστανται, είτε από εισαγωγές των ιδίων φαρμάκων από το λιανικό εμπόριο του εξωτερικού που έκανε ο κρατικός ΙΦΕΤ, είτε με εισαγωγές των ιδίων ουσιαστικά φαρμάκων με διαφορετικό όνομα, αλλά με τιμές 200, 300 ή και 400% υψηλότερες.
      Τέσσερα συγκεκριμένα χαρακτηριστικά παραδείγματα είναι τα ακόλουθα:
      Το 2003 σταμάτησε η διάθεση του PROPIOCHRONE VIAL με τιμή 1,17 Ευρώ και ο ΙΦΕΤ το έκανε εισαγωγή με 7.55 Ευρώ 2004. Αύξηση 545%.
      Το 2003 σταμάτησε η διάθεση του MESTlNON με τιμή 1.60 Ευρώ και ο ΙΦΕΤ το έκανε εισαγωγή με 8,80 Ευρώ. Αύξηση 450%
      Το 2002 σταμάτησε η διάθεση του CELESTONE CHRONODOSE με τιμή 0.85 και έγινε εισαγωγή από τον ΙΦΕΤ με 3,05 Ευρώ. Αύξηση 259%.
      Το 2002 σταμάτησε η διάθεση του MEDROL με τιμή 1,65 Ευρώ και ο ΙΦΕΤ το έφερε με άλλο όνομα (DEPO - MEDRONE) με τιμή 15,06 Ευρώ. Αύξηση 813%.
      Με αυτό τον τρόπο η προηγούμενη κυβέρνηση, για προφανείς επικοινωνιακούς λόγους, από την μια απέκρυπτε τις μεγάλες αυξήσεις στα φάρμακα από τα ΜΜΕ, αλλά από την άλλη τριπλασίασε τη φαρμακευτική δαπάνη σε όλα τα ασφαλιστικά ταμεία, απαξίωσε την εγχώρια φαρμακοβιομηχανία και περιόρισε τις θέσεις εργασίας στον κλάδο αυτό.
      Είναι προφανές, ότι η νέα κυβέρνηση έχει θέσει στο κυβερνητικό της πρόγραμμα ως πρώτη προτεραιότητα, αφενός την συγκράτηση της φαρμακευτικής δαπάνης, αλλά και αφετέρου την ανάπτυξη του κλάδου της εγχώριας φαρμακοβιομηχανίας και των θέσεων εργασίας στο κλάδο αυτό. Και για το λόγο αυτό είμαστε αποφασισμένοι να ασκήσουμε μια νέα ρυθμιστική πολιτική), προκρίνοντας το θετικό αποτέλεσμα για τα ασφαλιστικά ταμεία και την εγχώρια βιομηχανία από το φόβο του περίφημου πολιτικού κόστους.
      Τέλος όσο αφορά τους ελέγχους, είναι σημαντικό να τονισθεί ότι εδώ και λίγο καιρό έχουν διπλασιασθεί τα συνεργεία Ελέγχου του Υπουργείου Ανάπτυξης και με την πρόσληψη 500 νέων ατόμων μέσω του προγράμματος STAGE (που οποίοι θα συνδράμουν τους ελεγκτικούς μηχανισμούς) θα εξαπλασιασθούν. Όσο για τις επιχειρήσεις που είχαν παραπεμφθεί στο εισαγγελέα ή είχαν επιβληθεί πρόστιμα επί θητείας του κ. Κουλούρη αυτές σύμφωνα με τις υπηρεσίες είναι 51, σχεδόν όσες έχουμε παραπέμψει μέσα στον Ιούλιο (σε 18 επιxειρήσεις Επιβλήθηκαν πρόστιμα και 33 παραπέμφθηκαν στο εισαγγελέα). Τα υπόλοιπα τα αφήνουμε στην κρίση του ελληνικού λαού.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      14. Στην με αριθμό 2688/24-8-04 ερώτηση των Βουλευτών κυρίων Άγγελου Τζέκη και Γιώργο Χουρμουζιάδη δόθηκε με το υπ’ αριθμ. 45064/14-9-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Τζέκης Άγγελος και Χουρμουζιάδης Γιώργος και κατόπιν του υπ' αριθ. 898/30.8.04 εγγράφου της Περιφέρειας Κεντρικής Μακεδονίας σας πληροφορούμε τα εξής:
      Με τις διατάξεις του Ν. 3172/6.8.2003 «Οργάνωση και εκσυγχρονισμός των Υπηρεσιών Δημόσιας Υγείας και άλλες διατάξεις» και συγκεκριμένα από το άρθρο 11 προβλέπεται η ανασυγκρότηση της Δ/νσης Υγείας και Πρόνοιας των Περιφερειών. Ειδικότερα στην παρ.3 καθορίζεται ότι μία από τις έξι μονάδες της Δ/νσης Δημόσιας Υγείας και Πρόνοιας της Περιφέρειας , είναι το Τμήμα Περιφερειακού Εργαστηρίου Δημόσιας Υγείας (ΠΕΔΥ) . Τα Περιφερειακά Εργαστήρια Δημόσιας Υγείας, τα οποία σύμφωνα με την παρ. 1 του άρθρου 8 του Ν. 2519/1997 (ΦΕΚ 165 Α΄) ιδρύθηκαν ως αποκεντρωμένες υπηρεσίες του Υπουργείου Υγείας και Πρόνοιας, μετατρέπονται σε τμήματα ή ιδρύονται εφεξής ως τμήματα των αντίστοιχων Διευθύνσεων Δημόσιας Υγείας των Περιφερειών της Χώρας.
      Το Περιφερειακό Εργαστήριο Δημόσιας Υγείας της Περιφέρειας Κεντρικής Μακεδονίας είναι συνολικού εμβαδού 1100 τ.μ. σε τρία επίπεδα και ανεγέρθη στον οικοπεδικό χώρο του Γενικού Νοσοκομείου Θεσσαλονίκης Γ. ΠΑΠΑΝΙΚΟΛΑΟΥ. Πρέπει να αναφέρουμε ότι αντιδραστήρια και άλλα απαραίτητα υλικά για τη λειτουργία του Εργαστηρίου, παραχωρήθηκαν σ’ αυτό, από το Νοσοκομείο «Γ. ΠΑΠΑΝΙΚΟΛΑΟΥ» , με την έγκριση του Β΄ ΠεΣΥΠ και πραγματοποιήθηκαν οι δοκιμές των μηχανημάτων του Εργαστηρίου.
      Η Περιφέρεια σε συνεργασία με το Β΄ ΠεΣΥΠ Κεντρικής Μακεδονίας, στελέχωσε προσωρινά το Εργαστήριο με τρεις (3) γιατρούς Βιοπαθολόγους, εκ των οποίων η μία είναι γιατρός της Περιφέρειας και με δύο (2) Τεχνολόγους Ιατρικών Εργαστηρίων και ένα (1) Παρασκευαστή από διάφορα Νοσοκομεία του ΕΣΥ της πόλης, στους οποίους ανέθεσε το έργο της σύνταξης του αρχικού προϋπολογισμού για την έναρξη λειτουργίας του Εργαστηρίου.
      Με τα υπ’ αριθ. 9049/12.11.2003, 1240/10.2.2004 και 4228/7.5.2004 έγγραφα της Περιφέρειας Κεντρικής Μακεδονίας εστάλησαν στο Γ.Λ.Κ. αιτήματα συμπληρωματικής πίστωσης, προκειμένου να εξασφαλισθούν τα απαραίτητα κονδύλια για τη λειτουργία του Εργαστηρίου.
      Το προσωπικό που προσωρινά τοποθετήθηκε στο Εργαστήριο, παραμένει σ' αυτό και πραγματοποιεί εργασίες με τα παραχωρούμενα υλικά.
      Κατά τα λοιπά, αρμόδια να απαντήσουν είναι το συνερωτώμενο Υπουργείο Υγείας και Πρόνοιας και το Υπουργείο Οικονομίας και Οικονομικών, στα οποία και κοινοποιούμε το παρόν έγγραφο.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      15. Στην με αριθμό 2314/21-7-04 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. 45962/8-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης σχετικά με το αντικείμενο του θέματος και σύμφωνα με σχετικά έγγραφα των Ν.Α. Λαρίσης και Μαγνησίας, σας πληροφορούμε τα εξής:
      α) Ο δρόμος Αγ. Τριάδας Φαρσάλων- όρια Νομού Μαγνησίας είναι Δημοτικός. Η Ν.Α. Λάρισας έχει πρόβλεψη στο πρόγραμμα Κ.Α.Π. για την κατασκευή του δρόμου Ρήγαιο -όρια Νομού Μαγνησίας (4 χλμ. περίπου), που είναι τμήμα του αρ. 40 Επαρχιακού δρόμου και συνδέεται με το δρόμο Αγίας Τριάδος -όρια Ν. Μαγνησίας (3χλμ. περίπου). Είναι πιθανόν πάντως στο μέλλον να εξετασθεί η περίπτωση ένταξης στο πρόγραμμα των Κ.Α.Π. και η κατασκευή του υπόψη Δημοτικού δρόμου.
      β) Η Ν.Α. Μαγνησίας έχει συντάξει μελέτη που συνδέει το Δ.Δ. Μικρού Περιβολακίου του Δ. Φερών με το Δ. Πολυδάμαντα (έως όρια Ν. Λάρισας) και ο προϋπολογισμός του έργου σύμφωνα με τη μελέτη είναι 1.150.000 €. Για την κατασκευή του συγκεκριμένου έργου έχει ζητηθεί χρηματοδότηση από το ΥΠΕΧΩΔΕ, η οποία δόθηκε, και τις αμέσως προσεχείς ημέρες το έργο θα δημοπρατηθεί.
      Ο Υφυπουργός
      ΑΘ. ΝΑΚΟΣ»
      16 Στην με αριθμό 2736/27-8-04 ερώτηση της Βουλευτού κ. Ευαγγελίας Σχοιναράκη- Ηλιάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./262/31-8-04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 2736/27.08.2004 ερώτηση της Βουλευτού κας Ευαγγελίας Σχοιναράκη - Ηλιάκη, σας γνωρίζουμε τα εξής:
      	Τα ζητήματα που θέτει με την ερώτησή της η κα Βουλευτής έχουν ήδη απαντηθεί με την ΥΠ.ΠΟ./ΓΡ.ΑΝ.ΥΠ./Κ.Ε./199/02.08.2004 απάντηση, την οποία και επισυνάπτουμε.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ- ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      17. Στην με αριθμό 2650/19-8-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 45936/7-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της αριθμ. 2650/19-8-2004 ερώτησης, που κατέθεσε ο βουλευτής κ. Μ. Καρχιμάκης, αναφορικά με τις πιστώσεις που έχουν λάβει οι ΟΤΑ του Ν. Λασιθίου από 7-3-2004 έως σήμερα, σας επισυνάπτουμε σχετικούς πίνακες όπου παρουσιάζονται τα ποσά που έχουν διατεθεί από το Υπουργείο Εσωτερικών, Δημόσιας Διοίκησης και Αποκέντρωσης στους ανωτέρω ΟΤΑ, μέσω των Κεντρικών Αυτοτελών Πόρων (ΚΛΠ), του Ειδικού Προγράμματος Τοπικής Αυτοδιοίκησης (ΕΠΤΑ) και της Συλλογικής Απόφασης Τοπικής Αυτοδιοίκησης (ΣΑΤΑ).
      Ο Υφυπουργός
      ΑΘ. ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      18. Στην με αριθμό 2298/20-7-04 ερώτηση του Βουλευτή κ. Αθανασίου Μπούρα δόθηκε με το υπ’ αριθμ. 45937/8-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας πληροφορούμε ότι έχει ενταχθεί στην ΣΑΜΠ 0853 (τροπ. 24-7-2002) της Περιφέρειας Αττικής η χρηματοδότηση της μελέτης «Αντιπλημμυρική Προστασία Περιοχής 1ης Γεωγρ. Ενότητας Ωρωπού» Π/Υ 320.000 ευρώ με πίστωση 150.000 ευρώ για το έτος 2003.
      Επίσης, σας ενημερώνουμε ότι το Υπουργείο έχει διαθέσει στο Δήμο Ωρωπίων για το έτος 2004 το ποσό των 135.000 ευρώ για την αντιμετώπιση των ζημιών που προήλθαν από τις πρόσφατες θεομηνίες.
      Ο Υφυπουργός
      Α. ΝΑΚΟΣ»
      19 Στην με αριθμό 2629/17-8-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 45963/8-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, και μετά από σχετικά έγγραφα της Ν.Α. Φωκίδας, σας πληροφορούμε τα εξής :
      α). Δεν υφίσταται κατεστραμμένη γέφυρα Πενταγιών - Τριοστένου (διότι εκεί υφίσταται μόνο μια Ιρλανδική διάβαση), υπάρχει όμως κατεστραμμένη ολοσχερώς η γέφυρα «Κοκκίνου», που βρίσκεται στην ίδια ευρύτερη περιοχή φράγματος Μόρνου.
      β). Η Ν.Α. Φωκίδας έχει εκπονήσει προμελέτη και μελέτη ανακατασκευής της γέφυρας και είναι έτοιμη να προβεί άμεσα στην κατασκευή του έργου, προσπαθεί δε να το εντάξει σε κάποιο χρηματοδοτικό πρόγραμμα.
      γ). Τέλος για τα λοιπά θέματα αρμόδιο να σας απαντήσει είναι το συνερωτώμενο Υπουργείο ΠΕΧΩΔΕ
      Ο Υφυπουργός
      ΑΘ. ΝΑΚΟΣ»
      20. Στην με αριθμό 2641/18-8-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 506/8-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ Παπαγεωργίου, σας πληροφορούμε τα εξής:
      Για τις καλυπτόμενες από τον ΕΛΓΑ ζημιές που προξενήθηκαν στις καλλιέργειες ξηρών σύκων του Δημοτικού Διαμερίσματος Ταξιάρχη του Δήμου Ωρεών Ν. Εύβοιας από τις βροχοπτώσεις κατά το χρονικό διάστημα από 14/8/04 έως 17/8/04 υποβλήθηκαν στον ΕΛΓΑ 300 δηλώσεις.
      Το έργο των εξατομικευμένων εκτιμήσεων έχει ήδη αρχίσει και θα ολοκληρωθεί πριν το τέλος Σεπτεμβρίου 2004.
      Οι αποζημιώσεις θα καταβληθούν το συντομότερο δυνατό.
      Ο Υπουργός
      Σ. ΤΣΙΤΟΥΡΙΔΗΣ»
      21. Στην με αριθμό 2643/18-8-04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. 507/8-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληρoφoρoύμε τα εξής:
      Οι μετρήσεις όλων των αγροτεμαχίων των οποίων η οικονομική ενίσχυση βασίζεται στην έκταση, γίνονται με βάση Κανονισμούς και Οδηγίες, που έχουν εκδοθεί από την Ευρωπαϊκή Επιτροπή.
      Από τη συνεργασία των υπηρεσιών του Υπουργείου Αγροτικής Ανάπτυξης και Τροφίμων με τις Υπηρεσίες της Ε.Ε. και ειδικότερα με το Κοινό Ερευνητικό Κέντρο του ISPRA, έχει προκύψει το είδος του χαρτογραφικού υποβάθρου, στο οποίο πρέπει να εντοπίζονται τα προς ενίσχυση αγροτεμάχια, ο τρόπος μέτρησης και οι ανοχές για τη μέτρηση των αγροτεμαχίων.
      Ειδικά για τον τρόπο υπολογισμού της έκτασης των αγροτεμαχίων (επομένως και των βοσκοτόπων) ισχύει η οριζόντια επιφάνεια, δηλαδή η προβολή του αγροτεμαχίου στο οριζόντιο επίπεδο και όχι η κεκλιμένη επιφάνεια αυτού, σύμφωνα με το άρθρο 22 του Καν. (ΕΚ) 2419/2001 και το άρθρο 30 του Καν. (ΕΚ) 796/2004, όπου αναγράφεται ότι η έκταση καθορίζεται με ακρίβεια μέτρησης, όπως αυτή ορίζεται από τις Εθνικές Διατάξεις. Τόσο για τη χώρα μας, όσο και για τα υπόλοιπα Κράτη - Μέλη, οι Εθνικές Διατάξεις ορίζουν ως μέτρηση την οριζόντια προβολή και όχι την κεκλιμένη. Σημειώνεται ότι το χαρτογραφικό υπόβαθρο, το οποίο χρησιμοποιείται για τον εντοπισμό των αγροτεμαχίων (ορθοφωτογραφίες και διαφάνειες ενοτήτων), δείχνει ακριβώς την οριζόντια προβολή του εδάφους και όχι την κεκλιμένη, όπως αυτή προκύπτει από το ανάγλυφο του εδάφους.
      Επιπρόσθετα αναφέρεται ότι η θέση των εκπροσώπων του Κοινοτικού Κέντρου Ερευνών της Ε.Ε. (JRC -ΙΣΠΡΑ Ιταλίας), είναι ότι η επιλέξιμη επιφάνεια του αγροτεμαχίου είναι η οριζόντια και όχι η κεκλιμένη. Ως δε επιπλέον επιχείρημα, αναφέρουν ότι τα φυτά αναπτύσσονται κατακόρυφα, άρα το ριζικό τους σύστημα εμπίπτει μέσα στην οριζόντια επιφάνεια (προβολή), συνεπώς ο αριθμός των φυτών είναι ο ίδιος είτε η επιφάνεια είναι οριζόντια είτε είναι κεκλιμένη.
      Ο Υπουργός
      Σ. ΤΣΙΤΟΥΡΙΔΗΣ»
      22. Στην με αριθμό 2514/30-7-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 8164/9-9-04 έγγραφο από τον Υπουργό Απασχόλησης και Κοινωνικών Προστασίας η ακόλουθη απάντηση:
      «Απαντώντας στην αριθμ.2514/2004 ερώτηση, που κατατέθηκε στη Βουλή από τους Βουλευτές κ. κ. Α. Τζέκη και Γ. Χουρμουζιάδη, σχετικά με τα προβλήματα των εργαζομένων στα εργοστάσια ΑΝΚΕΡ, ΘΡΑΚΗ Α.Ε., και ΚΛΩΣΤΗΡΙΑ ΝΑΟΥΣΗΣ- ΟΤΤΟ στο Νομό Έβρου, σας πληροφορούμε τα εξής:
      Το αρμόδιο Τμήμα Κοινωνικής Επιθεώρησης Έβρου είχε ήδη διενεργήσει ελέγχους στις εν λόγω επιχειρήσεις. Ειδικότερα:
      Στην επιχείρηση ΘΡΑΚΗ Α.Ε. - Παραγωγή και Βιομηχανία Κρέατος στις Φέρες Έβρου διενεργήθηκε έλεγχος στις 30-6-2004 και διαπιστώθηκε ότι, η επιχείρηση υπολειτουργούσε ελλείψει πρώτων υλών για ένα 10ήμερο, δίδοντας στο προσωπικό κανονική άδεια με τη συναίνεση του επιχειρησιακού Σωματείου. Ήδη στις 12-8-2004 εξοφλήθηκε όλο το προσωπικό για τους μήνες lούνιο, lούλιο και επίδομα αδείας 2004. Σήμερα και οι 180 εργαζόμενοι της επιχείρησης απασχολούνται κανονικά.
      Στα ΚΛΩΣΤΗΡΙΑ ΝΑΟΥΣΗΣ Α.Ε. έγινε έλεγχος στις 15-7-2004. Διαπιστώθηκε ότι στην επιχείρηση απασχολούνται 100 εργαζόμενοι, οι οποίοι βρίσκονταν σε κανονική άδεια που έληξε στις 23.8.2004. Ήδη επανήλθαν όλοι κανονικά στην εργασία τους. Δεν υπάρχει οικονομική εκκρεμότητα της επιχείρησης έναντι των εργαζομένων της.
      Στην επιχείρηση ΑΝΚΕΡ ΑΒΕΕ περιοχής Φερών Έβρου, διενεργήθηκε έλεγχος στις 15-07-2004, όπου διαπιστώθηκε ότι έχουν καταβληθεί οι δεδουλευμένες αποδοχές μηνός lουνίου 2004 με καθυστέρηση 10ημέρου. Η επιχείρηση έθεσε όλο το προσωπικό της σε διαθεσιμότητα στις 19-7-2004 λόγω οικονομικών δυσχερειών, πλην 15 ατόμων από το διοικητικό προσωπικό. Στις 23-7-2004 ανακάλεσε 8 από τους εργαζόμενους που ήταν σε διαθεσιμότητα, οι οποίοι απασχολούνται κανονικά, καθόσον έχουν εξοφληθεί. Στις 02-082004 δίδεται η κανονική άδεια έτους 2004 σε όλο το προσωπικό. Στις 31-8-2004 άνοιξε το εργοστάσιο (χωρίς να γίνεται παραγωγική εργασία) με απασχόληση 27 εργαζομένων, ενώ το υπόλοιπο προσωπικό (80 άτομα) εξακολουθεί να βρίσκεται σε διαθεσιμότητα. Στους 27 εργαζόμενους δεν έχει εξοφληθεί ο μισθός του lουλίου και δεν καταβλήθηκαν οι αποδοχές της αδείας και του επιδόματος αδείας τρέχοντος έτους. Για το λόγο αυτό η Επιθεώρηση εισηγήθηκε στη Διεύθυνση Κοινωνικής Επιθεώρησης Ανατολικής Μακεδονίας Θράκης την επιβολή προστίμου συνολικού ποσού 3.000,00 €. Επισημαίνεται ότι ουδείς εκ των εργαζομένων προσέφυγε στην Επιθεώρηση για επίλυση εργατικής διαφοράς.
      Σημειώνεται τέλος ότι η τοπική υπηρεσία του Σ.ΕΠ.Ε. θα παρακολουθεί από κοντά εξελίξεις και όπου χρειαστεί θα παρεμβαίνει για την τήρηση και εφαρμογή των διατάξεων της εργατικής νομοθεσίας, ενεργώντας μέσα στα πλαίσια των αρμοδιοτήτων της.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      23. Στην με αριθμό 1771/25-6-04 ερώτηση του Βουλευτή κ. Κυριάκου Μητσοτάκη δόθηκε με το υπ’ αριθμ. 836/19-7-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση Βουλευτή κ. Μητσοτάκη, σας γνωρίζουμε τα ακόλουθα:
      Ο ΕΟΤ, ακολουθώντας τη διεθνή πρακτική στον τομέα της τουριστικής προβολής, τα τελευταία χρόνια περιλαμβάνει στο πρόγραμμα Μέσων των ετήσιων διαφημιστικών προγραμμάτων του στα μέσα του εξωτερικού τις σημαντικότερες πύλες του διαδικτύου. Συγκεκριμένα, στο πρόγραμμα Μέσων της διαφημιστικής εκστρατείας του ΕΟΤ στα Μέσα του Εξωτερικού (MASTER ΜΕDIΑ ΡLΑΝ) για το έτος 2004 συμπεριλαμβάνονται οι εξής «πύλες»:
      ΜΕΓΑΛΗ ΒΡΕΤΑΝΙΑ
      ΥAHOO.uk (user country UK)
      ΔΙΑΡΚΕΙΑ ΠΡΟΓΡΑΜΜΑΤΟΣ: Απρίλιος-Μάιος -Ιούνιος & Σεπτέμβριος-Οκτώβριος- Νοέμβριος 2004, σύνολο 4,2 εκ impressions
      ΓΕΡΜΑΝΙΑ
      ADAC (Μάρτιος -Απρίλιος-Ιούνιος 2004),200.000 impressions
      GEO (Μάρτιος-Απρίλιος-Ιούνιος 2004), 150.000 impressions
      ΥΑΗΟΟ TRAVΕL (Από μέσα Μαρτίου ως και μέσα Ιουνίου και Σεπτέμβριο -Οκτώβριο και μέχρι μέσα Νοεμβρίου 2004) σύνολο 3.800.000 impressions SPIEGEL website (Μάρτιος -Απρίλιος ως και μέσα Ιουνίου 2004) 1.000.000 impressions
      ΓΑΛΛΙΑ
      YAHOO.fr (user country France) (από Μάρτιο έως και μέσα Νοεμβρίου 2004) 1.000.000 impressions
      Lexpress.fr (Μάρτιος -Απρίλιος-Ιούνιος 2004), 400.000 impressions
      Lίre.fr (Μάρτιος -Απρίλιος-Ιούνιος 2004), 400.000 ίmpressions
      ΦΙΝΛΑΝΔΙΑ
      ΥAHOO.com (user country Finland ) Απρίλιος-Μάιος-Ιούνιος & Σεπτέμβριος-Οκτώβριος- Νοέμβριος 2004, σύνολο 570.000 ίmpressions
      ΣΟΥΗΔΙΑ
      ΥAHOO.se (user country Sweden) (Μάρτιος -Απρίλιος-Μάιος 2004), σύνολο 1.140.000 impressions
      ΔΑΝΙΑ
      YAHOO.com (user country Denmark) Απρίλιος-Μάιος -Ιούνιος & Σεπτέμβριος-Οκτώβριος- Νοέμβριος 2004, σύνολο 1,05 εκ impressions
      ΝΟΡΒΗΓΙΑ
      ΥAHOO.com (user country Norway) Aπρίλιoς-Mάιoς-Ioύvιoς & Σεπτέμβριος-Οκτώβριος- Νοέμβριος 2004, σύνολο 747.000 ίmpressions
      ΕΛΒΕΤΙΑ
      ΥΑΗΟΟ. Com από μέσα Απριλίου έως και μέσα Αυγούστου 2004, σύνολο 825.000 ίmpressions
      ΑΥΣΤΡΙΑ
      ΥAHOO.de (Φεβρουάριος - Μάρτιος - Απρίλιος 2004, σύνολο 1,5 εκ impressions.
      Διεθνή Μέσα: Εκτός από το ετήσιο διαφημιστικό πρόγραμμα, ο ΕΟΤ ενισχύει την εικόνα του Ελληνικού Τουρισμού με αγορά τηλεοπτικού χρόνου στα διεθνή τηλεοπτικά Μέσα και με καταχωρήσεις σε έντυπα μεγάλης κυκλοφορίας διεθνώς. Στην προβολή αυτή, συμπεριλαμβάνεται δωρεάν διαφήμιση στα sites των καναλιών και των εντύπων.
      www.bbcworld.com
      www.euronews.net
      www.cnn.com (international).
      OBSERVER
      www.images-world.com
      FORBES
      www.insight-publications.com
      USA TODAY
      www.Unitedworld-usa.com
      ΤΗΕ INDEPENDENT
      www.worldreport.ind.com
      L.A. TIMES
      www.latimes.com
      Πλέον των ανωτέρω, διαθέτουμε link με το website του ΕΟΤ με 80 McDonald’ s internet kiosks στο San Fransisco, δωρεάν.
      Για το έτος 2005, όπως κάθε χρόνο, θα προκηρυχθεί διεθνής ανοικτός διαγωνισμός για την επιλογή αναδόχου ο οποίος θα αναλάβει τον δημιουργικό σχεδιασμό, την παραγωγή του δημιουργικού και την υλοποίηση της διαφημιστικής προβολής της τουριστικής Ελλάδας στα Μέσα του Εξωτερικού.
      Στην προκήρυξη αυτή, στην περιγραφή του έργου, ρητά συγκαταλέγεται το internet στα Μέσα προβολής του Ελληνικού Τουρισμού και ως βασικό στοιχείο του συνδυασμού Μέσων ( media mix ).
      Δυστυχώς στο παρελθόν ο διαδικτυακός χώρος δεν χρησιμοποιήθηκε επαρκώς για την προβολή και πώληση του ελληνικού τουριστικού προϊόντος παγκοσμίως. Στόχος της νέας πολιτικής ηγεσίας του Υπουργείου Τουρισμού είναι να μην επαναληφθούν τα λάθη του παρελθόντος και να χρησιμοποιηθεί επιτέλους το διαδίκτυο αποτελεσματικά και ευεργετικά για τον ελληνικό τουρισμό.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      24. Στην με αριθμό 2023/7-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ.11419/04/20-7-04. έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατατέθηκε από το Βουλευτή κ. Φ. Κουβέλη και αφορά στο αντικείμενο του θέματος, σας γνωρίζουμε σύμφωνα με ενημέρωση που είχαμε από το Γραφείο του Γενικού Γραμματέα της Περιφέρειας Αττικής τα εξής:
      1. Στην Περιφέρεια Αττικής υπάρχουν τρεις Διευθύνσεις Αλλοδαπών και Μετανάστευσης, η Διεύθυνση Αλλοδαπών και Μετανάστευσης Ανατολικής Αττικής στην οποία υπηρετούν 15 μόνιμοι δημόσιοι υπάλληλοι και 15 με σύμβαση έργου, η Διεύθυνση Αλλοδαπών και Μετανάστευσης Δυτικής Αττικής και Πειραιά στην οποία υπηρετούν 9 μόνιμοι δημόσιοι υπάλληλοι και 20 με σύμβαση έργου και η Διεύθυνση Αλλοδαπών και Μετανάστευσης Αθηνών στην οποία υπηρετούν 17 μόνιμοι υπάλληλοι και 60 με σύμβαση έργου.
      2. Για τη Δ/νση Αλλοδαπών και Μετανάστευσης Αθηνών ο νέος Γενικός Γραμματέας της Περιφέρειας Αττικής παρέλαβε 100.000 ληξιπρόθεσμα αιτήματα, 75.000 απρωτοκόλλητες αιτήσεις, 18.000 εκκρεμότητες για εκτύπωση καρτών (βινιέτες), 6.000 συμπληρωματικές αιτήσεις του Δήμου Αθηναίων και 200 περίπου αιτήσεις επίσπευσης ανά ημέρα. Επιπροσθέτως η οργάνωση του Μηχανογραφικού Συστήματος ήταν παρωχημένης τεχνολογίας και σε Η/Υ και σε λογισμικό.
      3. Για την καλύτερη και αποδοτικότερη λειτουργία της Διεύθυνσης Αλλοδαπών και Μετανάστευσης Αθηνών η Περιφέρεια Αττικής προέβη στις εξής ενέργειες:
      α) Μίσθωσε μέσω του Περιφερειακού Ταμείου Ανάπτυξης Αττικής επιπλέον τον τρίτο όροφο του κτιρίου της οδού Θεάτρου 6 όπου στεγάζεται σήμερα η εν λόγω Διεύθυνση ως και τον ισόγειο χώρο του ιδίου κτιρίου,
      β) Εξεδόθη μέσω της Κτηματικής Υπηρεσίας Αθηνών η διακήρυξη για μίσθωση νέου κτιρίου στέγασης της παραπάνω Διεύθυνσης ωφέλιμου εμβαδού 2.800 - 3.000 m2.
      γ) Τοποθετήθηκε Διευθυντής στην εν λόγω Διεύθυνση, υπάλληλος της Περιφέρειας Αττικής, ικανός με γνώσεις, πείρα και μεθοδικότητα
      δ) Ανατέθηκαν καθήκοντα προϊσταμένου τμήματος σε δύο υπαλλήλους της παραπάνω Διεύθυνσης.
      ε) Τέλος έγινε σύμβαση ανανέωσης του εξοπλισμού μηχανοργάνωσης - μηχανογράφησης για την ευκολότερη και ταχύτερη διεκπεραίωση των διακινουμένων εγγράφων και την απρόσκοπτη εκτύπωση των καρτών διαμονής των αλλοδαπών, Έγινε επίσης σύμβαση για την συντήρηση του ανανεωμένου εξοπλισμού, για να μην χαθεί ούτε μια μέρα από την εξυπηρέτηση των αλλοδαπών σε έγγραφα και κάρτες διαμονής. Επίσης υπάρχει ο στόχος να ενοποιηθούν οι βάσεις δεδομένων των αλλοδαπών Αθήνας - Ανατολικής Αττικής και Δυτικής Αττικής - Πειραιά με σκοπό να γίνεται ολοκληρωτική και άμεση η ενημέρωση των Δήμων και Κοινοτήτων της Περιφέρειας Αττικής μέσω του διαδικτύου, μέσω ασφαλών συνδέσεων με μία κεντρική βάση δεδομένων.
      Ακόμη του Υπουργείο μας εξετάζει το ενδεχόμενο αναδιοργάνωσης των ανωτέρω υπηρεσιών της Περιφέρειας Αττικής σε συσχέτιση με τη σκοπούμενη γενικότερη αναμόρφωση του νομοθετικού πλαισίου που αφορά στη διαδικασία χορήγησης των αδειών διαμονής με γνώμονα την απλούστευση της διαδικασίας αυτής.
      Ο Υφυπουργός
      Α. ΝΑΚΟΣ»
      25. Στην με αριθμό 1844/29-6-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 38519/21-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της αριθμ. 1844/29-6-04 ερώτησης, που κατέθεσε ο βουλευτής κ. Φώτης Κουβέλης, σχετικά με την κατασκευή αυθαίρετων κτισμάτων σε δημοτικές εκτάσεις στην περιοχή Γλύφα Βαρθολομιού Ηλείας, σας γνωρίζουμε ύστερα από ενημέρωση που είχαμε για το θέμα αυτό από την Περιφέρεια Δυτικής Ελλάδας, τα εξής:
      Στον οικισμό Γλύφας της τέως κοινότητας Λυγιάς, έχουν παραχωρηθεί σε δημότες δημοτικά οικόπεδα στην παραλιακή ζώνη χωρίς τοπογραφικά διαγράμματα και πολλά από αυτά χωρίς καν να υπάρχουν συμφωνητικά παραχώρησης. Στα ανωτέρω ακίνητα παρατηρήθηκαν αγοραπωλησίες με ιδιωτικά συμφωνητικά με αποτέλεσμα να διαφοροποιούνται τα ονόματα των κατόχων των δημοτικών ακινήτων με τα ονόματα που εμφανίζουν οι βεβαιωτικοί κατάλογοι ως προς τους υπόχρεους για τα ανωτέρω δημοτικά ακίνητα.
      Ο Δήμος Βαρθολομιού, από 1-1-98, που η τέως κοινότητα Λuγιάς αποτελεί πλέον Δημοτικό Διαμέρισμα προσπαθεί να δώσει λύση στο πρόβλημα, αφού τα προηγούμενα χρόνια στα οικόπεδα αυτά έχουν κτισθεί αυθαίρετα και παράνομα πλέον των 200 σπιτιών. Στην κατεύθυνση αυτή ο Δήμος α) δεν επιτρέπει πλέον αλλαγή ονομάτων κατόχων των ακινήτων, β) δεν επιτρέπει καμία περαιτέρω οικοδομική δραστηριότητα και γ) σχεδιάζει την πολεοδόμηση της περιοχής ως πρώτο βήμα για την ουσιαστική αντιμετώπιση του προβλήματος.
      Σε ότι αφορά το συγκεκριμένο περιστατικό των αυθαίρετων οικοδομικών κατασκευών εντός δημοτικού οικοπέδου έκτάσης 328,84 τ.μ. από την κα Βασιλική Δημητρακοπούλου. ο Δήμος Βαρθολομιού με έγγραφό του ζήτησε την άμεση κατεδάφισή τους. Σε διαφορετική περίπτωση θα προχωρήσει στην καταγγελία της σύμβασης παραχώρησης.
      Σχετική επί του θέματος είναι η από 2-7-04 έκθεση αυτοψίας και μέτρησης της κτηματικής υπηρεσίας Ηλείας .του Υπουργείου Οικονομίας και Οικονομικών, φωτ/φο της οποίας επισυνάπτεται στο παρόν.
      Ο Υφυπουργός
      Α. ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      26. Στην με αριθμό 1876/30-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 38523/21-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, που κατέθεσε ο Βουλευτής κ. Γεώργιος Παπαγεωργίου, σας γνωρίζουμε ότι το Υπουργείο μας δεν αντιμετωπίζει θέμα τροποποίησης της διοικητικής διαίρεσης της χώρας.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      27. Στην με αριθμό 1899/1-7-04 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 38520/21-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της αριθμ.1899/1-7-04 ερώτησης, που κατέθεσε ο βουλευτής κ. Δημήτριος Κωνσταντάρας, σχετικά με την κατασκευή του γηπέδου του Παναθηναϊκού Α.Ο, σας γνωρίζουμε ότι αρμόδια να ενημερώσουν για το θέμα αυτό, την Εθνική Αντιπροσωπεία, είναι τα συνερωτώμενα Υπουργεία Οικονομίας και Οικονομικών και Πολιτισμού.
      Ο Υφυπουργός
      Α. ΝΑΚΟΣ»
      28. Στην με αριθμό 1826/29-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 38559/21-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με τη χρηματοδότηση του επαρχιακού δρόμου Αγ. Παρασκιές-Καστέλλι-Κασταμονίτσα-Τσούλι Μνήμα-Οροπέδιο Λασιθίου, και στα πλαίσια των αρμοδιοτήτων μας, σας πληροφορούμε τα εξής:
      Στο τμήμα Αγ. Παρασκιές-Καστέλλι, το οποίο είναι παλαιός ασφαλτοστρωμένος επαρχιακός δρόμος, απαιτούνται επεμβάσεις-βελτιώσεις. Η Περιφέρεια θα εξετάσει την εξέρευση πόρων για τη χρηματοδότηση των επεμβάσεων αυτών.
      Στο τμήμα Καστέλλι-Κασταμονίτσα, το οποίο είναι ασφαλτοστρωμένο, δεν απαιτούνται σχετικές επεμβάσεις.
      Για τα υπόλοιπα τμήματα του δρόμου αυτού, αρμόδιο να απαντήσει είναι το συνερωτώμενο Υπουργείο ΠΕΧΩΔΕ.
      Ο Υφυπουργός
      Α. ΝΑΚΟΣ»
     29. Στην με αριθμό 2500/29-7-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./219/23-8-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 2500/29-7-04 Ερώτησης του Βουλευτή κ. Μάρκου Μπόλαρη σας αναφέρουμε τα εξής:
      Σχετικά με τα κειμήλια και χειρόγραφα που αφαιρέθηκαν από το βουλγαρικό στρατό το έτος 1917 από τις Ιερές Μόνες του Τιμίου Προδρόμου στο Μενοίκιο όρος των Σερρών και της Παναγίας του Παγγαίου (Εικοσιφοινίσσης), σας αναφέρουμε ότι το θέμα χειρίζεται κυρίως το Υπουργείο Εξωτερικών. Το θέμα επανειλημμένα έχει επισημανθεί τόσο σε υπηρεσιακό όσο και σε πολιτικό επίπεδο από την ελληνική πλευρά και συμπεριλαμβάνεται στην ημερήσια διάταξη των συνομιλιών με τη βουλγαρική πλευρά σε επίπεδο εμπειρογνωμόνων. Επισημαίνουμε ότι πρέπει να συνεκτιμηθεί το εξαιρετικό επίπεδο των ελληνο-βουλγαρικών σχέσεων, καθώς και η συγκυρία της εποικοδομητικής διμερούς συνεργασίας των τελευταίων ετών, λαμβάνοντας υπόψη ότι το ζήτημα έχει και πολιτικές παραμέτρους. Το Υπουργείο Πολιτισμού ήδη προσφέρει τις υπηρεσίες του, την εμπειρία και την επιστημονική γνώση των στελεχών του, συνεκτιμώντας τις διμερείς σχέσεις των δύο χωρών, όπως αυτές καθορίζονται από το Υπουργείο Εξωτερικών και μεριμνά για την επιστροφή πολιτιστικών αγαθών με οποιοδήποτε πρόσφορο μέσο.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
     30. Στην με αριθμό 2534/2-8-04 ερώτηση του Βουλευτή κ. Ανδρέα Λυκουρέντζου δόθηκε με το υπ’ αριθμ.  έγγραφο από τον Υφυπουργό Εξωτερικών η ακόλουθη απάντηση:
      «Σχετικά με την εν θέματι ερώτηση, σας γνωρίζω τα ακόλουθα:
      Η Γενική Γραμματεία Αποδήμου Ελληνισμού, στο πλαίσιο της πολιτικής που εφαρμόζει για τον Απόδημο Ελληνισμό, τη σύσφιξη των σχέσεων του Εθνικού Κέντρου με τους Αποδήμους και τη διατήρηση της πολιτιστικής μας κληρονομιάς, αξιολόγησε τη σπουδαιότητα του Ε΄ Παγκοσμίου Συνεδρίου Αποδήμων Αρκάδων και δεδομένης της μεγάλης προσέλευσης ομογενών ενέκρινε την επιχορήγηση του φορέα.
      Ο Δήμος Λεβιδίου, ως ΟΤΑ, ανέλαβε την ευθύνη της διοργάνωσης του ανωτέρω Συνεδρίου, με βασικούς συμπαραστάτες την Νομαρχιακή Αυτοδιοίκηση Αρκαδίας και την Τοπική Ένωση Δήμων και Κοινοτήτων Νομού Αρκαδίας. Προκειμένου να ανταποκριθεί στις ανάγκες της διοργάνωσης ενός τόσο μεγάλου και πολυπληθούς Συνεδρioυ, ο Δήμος Λεβιδίου ζήτησε από την Γενική Γραμματεία Αποδήμου Ελληνισμού ενίσχυση εκ ποσού εκατό χιλιάδων ευρώ (100.000 €).
      Η Γενική Γραμματεία Αποδήμου Ελληνισμού επιχορήγησε τον φορέα με το ποσό των δεκαπέντε χιλιάδων ευρώ (15.000 €) με την απόφαση Α.Π. 5682/28.06.2004, η οποία επισυνάπτεται και στην οποία μνημονεύεται το άρθρο 44 του Ν. 2413/96 «Περί δυνατότητας της ΓΓΑΕ να επιχορηγεί ΝΠΔΔ, ΝΠΙΔ καθώς και επιχορηγούμενα από το κράτος κοινωφελή ιδρύματα...»
      Κατά την εξέταση κάθε αιτήματος επιχορήγησης εσωτερικού, προηγείται έλεγχος του κατά πόσον ο συγκεκριμένος φορέας έχει επιχορηγηθεί κατά το πρόσφατο παρελθόν και, σε καταφατική περίπτωση, εάν έχει υποβάλει πλήρη οικονομικό απολογισμό με παραστατικά στοιχεία, σύμφωνα με το Κ. Φ .Σ.
      Επίσης, εξετάζεται το καταστατικό του εκάστοτε ψορέα και ζητούνται απαραίτητα στοιχεία όπως ΑΦΜ, ΔΥΟ, κλπ.
      Ο Δήμος Λεβιδίου, σύμφωνα με τα αρχεία της Υπηρεσίας της Γενικής Γραμματείας Αποδήμου Ελληνισμού, δεν έχει επιχορηγηθεί κατά τα τελευταία χρόνια.
      Ο Δήμος Λεβιδίου υποχρεούται, σύμφωνα με το άρθρο 44 του Ν. 2413/96 εντός τριμήνου από την ολοκλήρωση των εργασιών του Ε΄ Παγκοσμίου Συνεδρίου Αποδήμων Αρκάδων, να αποστείλει οικονομικό απολογισμό με όλα τα απαραίτητα παραστατικά στην Διεύθυνση Διοικητικής Υποστήριξης της Γενικής Γραμματείας Αποδήμου Ελληνισμού.
      Σύμφωνα με τις διατάξεις των οικείων νόμων, σε περίπτωση μη διάθεσης του συνόλου της επιχορήγησης, ο φορέας υποχρεούται να επιστρέψει το ποσόν της διαφοράς.
      Ο Υφυπουργός
      ΠΑΝΑΓΙΩΤΗΣ ΣΚΑΝΔΑΛΑΚΗΣ»
    31. Στην με αριθμό 2486/29-7-2004 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 1066734/313/20-8-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ.2486/29-7-04 ερώτησης που κατέθεσε ο Βουλευτής κ. Εμμ. Όθωνας σχετικά με το ανωτέρω θέμα, σας γνωρίζουμε τα εξής:
      Α. Με την υπ' αριθ. 5169/13-7-2004 απόφαση του Γενικού Γραμματέα Περιφέρειας Κρήτης εγκρίθηκαν τα πρακτικά της επαναληπτικής μειοδοτικής δημοπρασίας που διενεργήθηκε στις 19-5-2004 για τη στέγαση της νεοσυσταθείσας υπηρεσίας. Όπως μας ενημέρωσε η αρμόδια Κτηματική Υπηρεσία Ρεθύμνης, έχει ειδοποιηθεί η Ένωση Αγροτικών Συνεταιρισμών Μυλοποτάμου που αναδείχθηκε μειοδότρια προκειμένου να προσέλθει για την υπογραφή του μισθωτηρίου συμβολαίου.
      Μετά την υπογραφή του μισθωτηρίου συμβολαίου η εκμισθώτρια Ε.Α.Σ. Μυλοποτάμου θα εκτελέσει τις απαιτούμενες εργασίες που αφορούν στη διαρρύθμιση του επιλεγέντος ακινήτου. Οι εργασίες αυτές που κρίνονται απαραίτητες για τη λειτουργία της προς στέγαση υπηρεσίας, έχουν τεθεί από την αρμόδια Επιτροπή Στέγασης, με χρόνο ολοκλήρωσης τεσσάρων μηνών από την υπογραφή του μισθωτηρίου συμβολαίου και τις έχει αποδεχθεί η εκμισθώτρια Ε.Α.Σ.
      Από τα προαναφερόμενα προκύπτει  ότι το ακίνητο θα είναι έτοιμο για τη στέγαση της νεοσύστατης υπηρεσίας στα μέσα Δεκεμβρίου του 2004.
      Β. α) Έχει εκδοθεί από την αρμόδια Δ/νση η αριθμ. 1057918/776/Α0006/23-6-2003 απόφαση του Υπουργού Οικονομίας και Οικονομικών, με την οποία καθορίστηκαν μεταξύ άλλων, σε δέκα (10) οι οργανικές θέσεις προσωπικού της Δ.Ο.Υ. Περάματος Ρεθύμνου.
      β) Όταν ολοκληρωθούν όλες οι απαραίτητες διαδικασικές ενέργειες (στέγασης, εξοπλισμού, καθώς και στελέχωσης από τις αρμόδιες Δ/νσεις), στη συνέχεια θα εκδοθεί με μέριμνα της Δ/νσης Οργάνωσης η Υπουργική απόφαση έναρξης λειτουργίας της παραπάνω Δ.Ο.Υ.
      Ο Υφυπουργός
      Α. ΡΕΓΚΟΥΖΑΣ»
    32. Στην με αριθμό 2529/30-7-04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. 31786/1140/ΔΕΕ/20-8-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση στην παραπάνω ερώτηση που κατατέθηκε στη Βουλή από τον Βουλευτή κ. Μ. Στρατάκη, σας γνωρίζουμε τα εξής :
      Στα τραπεζογραμμάτια Ευρώ, τα οποία εκδίδονται από την Ευρωπαϊκή Κεντρική Τράπεζα και από τις Κεντρικές Τράπεζες - μέλη του Ευρωσυστήματος, αναπαριστώνται αρxιτεκτονικοί  ρυθμοί που αντιστοιχούν σε επτά περιόδους της Ευρωπαϊκής πολιτιστικής ιστορίας. Τα σχέδια (παράθυρα, πόλεις και γέφυρες) που απεικονίζονται δεν αποτελούν πιστή αναπαραγωγή υφιστάμενων κατασκευών και για το λόγο αυτό απουσιάζει κάθε αναφορά σε συγκεκριμένα αρxιτεκτονικά μνημεία.
      Προς το τέλος προς δεκαετίας θα ακολουθήσει η έκδοση προς 2ης σειράς τραπεζογραμματίων Ευρώ. Η θεματική ενότητα των σχεδίων που θα φέρει η δεύτερη αυτή σειρά δεν έχει καθοριστεί ακόμη.
      Σχετικά με την έκδοση τραπεζογραμματίων μικρών ονομαστικών αξιών (π.χ. 1 Ευρώ) δεν έχει ληφθεί προς το παρόν σχετική απόφαση.
      Ο Υπουργός
      Γ. ΑΛΟΓΟΣΚΟΥΦΗΣ»
     33. Στην με αριθμό 2578/6-8-04 ερώτηση του Βουλευτή κ. Νικολάου Νικολόπουλο δόθηκε με το υπ’ αριθμ.  ΤΚΕ/Φ2/18045/20-8-04 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της 2578/6-8-04 Ερώτησης που κατέθεσε στη Βουλή ο Βουλευτής κ. Νικόλαος Νικολόπουλος και σε συνέχεια της 1857/103/29-6-2003 Ερώτησης και Αίτησης κατάθεσης Εγγράφων, σας ενημερώνουμε τα παρακάτω:
      Τα ζητούμενα στοιχεία που αφορούν το προσωπικό που κατατάxθηκε σε προσωρινές θέσεις ιδιωτικού δικαίου αορίστου χρόνου σύμφωνα με τη διάταξη του άρθρου 25 του Ν.1735/87 (κοινή Υπουργική Απόφαση ΔΙΠΔ/Φ.42/24/11440/31-12-1986) βρίσκονται στις υπηρεσίες που εξέδωσαν τις ατομικές αποφάσεις κατάταξης. Συνεπώς, για τη συλλογή αυτών των στοιχείων θα πρέπει να απευθυνθείτε σε όλα τα Υπουργεία τα οποία θα συλλέξουν στοιχεία και για το εποπτευόμενα νομικά πρόσωπα.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ"
     34. Στην με αριθμό 2476/28-7-04 ερώτηση των Βουλευτών κυρίων Χρήστου Παπουτσή, Παναγιώτου Ρήγα, Βασιλείου Κεγκέρογλου και Εμμανουήλ Όθωνα δόθηκε με το υπ’ αριθμ. 260/17-8-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 2476/28-07-2004 εγγράφου σας, με το οποίο μας διαβιβάστηκε ερώτηση των Βουλευτών κ.κ. Χ. Παπουτσή, Π. Ρήγα, Β. Κεγκέρογλου και Ε. Όθωνα που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Το ΥΕΝ, αφού έλαβε υπόψη τις σχετικές διατάξεις καθώς και τη γνώμη του Συμβουλίου Ακτοπλοϊκών Συγκοινωνιών (Σ.Α.Σ.), προχώρησε σύμφωνα με το άρθρο δεύτερο του ν. 2932/2001 (Α΄ 145), στην έκδοση της αριθμ 3324.1/15/03/03-04-2003 κοινής Απόφασης των Υπουργών Εμπορικής Ναυτιλίας και Αιγαίου ( Β΄ 438), «Καθορισμός υποχρεώσεων δημόσιας υπηρεσίας στα Ε/Γ και Ε/Γ-Ο/Γ συμβατικά και ταχύπλοα πλοία», όπως τροποποιήθηκε με την αριθμ. 3324.1/20/03/15-05-2003 (Β΄ 643) κοινή Απόφαση των Υπουργών Εμπορικής Ναυτιλίας και Αιγαίου, με την οποία καθορίσθηκαν οι κατηγορίες εκείνων των ομάδων ατόμων, οι οποίες δικαιούνται, για λόγους εξυπηρέτησης δημοσίου συμφέροντος, να ταξιδεύουν με έκπτωση στα εισιτήρια όλων των κατηγοριών των δρομολογημένων πλοίων που εκτελούν ενδομεταφορές και χωρίς διακρίσεις ως προς τους πλοιοκτήτες, με την πρόβλεψη να καταβάλλεται αποζημίωση στις ακτοπλοϊκές εταιρείες από τους οικείους φορείς μετά από νομοθετική ρύθμιση.
      2. Κατά των προαναφερθεισών αποφάσεων οι πλοιοκτήτες προσέφυγαν τόσο στην Ρυθμιστική Αρχή Θαλασσίων Ενδομεταφορών όσο και στο Συμβούλιο της Επικρατείας με αιτήσεις αναστολής και αιτήσεις ακύρωσης, των οποίων η εκδίκαση αναβλήθηκε για την 14η Δεκεμβρίου 2004.
      3. Το ΥΕΝ από τον Μάιο του 2003 συγκρότησε επιτροπή με εκπροσώπους όλων των εμπλεκόμενων φορέων (Υπουργείο Αιγαίου, Ένωση Εφοπλιστών Ακτοπλοΐας κ.λπ) για την εξεύρεση λύσης ως προς τον τρόπο προσδιορισμού των αποζημιώσεων καθώς και την μέθοδο καταβολής των αποζημιώσεων για τις παρεχόμενες εκπτώσεις, χωρίς όμως κανένα θετικό αποτέλεσμα.
      4. Τον Δεκέμβριο του 2003 ξεκίνησαν νέες διαπραγματεύσεις του ΥΕΝ με τους πλοιοκτήτες. Η λύση όμως στην οποία είχε καταλήξει η προηγούμενη Κυβέρνηση με την υπογραφή από τέσσερις συναρμόδιους Υπουργούς σχετικής τροπολογίας διάταξης νόμου, είχε ημερομηνία λήξεως την 31/5/2004, δηλαδή σκοπός δεν ήταν η επίλυση αλλά η χρονική μετατόπιση του προβλήματος.
      5. Η νέα πολιτική ηγεσία του ΥΕΝ προτίθεται, προχωρώντας σε εξορθολογισμό του συστήματος εκπτώσεων που ισχύει σήμερα, να ρυθμίσει το χρονίζον αυτό θέμα που κληρονόμησε από την προηγούμενη Κυβέρνηση η οποία δεν κατάφερε να το επιλύσει.
      Σημειώνεται ότι κάθε καταγγελία επιβάτη προς την αρμόδια Λιμενική Αρχή για τη μη εφαρμογή της σχετικής νομοθεσίας, ερευνάται και σε περίπτωση διαπίστωσης παραβάσεων επιβάλλονται οι ανάλογες κυρώσεις.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     35. Στην με αριθμό 2435/27-7-04 ερώτηση του Βουλευτή κ. Γεωργίου Πασχαλίδη δόθηκε με το υπ’ αριθμ.  έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης σχετικά με την κατασκευή του έργου «Δρόμος Όρμα - Καλύβια Γιαννακούλα» που συνδέει το Χιονοδρομικό Κέντρο Καϊμακτσαλάν με την επαρχία Αλμωπίας, σας γνωρίζουμε ότι η Νομαρχιακή Αυτοδιοίκηση Πέλλας προχωράει τη σχετική διαδικασία προκειμένου να ενταχθεί το έργο στο Γ΄ ΚΠΣ.
      Ο πλήρης κατάλογος των έργων της ΣΑΝΑ 3 του Γ΄ ΚΠΣ, μετά την ενδιάμεση αξιολόγηση των έργων που είχαν αρχικά περιληφθεί στα ΠΕΠ Κεντρικής Μακεδονίας, περιέχεται στο συνημμένο Απόσπασμα Πρακτικού Συνεδρίασης Νομαρχιακού Συμβουλίου της Ν.Α Πέλλας 27.02.2002.
      Αναφορικά με το πρώτο ερώτημα, αρμόδια να απαντήσουν είναι τα συνερωτώμενα Υπουργεία ΠΕ.ΧΩ.ΔΕ και Τουρισμού.
      Ο Υφυπουργός
      Α. ΝΑΚΟΣ»
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Δευτέρας 13 Δεκεμβρίου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 494/6-12-2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μάρκου Μπόλαρη προς τον Υπουργό Περιβάλλοντος Χωροταξίας και Δημοσίων Έργων, σχετικά με τη χωροθέτηση του Χώρου Υγειονομικής Ταφής Απορριμμάτων, στην περιοχή « Ερείπια οικισμού Νεράιδας» του Δήμου Σκοτούσας Νομού Σερρών. 
      2. Η με αριθμό 513/7-12-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τη μεταφορά του εργοστασίου «ΦΡΟΖΑ» από τη Λάρισα στη Βουλγαρία, τις επιπτώσεις της μεταφοράς κλπ. 
      3. Η με αριθμό 509/7-12-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αποκατάσταση ζημιών που έχουν κτίρια - παγίδες στην Αθήνα για την αποφυγή ατυχημάτων. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ( Άρθρο 130 παράγραφος 4 του Κανονισμού της Βουλής)
      1. Η με αριθμό 488/6-12-2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κίμωνα Κουλούρη προς τον Υπουργό Οικονομίας και Οικονομικών, σχετικά με τις υπηρεσιακές κρίσεις στο Υπουργείο κλπ. 
      2. Η με αριθμό 514/7-12-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Απασχόλησης και Κοινωνικής Προστασίας, σχετικά με το κλείσιμο της επιχείρησης «ΚΟΡΤΑΓΚ» και τη μεταφορά της στη Βουλγαρία, τις απολύσεις των εργαζομένων κλπ. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου
      Πρώτη είναι η με αριθμό 506/7-12-2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μιχαήλ Παντούλα προς τον Υπουργό Δημόσιας Τάξης, σχετικά με την αποδυνάμωση μέτρων φύλαξης των παραμεθόριων δήμων και κοινοτήτων του Νομού Ιωαννίνων.
      Η επίκαιρη ερώτηση του κ. Παντούλα έχει ως εξής:
      «Κύρια αποστολή των Περιφερειακών Υπηρεσιών της Συνοριακής Φύλαξης του Υπουργείου Δημόσιας Τάξης, όπως αυτή προσδιορίζεται στο ιδρυτικό π.δ. 310/98, είναι η πρόληψη και η καταστολή του διασυνοριακού εγκλήματος σε συνδυασμό με την εμπέδωση του αισθήματος ασφάλειας των κατοίκων των παραμεθόριων περιοχών της πατρίδας μας. 
      Στο Νομό Ιωαννίνων ιδρύθηκαν και λειτουργούν πέντε Τμήματα Συνοριακής Φύλαξης με έδρες τους οικισμούς Κόνιτσας, Δελβινακίου, Κεφαλοβρύσου, Πυρσόγιαννης και Καστανής. Τους τελευταίους μήνες παρατηρείται σταθερή αποδυνάμωση των μέτρων φύλαξης των παραμεθόριων περιοχών του Νομού Ιωαννίνων, καθότι οι συνοριοφύλακες χρησιμοποιούνται σε αλλότρια καθήκοντα και αποστολές μακράν των συνόρων. 
      Η μείωση του αριθμού και της παρουσίας των συνοριοφυλάκων από τον σαφώς προσδιορισμένο χώρο ευθύνης τους είχε ως αποτέλεσμα την αύξηση των περιστατικών κλοπών και διαρρήξεων στην περιοχή, τη μεταφορά λαθρομεταναστών και τη σύλληψή τους σε μεγάλη απόσταση από τα σύνορα, αλλά και των φαινομένων εισόδου οπλισμένων, πλέον, λαθρομεταναστών στη χώρα μας. 
      Επειδή η αστυνόμευση της ενδοχώρας κάθε νομού ανήκει στην ευθύνη του αστυνομικού προσωπικού και όχι στους συνοριοφύλακες. 
      ΕΡΩΤΑΤΑΙ ο κ. Υπουργός:
      Εάν θα επέμβει άμεσα, ώστε το σύνολο του προσωπικού των πέντε Τμημάτων Συνοριακής Φύλαξης του Νομού Ιωαννίνων να επανέλθει στα κύρια καθήκοντά του, διότι εντέλει η αντιμετώπιση των προβλημάτων στην πρώτη γραμμή των συνόρων αποτελεί και τον καλύτερο τρόπο πρόληψης τους».
      Ο Υφυπουργός Δημόσιας Τάξης κ. Μαρκογιαννάκης έχει το λόγο. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, αγαπητέ συνάδελφε, θα ήταν για μένα πάρα πολύ χρήσιμο εάν στην ανάπτυξη της επίκαιρης ερώτησης που έχετε καταθέσει μου προσδιορίζατε ποια είναι τα άλλα καθήκοντα, τα αλλότρια καθήκοντα, στα οποία απασχολούνται οι συνοριακοί φύλακες της περιοχής Ιωαννίνων. Και το λέω αυτό με πολλή ειλικρίνεια, διότι ξέρετε ότι οι υπηρεσίες, όταν τους ζητούνται πληροφορίες για να απαντηθεί μια ερώτηση, πάντοτε ωραιοποιούν τα πράγματα. Εάν, λοιπόν, έχετε εσείς συγκεκριμένα στοιχεία, θα παρακαλέσω πάρα πολύ να μας τα πείτε ούτως, ώστε να υπάρχει και η σχετική υπόδειξη ή ακόμη και ο έλεγχος.
      Εν πάση περιπτώσει, για ενημέρωση της Βουλής έχω να πω το εξής: Ο ιδρυτικός νόμος για τις υπηρεσίες συνοριακής φύλαξης το 1998 προσδιορίζει συγκεκριμένη αποστολή στην υπηρεσία αυτή, που είναι η αποτροπή, ο έλεγχος, η σύλληψη, η επαναπροώθηση λαθρομεταναστών και επιπλέον ο έλεγχος και η σύλληψη ατόμων τα οποία βοηθούν τη διακίνηση των συγκεκριμένων ανθρώπων.
      Στο Νομό Ιωαννίνων, επειδή είναι ο νομός που είχε το μεγαλύτερο πρόβλημα, έχει δοθεί και η μεγαλύτερη ενίσχυση προς την κατεύθυνση αυτή. Συγκεκριμένα, απ’ ό,τι με έχουν πληροφορήσει, συνολικά η δύναμη η αστυνομική του νομού Ιωαννίνων αυτή τη στιγμή είναι χίλια εκατόν είκοσι ένα άτομα, εκ των οποίων οι συνοριοφύλακες είναι τετρακόσιοι τριάντα επτά συν πενήντα ένα Αστυνομικοί, που είναι κατανεμημένοι, όπως λέτε στην ερώτησή σας, σε πέντε τμήματα συνοριακής φύλαξης, και δύο φυλάκια. Βέβαια, στη δύναμη αυτή προστίθενται και η υπόλοιπη αστυνομική δύναμη, το πολιτικό προσωπικό και κάποιες εξειδικευμένες μονάδες, όπως είναι η ΟΠΚΕ, αλλά και το Τμήμα Ασφαλείας Ιωαννίνων και οι ομάδες ναρκωτικών των Τμημάτων Κατσικά, Κήπων, Κόνιτσας και Δελβινακίου, που έχουν ως αποστολή τον έλεγχο, κυρίως, προς την κατεύθυνση της εμπορίας ναρκωτικών.
      Απ’ ό,τι όμως με πληροφόρησε η οικεία αστυνομική διεύθυνση, κατά το χρονικό διάστημα από 01/01/2004 έως 30/11/2004 σε σχέση με το αντίστοιχο χρονικό διάστημα του 2003 έχουμε υπερδιπλάσια αποτελεσματικότητα σε σχέση με τη δραστηριότητα των υπηρεσιών συνοριακής φύλαξης. Δηλαδή, ενώ πέρσι είχαμε σύλληψη τριάντα τριών διακινητών και κατάσχεση τριάντα οκτώ αυτοκινήτων, φέτος έχουμε σύλληψη εβδομήντα επτά διακινητών και κατάσχεση ογδόντα οκτώ αυτοκινήτων, συν σύλληψη πέντε χιλιάδων περίπου λαθρομεταναστών, κυρίως αλβανικής καταγωγής. Ως προς τις κλοπές και τις διαρρήξεις, κινούμαστε στα ίδια επίπεδα και επιπλέον δεν υπάρχει οποιαδήποτε πληροφόρηση περί εισαγωγής όπλων.
      Θα ήθελα να σας επισημάνω όμως ότι είναι ενδεχόμενο, πράγματι, αυτές τις μέρες, αυτόν τον καιρό, να παρατηρείται μικρότερη δραστηριότητα των υπηρετούντων στις υπηρεσίες αυτές, διότι κατά τη διάρκεια του 2004 και μέχρι τις 30 Σεπτεμβρίου, που είχαμε του Ολυμπιακούς και του Παραολυμπιακούς, δεν είχε πάρει ούτε ένας από τους συνοριοφύλακες άδεια. Το αποτέλεσμα είναι την άδεια που δικαιούνται να τη ζητούν τώρα όλη, η οποία πρέπει να δοθεί και μέχρι το Μάιο 2005. Απ’ ό,τι καταλαβαίνετε, είναι ένα δικαίωμα των εργαζόμενων, το οποίο δεν μπορούμε να τους στερήσουμε. Σε κάθε περίπτωση, οι διοικητές των μονάδων έχουν την ευθύνη της έκδοσης των διαταγών σχετικά το πώς θα κάνουν τη δουλειά τους.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Παντούλας έχει το λόγο.
      ΜΙΧΑΗΛ ΠΑΝΤΟΥΛΑΣ: Σας ευχαριστώ, κύριε Πρόεδρε.
      Κατ’ αρχήν, θέλω να πω ότι έζησα την προσφορά των συνοριοφυλάκων πέντε χρόνια που ήμουν δήμαρχος ενός παραμεθορίου δήμου, του Δήμου Μολοσσών. Συνεργάστηκα μαζί τους άψογα και κατ’ επανάληψη δήλωσα δημοσίως την εκτίμηση μου για τη προσφορά τους. Το κάνω και σήμερα απ’ αυτό εδώ το Βήμα της Βουλής.
      Στο Νομό Ιωαννίνων, όπως είπε και ο κύριος Υπουργός, πραγματικά υπάρχουν πέντε τμήματα συνοριακής φύλαξης και δύο κλιμάκια. Αυτός είναι ο αριθμός. Υπάρχει το προεδρικό διάταγμα που ανέφερε, το οποίο σαφώς προσδιορίζει και τον τομέα ευθύνης και το σκοπό τον οποίο έχουν κληθεί να υπηρετήσουν το χώρο της μεθορίου. 
      Και ενώ όλα αυτά είναι προσδιορισμένα, κύριε Υπουργέ, οι εκάστοτε αστυνομικές διευθύνσεις -και δεν το προσδιορίζω σήμερα- καθ’ υπέρβασιν θα έλεγε κανείς ή κατάχρηση σε κάποιες περιπτώσεις της έννοιας της τοπικής αρμοδιότητας, διαθέτουν εκτός ορίων και μακράν των συνόρων και για αλλότρια καθήκοντα τους συνοριοφύλακες. 
      Σας λέω συγκεκριμένα ότι στο Νομό Ιωαννίνων καθιερώθηκαν τέσσερα μπλόκα -ας τα ονομάσω έτσι- δηλαδή τέσσερα συνεργεία ελέγχου σε συγκεκριμένες θέσεις -άλλο λάθος αυτό- σε απόσταση εκατό χιλιόμετρα από εκεί που είναι τα τμήματα συνοριοφυλακής, για παράδειγμα από Κόνιτσα ή από Πυρσόγιαννη, στο Κουκλέσι που είναι τα σύνορα Πρέβεζας-Ιωαννίνων, υπάρχουν συνοριοφύλακες από την Κόνιτσα και την Πυρσόγιαννη.
      Γίνονται αυτές τις μέρες πολλές συζητήσεις. Θα καταθέσω για τα Πρακτικά της Βουλής όλα τα πρωτοσέλιδα των εφημερίδων, τις καταγγελίες των δημάρχων Κόνιτσας και Δελβινακίου: «Σύνορα χωρίς συνοριοφύλακες, αποδυναμώνεται η φύλαξη των συνόρων, έντονη διαμαρτυρία των Δημάρχων των παραμεθορίων περιοχών». Αυτά είναι όλα εδώ και τα καταθέτω.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εξήντα τέσσερα άτομα, κύριε Υπουργέ, και τέσσερα αυτοκίνητα από τα τμήματα συνοριακής φύλαξης βρίσκονται εκτός των ορίων ευθύνης τους. Δηλαδή, ένα ολόκληρο τμήμα συνοριακής φύλαξης. Για το άλλο που είπατε σε σχέση με τη διακίνηση των όπλων, σας καταθέτω επίσης για τα Πρακτικά της Βουλής, το σχόλιο της εφημερίδας «ΠΡΩΙΝΟΣ ΛΟΓΟΣ». Προχθές, στις 7 Δεκεμβρίου έλεγε: «Οπλισμένοι Αλβανοί μετέφεραν χασίς».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Δεν χρειάζεται να το διαβάσω. Ξέρετε που τους συνέλαβαν; Πέρασαν όλο το Νομό Ιωαννίνων και συνελήφθησαν, λέει, στη γέφυρα Πλάκας από τα τμήματα της Άρτας. Δηλαδή, μετά από εκατόν τριάντα χιλιόμετρα! Καταθέτω, λοιπόν και αυτό το έγγραφο για να είστε ενημερωμένος και γι’ αυτό το περιστατικό.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θέλω να κλείσω και να μην καθυστερώ το Σώμα, λέγοντας τα εξής. ‘Ότι κύριος σκοπός, όπως είπατε και εσείς, των συνοριοφυλάκων είναι η καταστολή κάθε εγκληματικής πράξης στα σύνορα, καθώς επίσης η εμπέδωση της ασφάλειας στους κατοίκους των ακριτικών χωριών.
      Σας λέω, λοιπόν, από προσωπική εμπειρία, από τις περιοδείες που κάνω κάθε εβδομάδα σ’ αυτές τις περιοχές, ότι είχα διαπιστώσει προ πολλού τα προβλήματα που υπήρχαν. Μετά ακολούθησαν οι αντιδράσεις με τις δηλώσεις των δημάρχων των παραμεθορίων περιοχών και τα σχετικά δημοσιεύματα, που τα επιβεβαιώνουν. Η Αστυνομική Διεύθυνση Ιωαννίνων είναι ενήμερη. 
      Αυτό το οποίο χρειάζεται να κάνουμε, κύριε Υπουργέ, είναι να προσδιορίσουμε σαφώς τα όρια της ευθύνης των συνοριοφυλάκων και να μην τους αναθέσουμε αλλότρια καθήκοντα. Για παράδειγμα τώρα στις γιορτές, αν εσείς δεν επέμβετε, θα χρησιμοποιηθούν και ως τροχονόμοι, για την αστυνόμευση των εθνικών οδών. Μα ξέρετε ότι είναι καθ’ υπέρβαση…
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Παντούλα.
	ΜΙΧΑΗΛ ΠΑΝΤΟΥΛΑΣ: Τελειώνω, κύριε Πρόεδρε. 
	ΠΡΟΕΔΡΕΥΩΝ (Σωτήρης Χατζηγάκης): Όχι τελειώνετε. Κλείστε, κύριε Παντούλα. 
	ΜΙΧΑΗΛ ΠΑΝΤΟΥΛΑΣ: Δεν επιτρέπεται σ’ αυτούς ο τροχονομικός έλεγχος. Δεν μπορούν να κάνουν τίποτε. 
      Εγώ, λοιπόν, καταθέτω αυτήν την εμπειρία, η οποία κατοχυρώνεται και από τις δηλώσεις των δημάρχων των παραμεθορίων περιοχών και εκτιμώ τη διάθεσή σας, κύριε Υπουργέ, να παρέμβετε για να ενισχύσουμε την ασφάλεια των κατοίκων στην παραμεθόρια ζώνη και να πατάξουμε την εγκληματική πράξη εκεί που πραγματικά αντιμετωπίζουν περισσότερα προβλήματα οι κάτοικοι. 
	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ.
	Κύριε Υπουργέ, έχετε το λόγο.
	ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε συνάδελφε, οι διαμαρτυρίες των Δημάρχων και απλών κατοίκων των παραμεθορίων περιοχών δεν είναι κάτι το πρωτοφανές. Τα αντιμετωπίζουμε και τα βλέπουμε εδώ και αρκετά χρόνια και αυτό δεν συνιστά και απόδειξη ότι χρησιμοποιούνται οι συνοριοφύλακες για αλλότρια καθήκοντα.
	Θα ήθελα να σας πω το εξής. Την ευθύνη για τη διάταξη των αστυνομικών δυνάμεων, αλλά και τον τρόπο με τον οποίο θα λειτουργήσουν, την έχει ο αστυνομικός διευθυντής. Δεν μπορούμε να βάλουμε τοπικούς περιορισμούς, ώστε να μην μπορεί να κάνει τη δουλειά του ο αστυνομικός διευθυντής. Δεν έχει δε καμία σχέση αν το μπλόκο είναι πενήντα ή εκατό χιλιόμετρα από τα σύνορα.
	Άλλωστε, για το λόγο ακριβώς ότι η καταδίωξη και σύλληψη μπορεί να γίνει οπουδήποτε στην Ελλάδα, έχουν ιδρυθεί υπηρεσίες συνοριακής φύλαξης και πολύ μακριά από τα σύνορα. Έχουμε στην Κατερίνη, έχουμε στην Αθήνα. Αυτό δεν λέει τίποτα. Για αυτόν το λόγο και το να είναι ένα μπλόκο –επαναλαμβάνω εκεί που το προσδιορίσατε εσείς, εγώ δεν ξέρω ακριβώς σε ποιο σημείο και σε ποια απόσταση είναι- δεν έχει καμία σημασία. 
Σημασία έχει το εάν κάνουν τη δουλειά για την οποία έχουν προσληφθεί. Και η δουλειά τους είναι αυτή που είπα προηγουμένως.
      Πέραν τούτου όμως, θα ήθελα να σας πω και κάτι άλλο, ότι με νόμο ο οποίος ψηφίστηκε από την ελληνική Βουλή το 2003 και είναι ο 3181/2003, δυστυχώς -δεν ξέρω αν είναι δυστυχώς ή ευτυχώς αλλά, εν πάση περιπτώσει, θέλω να καταγραφεί- πράγματι τους ανετέθησαν στους συνοριοφύλακες και άλλα καθήκοντα, των οποίων κάνουν κατά κόρον χρήση οι κατά τόπους διοικητές μονάδων. Και ποια είναι αυτά τα καθήκοντα; Είναι ο ν.3181/2003: φρούρηση-μεταγωγή κρατουμένων, φρούρηση υπηρεσιών και κρατητηρίων. 
      Και με ξένισε κι εμένα όταν πήγα προ ημερών σε κάποια αστυνομική διεύθυνση της Βορείου Ελλάδος και είδα συνοριοφύλακα να είναι στην είσοδο σκοπός και δεν το θυμόμουνα. Και ήρθε ο αστυνομικός διευθυντής και μου είπε: ορίστε, νόμος τάδε, άρθρο τάδε, με το οποίο τροποποιήθηκε ο αρχικός νόμος.
      Ομολογώ ότι δεν με φωτίσατε πολύ σύμφωνα με αυτά τα οποία γράφετε στην επίκαιρη ερώτησή σας, για να έχω κάτι το συγκεκριμένο. Μου λέτε τώρα ότι συνελήφθη ένας Αλβανός οπλοφορών, εισάγοντας χασίς στην Ελλάδα. Μα δεν είναι αυτό η εισαγωγή των όπλων, όπως, τουλάχιστον, εγώ το εννόησα έτσι που το γράφετε στην επίκαιρη ερώτησή σας. Εισαγωγή όπλων έχουμε να πιάσουμε κάποιον να μεταφέρει πενήντα, εκατό Καλάσνικοφ, δύο, τρία, έστω πέντε. Αλλά ο οπλοφορών παράνομος θα είχε το όπλο για να αποτρέψει τη σύλληψή του από τους αστυνομικούς, δεν το είχε για κανέναν άλλο λόγο. Ή και για να το πουλήσει ενδεχομένως, αλλά δεν είναι αυτό η έννοια της εισαγωγής.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε, κύριε Υπουργέ. 
      Η δεύτερη με αριθμό  511/7-12-2004 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με τη λήψη μέτρων προστασίας των ναυτεργατών διαγράφεται λόγω κωλύματος του ερωτωμένου Υπουργού.
      Επίσης, διαγράφεται λόγω κωλύματος Υπουργού και η τρίτη με αριθμό 510/7-12-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με την υποβάθμιση του ρόλου του Εθνικού Ιδρύματος Αγροτικής Έρευνας.
      Εισερχόμαστε στις επίκαιρες ερωτήσεις δευτέρου κύκλου.
      Πρώτη είναι η με αριθμό 508/7-12-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις κρίσεις των Υπηρεσιακών Συμβουλίων. 
      Το ειδικότερο περιεχόμενο της επίκαιρης ερώτησης του κ. Ρόβλια έχει ως εξής:
      «Κατά πληροφορίες μου σε πολλές περιπτώσεις κρίσεων, βάσει του ν. 3260/2004, των στελεχών της Δημόσιας Διοίκησης για τις θέσεις ευθύνης, υπήρξε ευθεία παραβίαση της κείμενης νομοθεσίας, με αποτέλεσμα οι κρίσεις που έχουν ολοκληρωθεί να στερούνται νομιμότητας, κατ’ επέκταση δε οι επιλεγέντες προϊστάμενοι να προΐστανται παρανόμως των υπηρεσιών τους, με απρόβλεπτες συνέπειες για την εύρυθμη λειτουργία της Δημόσιας Διοίκησης. 
      Ειδικότερα, κατά πληροφορίες μου, η Κυβέρνηση υπέθαλψε και ανέχθηκε την απίστευτη πρωτοτυπία και παρανομία στο ίδιο υπηρεσιακό συμβούλιο ο εισηγητής να είναι ταυτόχρονα και πρόεδρος ή και μέλος αυτού.
      Ο σκοπός βέβαια είναι προφανής: Η πλήρης χειραγώγηση και ποδηγέτηση των υπηρεσιακών συμβουλίων, με σκοπό την επιλογή των εκλεκτών του κομματικού μηχανισμού και του νεοδημοκρατικού παραγοντισμού.
      Ερωτάται ο κύριος Υπουργός:
      1.Με ποιο τρόπο σκοπεύει να «θεραπεύσει» αυτές τις παράνομες και διάτρητες αποφάσεις των υπηρεσιακών συμβουλίων;
      2.Ήταν σε γνώση του οι προπεριγραφείσες περιπτώσεις παρανομιών και εάν ναι, γιατί απέτυχε η Κυβέρνηση να επιβάλει τη νομιμότητα;».
      Ο Υφυπουργός Εσωτερικών, Δημόσιας Διοίκησης και Αποκέντρωσης κ. Απόστολος Ανδρεουλάκος έχει το λόγο για τρία λεπτά.
       ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, ειλικρινά δεν περίμενα να υποβληθεί τέτοιου περιεχομένου ερώτηση. Διότι εμείς αντιμετωπίζουμε αμαρτίες των δικών σας κυβερνήσεων. 
      Και εξηγούμαι. Το 1999 η κυβέρνηση έφερε δύο νομοθετήματα: το Δημοσιοϋπαλληλικό Κώδικα και τον Κώδικα Διοικητικής Διαδικασίας, με διαφορά του πρώτου από το δεύτερο περίπου σαράντα πέντε μέρες. Και έχουμε δύο νομοθετήματα που «αλληλογρονθοκοπούνται».
      Σύμφωνα με το Δημοσιοϋπαλληλικό Κώδικα που είναι ειδική διάταξις, lex pecialis, μπορεί κάλλιστα να ασκεί τα καθήκοντα του εισηγητού και το μέλος του διοικητικού συμβουλίου.
       Σύμφωνα με τον Κώδικα Διοικητικής Διαδικασίας, που είναι μεταγενέστερος, γενικότερος νόμος, γενικότερη διάταξη, δεν μπορεί να ασκεί το μέλος του υπηρεσιακού συμβουλίου και καθήκοντα εισηγητού, τουλάχιστον κατά τη γραμματική διατύπωση του Κώδικα Διοικητικής Διαδικασίας.
      Από το 1999 και δώθε η διοικητική πρακτική, την οποία ακολούθησαν οι δικές σας κυβερνήσεις, ήταν όχι σύμφωνη γραμματική διατύπωση, αλλά με την έννοια της διατάξεως, ότι δηλ. το πρόσωπο που έχει δύο ιδιότητες -που είναι μέλος του υπηρεσιακού συμβουλίου και εισηγητής- μπορεί να συμμετέχει αλλά, όχι με δύο ψήφους, αλλά με μία. Αυτήν την έννοια έχει η διάταξη. Από τότε ακολουθήθηκε αυτή η πρακτική και αυτή η ερμηνεία από τη διοίκηση επί των ημερών σας. 
      Το 2003 ήλθε το Διοικητικό Εφετείο Αθηνών και έβγαλε δυο-τρεις αποφάσεις που είπαν το αντίθετο. Παρά ταύτα, η διοικητική πρακτική πάλι επί των ημερών σας, μέχρι που αναλάβαμε εμείς, παρέμεινε η ίδια. Ούτε η δική σας κυβέρνηση συμμορφώθηκε με αυτήν την ερμηνεία που έδωσε το Διοικητικό Εφετείο που δεν επέχει και θέση νομολογίας, διότι το θέμα δεν έχει κριθεί στο Συμβούλιο της Επικρατείας. 
      Λέτε τώρα εσείς ότι είναι πρωτοτυπία. Δεν είναι πρωτοτυπία, αφού αυτό εσείς κάνατε επί πέντε χρόνια. Επί των ημερών μας δε που είχαμε καθολικές κρίσεις λόγω του ότι με το ν.3260 εκρίνοντο άπαντες, όπως επίσης άπαντες κρίνονται και με τη λήξη της θητείας θα φθάνουμε σε αδιέξοδα όσον αφορά στη σύνθεση του υπηρεσιακού συμβουλίου. 
      Τώρα στην περίπτωση αυτή που αντιμετωπίζουμε, σύμφωνα με την επιταγή του Δημοσιοϋπαλληλικού Κώδικα, στο υπηρεσιακό συμβούλιο τον εισηγητή τον κάνει ο προϊστάμενος των υπηρεσιών προσωπικού. Αν ο προϊστάμενος των υπηρεσιών διοικητικού δεν ήταν και μέλος του υπηρεσιακού συμβουλίου –πρόεδρος ή απλό μέλος- δεν θα μπορούσε να εισηγηθεί, διότι θα εκρίνετο. Κατ’ αυτόν τον τρόπο θα φθάναμε να κάνουν τους εισηγητάς υπάλληλοι β΄ ή γ΄ βαθμού και να κρίνουν διευθυντάς, πράγμα το οποίο είναι οξύμωρο και απαράδεκτο. Αυτό, λοιπόν, μας έκανε, να είναι αυτή η σύνθεση. 
      Τώρα, λοιπόν, ρωτάτε τι θα κάνουμε. Για την άρση αυτής της ερμηνευτικής διχοστασίας, η οποία δεν έχει λυθεί με νομολογία διότι δεν έχει κριθεί στο Συμβούλιο της Επικρατείας, στο νομοθέτημα, το οποίο είναι στο Γενικό Λογιστήριο του Κράτους για την ενισχυμένη μοριοδότηση, έχουμε διαλάβει διάταξη που λέει ότι δεν είναι ασυμβίβαστη η ιδιότητα του εισηγητού με την ιδιότητα του μέλους του υπηρεσιακού συμβουλίου και βεβαίως δίνουμε αναδρομική δύναμη μέχρι τις 6 Αυγούστου που εξεδόθη ο ν.3260.
      Άρα, λοιπόν, κύριε Ρόβλια, οι προθέσεις μας δεν ήταν αυτές που μας λέτε, αφού κάνουμε κι εμείς αυτό το οποίο κάνατε κι εσείς. Απλούστατα θα οδηγούμεθα εις αδιέξοδον και δεν θα μπορούσαν να συνέρχονται τα υπηρεσιακά συμβούλια να κάνουν τις κρίσεις, εάν δεν συνέπιπτε η ιδιότητα του μέλους με την ιδιότητα του εισηγητού. Αυτό μας έκανε να πράξουμε έτσι και όχι τίποτα άλλο. 
      Οι κρίσεις έγιναν με γνώμονα να αξιοποιηθεί όλο το ανθρώπινο δυναμικό της Δημόσιας Διοίκησης, διότι να ξέρετε, κύριε Ρόβλια, ότι οι καλοί ανήκουν σε όλες τις παρατάξεις και πρέπει να τους αξιοποιούμε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κύριος Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, με την εκτίμηση που έχω στο πρόσωπό σας και την οποία γνωρίζετε, θα μου επιτρέψετε να πω ότι θα περίμενα από την Κυβέρνηση να ζητήσει συγνώμη γι’ αυτές τις παρατυπίες –θα τις ονομάσω κατ’ αρχήν, στη συνέχεια θα δώσω και την πολιτική ερμηνεία- οι οποίες έγιναν. Να ζητήσει συγνώμη πρώτα από τον ελληνικό λαό, διότι κρίθηκαν διευθυντές, πρόσωπα που κατέχουν θέση ευθύνης στο δημόσιο τομέα, κατά τρόπο μη νόμιμο και να ζητήσει συγνώμη και από αυτούς οι οποίοι εκρίθησαν και δεν επελέγησαν από υπηρεσιακά συμβούλια, στα οποία ο πρόεδρος ήταν και εισηγητής. 
      Αλλά, βέβαια, δεν περιμένω από την Κυβέρνηση να ζητήσει συγνώμη, διότι, πραγματικά, ο σκοπός ο οποίος υπάρχει από τον τελευταίο νόμο που φέρατε για τη Δημόσια Διοίκηση είναι να καταλάβουν όλες τις θέσεις προϊσταμένων, όλες τις θέσεις ευθύνης στον ευρύτερο δημόσιο τομέα τα δικά σας παιδιά, κύριε Υπουργέ. Και αυτή είναι η αιτία αυτής της ανωμαλίας, την οποία αντιμετωπίζουμε τώρα. 
      Ήθελα να σας πω ότι σήμερα έχουμε παράνομες επιλογές προϊσταμένων στη Δημόσια Διοίκηση. Το γεγονός αυτών των παράνομων επιλογών σημαίνει ότι αυτοί οι άνθρωποι παίρνουν παράνομες αποφάσεις και έχουμε ένα μεγάλο πρόβλημα αυτήν τη στιγμή. Λέτε ότι θα το λύσετε με νόμο. Σε σχέση, λοιπόν, με αυτόν το νόμο -στο μέτρο που θα έχει αναδρομική ισχύ και αφορά νομιμοποίηση διοικητικών πράξεων του παρελθόντος- σας λέω ότι τέτοιοι νόμοι έχουν κριθεί κατ’ επανάληψη αντισυνταγματικοί από το Συμβούλιο της Επικρατείας. 
Αυτό το οποίο θα σας συμβούλευα είναι να ακυρώσετε όλα αυτά τα παράνομα υπηρεσιακά συμβούλια και τις παράνομες κρίσεις τους και να τα επαναλάβετε. 
     Θέλω, επίσης, να σας θυμίσω ότι στις 12 Οκτωβρίου στείλατε εγκύκλιο με υπογραφή του Υπουργού του κ. Παυλόπουλου, η οποία –χωρίς να αναφέρεται καθόλου στο παρελθόν- λέει ότι ως εκ τούτου το ίδιο πρόσωπο δεν μπορεί να οριστεί ταυτόχρονα ως πρόεδρος και εισηγητής ή ως μέλος και εισηγητής στο ίδιο υπηρεσιακό συμβούλιο. Η εγκύκλιος είναι του Υπουργείου σας στις 12 Οκτωβρίου.
Και έρχεται το υπηρεσιακό συμβούλιο του Υπουργείου σας στις 2 Νοεμβρίου –ενώ έχουν ήδη παραλάβει οι υπάλληλοι και τα μέλη του υπηρεσιακού συμβουλίου την εγκύκλιό σας- σε συνεδρίαση και κρίση διευθυντών όπου η πρόεδρος και η εισηγήτρια, η κ. Φραγκή, είναι το ίδιο πρόσωπο. 
     Και διερωτώμαι: Ούτε μέσα στο ίδιο το Υπουργείο σας δεν μπορείτε να επιβάλλεται τη νομιμότητα; Γιατί όλα αυτά; 
     Γιατί, κύριε Υπουργέ, θα σας παραπέμψω στο δημοσίευμα της εφημερίδας «ΤΑ ΝΕΑ» που λέει: «Μαζική εκκαθάριση στο παλιό Υπουργείο Εσωτερικών. Μεγαλύτερη σφαγή στα στελέχη του πρώην Υπουργείου Προεδρίας. Δεν τηρήθηκαν ούτε καν τα προσχήματα, καθώς η πλειονότητα των ήδη υπηρετούντων διευθυντών που επανεπελέγησαν ήταν προσκείμενη στο κυβερνών κόμμα. Ωστόσο καθαίρεσαν και τους έξι μόλις από τους είκοσι δύο διευθυντές που δεν ανήκαν στη γαλάζια γενιά και δεν ήταν στη γαλάζια λίστα». 
     Κύριε Υπουργέ, αντιλαμβάνομαι ότι το Υπουργείο σας περιήλθε σε δύσκολη θέση με αυτήν την ιστορία, όπως εξελίχθηκε, των παράνομων επιλογών η οποία φοβάμαι ότι εντάσσεται στη στρατηγική που έχετε χαράξει για την άλωση του δημόσιου τομέα από τα δικά σας παιδιά. 
     Ευχαριστώ. 
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε  Ρόβλια. 
     Ο κύριος Υπουργός έχει το λόγο. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, πρέπει να ξέρετε ότι πάγια είναι η νομολογία των διοικητικών μας δικαστηρίων και του Συμβουλίου της Επικρατείας ότι οι πράξεις των μονομελών διοικητικών οργάνων, έστω κι αν αυτά δεν έχουν επιλεγεί νομίμως, είναι εγκυρότατες. Αλίμονο αν τα συμφέροντα των τρίτων εξηρτώντο από τις αδυναμίες της Δημόσιας Διοίκησης. 
     Ό,τι κάνει ένας διευθυντής, ένα μονομελές διοικητικό όργανο, έστω κι αν δεν έχει επιλεγεί σωστά, είναι εγκυρότατο και αυτό για να έχουμε ασφάλεια δικαίου. Γιατί εσείς εδώ δημιουργείτε την εντύπωση ότι ξέρετε κάτι, ό,τι κάνουν σήμερα οι διευθυντές είναι παράνομο. Όχι, ό,τι κάνουν σήμερα όλοι οι διευθυντές και όλοι οι προϊστάμενοι είναι νόμιμο. 
     Εμείς με τη διάταξη που φέρνουμε δε νομιμοποιούμε τους διευθυντές –προσέξτε, γιατί οι διευθυντές ό,τι κάνουν είναι νόμιμο- απλούστατα ξεκαθαρίζουμε αυτό το οποίο εσείς είχατε θεσμοθετήσει εν ασαφεία και δημιουργούσε προβλήματα. 
     Αίρουμε την αμαρτία τη δική σας με τη νομοθεσία, την οποία φέρουμε εντός των ημερών, που λέει ότι η ιδιότητα του εισηγητού και του  μέλους του υπηρεσιακού συμβουλίου μπορεί να συμπίπτουν στο ίδιο πρόσωπο. Δεν υπάρχει ασυμβίβαστο. Μάλιστα δίνουμε αναδρομική δύναμη μέχρι την ημέρα ενάρξεως ισχύος του ν.3260 …
     ΚΩΝΣΤΑΝΤΙΝΟΣ ΡΟΒΛΙΑΣ:  Προσέξτε γιατί αυτή η αναδρομικότητα μπορεί να είναι αντισυνταγματική. 
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Άρα, η νομιμότητα καλά κρατεί. Μην ανησυχείτε, κύριε Ρόβλια. Όλα είναι καλά. 
    Αν θέλετε τώρα να μου πείτε ότι ανησυχείτε για το κομματικό κράτος, λοιπόν, ακούστε: Το κομματικό κράτος εσείς το εγκαταστήσατε και τώρα εμείς αγωνιζόμαστε να κάνουμε ένα κράτος όλων των Ελλήνων. 
    Και για τις κρίσεις που κάναμε, εγώ θα σας πω κάτι, επειδή αναφέρατε την κ. Φραγκή. Την κ. Κοτρωνιά στο Υπουργείο, την ξέρετε; Λοιπόν, εκρίθη και είναι σ’ ένα νευραλγικό πόστο που λέγεται Διεύθυνση Απλούστευσης Διαδικασιών. Στο πιο νευραλγικό πόστο του Υπουργείου, στο οποίο έχω την τιμή να προΐσταμαι ως Υφυπουργός. Λοιπόν, η κ. Κοτρωνιά, έτσι για να σας πληροφορήσω και έγκυρα, διετέλεσε στο γραφείο δυο Υπουργών δικών σας. Αυτό για μας δεν ήταν λόγος για να μην προκριθεί, διότι είναι άξια. Εγώ δεν θα το έλεγα, με αναγκάσατε επειδή αναφέρατε ένα όνομα ...
     ΚΩΝΣΤΑΝΤΙΝΟΣ ΡΟΒΛΙΑΣ: Δεν το ανέφερα…
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Με αναγκάσατε, λοιπόν, να το πω. Εσείς να μου πείτε στα έντεκα χρόνια που κυβερνήσατε, κύριε Ρόβλια, ποιο κρατικό λειτουργό που υπηρέτησε το 1990-1993 σε γραφείο της Νέας Δημοκρατίας τον κάνατε διευθυντή; Εδώ είναι ο παριστάμενος φίλος Υφυπουργός Δημόσιας Τάξης …
     ΚΩΝΣΤΑΝΤΙΝΟΣ ΡΟΒΛΙΑΣ: Οι δεκαέξι από τους είκοσι δύο διευθυντές ήταν της Νέας Δημοκρατίας, κύριε Υπουργέ. 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. 
     Ολοκληρώστε, κύριε Υπουργέ.
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τη σύζυγό του, όταν πάψαμε να είμαστε κυβέρνηση τη βάλατε στο «ψυγείο». Μια υπάλληλο πτυχιούχο της Νομικής Αθηνών, τη βάλατε στο «ψυγείο». Ακούστε, «στου κρεμασμένου το σπίτι δεν μιλάνε για σκοινί»! 
     ΚΩΝΣΤΑΝΤΙΝΟΣ ΡΟΒΛΙΑΣ: Μην το ξαναλέτε αυτό. Το έχουμε ακούσει…
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δώσατε δείγματα κομματικού φαβοριτισμού και δίνουμε δείγματα κομματικής ανεξικακίας και κομματικού πλουραλισμού…
    ΕΚΤΟΡΑΣ ΝΑΣΙΩΚΑΣ: Στα λόγια, κύριε Υπουργέ, γιατί στα έργα κάνετε τα εντελώς αντίθετα. 
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και δεχόμαστε, κύριε συνάδελφε, γι’ αυτό κριτική από το συνδικαλιστικό κομμάτι της παράταξής μας. 
     Τη δεχόμεθα ευχαρίστως διότι εμάς μας ενδιαφέρει αυτό το κράτος να πάψει να είναι κομματικό, να είναι κράτος όλων των Ελλήνων. Δεν είναι οι οπαδοί μας, ούτε οι οπαδοί σας οι οποίοι συντηρούν αυτό το κράτος. Αυτό το κράτος το συντηρούν όλοι οι φορολογούμενοι και σε όλους τους Έλληνες πολίτες ανήκει και οι Έλληνες οι άξιοι ανήκουν σε όλα τα κόμματα, κύριε Ρόβλια. Να το ξέρετε αυτό. Είναι καιρός τώρα που  θητεύετε στα έδρανα της Αξιωματικής Αντιπολίτευσης αυτό να το μάθετε, να σας γίνει μάθημα, οψέποτε έρθετε στα έδρανα τα οποία είμαστε εμείς τώρα, να εμφορείστε από άλλο πνεύμα. Να εμπιστεύεστε όλους τους Έλληνες και να μην κοιτάτε να κάνετε μονοκομματικό κράτος!
     ΠΡΟΕΔΡΕΥΩΝ ( Σωτήρης Χατζηγάκης): Επόμενη είναι η υπ’ αριθμ’ 512/7-12-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Υγείας και Κοινωνικής Αλληλεγγύης, σχετικά με τη μετεγκατάσταση σε σύγχρονο κτίριο του Ιδρύματος Χρόνιων Παθήσεων Αναπήρων Παίδων Σκαραμαγκά, την πρόσληψη του αναγκαίου προσωπικού κλπ.
     Το περιεχόμενο της επίκαιρης ερώτησης του κ. Πατσιλινάκου έχει ως εξής:
     «Σε τετραώροφο κτίριο, που λειτουργούσαν σχολές του ΟΑΕΔ στο Χαϊδάρι, στεγάζεται από χρόνια το Ίδρυμα Χρόνιων Παθήσεων Αναπήρων Παίδων Σκαραμαγκά. Ένα ίδρυμα από τα ελάχιστα στο είδος του για πολυανάπηρα παιδιά, μη εκπαιδεύσιμα από τις πιο βαριές περιπτώσεις.
     Το προσωπικό ελάχιστο, ιδιαίτερα στις κατηγορίες που έχουν άμεση σχέση με τη φροντίδα των παιδιών (νοσηλευτικό ή βοηθητικό νοσηλευτικό τραυματιοφορείς κλπ.). Οι αναλογίες έχουν ξεπεράσει από καιρό τα όρια επικινδυνότητας, με αποτέλεσμα να κινδυνεύουν παιδιά και εργαζόμενοι. Τα ατυχήματα, να είναι σύνηθες φαινόμενο.
     Ο οργανισμός δεν αντιστοιχεί με τη βαρύτητα του ιδρύματος, ενώ η στελέχωση σε επιστήμονες, επιεικώς απαράδεκτη.
     Ειδικοί γιατροί ψυχίατροι ή άλλοι ή δεν υπάρχουν καθόλου, ή είναι κάποιες ώρες κατ’ επίσκεψη όπως ο παθολόγος, μένοντας ακάλυπτα τα παιδιά, αλλά και  οι εργαζόμενοι, αφού καλούνται πολλές φορές να αντικαταστήσουν την έλλειψη του γιατρού.
     Ιδιαίτερα τραγική είναι η θέση των γονιών βιώνοντας αυτήν την απαράδεκτη αντιμετώπιση των παιδιών τους από το κράτος, που θα έπρεπε να το έχουν αρωγό στο δράμα τους.
     Ερωτάται ο κύριος Υπουργός:
     Τι μέτρα θα πάρει η Κυβέρνηση μέσα στο 2005, ώστε το παραπάνω ίδρυμα να μετεγκατασταθεί σε σύγχρονο κτίριο, με υψηλές προδιαγραφές και να γίνουν όλες οι απαραίτητες προσλήψεις νοσηλευτικού βοηθητικού προσωπικού αλλά και ειδικών επιστημόνων, για την ασφαλή λειτουργία του ιδρύματος.
     Θα ενταχθούν μέσα στο 2005 οι εργαζόμενοι σε αυτά τα ιδρύματα στα βαριά και ανθυγιεινά επαγγέλματα με γενναία αύξηση στους μισθούς, αναγνωρίζοντας έτσι έμπρακτα το έργο τους αλλά και εξασφαλίζοντας την εναλλαγή μετά από κάποιο χρονικό διάστημα, πράγμα απαραίτητο για τέτοιους χώρους.»
     Ο Υφυπουργός, κ. Κωνσταντόπουλος, έχει το λόγο για τρία λεπτά. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρία και κύριοι συνάδελφοι, απευθύνομαι, κυρίως, στο συνάδελφο του Κομμουνιστικού Κόμματος Ελλάδας και θα ήθελα να του πω, επιτέλους στο χώρο της πρόνοιας, στο χώρο των ιδρυμάτων κοινωνικής φροντίδας πρέπει να δούμε και πίσω από τις κουρτίνες τι γίνεται. 
     Υπάρχει, πραγματικά, εκεί το χειρότερο κομμάτι της αναπηρίας στη χώρα μας, άτομα με βαριά νοητική υστέρηση, με πολλαπλές αναπηρίες τα οποία δεν είναι παιδιά πλέον, είναι ενήλικες ουσιαστικά και έχουν εγκαταλειφθεί εκεί. Η χρονολογική τους ηλικία είναι πολύ μεγάλη, ίσως η αναπτυξιακή τους ηλικία βρίσκεται σε χαμηλά επίπεδα, αλλά για να δούμε, κύριε συνάδελφε, με τις διαδικασίες τις οποίες υποστηρίζετε κατά κόρον εδώ μέσα, ποια είναι η κατάσταση. Και θα σας αναφέρω τους διαγωνισμούς του ΑΣΕΠ και τους επιτυχόντες στους διαγωνισμούς το 2003 και το 2004, προκηρύξεις οι οποίες έγιναν πριν από τέσσερα χρόνια, κύριε συνάδελφε. 
     Το 2003 το ΑΣΕΠ επέλεξε δύο ψυχολόγους να πάνε εκεί. Ακόμα τους περιμένουν. Πέρασαν δύο χρόνια και δεν πήγε κανείς. Επελέγησαν το 2003 τέσσερις νοσηλευτές κατηγορίας ΤΕ. Δεν πήγε κανείς. Επελέγησαν πέντε νοσηλευτές ΔΕ κατηγορίας και δεν πήγε κανείς. 
     Το 2004 επελέγη ένας ψυχολόγος ο οποίος δεν πήγε ούτε και οι αναπληρωματικοί. Επελέγησαν τρεις νοσηλευτές κατηγορίας ΤΕ και δεν πήγε κανείς. Επίσης επελέγησαν οκτώ βοηθοί νοσηλευτές και δεν πήγε κανείς. Τους ενοχλεί η μυρωδιά του ιδρύματος, τους ενοχλεί η άσχημη εργασία, τους ενοχλεί ότι δουλεύουν με περιπτώσεις βαριάς νοητικής υστέρησης, βαριάς αναπηρίας. Αυτή είναι η κατάσταση. Ξέρουμε να τους υπερασπιζόμαστε πάντοτε. Τα ονοματάκια τους τα βγάλαμε στις εφημερίδες, τα είπαμε εδώ μέσα; 
Έχουν καταδικάσει έναν ολόκληρο κόσμο εκεί και τους εργαζόμενους να παλεύουν μόνοι τους. Είκοσι τρεις συνολικά επιστήμονες, νοσηλευτές, ψυχολόγοι και βοηθοί νοσηλευτές αρνούνται να φανούν. Ούτε οι αναπληρωματικοί τους πηγαίνουν, ήξεραν όμως να κάνουν αιτήσεις, να ζητούν τις θέσεις. 
	Γι’ αυτό δε θα μιλήσουμε ποτέ, κύριε συνάδελφε; Αυτό το θέμα δε θα το ανοίξουμε ποτέ, ή θα θέλουμε πάντα όλοι να πηγαίνουν σε θέσεις πολυτελείας, σε εφορίες ή οπουδήποτε αλλού όπου οι συνθήκες εργασίας να είναι άριστες; Σ’ αυτό το κομμάτι το οποίο είναι «από την άλλη πλευρά του λόφου», θα το ανοίξουμε ποτέ αυτό το θέμα; Για να δούμε γιατί δεν πηγαίνουν οι επιλεγέντες; Μιλάμε μόνο για υψηλά ποσοστά ανεργίας, αλλά γι’ αυτούς οι οποίοι υποβάλλουν αιτήσεις σε εκατό ιδρύματα σ’ όλη τη χώρα και μετά διαλέγουν και τ’ αφήνουν «ορφανά» αυτά τα ιδρύματα, θα μιλήσουμε ποτέ, ή θα σπεκουλάρουμε μονίμως για το τι συμβαίνει εκεί μέσα; 
	Θέλω ν’ ακούσω την άποψή σας και θα επανέλθω στη δευτερολογία μου.
	ΠΡΟΕΔΡΕΥΩΝ (Σωτήρης Χατζηγάκης): Ο κ. Πατσιλινάκος έχει το λόγο.
	ΙΩΑΝΝΗΣ ΠΑΤΣΙΛΙΝΑΚΟΣ: Έχουμε μία απαράδεκτη κατάσταση, με μεγάλη επιείκεια απαράδεκτη και αν σκεφθούμε ότι υπάρχουν χιλιάδες παιδιά που είναι απ’ έξω απ’ αυτά τα ιδρύματα και δεν έχουν καμία ελπίδα να μπουν, καταλαβαίνετε ότι η κατάσταση είναι τραγική. 
      Εδώ έρχεται ο Υπουργός και μας λέει ότι φταίνε οι εργαζόμενοι οι οποίοι δεν πάνε. Μα είναι σωστά πράγματα αυτά, κύριε Υπουργέ; Αυτοί οι εργαζόμενοι που είναι εκεί αναγκάζονται και παραιτούνται μερικές φορές για να μην πεθάνουν και η πολιτεία τι έχει κάνει; Τίποτα. Δηλαδή, δουλεύει ο άλλος δύο βάρδιες και δεν τα βγάζει πέρα και έχει και την κόντρα των γονιών οι οποίοι βλέπουν ότι δεν υπάρχει καμία φροντίδα για τα παιδιά και ταυτόχρονα τσακώνεται και ο γονιός με το νοσηλευτή. 
	Μ’ αυτές τις τρομακτικές ελλείψεις προσωπικού, δεν μπορεί να γίνει καμία βελτίωση. Μ’ ένα κτίριο που είναι σε άθλια κατάσταση, παλιές σχολές ΟΑΕΔ, δεν μπορεί να γίνει καμία βελτίωση. 
      Πρέπει να σας πω ότι το ΑΣΕΠ το έκανε η προηγούμενη κυβέρνηση όχι για να υπάρχει διαφάνεια στις προσλήψεις, αλλά για να μη γίνονται προσλήψεις και αυτή ήταν η κατεύθυνση. Ρώτησα τους δήμους τι γινόταν. Ζητούσε πέντε χρόνια μία θέση και οι διαδικασίες δεν τον άφηναν να έλθει. 
	Αυτές τις ανεπάρκειες της πολιτείας δεν μπορούμε να τις φορτώνουμε στους εργαζόμενους. Αντίθετα, οι εργαζόμενοι πρέπει να πάρουν κίνητρα, ώστε να μπορούν να δουλέψουν σ’ αυτές τις καταστάσεις, να είναι βαρύ και ανθυγιεινό αυτό το επάγγελμα, να υπάρχει ειδική εκπαίδευση, να μπορούν να έχουν και μία εναλλαγή. Δούλεψε κάποιος πέντε χρόνια σ’ ένα ίδρυμα; Να μπορεί να πάει κάπου αλλού, σε μία καλύτερη θέση. Δε γίνεται διαφορετικά. Οι συνθήκες είναι τραγικές.
      Χτυπάει κάποιο απ’ αυτά τα παιδιά -γιατί έχουμε και ατυχήματα λόγω του ότι έχουμε ελάχιστο προσωπικό- και ταυτόχρονα πρέπει να παρατήσει ο μοναδικός νοσηλευτής του ορόφου τα άλλα παιδιά και να πάει στο νοσοκομείο γιατί δεν υπάρχει ούτε οδηγός, ούτε κάποιος άλλος για να βοηθήσει σ’ αυτήν την κατάσταση. 
	Σ’ αυτήν την απαράδεκτη κατάσταση τα ρίχνετε στους εργαζόμενους; Ειλικρινά σας λέω, εγώ με έκπληξη το άκουσα. Δεν υπάρχει κανένα επιστημονικό πρόγραμμα στήριξης αυτών των παιδιών. Υπάρχει ένας παθολόγος μερικές ώρες το απόγευμα και ένας ψυχίατρος μία φορά στις δεκαπέντε μέρες και μπορούμε να λέμε ότι φταίνε οι εργαζόμενοι γι’ αυτό; 
	Πού είναι η φροντίδα του κράτους; Πού είναι οι επεμβάσεις της πολιτείας; 
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Πατσιλινάκο.
	Ο κ. Υπουργός έχει το λόγο.
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, ή δε θέλετε να καταλάβετε ή κάνετε πως δεν καταλαβαίνετε. Υπάρχουν είκοσι τρεις κενές θέσεις που έχουν προκηρυχθεί, έχουν επιλεγεί και δεν έχουν πάει ούτε οι ίδιοι, ούτε οι αναπληρωματικοί τους. Εσείς μου διασφαλίζετε ότι όταν θα ξαναπροκηρύξουμε άλλες πενήντα θέσεις, άλλες εκατό θέσεις, θα πάει κανείς; 
      Θα τολμήσετε ποτέ να φέρετε μία πρόταση να εξαιρεθούν τα ιδρύματα κοινωνικής προστασίας και κοινωνικής πρόνοιας από τις διαδικασίες ΑΣΕΠ; Δε σας ενοχλεί αυτό, ότι, δηλαδή, υπάρχουν είκοσι τρεις κενές θέσεις εκεί εδώ και τρία χρόνια και δεν πηγαίνουν οι ενδιαφερόμενοι οι οποίοι επελέγησαν;
	Όσον αφορά τις συνθήκες μέσα στο ίδρυμα αυτό, έχουν γίνει και προσομοιωμένες κατοικίες και ξενώνες και προστατευμένα διαμερίσματα, όπου τριάντα παιδιά ουσιαστικά ζουν σε κατάσταση αυτόνομης διαβίωσης.
	Η κατάσταση του κτιρίου δεν είναι καλή, όμως έχει βελτιωθεί και βελτιώνεται καθημερινά. Ήδη στο πρόγραμμα δημοσίων επενδύσεων έχουμε βάλει τα απαραίτητα κονδύλια, ώστε να βελτιωθεί κι άλλο.
     	Έχουν βελτιωθεί και βελτιώνονται καθημερινά και οι χώροι υγιεινής και είμαστε σε συνεχή συνεργασία και με τον Σύλλογο Γονέων και Κηδεμόνων του ιδρύματος για την συνεχή βελτίωση της υπάρχουσας κατάστασης. Το κτίριο είναι με χρησιδάνειο από τον ΟΑΕΔ. Θα το βελτιώσουμε, φυσικά δεν μπορούμε να πούμε ότι μέσα στο 2005 θα το μεταφέρουμε αλλά να είστε σίγουρος ότι καταβάλλουμε κάθε δυνατή προσπάθεια. 
     Αντιπρόεδρο για αυτό το ίδρυμα έχουμε επιλέξει την καλύτερη γιατρό αναπτυξιολόγο της Αττικής από το νοσοκομείο Πεντέλης, η οποία, ουσιαστικά, δίνει τον εαυτό της εκεί μέσα καθημερινά και χωρίς να κοιτάξουμε κομματική ταυτότητα -και στην συγκεκριμένη περίπτωση ειδικά- και όλο το νέο διοικητικό συμβούλιο εργάζεται δίνοντας τον εαυτό του, ουσιαστικά, για την καλύτερη βελτίωση των συνθηκών διαβίωσης των παιδιών. Γιατί τα πιο πολλά παιδιά εκεί μέσα, κύριε συνάδελφε, πάσχουν από ιδρυματισμό, δυστυχώς, γιατί είναι εγκαταλελειμμένα απ’ όλους. Και όταν λέω από όλους το εννοώ. 
     Ευχαριστώ
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ. 
     Η με αριθμό 501/7-12-2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Οικονομίας και Οικονομικών, σχετικά με την επίλυση του ασφαλιστικού προβλήματος των τραπεζών, την επιβάρυνση του Κρατικού Προϋπολογισμού κλπ. διαγράφεται λόγω κωλύματος του ερωτώντος Βουλευτή. 
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στην ημερήσια διάταξη των
  ΕΠΕΡΩΤΗΣΕΩΝ
	Θα συζητηθεί η με υπ’ αριθμόν 25/15/2-11-2004 επερώτηση των Βουλευτών του ΠΑΣΟΚ κυρίων Αθανασίου Τσούρα, Εμμανουήλ Σκουλάκη, Έκτορα Νασιώκα, Αικατερίνης Περλεπέ - Σηφουνάκη, Χρήστου Χαΐδου, Δημητρίου Λιντζέρη, Παρασκευής (Εύης) Χριστοφιλοπούλου, Παναγιώτη Αντωνακόπουλου, Μιλτιάδη Βέρρα, Κωνσταντίνου Γείτονα, Λεωνίδα Γρηγοράκου, Μιχαήλ Καρχιμάκη, Σωκράτη Κοσμίδη, Ελένης Κούρκουλα, Ιωάννη Κουτσούκου, Στυλιανού Ματζαπετάκη, Αθανασίας Μερεντίτη, Αριστείδη Μουσιώνη, Λάμπρου Παπαδήμα, Μιλτιάδη Παπαϊωάννου, Γεωργίου Πασχαλίδη, Αναστασίας (Συλβάνας) Ράπτη, Δημητρίου Ρέππα, Στέφανου Τζουμάκα, Ελπίδας Τσουρή, Εμμανουήλ Φραγκιαδουλάκη, Αναστασίου Χωρέμη, Χρήστου Πρωτόπαππα, προς τον Υπουργό Υγείας και Κοινωνικής Αλληλεγγύης, σχετικά με την πολιτική της Κυβέρνησης στο χώρο της υγείας.
     Πριν δώσω το λόγο στον πρώτο επερωτώντα θέλω να σας ανακοινώσω ότι με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ, κ. Ρέππα, Κοινοβουλευτικός Εκπρόσωπος του ΠΑΣΟΚ για τη συζήτηση της σημερινής επερώτησης ορίζεται ο  Βουλευτής κ. Τσούρας. 
     Επίσης με απόφαση του Προέδρου του Συνασπισμού Ριζοσπαστικής Αριστεράς, κ. Κωνσταντόπουλου, Κοινοβουλευτικός Εκπρόσωπος για τη συζήτηση της σημερινής επερώτησης ορίζεται ο Βουλευτής κ. Λεβέντης. 
     Κυρίες και κύριοι συνάδελφοι, έχω την τιμή να ανακοινώσω προς το Σώμα τα εξής:
     1. Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομίας και Οικονομικών:
     α) «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Ιρλανδίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και ωφέλειας από κεφάλαιο»
     β) «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις»
     2. Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Απασχόλησης και Κοινωνικής Προστασίας «Ρύθμιση ετήσιας Άδειας εργαζομένων και άλλες διατάξεις».
     Πρώτος επερωτών ο κ. Μανώλης Σκουλάκης ο οποίος έχει το λόγο για δεκαπέντε λεπτά. 
     ΜΑΝΩΛΗΣ ΣΚΟΥΛΑΚΗΣ: Κύριε Πρόεδρε, κύριοι Υπουργοί, αγαπητοί συνάδελφοι, από τις πρώτες ημέρες ανάληψης των καθηκόντων της νέας πολιτικής ηγεσίας του Υπουργείου Υγείας σύμφωνα με τη γενικότερη αντιπολιτευτική στάση μας με απόφαση του Προέδρου μας, κ. Γεωργίου Παπανδρέου, αλλά και σεβόμενοι τον ευαίσθητο αυτό χώρο της υγείας, ξεκαθαρίσαμε ότι δεν πρόκειται να ασκήσουμε στείρα αντιπολίτευση προς το Υπουργείο αλλά δομική αντιπολίτευση με δημιουργικές προτάσεις και έλεγχο των δράσεων και αποφάσεων του Υπουργείου για να συμβάλλουμε μ’ αυτόν τον τρόπο  και εμείς στην περαιτέρω ανάπτυξη του υγειονομικού και προνοιακού μας συστήματος και στη βελτίωση των παρεχομένων υπηρεσιών προς τους πολίτες που θα πρέπει να είναι ο τελικός στόχος όλων μας, όλων των πτερύγων της Βουλής.
      Αυτό, όμως, προϋποθέτει κάτι το αυτονόητο, ότι η ηγεσία του Υπουργείου Υγείας θα απεδείκνυε στην πράξη πως θεωρεί ότι το κράτος έχει συνέχεια, πως θα αναγνώριζε ότι υπάρχει ένα δίκτυο υπηρεσιών υγείας και κοινωνικής αλληλεγγύης με πολλά θετικά και ασφαλώς με ελλείψεις, με υστερήσεις και προβλήματα, ένα έργο εν πάση περιπτώσει που έκαναν οι κυβερνήσεις του ΠΑΣΟΚ, το οποίο θα βελτίωνε με μεγαλύτερες χρηματοδοτήσεις του συστήματος και με καλύτερες από τις δικές μας πολιτικές, με καλύτερες αποφάσεις.
      Αντ’ αυτού έκπληκτοι και πολλές φορές -το έχω πει και από αυτό το Βήμα- με θλίψη εδώ και εννέα μήνες παρακολουθούμε τον Υπουργό Υγείας και τους δύο Υφυπουργούς να προσπαθούν να πείσουν τον ελληνικό λαό ότι βρισκόμαστε σαν χώρα στο απόλυτο κενό υπηρεσιών υγείας, ότι δεν λειτουργεί τίποτα σωστά και ότι αυτοί εν πάση περιπτώσει ξεκινούν τώρα από το μηδέν και μέσα από τηλεοπτικούς και ραδιοφωνικούς μονολόγους και συνεντεύξεις στο Υπουργείο να εξαγγέλλουν ότι θα ρυθμίσουν και θα θεσμοθετήσουν τα πάντα απαξιώνοντας καθημερινά το σύστημα του οποίου ανέλαβαν την πολιτική ευθύνη και όφειλαν και οφείλουν να το βελτιώνουν, αλλά και να προστατεύουν καθημερινά. 
      Τώρα πια, εννέα μήνες μετά, είναι ορατή η στασιμότητα, η λίμναση των προβλημάτων σε όλους τους χώρους λόγω της ανακολουθίας, λόγω της ασυνέπειας, της απραξίας και της πλήρους αναντιστοιχίας μεταξύ προεκλογικών εξαγγελιών και μετεκλογικών δεσμεύσεων και πράξεων της ηγεσίας του Υπουργείου Υγείας.
      Κύριοι Υπουργοί, παρά τις δικές σας δεσμεύσεις για ψήφιση σχεδίων νόμων μέχρι τέλος του 2004, δεν βλέπω να έχει γίνει τίποτα από όλα αυτά. Είπατε ότι θα καταργήσετε τα ΠεΣΥΠ. Δεν τα καταργήσατε. Αντίθετα, καταργήσατε και αντικαταστήσατε τους ΠεΣΥΠάρχες. Είπατε ότι θα αλλάξετε το μοντέλο διοίκησης των νοσοκομείων. Εσείς καρατομήσατε τους διοικητές με αδιαφάνεια και χωρίς αξιοκρατικά κριτήρια, με μοναδικό κριτήριο την κομματική ταυτότητα. 
      Θα σας καταθέσω ένα έγγραφο μίας τοπικής οργάνωσης από την Κάλυμνο για να υπάρχει στα Πρακτικά της Βουλής, που σας απειλεί, κύριε Υπουργέ, εάν τολμήσετε να τοποθετήσετε αυτόν για τον οποίο κυκλοφορεί ότι θα τοποθετήσετε. Σας καταγγέλλουν και το έγγραφο έχει συναποδέκτες τον Υπουργό και το Γενικό Γραμματέα του Υπουργείου Αιγαίου, το Γενικό Γραμματέα της Νέας Δημοκρατίας, το Γενικό Γραμματέα του Υπουργείου Υγείας και τους Βουλευτές.
      (Στο σημείο αυτό ο Βουλευτής κ. Σκουλάκης, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είπατε ότι θα φέρετε σχέδιο νόμου για την πρωτοβάθμια περίθαλψη. Δεν βλέπουμε κάτι τέτοιο, ενώ ακούω ότι το Υπουργείο Απασχόλησης σκέπτεται να προσλάβει 700 γιατρούς. Εάν τους προσλάβει θα είναι έτι περαιτέρω εμπόδιο για τη δημιουργία ενιαίας πρωτοβάθμιας φροντίδας υγείας. Δεν πειράζει. Είναι θέμα δικό σας.
      Είπατε ότι θα καθιερώσετε το γιατρό μερικής απασχόλησης στο ΕΣΥ μέχρι τέλους του έτους και δεν βλέπω τίποτα. Είπατε ότι θα φέρετε νομοσχέδιο με το οποίο να καταργείτε τη λίστα των συνταγογραφούμενων φαρμάκων και εσείς προαναγγείλατε το Νοέμβρη ότι θα φέρετε το νομοσχέδιο το Μάρτη και άλλα πολλά που ανακοινώσατε για τα φάρμακα. Δεν ξέρουμε ποιες είναι οι απόψεις των ταμείων και οι απόψεις των συναρμόδιων Υπουργών. Γιατί άραγε; Για να κατευνάσετε τους φαρμακοβιομήχανους, επειδή ήταν ένα από τα πάγια αιτήματά τους;
      Σας λέγω από τώρα –γιατί θα το ξανακουβεντιάσουμε αυτό- ότι αυτό θα είναι η ταφόπετρα των ασφαλιστικών ταμείων, αυτό θα είναι η αιτία που η φαρμακευτική δαπάνη θα εκτιναχθεί στα ύψη. Δεν μπορείτε να ξεριζώσετε από τη συνείδηση όλων των Ελλήνων ότι το ακριβό φάρμακο είναι και αποτελεσματικότερο. Ε, ο προβληματισμός που έβαζε η λίστα αυτό το νόημα είχε. Ήταν λίστα προστασίας πρώτα της δημόσιας υγείας και μετά για οικονομικούς λόγους. 
      Είπατε ότι θα φέρετε σχέδιο νόμου για τις προμήθειες. Μας λέτε ότι θα το φέρετε το 2005, ότι θα πραγματοποιήσετε πέντε χιλιάδες προσλήψεις νοσηλευτικού προσωπικού και τριακόσιες πενήντα προσλήψεις γιατρών εντός του 2004. 
      Δεν έχετε κάνει ούτε μια πρόσληψη εντός του 2004 παρά τις προβλέψεις του προϋπολογισμού ούτε θα κάνετε καμία. Θα καταθέσω –και αυτό για την ιστορία- τις ανακοινώσεις που είχατε κάνει τον Απρίλη και τους πηχυαίους τίτλους που δώσατε εσείς στις εφημερίδες «Νέο αίμα τώρα στα νοσοκομεία» «εννέα χιλιάδες τετρακόσιες εβδομήντα επτά» νέες θέσεις εργασίας» «εννέα χιλιάδες τετρακόσιες εβδομήντα επτά προσλήψεις» «Νέο αίμα στην υγεία». Πείτε μας ποιο είναι το νέο αίμα. Τι κάνατε το 2004 και, ενώ είχατε τη δυνατότητα, αντί να σκιαμαχείτε με το ΑΣΕΠ επί οκτώ μήνες, να έχετε εξασφαλίσει τις εγκρίσεις από το Υπουργείο Οικονομικών για πρόσληψη προσωπικού που προεβλέπετο στον προϋπολογισμό; Τα καταθέτω, κύριε Υπουργέ, για να υπάρχουν για την ιστορία.
      (Στο σημείο αυτό ο Βουλευτής κ. Σκουλάκης,  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας ελέγχουμε, λοιπόν, και σας εγκαλούμε, γιατί δεν προχωρήσατε στην πρόσληψη προσωπικού αξιοποιώντας τη διάταξη των επικουρικών νοσηλευτών, που είχατε δεσμευτεί τον Ιούνιο εδώ στη Βουλή. Υπήρχαν οι προκηρύξεις. Τις παγώσατε.
      Δεύτερον, επιτέλους θα προκηρυχθούν εντός του 2004 οι τρεις χιλιάδες πεντακόσιες θέσεις νοσηλευτικού προσωπικού; Αλλάξατε το νόμο για ΣΚΕΙΟΠΝΙ για δεύτερη φορά. Ούτε ένας γιατρός δεν πρόκειται να προσληφθεί εντός του 2004. Πότε θα λειτουργήσουν, κύριε Υπουργέ, τα υπηρεσιακά συμβούλια; Έχω εδώ τις τέσσερις αντιφατικές σας αποφάσεις. Η μία αίρει την ανάκληση, η άλλη ανακαλεί, η μια ξανά αίρει την ανάκληση. Τέσσερις αντιφατικές αποφάσεις. Και αυτές θα τις καταθέσω στη συνέχεια, κύριε Υπουργέ, για να υπάρχουν στα Πρακτικά, γιατί είναι σημαντικά ντοκουμέντα αυτά.
      Γιατί δεν προχωρήσατε στην ολοκλήρωση της διαδικασίας πρόσληψης προσωπικού στον ΟΚΑΝΑ; Είχαν υποβληθεί οκτώ χιλιάδες αιτήσεις, είχε γίνει η αξιολόγηση, ήταν έτοιμες οι προσλήψεις και τις παγώσατε. Επίσης, γιατί καθυστερήσατε οκτώ μήνες την προκήρυξη που ήταν έτοιμη από το Φλεβάρη του 2004, που αφορούσε την πρόσληψη διακοσίων σαράντα ατόμων στο «δέκα οκτώ άνω» και τη βγάλατε μόνο προχθές. Τι θέλατε; Γιατί καθυστερήσατε τόσο πολύ;
      Και θέλω να σας πω, κύριε Υπουργέ: Ισχύει η δέσμευσή σας ότι θα εξαφανίσετε τις λίστες από τα προγράμματα μεθαδόνης μέχρι τέλους του 2004 στην Αθήνα και στη Θεσσαλονίκη; Ισχύει; Γιατί εγώ δεν βλέπω να έχετε προσθέσει ούτε μια θέση εντός του 2004 στους εννιά μήνες που έχετε την ευθύνη διακυβέρνησης του Υπουργείου. Δεν σας απαλλάσσουν νομίζω από τις ευθύνες σας οι ωραίες δηλώσεις, όπως «Εγώ δεν θα γίνω μπόγιας». Καλή ήταν η δήλωση, αλλά τι κάνετε, για να μη γίνετε μπόγιας; 
      Μήπως η σιωπή σας σε όλα αυτά τα οποία συμβαίνουν συμβάλλει στο να μπει ταφόπετρα γι’ αυτά τα προγράμματα; Δεν μπορείτε να σιωπάτε για αυτά που λέει ο Νομάρχης Θεσσαλονίκης και ο Δήμαρχος Θεσσαλονίκης. Και προσετέθη και ο Δήμαρχος Χορτιάτη, ο οποίος ακούστε, κύριοι συνάδελφοι: Πήρε, λέει, απόφαση το Διοικητικό Συμβούλιο του δήμου να απαιτήσει την απομάκρυνση της μονάδας μεθαδόνης  μέσα από το Νοσοκομείο Παπανικολάου. Αυτό είναι πρωτόγνωρο, πρωτάκουστο! Και σιωπήσατε, κύριε Υπουργέ. Στείλτε το μήνυμα. Έχετε υποχρέωση. Εσείς πρέπει να μπείτε μπροστά και εμείς να σας στηρίξουμε. Να στείλετε μήνυμα ότι είναι υποχρεωμένοι όχι να κάνουν αυτά, να κάνουν τα άλλα. Να πρωτοστατούν στην εξεύρεση λύσεων γι’ αυτά τα προβλήματα. Γιατί τα παιδιά αυτά είναι δικά τους παιδιά. Δεν είναι άλλου Θεού. Και τα προβλήματα δεν είναι του διπλανού δήμου ούτε του διπλανού νομού. Εσείς όμως πρέπει να πρωτοστατήσετε.
      Πότε θα προκηρύξετε τις χίλιες πεντακόσιες που έγιναν χίλιες διακόσιες, που θαρρώ ότι έγιναν επτακόσιες θέσεις για τα προγράμματα «ΨΥΧΑΡΓΩΣ;». Εμείς σας βοηθήσαμε. Ψηφίσαμε τη διάταξη για σύντμηση των διαδικασιών πρόσληψης των ψυχιατρικών νοσοκομείων, για να προχωρήσει το «ΨΥΧΑΡΓΩΣ», για το οποίο δεν είμαστε ευχαριστημένοι. Σας το λέω. Εμείς μας καταγγέλλατε, μας κάνατε ερωτήσεις, φωνάζατε ότι θα κάνατε, θα κάνατε. Τι κάνατε εννέα μήνες; Ούτε μια προκήρυξη δεν έχετε κάνει για νέα προγράμματα. Μα εννέα μήνες είναι πολύτιμοι. 
      Εμείς, κύριε Υπουργέ, δώσαμε μάχη στη Λέρο, για να κερδίσουμε αυτήν την ιστορία της αποασυλοποίησης εκεί και ήρθε το ΨΥΧΑΡΓΟΣ στη συνέχεια. Εσείς στους εννέα μήνες τι κάνετε;
      Να σας πω; Δυσκολεύεστε να πάρετε τις πιστώσεις. Εμείς, όμως, και μάχη δώσαμε και πιστώσεις βρήκαμε και εξασφαλίσαμε τότε τα προγράμματα.
      Γιατί, κύριε Υπουργέ, δεν πήρατε δημόσια θέση στην απόφαση του Πρωτοδικείου της Αθήνας που αποφάσισε την έξωση πέντε ψυχασθενών, από ένα διαμέρισμα στην Κυψέλη, ενταγμένων στην κοινωνία, οι οποίοι  δούλευαν; Έπρεπε να πάρετε θέση. Να βγείτε δημόσια, να συγκρουστείτε, να σας στηρίξουμε και εμείς. Και πέρασε απαρατήρητη αυτή η απόφαση. Και υπάρχει δικαστικό προηγούμενο.
      Πρέπει να κάνετε προσπάθειες και στα ψυχιατρικά και στα ναρκωτικά με αυτές τις καταστάσεις. Πρέπει να αντιδράσετε εσείς, να αντιδράσει σύσσωμος ο πολιτικός κόσμος. Και να σας πω κάτι; Ο Πρωθυπουργός πρέπει να πάρει θέση. Τα στελέχη σας στη Βόρεια Ελλάδα, τα πιο επώνυμα, δημιούργησαν τα προβλήματα. Και οφείλει να πάρει θέση. Δεν είναι δυνατόν να συνεχιστεί αυτή η κατάσταση.
      Άφησα τελευταίο, κύριε Υπουργέ, το μεγάλο θέμα των νοσοκομείων. 
      Από την πρώτη στιγμή που αναλάβατε, αφήνατε αιχμές, υπονοούμενα. Προσπαθήσατε να τα βαφτίσετε «χώρους διαπλοκής» πρόσφατα, στο πολιτικό συμβούλιο του κόμματός σας. Αντιδράσαμε όπως μπορούσαμε τότε. Το πήρατε πίσω, αλλά δεν αντέξατε στον πειρασμό μία ημέρα πριν αρχίσει το πρόγραμμα των εφημεριών, το νέο πρόγραμμα που εμείς είπαμε μακάρι να πετύχει. 
      Μακάρι να μας είχατε συμβουλευτεί για να σας πούμε την άποψή μας. Μακάρι να είχατε συζητήσει με τους γιατρούς, με τους νοσηλευτές, με το προσωπικό, με το ΕΚΑΒ. Θα πήγαινε καλύτερα. Δεν αντέξατε, όμως, τον πειρασμό. Ίσως σας χτύπησε το σύνδρομο του Υπουργείου Εθνικής Οικονομίας, της απογραφής και την παραμονή έναρξης του νέου συστήματος δώσατε μία συνέντευξη στην εφημερίδα «TO ΒΗΜΑ», την οποία θα καταθέσω. Είπατε ότι σας απειλούν και εσάς τα πιράνχας. Καλό θα ήταν να μας λέγατε να σας βοηθήσουμε και εμείς να τα κατασπαράξουμε αυτά τα πιράνχας. Ποια είναι αυτά τα πιράνχας;
      Δεύτερον, για να δικαιολογήσετε ότι τα κυκλώματα καταληστεύουν τα νοσοκομεία, είπατε ένα ψέμα. Πείτε μου ότι ήταν λάθος. Σήμερα πρέπει να το ξεκαθαρίσετε. Ο «ΕΥΑΓΓΕΛΙΣΜΟΣ» έχει ημερήσια ζημία τριακόσιες χιλιάδες (300.000) ευρώ.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Απόλυτα ακριβές! Λυπούμαι που ήσασταν και Υπουργός.
      ΕΜΜΑΝΟΥΗΛ ΣΚΟΥΛΑΚΗΣ: Έχουμε κάνει Αίτηση Κατάθεσης Εγγράφων. 
      Μα, όταν ο προϋπολογισμός του «ΕΥΑΓΓΕΛΙΣΜΟΥ», κύριε Υπουργέ, είναι εκατόν πενήντα εκατομμύρια (150.000.000) ευρώ, ο συνολικός, όταν από αυτά, τα μισά περίπου είναι μισθοδοσία και τα άλλα μισά είναι περίπου έσοδα από τα ταμεία που πιθανόν να εισπράττονται -και μάλλον δεν εισπράττονται γι’ αυτό και τα ρυθμίζετε- πώς είναι δυνατόν να μπαίνουν τριακόσιες χιλιάδες (300.000) ευρώ ζημιά την ημέρα, δηλαδή τριάντα έξι δισεκατομμύρια (36.000.000.000) ζημιά το χρόνο; 
      Κύριε Υπουργέ, εσείς κάνατε αυτήν τη συνέντευξη για να έχετε άλλοθι αν τυχόν και αποτύχει το σύστημα, να τα χρεώσετε όλα αυτά στα πιράνχας και τα κυκλώματα που σας πολεμούν. Ήρθε η ώρα της αλήθειας. Στην Επιτροπή Οικονομικών χθες ήρθε η διάταξη για τα νοσοκομεία. Οι Υπουργοί Οικονομικών σεβάστηκαν το χώρο των νοσοκομείων πολύ περισσότερο από εσάς. Εσείς λέγατε για νοσοκομεία «Καλκούτα» -είδα κάτι δηλώσεις του Υφυπουργού σας προχθές- νοσοκομεία «Βολβάις» -έτσι τα λέγατε- την ίδια ώρα που λέγατε ότι είναι ταυτόχρονα και αξιόμαχα να αντιμετωπίσουν το σύστημα των εφημεριών, στα οποία δεν προσθέσατε ούτε ένα άτομο προσωπικό, ούτε μία υποδομή. Όπως σας τα παραδώσαμε. Και λέτε, είναι αξιόμαχα, αλλά τα κατηγορείτε ταυτόχρονα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ήρθε η ώρα -και τελειώνω, κύριε Πρόεδρε- της αλήθειας για τα νοσοκομεία και για τα χρέη. Δεν είμαστε ευχαριστημένοι εμείς που δεν είχαμε τη δυνατότητα να ανεβάσουμε το νοσήλιο στα πραγματικά του μεγέθη.
      Θα καταθέσω εδώ στοιχεία ποιο είναι το πραγματικό μέγεθος του  νοσηλίου στην Ελλάδα. Είναι πέντε φορές περίπου παραπάνω. Εμείς το κρατήσαμε χαμηλό και κλειστό γιατί θέλαμε να μην επιβαρύνουμε τα ταμεία, τα οποία θα κατέρρεαν, δεν θέλαμε να επιβαρύνουμε τους ασφαλισμένους και τους συνταξιούχους. Και προτιμήσαμε αυτή τη λύση. Δεν είναι η καλύτερη. 
      Βεβαίως, το νοσοκομείο δεν έχει τη δυνατότητα όταν κάνει την προμήθεια να διαπραγματευτεί με τους προμηθευτές.
Βεβαίως αυτό το σύστημα δημιουργεί συνθήκες, που μπορεί να υπάρξουν υπερτιμολογήσεις, υπερκοστολογήσεις. Μπορεί να υπάρχουν και κυκλώματα –βεβαίως υπάρχουν- αλλά δεν μπορούμε την αδυναμία τους να τη βαφτίσουμε διαπλοκή. Για όνομα του Θεού!
      Θα έρθει στην Ολομέλεια το σχέδιο νόμου και θα τοποθετηθείτε και εσείς. Οι Υπουργοί, πάντως, Οικονομικών σεβάστηκαν περισσότερο το χώρο από ότι εσείς κατά διαστήματα. Λέει ο κ. Δούκας ότι δεν είναι επιτρεπτό και σοβαρό για ένα κράτος να χρωστά σε ανθρώπους με τους οποίους συναλλάσσεται για τρία χρόνια.
      Επιφυλάσσομαι στη δευτερολογία μου, κύριε Πρόεδρε, να συμπληρώσω τα υπόλοιπα.
      Ευχαριστώ, κύριε Πρόεδρε.
      (Στο σημείο αυτό ο Βουλευτής κ. Εμμανουήλ Σκουλάκης                          καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκουλάκη.
      Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, εννέα μήνες είναι ικανός χρόνος για να δώσει μια κυβέρνηση δείγματα γραφής για το ποια πολιτική θα εφαρμόσει και στην υγεία. Τα δείγματα που έδωσε η Κυβέρνηση της Νέας Δημοκρατίας, είναι αρνητικά. 
      Κάνατε πράξη με διαφορετικό τρόπο, κύριε Υπουργέ, την προσπάθεια απαξίωσης του ΕΣΥ και υποβάθμισης του δημόσιου χαρακτήρα του. Την πολιτική της άρνησης που είχατε στο παρελθόν -δεν ψηφίσατε και δεν στηρίξατε ούτε τον ιδρυτικό νόμο δημιουργίας του Εθνικού Συστήματος Υγείας- την πολιτική της κατσαρίδας, την πολιτική της κατασυκοφάντησης, τώρα τη διαδέχεται η πολιτική μιας απραξίας, μιας λίμνασης και βεβαίως μιας χρεοκοπίας του συστήματος.
      Βασικός παράγοντας είναι η υποχρηματοδότηση, στην οποία αναφέρθηκε λεπτομερώς ο κ. Σκουλάκης. Ποτέ δεν είχαμε τόσο χαμηλό προϋπολογισμό, τόσο μικρή αύξηση. Καμία νέα θέση δεν έχει προκηρυχθεί από τις κατανομές του 2004 και θεωρώ ότι δεν συγκρίνεται αυτό με κανένα από τα προηγούμενα χρόνια –ίσως με ελάχιστα από τα προηγούμενα χρόνια. Καμία κρίση γιατρού ή άλλου προσωπικού δεν προχώρησε όλο αυτό το διάστημα, ενώ ήταν σε προκήρυξη. Κανένα νέο κρεβάτι δεν προστέθηκε ούτε στο «Αττικό», ούτε στο «Θριάσειο», ούτε στο «Παπαγεωργίου», ούτε στο «Πανεπιστημιακό της Λάρισας». Κανένα νέο κρεβάτι μονάδας εντατικής θεραπείας δεν λειτούργησε.
      Εγώ θυμάμαι πάρα πολύ καλά την κριτική που έκανε η Νέα Δημοκρατία για το εάν θα υλοποιήσουμε τα εκατό κρεβάτια που βάζαμε σαν στόχο κάθε χρόνο και καλύπταμε το 60% του στόχου, φθάναμε δηλαδή σε πενήντα έως εξήντα νέα κρεβάτια μονάδας εντατικής παρακολούθησης κάθε χρόνο. 
      Δεν έγινε αποασυλοποίηση ούτε σε ένα ψυχικά ασθενή. 
      Αλλά εγώ θα ήθελα να σταθώ σε δύο, τρία άλλα σημεία, επειδή το κύριο θέμα το ανέπτυξε λεπτομερώς ο κ. Σκουλάκης.
      Στη δημόσια υγεία, κύριε Υπουργέ, το Κεντρικό Εργαστήριο Δημόσιας Υγείας δεν ξεκίνησε ακόμη. Τα Περιφερειακά Εργαστήρια Δημόσιας Υγείας που ξεκίνησαν, υπολειτουργούν. Φυσικά δεν ξεκίνησε κανένα καινούριο αυτούς τους εννέα μήνες. Τα Περιφερειακά Συμβούλια Δημόσιας Υγείας δεν λειτούργησαν, δεν συγκροτήθηκαν, ή όπου είχαν συγκροτηθεί δεν συνεδρίασαν. Και όλα αυτά, ενώ η δημόσια υγεία είναι ο μεγάλος μας στόχος.
      Κύριε Υπουργέ, θα σας διαβάσω κάτι από την έκθεση προόδου εφαρμογής της Επιτροπής Παρακολούθησης που έγινε την περασμένη εβδομάδα στο Υπουργείο για το Γ΄ Κοινοτικό Πλαίσιο Στήριξης  και το μέτρο 1-4 ανάπτυξης της δημόσιας υγείας. 
      Παρόλο που είχαν ενταχθεί πάρα πολλά έργα, δεν προχώρησαν καθόλου αυτούς τους εννέα μήνες και παραμένουν οι δείκτες εκροών, οι οποίοι εξακολουθούν να είναι μηδενικοί και δεν έχει ξεκινήσει η υλοποίηση του μέτρου ακόμα και τώρα.
      Με την ευκαιρία της έκθεσης που έχω στα χέρια μου, θα πω δύο πράγματα ακόμα. Το ένα είναι ότι σχεδόν ήταν αυτός ένας χαμένος χρόνος για το Γ΄ ΚΠΣ. Εδώ είχαμε μιλήσει πολλές φορές για τις δυσκολίες του τομέα ψυχικής υγείας, αλλά τώρα είναι γενικότερο το πρόβλημα. 
      Ορίσατε ένα ειδικό γραμματέα, αλλά φαίνεται ότι ξεκόψατε όλες τις διευθύνσεις και δεν μπορείτε να παρακολουθήσετε πώς θα προχωρήσει το πρόγραμμα. Βλέπω ότι φτάσατε στην απορρόφηση του 19%, σχεδόν από αδράνεια, παρόλο που υπήρχαν προϋποθέσεις πολύ σημαντικότερες, αφού υπήρχαν ενταγμένα πάρα πολλά έργα.
      Αλλά αυτό που δεν καταλαβαίνουμε, και φυσικά μειώνει το 19% και πέφτει περίπου στο 17%, είναι ότι προχωρήσατε σε κατάργηση και απένταξη του μέτρου 1-3 και έτσι ουσιαστικά αυτούς τους πόρους τους πληρώσατε από εθνικούς πόρους. Μιλάω για την απορρόφηση που είχαμε για να αγοραστεί ο νέος στόλος του ΕΚΑΒ.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τολμάτε και το λέτε αυτό;
      ΕΚΤΟΡΑΣ ΝΑΣΙΩΚΑΣ: Ότι το απεντάξατε;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν ξέρετε γιατί απεντάχθηκε;
      ΕΚΤΟΡΑΣ ΝΑΣΙΩΚΑΣ: Εσείς το απεντάξατε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εμείς το απεντάξαμε;
      ΕΚΤΟΡΑΣ ΝΑΣΙΩΚΑΣ: Και φυσικά εσείς το απεντάξατε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ε, θα τα ακούσετε τότε.
      ΕΚΤOΡΑΣ ΝΑΣΙΩΚΑΣ: Και φυσικά, θα τα ακούσουμε, αν έχετε να πείτε κάτι.
      Έχετε δραματική μείωση του προγράμματος δημοσίων επενδύσεων, αλλά και αυτό που είναι εγκεκριμένο, είναι ανύπαρκτο. Φυτοζωούν τα νέα νοσοκομεία της Ζακύνθου, του Αγρινίου, της Καβάλας. Μένουν πίσω των Τρικάλων. Καθυστερεί ακόμα και του Βόλου. Κατασυκοφαντήσατε τα απογευματινά ιατρεία ενώ ιδιωτικοποιείτε το σύστημα. Ετοιμάζεστε να δώσετε ιδιωτικά ιατρεία σε όλους τους νοσοκομειακούς γιατρούς με απρόβλεπτες συνέπειες και για το σύστημα και για την ισορροπία μεταξύ ιδιωτικού και δημοσίου τομέα. Επί των ημερών σας πήρε τραγική διάσταση κάτι παράνομο: οι πανεπιστημιακοί γιατροί και οι διευθυντές του ΕΣΥ στην Αθήνα και στην Θεσσαλονίκη χειρουργούν με πρόγραμμα φανερά, κάθε μέρα στα ιδιωτικά κέντρα.
      Είναι πολλά αυτά που δεν κάνετε κυρίως για την πρόληψη. Κατά την άποψή μου, είχαμε ένα χρόνο χαμένο για το σύστημα που δύσκολα αναπληρώνεται. Υπάρχει ανάγκη για έργα, και όχι για λόγια. Πρέπει να αλλάξετε πολιτική, να χρηματοδοτήσετε το σύστημα, να ισχυροποιήσετε το δημόσιο χαρακτήρα του και να το αναπτύξετε. Να ισχυροποιήσετε το ισχυρό κράτος.
      Κύριε Υπουργέ, παρά τις δικές σας καλές προθέσεις, δεν περιμένουμε φιλολαϊκά αποτελέσματα από την πολιτική της Νέας Δημοκρατίας. 
      ΠΡΟΕΔΡΕΥΩΝ (Σωτήρης Χατζηγάκης): Η κ. Αικατερίνη Περλεπέ Σηφουνάκη, έχει το λόγο.
      ΑΙΚΑΤΕΡΙΝΗ ΠΕΡΛΕΠΕ ΣΗΦΟΥΝΑΚΗ: Κύριε Πρόεδρε, η κατάθεση της επερώτησης συνέπεσε χρονικά με την κατάθεση στη Βουλή του σχεδίου νόμου με τον τίτλο «Πολυκλινική Ολυμπιακού Χωριού». Από το περιεχόμενό του και από την συζήτηση που διεξήχθη στη Βουλή φωτίστηκαν πολλά από τα ερωτήματα που θέτουμε στην επερώτηση όσον αφορά στην πολιτική του Υπουργείου Υγείας, την φιλοσοφία της και τους στόχους της. Γίνεται σαφές γιατί είναι αυτή η στάση της Κυβέρνησης απέναντι στα προβλήματα της υγείας, γιατί η τελμάτωση των ζητημάτων. Γιατί αυτή η αδράνεια, γιατί αυτή η αθέτηση των προεκλογικών δεσμεύσεων για άμεση αντιμετώπισή τους, γιατί η αυξανόμενη και συνεχόμενη φιλολογία περί απαξιωμένου συστήματος υγείας και προβληματικής λειτουργίας του σε όλα τα επίπεδα.
      Η απάντηση που προκύπτει αβίαστα, είναι ότι η Κυβέρνηση θέλει να προχωρήσει σε μία γενικότερη αλλαγή της ουσίας της δημόσιας υγείας προς την κατεύθυνση της ενίσχυσης της παρουσίας του ιδιωτικού στοιχείου σε αυτόν τον καίριο τομέα, γεγονός που θα σημάνει την πλήρη ανατροπή της λογικής του κοινωνικού κράτους. Γνωρίζει πολύ καλά η πολιτική ηγεσία ότι το κοινωνικό κράτος είναι βαθιά ριζωμένο στη συνείδηση των πολιτών. Άρα θα έπρεπε να υπάρξει μία περίοδος συκοφάντησής του σε όλα τα επίπεδα. Γνωρίζει ότι πρέπει να αποκτήσει στρατηγικές θέσεις μέσα στο σύστημα αλλά και διαπραγματευτικά ατού για την επίτευξη του εγχειρήματος.
      Είναι ενδεικτικές οι κινήσεις που έγιναν προς αυτήν την κατεύθυνση. Δεν έχουν καμία σχέση με την ουσιαστική αντιμετώπιση των ζητημάτων. Έγινε η αλλαγή των προσώπων στις διοικήσεις των ΠεΣΥΠ και των νοσοκομείων με τρόπο πολιτικά και ηθικά απαράδεκτο. Ακινητοποιήθηκαν τα υπηρεσιακά συμβούλια μετά από τέσσερις αλληλοσυζητούμενες αποφάσεις του Υπουργού Υγείας. Άλλαξε και ξανά άλλαξε μέσα σε τρεις μήνες ο νόμος για τα συμβούλια κρίσης και επιλογής των ιατρών, με αποτέλεσμα να περιμένουν οι γιατροί να κριθούν από πέρυσι το φθινόπωρο. Τουλάχιστον μέχρι το καλοκαίρι του 2005 δεν θα έχουν πάει στις θέσεις τους. Οι προσλήψεις έγιναν με το σταγονόμετρο.
      Βεβαίως για τα μεγαλεπήβολα σχέδια περί άμεσης κατάθεσης νόμου για την πρωτοβάθμια, ούτε λόγος. Εκτός και αν η ανώνυμη εταιρία για την Πολυκλινική του Ολυμπιακού Χωριού αποτελεί τον προπομπό για παρόμοιες αλλαγές σε όλο το φάσμα της πρωτοβάθμιας φροντίδας υγείας, αφού όμως, πρώτα διαφημιστεί και πλασαριστεί όλο αυτό το ανώνυμο εταιρικό σχήμα.
      Όσον αφορά, ένα-ένα τα σχέδια νόμων που είχατε δεσμευτεί ότι θα ψηφιστούν αμέσως μετά την εκλογή σας, εγείρονται συγκεκριμένα ερωτήματα. Είχατε δηλώσει ότι θα καταργήσετε τα ΠεΣΥΠ και ότι θα αλλάξετε το μοντέλο διοίκησης στα νοσοκομεία, αντί να φέρετε ένα ολοκληρωμένο σχέδιο, οι παρεμβάσεις σας εστιάστηκαν στα κεφάλαια περί λοιπών διατάξεων σε άλλα νομοσχέδια, απλώς για την αλλαγή προσώπων στις διοικήσεις.
     Για το ζήτημα των προμηθειών και το χτύπημα της φαυλότητας που επαναλαμβάνετε συνεχώς, δεν έχετε φέρει καμία πρόταση. Ποια είναι η θέση σας για τη διακηρυγμένη διάθεση να καταργήσετε τη λίστα; Ακόμη δεν έχουμε δει τίποτα. Πότε θα διακανονιστούν οι υποχρεώσεις των νοσοκομείων προς τρίτους; Ποιο είναι το ακριβές ποσό των χρεών των νοσοκομείων, πώς προκύπτει και πώς, αν τελικά ρυθμιστεί, θα νομοθετήσετε όπως υποχρεωθήκατε, για να μην ξανασυσσωρευτούν απαιτήσεις και άρα δυνατότητες εκβιασμών εκ μέρους των εταιρειών; 
     Κύριε Πρόεδρε, θα κάνω χρήση και της δευτερολογίας μου. 
     Τι θα γίνει με τις προσλήψεις των πέντε χιλιάδων σε θέσεις ιατρικού, παραϊατρικού και νοσηλευτικού προσωπικού; Ακόμη δεν έχει γίνει τίποτε με τις χίλιες διακόσιες θέσεις για τα προγράμματα του «ΨYΧΑΡΓΩΣ».
     Μέχρι στιγμής, κύριε Υπουργέ, δεν έχει γίνει τίποτα από τα μεγαλεπίβολα σχέδιά σας. Αλλά ακόμα και στα ζητήματα που δεν χρειάζονταν ρυθμίσεις κοινοβουλευτικές, δεν προχωρήσατε στην επίλυση. Δεν προχωρήσατε για παράδειγμα, στην ολοκλήρωση της διαδικασίας πρόσληψης των ογδόντα ατόμων για τον ΟΚΑΝΑ από προκήρυξη του 2003. 
     Επειδή είμαι λειτουργός της δημόσιας υγείας πάρα πολλά χρόνια, δεν ανέχομαι να γίνεται η υγεία αντικείμενο κομματικής καιροσκοπίας και εντυπωσιασμού, μόνον και μόνο για αποκόμιση εφήμερων ωφελημάτων, αλλά κατά συνέπεια χρόνιων στρεβλώσεων για το Εθνικό Σύστημα Υγείας. 
     Κύριε Υπουργέ, οι υποδομές που αναπτύχθηκαν στη χώρα τουλάχιστον στην τελευταία δεκαετία στον τομέα της δημόσιας υγείας, αποτελούν μια στέρεα παρακαταθήκη, που δίνει τη δυνατότητα σε όσους πιστεύουν στο κοινωνικό κράτος να διασφαλίσουν άριστες συνθήκες υγειονομικής προστασίας στους πολίτες, όχι μόνο για τη σημερινή γενιά, αλλά και για την επόμενη και τη μεθεπόμενη. 
     Εμείς ακόμα πολεμάμε να στηθεί αυτό το σύστημα. Πολεμούσαμε όταν ήμασταν κυβέρνηση, θα αγωνιστούμε και σαν Αντιπολίτευση γι αυτό το οικοδόμημα. Είμαστε διατεθειμένοι να συμβάλλουμε σε όποιες διορθωτικές αλλαγές και ενισχύσεις χρειαστούν, με μία όμως προϋπόθεση. Τη διατήρηση του δημόσιου και δωρεάν χαρακτήρα της υγείας. Κάθε απαξίωση, κάθε προσπάθεια διαβολής και απόκλισης από αυτό τον προσανατολισμό, θα μας βρει σθεναρά απέναντι.
     Ευχαριστώ πολύ.
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κυρία Περλεπέ.
     Κυρίες και κύριοι συνάδελφοι, έχω την τιμή να σας αναφέρω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτιρίου της Βουλής είκοσι εννέα μαθητές και μαθήτριες και δύο καθηγητές από το 1ο Τεχνικό Επαγγελματικό Εκπαιδευτήριο των Άνω Λιοσίων.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει ο κ. Χάιδος.
     ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
     Κύριε Υπουργέ, κύριοι συνάδελφοι, ο σεβασμός των θεσμών και των ρόλων των καθενός, επιτάσσει σε εσάς να κυβερνήσετε αντιμετωπίζοντας τα προβλήματα, να εκπληρώσετε τις υποσχέσεις, να υλοποιήσετε το πρόγραμμά σας και σε μας δίνει το δικαίωμα και δημιουργεί την υποχρέωση να ασκούμε αυστηρή αλλά εποικοδομητική κριτική στις πράξεις ή τις παραλείψεις σας, καταθέτοντας ταυτόχρονα και τις προτάσεις μας. Η προάσπιση της αξιοπιστίας της πολιτικής και του κύρους των πολιτικών, απαιτεί από όλους μας συμπεριφορές και έργα ανάλογα με τα λόγια και τις διακηρύξεις.
     Με λύπη, όμως, διαπιστώνουμε σχεδόν δέκα μήνες μετά τις εκλογές, όπως ανέφεραν και οι προηγούμενοι ομιλητές, τα προβλήματα στον ευαίσθητο χώρο της υγείας να λιμνάζουν, να συσσωρεύονται και να διογκώνονται, χωρίς να αντιμετωπίζονται, να μην δρομολογείται η υλοποίηση καμίας από τις δεσμεύσεις που περιλαμβάνονται στο πρόγραμμά σας. Αντ’ αυτού βλέπουμε να συνεχίζετε, σαν να μην καταλάβατε ότι είστε Κυβέρνηση, μέσα από τηλεοπτικούς και ραδιοφωνικούς μονολόγους, να λέτε μεγάλα λόγια, να δίνετε νέες υποσχέσεις, για να κατακεραυνώνετε την αντιπολίτευση για όλα, ακόμα και για τα δικά σας λάθη και τις δικές σας παραλείψεις. Ταυτόχρονα προβάλετε μεγαλοποιώντας τα όποια προβλήματα και τις αδυναμίες του ΕΣΥ, αποκρύπτοντας τις όποιες μεγάλες και σύγχρονες υποδομές που έγιναν, αποσιωπώντας την τεράστια προσφορά τους στην κοινωνία και μηδενίζοντας τη μεγάλη πρόοδο που πέτυχε η πατρίδα μας στον τομέα των δημόσιων υπηρεσιών υγείας τα τελευταία χρόνια.
     Όμως, αυτό είναι άδικο τόσο για το ίδιο το σύστημα όσο και για τους εργαζόμενους σε αυτό, που τις περισσότερες φορές και στη συντριπτική τους πλειοψηφία δίνουν και την ψυχή τους για τους ασθενείς. 
     Σύντομα και αποσπασματικά θα υπενθυμίσω τα διακόσια κέντρα υγείας, τα σαράντα νέα νοσοκομεία, τα έξι περιφερειακά πανεπιστημιακά νοσοκομεία και θα αναφέρω το 8% του κρατικού προϋπολογισμού που αποδίδεται πλέον στις δημόσιες υπηρεσίες υγείας. 
     Ιδιαίτερη μνεία θα κάνω στη 14η θέση που κατέταξε η Παγκόσμια Οργάνωση Υγείας το ΕΣΥ της πατρίδας μας, μεταξύ εκατόν ενενήντα οκτώ χωρών που περιλαμβάνονται στην αξιολόγηση.
     Δεν ισχυρίζομαι ότι δεν έγιναν λάθη και ότι δεν υπάρχουν προβλήματα στο χώρο της υγείας, αλλά μπορούν αυτά να ακυρώσουν την πρόοδο που έγινε ως σήμερα; Επιτρέπεται αυτά να μας οδηγήσουν στην οπισθοδρόμηση; Ασφαλώς όχι. 
     Γιατί, λοιπόν, κύριε Υπουργέ, δεν στηρίζεστε σε αυτές τις υποδομές, για να βελτιώσετε τις δημόσιες υπηρεσίες υγείας και παρουσιάζετε αυτήν την απαξία; Επί εννέα μήνες φέρατε μόνο δύο επιμέρους αποσπασματικά νομοσχέδια στη Βουλή. Δείχνετε αυτήν την ανακολουθία μεταξύ λόγων και έργων και αντιμετωπίζετε τα θέματα με προχειρότητα. Αλλάξατε μετά από τρεις μήνες άρθρο νομοσχεδίου για τα ΣΚΕΙΟΠΝΙ που εσείς ψηφίσατε και ακολουθείτε την τακτική της αναβλητικότητας τόσο για την αντιμετώπιση των προβλημάτων όσο και για την υλοποίηση του προγράμματός σας. Φαίνεται –και πολλοί σας κατηγορούν- ότι κινείστε χωρίς σχέδιο, χωρίς πυξίδα, χωρίς στρατηγική. Όμως, κατά τη γνώμη μου, αυτό είναι οφθαλμαπάτη, γιατί υπάρχει ένας συγκεκριμένος στόχος, αυτός της εφαρμογής νεοφιλελεύθερων πολιτικών στο χώρο της υγείας, με στροφή προς την ιδιωτικοποίησή τους. Όλα αυτά είναι μέρος μιας μεθοδευμένης και συστηματικής προσπάθειας απαξίωσης των δημόσιων υπηρεσιών υγείας. 
     Ήδη μέσω της ΑΕΜΥ που συστήσατε με το νόμο για την Πολυκλινική του Ολυμπιακού Χωριού ανοίξατε την κερκόπορτα της ιδιωτικοποίησης, αφού στις αρμοδιότητες αυτής της πρωτότυπης ανώνυμης εταιρείας περιλαμβάνεται γενικά η διαχείριση μονάδων υγείας και όχι μόνον η Πολυκλινική. Απαξιώνεται, λοιπόν, το ΕΣΥ με διαρροές στα Μέσα Μαζικής Ενημέρωσης, με δηλώσεις, με παραλείψεις, αλλά και με πράξεις. 
     Αναφέρεστε συχνά στα χρέη των νοσοκομείων, αλλά αποσιωπάτε το χαμηλό κλειστό νοσήλιο, τα χρέη των ταμείων προς αυτά και την περίθαλψη ανασφάλιστων απόρων συνανθρώπων μας. Χαρακτηρίζονται, όπως γράφεται στις εφημερίδες, σε συσκέψεις κυβερνητικών στελεχών οι δημόσιες υπηρεσίες υγείας ως χώροι διαπλοκής. 
     Μιλάτε διαρκώς για τις μεγάλες ελλείψεις κυρίως σε νοσηλευτικό προσωπικό, αλλά για τόσους μήνες δεν κάνετε τίποτα γι’ αυτές τις επείγουσες ανάγκες. Καθυστερεί η ολοκλήρωση της κατασκευής και η παράδοση νέων νοσοκομείων, όπως αυτό των Τρικάλων, για τα οποία, ενώ προεκλογικά μας καταγγέλλατε και δεσμευόσασταν για επίσπευση της παράδοσής τους, τώρα δέχεστε νέες παρατάσεις από τις εταιρείες κατασκευής τους. Καθυστερούν σε πολλές περιπτώσεις οι προμήθειες σε αναλώσιμο υλικό, αλλά και στον απαιτούμενο ιατρικομηχανολογικό εξοπλισμό για τη λειτουργία των νέων μονάδων, των νέων κλινικών και των νέων νοσοκομείων. Επί ένα σχεδόν χρόνο δεν λειτουργούν τα υπηρεσιακά συμβούλια, τα πειθαρχικά συμβούλια και τα ΣΚΕΙΟΠΝΙ και δεν έγινε καμία πρόσληψη νέου προσωπικού. Υπάρχουν Επιμελητές Β΄ του ΕΣΥ που επανακρίνονται και κινδυνεύουν να μείνουν εκτός νοσοκομείων για μήνες, ακόμη και αν επανεπιλεγούν. 
     Υποσχεθήκατε προεκλογικά αξιοκρατία και διαφάνεια, αλλά προσλάβατε τους νέους διοικητές χωρίς δημόσια ανοικτή προκήρυξη, χωρίς συγκεκριμένα απαραίτητα αυξημένα προσόντα, με κύριο κριτήριο της κεντροδεξιές πεποιθήσεις τους, όπως εσείς δηλώσατε. Επιλέξατε τους υπεύθυνους για τις θέσεις ευθύνης στις δημόσιες υπηρεσίες χωρίς απαιτούμενα ελάχιστα προσόντα, χωρίς πλαίσιο κριτηρίων. Διορίζει ο Υπουργός, για να τακτοποιήσετε τα δικά σας παιδιά. 
     Οι πολίτες που πίστεψαν στις εξαγγελίες σας ακόμη περιμένουν την κατάργηση των ΠεΣΥΠ, την αλλαγή των μοντέλων διοίκησης των νοσοκομείων, τη θεσμοθέτηση συστήματος νέας πρωτοβάθμιας φροντίδας υγείας, την αναμόρφωση του συστήματος προμηθειών στα νοσοκομεία, την πρόσληψη πέντε χιλιάδων γιατρών και νοσηλευτών, αλλά προς το παρόν δεν φαίνεται τίποτα στον ορίζοντα. 
     Οι γιατροί που πίστεψαν στις υποσχέσεις σας για τις αυξήσεις των μισθών και για δυνατότητα αλλαγής εργασιακών σχέσεων εάν το επιθυμούν, ήδη άρχισαν να απογοητεύονται. Για τα περισσότερα απ’ αυτά που εξαγγείλατε και προανέφερα χρειάζονται πόροι. Όμως, στον προϋπολογισμό του επομένου έτους μειώνονται τα κονδύλια για την υγεία και το πρόγραμμα δημοσίων επενδύσεων γενικότερα περιορίζεται, ενώ από το φετινό προϋπολογισμό χάθηκαν εγγεγραμμένα κονδύλια, αφού δεν έγιναν οι νέες προσλήψεις προσωπικού που προβλέπονταν. 
     Ισχυρίζεστε, κύριε Υπουργέ, ότι είναι νωρίς ακόμη και ότι εν καιρώ θα αρχίσετε να υλοποιείτε το πρόγραμμά σας.
      Σας θυμίζω ότι προεκλογικά δεσμευόσασταν ότι είστε έτοιμοι και θα ξεκινήσετε το έργο σας την επόμενη μέρα. Αλλά δεν ήταν νωρίς για να αυξήσετε κατά 50% τις τιμές των φαρμάκων, ενώ επίκειται και άλλη αύξησή τους, παρά τις όψιμες διαβεβαιώσεις κάποιων για μείωση, για να καταργήσετε τη λίστα φαρμάκων. Έτσι θα μειώσετε τα χρέη των νοσοκομείων και θα περιορίσετε τα ελλείμματα των ταμείων; Ενισχύοντας τους φαρμακοβιομήχανους και τους φαρμακεμπόρους;
      Κύριε Υπουργέ, αυτή η κατάσταση δημιουργεί στο χώρο της υγείας ένα τέλμα, μια σύγχυση, μια ανησυχία, μια αναστάτωση και έτσι υποβαθμίζονται οι παρεχόμενες υπηρεσίες στις δημόσιες μονάδες υγείας. Υπό αυτές τις συνθήκες οι παρατυπίες αυξάνονται και η δράση των επιτηδείων και των κυκλωμάτων διευκολύνεται. Θα σας αναφέρω τη χθεσινή δημόσια καταγγελία του Προέδρου Ελευθεροεπαγγελματιών Γιατρών Αττικής και μέλους του Διοικητικού Συμβουλίου του Ιατρικού Συλλόγου Αθηνών για γιατρούς του ΕΣΥ, που χειρουργούν παράνομα σε ιδιωτικές κλινικές.
      Όμως, για να μην είμαι άδικος, μέσα σε αυτήν την επιδείνωση της κατάστασης των δημόσιων υπηρεσιών υγείας, υπάρχει και μια θετική εξέλιξη. Τους τελευταίους εννιά μήνες, σύμφωνα με τα μέσα μαζικής ενημέρωσης, δεν παρουσιάστηκε γάτα στα χειρουργεία και στις ψωμιέρες των εστιατορίων των νοσοκομείων. Ίσως γιατί τώρα δεν υπάρχει άνθρωπος να την οδηγήσει εκεί ή να προβάλει την παρουσία της στα μέσα μαζικής ενημέρωσης, αφού εμείς δεν προτιθέμεθα να παρασυρθούμε στην καλλιέργεια κλίματος για τέτοιες ενέργειες, ούτε και να εκμεταλλευθούμε πολιτικά τέτοια φαινόμενα, γιατί σεβόμαστε και πονάμε το ΕΣΥ.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χάιδο.
      Ο κ. Λιντζέρης έχει το λόγο.
      ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, θα χρησιμοποιήσω και το χρόνο της δευτερολογίας μου.
      ΠΡΟΕΔΡΕΥΩΝ (Σωτήρης Χατζηγάκης): Να σας δώσω τότε οκτώ λεπτά κατευθείαν.
      Ορίστε, έχετε το λόγο.
      ΔΗΜΗΤΡΙΟΣ ΛΙΝΤΖΕΡΗΣ: Πρώτα απ’ όλα να χαιρετίσω την παρουσία σύσσωμης της ηγεσίας του Υπουργείου Υγείας, που αποτελείται από τρεις εκλεκτούς φίλους και συναδέλφους γιατρούς, και να πω ότι αυτή ακριβώς η παρουσία, που δεν φαίνεται και σε όλα τα άλλα Υπουργεία, αναδεικνύει το δικό τους κοινοβουλευτικό ήθος.
      Κύριε Υπουργέ, δεν ξέρω αν θεωρείτε ότι βιαζόμαστε να σας κρίνουμε ή αν στην απάντησή σας θα ακολουθήσετε τη γνωστή κυβερνητική τακτική να μην απαντάτε επί της ουσίας, αλλά να λέτε ότι για όλα τα κακά φταίει το ΠΑΣΟΚ. Ελπίζω να μην είστε κοινότοπος, χρησιμοποιώντας και εσείς αυτήν τη μόνιμη επωδό.
      Γιατί εννιά μήνες στη θέση του Υπουργού είναι αρκετοί για να κρίνουμε προθέσεις, δραστηριότητες και κατευθύνσεις στο νευραλγικό αυτόν τομέα. Άλλωστε, εμείς κριθήκαμε στις τελευταίες εκλογές. Τώρα είναι η σειρά σας να κρίνεστε. Και γνωρίζετε εξίσου καλά με μένα, καθότι γιατροί, κύριοι συνάδελφοι, ότι η υγεία δεν περιμένει, όπως η ζωή και ο θάνατος δεν επηρεάζονται από προθέσεις, αλλά από αποτελέσματα. Γι’ αυτό είμαστε υποχρεωμένοι να σας εγκαλέσουμε για τη μέχρι τώρα θητεία σας, να κρίνουμε τη συνέπεια μεταξύ λόγων και έργων, να διαπιστώσουμε τι έγιναν οι πολλές και μεγάλες υποσχέσεις, τι άλλαξε επιτέλους αυτό το εννιάμηνο στην υγεία και την περίθαλψη, όπως την εισέπραξε ο ελληνικός λαός στην καθημερινότητά του.
      Γιατί εσείς, αλλά και ο Πρωθυπουργός λέγατε επί λέξει ότι τα μέτρα για την υγεία θα τεθούν σε εφαρμογή από την πρώτη μέρα της ανάθεσης της λαϊκής εντολής. Αντ’ αυτού, βιώνουμε στασιμότητα, τέλμα και απραξία. Και επειδή επιδιώκω ο λόγος μου να είναι τεκμηριωμένος, να δούμε τι κάνατε σε νομοθετικό πεδίο και τι κάνατε στο πεδίο της διοίκησης.
      Ας ασχοληθούμε πρώτα με τις νομοθετικές πρωτοβουλίες. Ποια είναι τα άμεσα μέτρα που λάβατε; Μέχρι τώρα έχετε καταθέσει δύο νομοσχέδια. Στο πρώτο νομοθετήσατε κάτι ομολογουμένως πολύ επείγον, τη δημιουργία Ένωσης Νοσηλευτών Ελλάδας. Μπράβο. Συγχρόνως, με μια μονοκονδυλιά απολύσατε όλα τα μονομελή όργανα διοίκησης και στη συνέχεια ορίσατε τους διοικητές τους δικούς σας. Και πάλι καλώς κάνατε.
      Στη συνέχεια ρυθμίσατε με νόμο τη λειτουργία της Πολυκλινικής που λειτουργούσε στο Ολυμπιακό Χωριό κατά τη διάρκεια των Ολυμπιακών Αγώνων. Και εδώ πραγματικά να πω «μπράβο», γιατί μακάρι να το έκαναν και οι άλλοι Υπουργοί, που ασχολούνται με την μεταολυμπιακή χρήση των ολυμπιακών έργων, που δυστυχώς τα περισσότερα αραχνιάζουν και ερημώνουν. Υλοποιήσατε, δηλαδή, κάτι που σας κληροδοτήσαμε.
      Και συγχρόνως πράξατε και κάτι ομολογουμένως πολύ κοινότοπο: επανανομοθετήσατε το νομοθετημένο ήδη Συνήγορο της Υγείας. «Ώδινεν όρος και έτεκε μυν», κύριε Πρόεδρε.
      Δεν ξέρω αν αυτά τα μέτρα εννοούσε ο Πρωθυπουργός, αλλά γνωρίζετε βεβαίως ότι η δημόσια υγεία όχι μόνο δεν βελτιώνεται με τέτοια μέτρα, αλλά αντίθετα αν δεν συνοδεύεται από ουσιαστικές παρεμβάσεις επιδεινώνεται. Γιατί το ΕΣΥ είναι ζωντανός οργανισμός που χρήζει διαρκών και θετικών παρεμβάσεων. 
      Βεβαίως, ούτε τα προβλήματα της πρωτοβάθμιας περίθαλψης λύθηκαν –δεν θα μπορούσαν βεβαίως να λυθούν σ’ αυτόn το μικρό χρόνο- αλλά ούτε καν έχουν δρομολογηθεί. Ούτε τα φακελάκια καταργήθηκαν και βεβαίως ούτε τείνουν να καταργηθούν, ούτε καμία πρόσληψη προσωπικού έχει γίνει, ούτε πόρους για την περαιτέρω χρηματοδότηση του συστήματος έχετε εξασφαλίσει. Τις ελλείψεις τις γνωρίζετε. Δύο χιλιάδες οκτακόσιοι γιατροί λείπουν από όλο το σύστημα σε όλη τη χώρα και εικοσιπέντε χιλιάδες περίπου νοσηλευτές, το 40% των οργανικών προβλεπομένων θέσεων. 
      Αυτό που λέω αποδεικνύεται και από τον Προϋπολογισμό του Υπουργείου Υγείας του 2005 -κάτι που θα συζητήσουμε σε μερικές μέρες- με τις μηδαμινές αυξήσεις, που σαφώς είναι χαμηλότερες από τον ετήσιο ιατρικό πληθωρισμό. Ούτε βεβαίως αυξήσατε έστω και κατά ένα τον αριθμό των λειτουργούντων κρεβατιών στο Αττικό Νοσοκομείο ή αλλού.
      Να σας θυμίσω απλώς ότι, όταν στις αρχές του χρόνου ο τότε Πρωθυπουργός ανακοίνωνε τη μερική λειτουργία του, εσείς με περισσή αυταρέσκεια και χρηστομάθεια δηλώνατε ότι δεν συμβιβάζεστε με τη μετριότητα και ότι η Νέα Δημοκρατία θα αναπτύξει πλήρως όλες τις κλίνες. Πού είναι; Ακόμα αναμένονται. Αν αυτό δεν είναι αποκάλυψη της απόστασης μεταξύ λόγων και έργων, αν δεν είναι παράδειγμα αντίφασης και αυτοαναίρεσης, τότε τι είναι; Πολλώ δε μάλλον όταν ο ίδιος ο Πρωθυπουργός της χώρας δεσμεύτηκε για την πλήρωση των κενών εργασιακών θέσεων του νοσηλευτικού προσωπικού. Πότε θα γίνουν όλα αυτά; Από ποιους πόρους; Με τους ελλιπείς πόρους του προϋπολογισμού, που θα συζητήσουμε σε μερικές μέρες; 
      Θα αναφερθώ πιο συγκεκριμένα στα τελευταία μέτρα σας, που υποτίθεται ότι θα λύσει το πρόβλημα των ράντζων. Η περιβόητη τομή δεν είναι τίποτε άλλο παρά μια επιστροφή στο 1990-1993. Και τότε η Κυβέρνηση της Νέας Δημοκρατίας είχε δοκιμάσει ένα αντίστοιχο σύστημα εφημεριών και βέβαια απέτυχε και καταργήθηκε. 
      Εγώ δεν θα κάνω τίποτε άλλο, παρά να αναφέρω τη θέση της ΕΙΝΑΠ, η οποία θεωρεί μάλιστα ότι αυτή η ρύθμιση δημιουργεί κινδύνους για τη δημόσια υγεία. Κύριε Υπουργέ, ο Πρόεδρος της ΕΙΝΑΠ δεν είναι δικός μας, δικός σας είναι. Δεν σας κάνει αντιπολίτευση, τα αυτονόητα λέει ο άνθρωπος. Τον κώδωνα του κινδύνου σας κρούει. 
      Και οποία σύμπτωση; Η ΕΙΝΑΠ έχει αναγγείλει απεργία για σήμερα και θα την επαναλάβει στις 17 του τρέχοντος μηνός. Και το κάνει αυτό γιατί γνωρίζει ότι στα μικρά νοσοκομεία μπορούν να κινδυνέψουν ασθενείς, κυρίως από την ανυπαρξία υποδομών και τις μεγάλες ελλείψεις προσωπικού. Και να προβλέψω κάτι; Ίσως στην αρχή περιοριστεί λίγο το κακό. Μόλις όμως ηρεμήσουν οι ανάγκες της επικαιρότητας θα γυρίσουμε στα ίδια ή και χειρότερα. 
      Κλείνοντας, κύριε Υπουργέ, θέλω να πω ότι είστε ομολογουμένως από τα ικανότερα στελέχη της κυβερνώσας παράταξης. Φαντάζομαι ότι βρίσκεστε σε δύσκολη θέση, προσπαθώντας εκ των ενόντων χωρίς πόρους να βελτιώσετε τα πράγματα. 
      Λυπάμαι, δεν θα πετύχετε τίποτα. Κανένα σύστημα εφημερίας δεν μπορεί να πετύχει, αν δεν προσλάβετε το αναγκαίο προσωπικό, αν δεν αναβαθμίσετε τη λειτουργία των μικρών νοσοκομείων, αν δεν δρομολογήσετε την επίλυση του προβλήματος της πρωτοβάθμιας περίθαλψης. Η βελτίωση του συστήματος προϋποθέτει πίστη στο δημόσιο χαρακτήρα του. Απαιτεί δουλειά ουσίας σε βάθος χρόνου. Δεν αντιμετωπίζεται με επικοινωνιακού τύπου φωτοβολίδες, όσο και αν είστε ειδικός σε αυτές.
      Ευχαριστώ.
      ΠΡΟΕΔΡΕΥΩΝ ( Σωτήρης Χατζηγάκης): Ο Υπουργός κ. Κακλαμάνης έχει το λόγο.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, κατ’ αρχήν θέλω να ευχαριστήσω τους εικοσιοκτώ συναδέλφους του ΠΑΣΟΚ που, μετά από εννέα μήνες και αφού είχα κάνει δημόσια έκκληση να μας κάνουν μια επερώτηση, έκαναν επιτέλους επερώτηση.
      Βέβαια, εγώ περίμενα ότι θα ρωτούσατε άλλα πράγματα, τα οποία είτε γνωρίζετε και δεν θέλετε να τα ρωτήσετε είτε δεν γνωρίζετε, οπότε είναι ακόμα χειρότερο.
     Γι’ αυτό στο τέλος -γιατί πέντε λεπτά μου χρειάζονται για να απαντήσω στην επερώτησή σας- θα σας πω τι θα περιμένω να με ρωτήσετε σε μια επόμενη επερώτηση.
	Και μια κι έκλεισε έτσι ο κ. Λιντζέρης να ξεκινήσω από το επίκαιρο. Δεν περίμενα ότι θα ρίχνατε τόσο κλάμα γιατί, από ό,τι φαίνεται, πετυχαίνει η προσπάθεια  κατάργησης του αίσχους του ράντζου.
      ΕΚΤΟΡΑΣ ΝΑΣΙΩΚΑΣ: Πού το είδατε…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αντίθετα, περίμενα ότι σήμερα θα λέγατε ένα «μπράβο». Και βεβαίως δεν συζητώ για τις ανακρίβειες που ακούστηκαν για το αν είχε προηγηθεί διάλογος με τους γιατρούς. Τρεις φορές έγινε συνάντηση. Δύο φορές με την ΠΟΕΔΗΝ. Υιοθετήσαμε το 80% των προτάσεών τους και βελτιώθηκε ουσιαστικά. 
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Όσο για την απεργία της ΕΙΝΑΠ που επικαλέστηκε ο κ. Λιντζέρης, κατά σύμπτωση και οι τρεις μονοήμερες είναι ημέρες Παρασκευή και η συμμετοχή στις δύο προηγούμενες ήταν μονοψήφιος αριθμός, γιατί αυτήν την προσπάθεια τη στηρίζει η μεγάλη πλειοψηφία των νοσοκομειακών γιατρών και η μεγάλη πλειοψηφία του νοσηλευτικού και παραϊατρικού προσωπικού. Τώρα αν εσείς είστε με τους λίγους που είναι η αιτία της παραοικονομίας, του φακελακίου …
 	ΔΗΜΗΤΡΙΟΣ ΛΙΝΤΖΕΡΗΣ: Λέτε να είμαστε;
	ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): …και της διαφθοράς μέσα στα νοσοκομεία, με γεια σας και με χαρά σας!
      Και δεν μπαίνω εγώ στη συζήτηση, ως παλιός.…
	ΕΚΤΟΡΑΣ ΝΑΣΙΩΚΑΣ: Μα, τι είναι αυτά που λέτε, κύριε Υπουργέ;
	ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Παρακαλώ! Σας άκουσα σιωπηρός. Θα τα ακούσετε όλα σήμερα.
	Δεν μπαίνω εγώ βεβαίως ως παλιός συνδικαλιστής στον πειρασμό να ρωτήσω δημόσια το Δ.Σ. της ΕΙΝΑΠ αν είναι νόμιμη η απεργία τους, και με τι ποσοστό συμμετοχής την προηγούμενη Παρασκευή επί χιλιάδων νοσοκομειακών γιατρών πήραν την απόφαση. Εγώ ως παλιός νοσοκομειακός γιατρός, ως παλιός πανεπιστημιακός και συνδικαλιστής τη σέβομαι, παρότι γνωρίζετε πάρα πολύ καλά ότι ούτε στοιχειωδώς δεν κρατήθηκαν οι τύποι της νομιμότητας για την απεργία.
      Και έχω και μπροστά μου ένα άρθρο του πολύ καλού συναδέλφου και στη Βουλή και στην Ιατρική, του κ. Γρηγοράκου, που δημοσίευσε το «ΠΑΡΟΝ» της προηγούμενης Κυριακής. Δεν το περίμενα αυτό. Γιατί θα το διαβάζετε και θα λέτε πώς το γράψατε. Ειδικότερα εσείς που είστε τόσο έμπειρος, γιατί ήσασταν γνήσιος νοσοκομειακός γιατρός. Το μέλλον θα δείξει ποιος από τους δυο μας έχει δίκιο. Εγώ, παρότι θα μπορούσα σήμερα να σας πω πολλά για την προσπάθεια που έχει ξεκινήσει, θα τηρήσω τη δέσμευσή μου ότι θα περιμένω τον πρώτο μήνα να βγουν τα πρώτα ενδεικτικά αλλά ουσιαστικά συμπεράσματα. Να δούμε αν χρειάζεται διορθωτική κίνηση μετά το τρίμηνο και ύστερα θα δούμε πώς θα πάει. Είναι κάτι παραπάνω από αισιόδοξα τα μηνύματα. Αρκεί να σας πω ότι μετά από τρία ολόκληρα χρόνια, χθες το «Λαϊκό» δεν είχε ούτε ένα ράντζο. Και μετά από δυόμισι ολόκληρα χρόνια ο «Ευαγγελισμός» κλείνει από μέσο όρο εκατόν εξήντα πέντε ράντζα στα δεκαεννέα, τα οποία την επομένη μέρα, με εσωτερικό διακανονισμό φεύγουν και αυτά. Λέω μόνον αυτά τα δύο στοιχεία. Και αντί να χαμογελάτε, ήρθατε εδώ και μεμψιμοιρείτε για την προσπάθεια.
	ΕΚΤΟΡΑΣ ΝΑΣΙΩΚΑΣ: Ίσα-ίσα.
	ΕΜΜΑΝΟΥΗΛ ΣΚΟΥΛΑΚΗΣ: Ποιος μεμψιμοιρεί;
	ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Προχωρούμε τώρα. Δεν ξέρω αν πρέπει να απαντήσω στο πρώτο ερώτημα, περί της διαπλοκής που είπε ο Πρωθυπουργός στο πολιτικό συμβούλιο. Γιατί ενώ ξεκίνησε ο κύριος εισηγητής σας κατακεραυνώνοντας τα όσα ειπώθηκαν στο πολιτικό συμβούλιο, στο τέλος έκλεισε παραδεχόμενος ότι υπάρχει διαπλοκή στο χώρο της υγείας. Επομένως, δεν χρειάζεται. Εκτός αν κάποιος από εσάς θέλει να πείσει, είτε τη Βουλή, είτε τον ελληνικό λαό ότι δεν υπάρχει διαπλοκή στο χώρο της υγείας, σε όλα τα επίπεδα μάλιστα -για να μην τρελαθούμε!. 
      Πάω λοιπόν, τώρα στο δεύτερο ερώτημα, για τα ΣΚΕΙΟΠΝΙ. Ήμουν σαφής στην απάντηση που σας έδωσα όταν συζητήθηκε το νομοσχέδιο. Θέλετε να το ξανακούσετε. Διότι μας ενδιέφερε και υιοθετήσαμε την πρόταση των νοσοκομειακών γιατρών. Εδώ δεν τους επικαλείστε. Τους επικαλεστήκατε στην απεργία. Και είπατε ότι δεν προσελήφθη ούτε ένας γιατρός. Γιατί εκτίθεσθε, κύριοι συνάδελφοι; Από τις 12-3-2004 μέχρι σήμερα που σας μιλώ έχουν διοριστεί σε επίπεδο Επιμελητών Α΄ και Β’ τριακόσιοι ενενήντα οκτώ γιατροί.
    Αυτό έγινε είτε διότι υλοποιήσαμε κρίσεις που είχαν τελειώσει επί των ημερών σας…
    ΕΜΜΑΝΟΥΗΛ ΣΚΟΥΛΑΚΗΣ: Αυτό δεν το λέτε. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν το λέω; 
    Είτε γιατί προχωρήσαμε άλλες σε επίπεδο Επιμελητών Α΄ και Β΄. 
    ΕΜΜΑΝΟΥΗΛ ΣΚΟΥΛΑΚΗΣ: Τους μπλοκάρατε όλους. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κάνετε λάθος, κύριε Σκουλάκη. 
    Ακόμα και σε επίπεδο Διευθυντών όπου είχαμε χαρτί από νοσοκομεία ότι ήταν επείγουσα η πλήρωση θέσεως Διευθυντού, με τα παλιά Συμβούλια Κρίσεως προχωρήσαμε στην κρίση και στο διορισμό. 
    Μια και είπε ο κ. Νασιώκας για το ΕΚΑΒ –και δεν περίμενα, κύριε Νασιώκα, ότι θα το λέγατε, μα τω Θεώ, «με βγάλατε έξω από τα ρούχα μου». Κατ’ αρχήν για το ΕΚΑΒ να σας πω το εξής: Τριακόσιες μόνιμες οργανικές θέσεις, άλλες τετρακόσιες των οποίων γίνεται τώρα η διανομή, εκατόν ένα επικουρικοί γιατροί –θα μου πείτε ότι ήταν για τις ανάγκες των Ολυμπιακών Αγώνων, ναι, αλλά είναι με σύμβαση ενός χρόνου- και άλλα εκατόν είκοσι άτομα, των οποίων ήταν μόνο δίμηνη η σύμβαση. Μέσα σε αυτούς τους μήνες πήραμε στο ΕΚΑΒ τόσα άτομα, όσα δεν είχατε πάρει στα τέσσερα χρόνια. 
    ΕΜΜΑΝΟΥΗΛ ΣΚΟΥΛΑΚΗΣ:  Αυτές, προκηρύξεις του Υπουργείου Υγείας δεν ήταν; 
    ΕΚΤΟΡΑΣ ΝΑΣΙΩΚΑΣ: Αυτές ήταν δικές μας προκηρύξεις!
    ΠΡΟΕΔΡΕΥΩΝ (Γεώργιος Σούρλας): Παρακαλώ μη διακόπτετε. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Επαναλαμβάνω, όσα δεν πήρατε στα τέσσερα χρόνια! Οι τετρακόσιες θέσεις ήταν δικές σας προκηρύξεις; Και τολμάτε και μιλάτε για απένταξη; 
    Συγγνώμη, κύριε Νασιώκα. Ήσασταν δυόμισι χρόνια εκεί. Δεν ξέρετε ότι δεν απεντάσσει το κράτος-μέλος; Δεν ξέρετε ότι απεντάσσει η Ευρωπαϊκή Ένωση, όταν το κράτος-μέλος συλληφθεί να κλέπτει οπώρας; Γιατί απεντάχθηκαν τα ασθενοφόρα του ΕΚΑΒ; Διότι οι συμβάσεις που είχατε υπογράψει, ήταν με υπέρβαση 42% και όταν ήρθε ο έλεγχος της Κομισιόν, μας απένταξε το έργο. 
    Γι’ αυτό χρειάστηκε η Κυβέρνηση να δώσει έξτρα 60.000.000 ευρώ για την ολυμπιακή προετοιμασία. Διότι τα είχατε πει με τα λόγια, αλλά δεν υπήρχε ούτε ένα ευρώ στον προϋπολογισμό, για να μπορέσουμε να πάρουμε και τα ασθενοφόρα του ΕΚΑΒ και τις κινητές μονάδες και όλα τα υπόλοιπα όσων νοσοκομείων προλάβαμε να τελειώσουμε. 
    Δεν το ξέρατε αυτό; Για ποιο προϋπολογισμό του 2004 μιλάτε, όταν –υποτίθεται εκ λάθους του κ. Χριστοδουλάκη- οι εφημερίες των γιατρών και οι υπερωρίες του προσωπικού είχαν υπολογιστεί επί του περσινού μισθολογίου και έλειπαν 54.000.000 ευρώ; Το ξέρετε ότι σήμερα κιόλας υπέγραψα για να πληρώσω τις εφημερίες των γιατρών στο νοσοκομείο «Άγιος Ανδρέας» της Πάτρας του Οκτωβρίου και Νοεμβρίου 2003 που τις χρωστάγατε; 
    Τολμάτε να λέτε για χρηματοδότηση; Πενήντα πέντε εκατομμύρια ευρώ: Πενήντα ένα εκατομμύρια ευρώ στα νοσοκομεία και τέσσερα εκατομμύρια ευρώ στα ιδρύματα ευθύνης του κ. Κωνσταντόπουλου, έξτρα, που υποτίθεται –επαναλαμβάνω- ότι εκ λάθους δεν τα είχατε υπολογίσει. 
    ΕΚΤΟΡΑΣ ΝΑΣΙΩΚΑΣ: Παρά το 8% που ήταν η αύξηση πέρυσι. Φαντασθείτε με την αύξηση του 6%!
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν ήταν 8% και το ξέρετε. 
    Αυτή, λοιπόν, είναι η απάντηση και για το ΕΚΑΒ και για το αν και πώς πληρώνουμε. 
    Πάμε λίγο παρακάτω στα Υπηρεσιακά Συμβούλια. Κύριοι συνάδελφοι, μόνο οι προαγωγές είναι σε «πάγωμα». Όλα τα υπόλοιπα λειτουργούν, τα παλιά Υπηρεσιακά Συμβούλια για όλα τα προηγούμενα. 
     ΕΜΜΑΝΟΥΗΛ ΣΚΟΥΛΑΚΗΣ: Άλλα λένε οι εγκύκλιοί σας. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αφήστε τις εγκυκλίους. Δεν έχετε δει την τελευταία. 
     ΕΜΜΑΝΟΥΗΛ ΣΚΟΥΛΑΚΗΣ:  Τέσσερις εγκυκλίους έχω. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτή τη στιγμή ξέρετε πάρα πολύ καλά -γιατί έχετε ενημερωθεί από τους συνδικαλιστές του χώρου σας- ποια ήταν η αιτία. Η αιτία ήταν να βγει διευκρινιστική εγκύκλιος για το ποια είναι η έδρα, εάν είναι η έδρα του ΠεΣΥΠ ή η έδρα του νοσοκομείου ανά νομό με βάση το νόμο του κ. Παυλόπουλου για τα νέα Υπηρεσιακά Συμβούλια. 
    ΕΜΜΑΝΟΥΗΛ ΣΚΟΥΛΑΚΗΣ: Τι ημερομηνία έχει η τελευταία εγκύκλιος που έχετε; 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ήδη οι εκλογές γίνονται παντού. Για να καταλάβετε ότι δεν ακολουθούν τις κραυγές αγωνίας σας οι εργαζόμενοι στα νοσοκομεία, σας λέω το εξής. Εγώ να υιοθετήσω ό,τι δεν διορίστηκε ούτε ένας. Πείτε μου τότε πώς βγαίνουν αυτά τα αποτελέσματα στις εκλογές των Υπηρεσιακών Συμβουλίων, όπου η συνδικαλιστική σας παράταξη -που ανήκει ιδεολογικά στο χώρο του ΠΑΣΟΚ- στα περισσότερα νοσοκομεία δεν εκλέγει ούτε έναν από τους δύο! Ή μήπως δεν το γνωρίζετε; Ρωτήστε τους συνδικαλιστές να σας ενημερώσουν. 
    ΕΚΤΟΡΑΣ ΝΑΣΙΩΚΑΣ: Διορίσατε πολλούς και αλλάξατε το συσχετισμό; Δεν έχετε προκηρύξει ούτε μία θέση. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν ξέρω, πάρτε μία απόφαση! Ή δεν έχουμε διορίσει κανέναν, που σημαίνει ότι οι παλαιοί εμπιστεύονται την Κυβέρνηση, ή διορίσαμε πολλούς, άρα δεν ισχύει το ότι δεν διορίσαμε κανένα! Αποφασίστε τι από τα δύο είναι η γραμμή του κόμματός σας, πείτε τη για να σας απαντήσουμε. Δεν  μπορούμε να απαντάμε σε γρίφους! 
      Και πάμε τώρα στο «ΨΥΧΑΡΓΩΣ». Οι θέσεις που είχατε, κύριε Σκουλάκη, ήταν χίλιες.
      ΕΜΜΑΝΟΥΗΛ ΣΚΟΥΛΑΚΗΣ: Είχατε πει χίλιες πεντακόσιες. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ήταν χίλιες. Μέσα στο πακέτο των τεσσερισήμισι χιλιάδων ήταν χίλιες. Και πράγματι σας λέω ευθέως ότι είναι εφτακόσιες δεκατέσσερις, αντί για χίλιες, συν εκατόν εξήντα τέσσερις παλιές που βρήκαμε και τις οποίες δεν είχατε καν προκηρύξει. Γιατί; Γιατί δεν σας είχε βάλει ο κ. Χριστοδουλάκης τα λεφτά. Και πιο σωστά, η κυβέρνησή σας, για να μην τον αδικώ τον άνθρωπο, να μην κάνω και ονομαστικές αναφορές. Άλλωστε μου είναι και πολύ συμπαθής.
      ΕΜΜΑΝΟΥΗΛ ΣΚΟΥΛΑΚΗΣ: Πήρατε την έγκριση;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Την έγκριση την πήραμε για οκτακόσιες δεκατέσσερις αυτήν την εβδομάδα.
      Να πάω τώρα και στους επικουρικούς, που είναι παρακάτω. Κύριε Σκουλάκη, τολμάτε και ρωτάτε;
      ΕΜΜΑΝΟΥΗΛ ΣΚΟΥΛΑΚΗΣ: Δεν το είχατε πει στη Βουλή;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Το είπα, γιατί πράγματι μου άρεσε πολύ η ιδέα. Δεν ξέρετε πώς πληρώνονται οι επικουρικοί γιατροί; Οι επικουρικοί γιατροί και οι επικουρικές νοσηλεύτριες -γιατί εσείς για νοσηλευτικό προσωπικό ρωτάτε εδώ- πληρώνονται από τον προϋπολογισμό του νοσοκομείου. Είχατε βάλει έστω και ένα ευρώ στον προϋπολογισμό του 2004 στα νοσοκομεία για πρόσληψη επικουρικού προσωπικού; Βρείτε μου, λοιπόν, σε ποιο κωδικό, σε ποια γραμμή του προϋπολογισμού του 2004 είχατε βάλει έστω και ένα ευρώ, για να πάρουμε επικουρικό προσωπικό, που συμφώνησα πράγματι εκείνη την ημέρα μαζί σας, αλλά δεν το ήξερα αυτό.
      ΕΜΜΑΝΟΥΗΛ ΣΚΟΥΛΑΚΗΣ: Δεν λέει η διάταξη αυτό.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Σας λέω πως πληρώνονται και το ξέρετε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Λέει για έγκριση του Γενικού Λογιστηρίου.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Σας λέω πώς πληρώνονται. Και αντ’ αυτού, για να μη μείνουν οι επείγουσες ανάγκες κενές, πήραμε και αυτήν την έγκριση για χίλιες θέσεις οκταμηνιτών για το 2005 -από Ιανουάριο, Φεβρουάριο, θα ξεκινήσουν να τοποθετούνται- με τη νέα διάταξη που ψηφίσαμε για σύντμηση του χρόνου του ΑΣΕΠ. 
      Και είναι σαφής η θέση μου εμένα, κύριε Σκουλάκη. Σας είπα και στην επιτροπή ότι εγώ έχω πει ότι αυτό το Σύνταγμα θα το πληρώσουμε σε ορισμένες διατάξεις του ακριβά και είπα ότι άποψή μου είναι ότι στο νοσηλευτικό προσωπικό δεν επετρέπετο να υπάρχει κανείς περιορισμός από το Σύνταγμα. Δυστυχώς υπάρχει και πήγαμε στην ενδιάμεση λύση. Δεν μασάω εγώ τα λόγια μου. 
      Και ήδη έχει γίνει η κατανομή των τριών χιλιάδων τετρακοσίων θέσεων πλέον, επειδή οι διακόσιες που πήραμε από την ψυχική υγεία, πήγαν εκεί και όχι οι τρεις χιλιάδες διακόσιες. Και θα προκηρυχθούν, μόλις πάρει ΦΕΚ ο νόμος, με τη νέα διαδικασία, όπως και οι οκτακόσιες σαράντα που είναι για την ψυχική υγεία και θα είναι με τη διάταξη που και εσείς ψηφίσατε, της διαδικασίας των ΟΤΑ. Λοιπόν, τι κάθεστε και μου λέτε; Αντί να επερωτάτε τους εαυτούς σας, επερωτάτε εμάς; Αν είναι είκοσι πέντε χιλιάδες τα κενά του νοσηλευτικού προσωπικού, επί των ημερών μας δημιουργήθηκαν; Επερωτάτε την Κυβέρνηση της Νέας Δημοκρατίας γιατί σε οκτώ μήνες δεν προσλάβαμε είκοσι πέντε χιλιάδες άτομα; 
      ΕΜΜΑΝΟΥΗΛ ΣΚΟΥΛΑΚΗΣ: Ούτε μία προκήρυξη δική σας δεν κάνατε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Να μην τρελαθούμε, διότι αυτή είναι η πραγματικότητα.
      Να πάμε, λοιπόν, στο άλλο τώρα. Καταρχήν πιστεύω ότι γνωρίζετε -και μάλιστα μέχρι να διευκρινισθεί η ιστορία, γίνονταν και οι έκτακτες εκπομπές στα κανάλια- ότι έγινε ανακατάληψη του κτηρίου στην Αναγέννηση. Βεβαίως, δυστυχώς, θα γίνουν –και λέω δυστυχώς όχι γιατί είναι άχρηστο, αλλά δεν ήταν ο αρχικός στόχος και εκεί πάει το «δυστυχώς»- οι διοικητικές υπηρεσίες του ΟΚΑΝΑ. Και γνωρίζετε, κύριε Σκουλάκη, ότι έχει επέλθει συμφωνία στο χώρο του ΟΣΕ, στο λιμάνι, να τοποθετηθούν οι τέσσερις κινητές μονάδες και να ξεκινήσει το πρόγραμμα. Όσο για το Πανόραμα που αναφέρατε, αν δεν κάνω λάθος, καταρχήν δεν είναι μέσα στο νοσοκομείο. Είναι στον περίβολο του νοσοκομείου, ξεχωριστό κτήριο. 
      Και προφανώς δεν παρακολουθείτε αλλά εγώ δεν έχω την απαίτηση να παρακολουθείτε. Σας λέω, λοιπόν, ότι είχα πάει στη Θεσσαλονίκη στις 6 του μηνός και έκανα σε όλα τα τοπικά μέσα ενημέρωσης δηλώσεις, οι οποίες προεβλήθησαν, και μάλιστα πρωτοσέλιδες, στις εφημερίδες της Θεσσαλονίκης. Ε, τώρα προκειμένου να έρχεστε και να λέτε ανακρίβειες, εγώ από τη Δευτέρα θα σας στέλνω όλα τα αποκόμματα των εφημερίδων για να μη λέτε ανακρίβειες στη Βουλή, όπως είπατε για τη γνωστή δικαστική απόφαση. Δεν άφησα ραδιόφωνο που να μη μιλήσω, κύριε Σκουλάκη. Δεν μπορούσα να κάνω άλλη παρέμβαση και δεν μπορούσα να παρέμβω στη δικαιοσύνη. Εξάλλου και εγώ την πληροφορήθηκα, όπως και εσείς, αφού είχε βγει. Δεν άφησα ραδιόφωνο που να μη μιλήσω. Σε σημείο που, αν θέλετε, από άποψη δεοντολογίας ήμουν και λίγο υπερβολικός.
Γιατί από τη μια μεριά δεν μπορούμε να λέμε ότι δεν κρίνουμε τη δικαιοσύνη ή την ανεξάρτητη δικαιοσύνη και από την άλλη να την κατακεραυνώνουμε!
     Αλλά και εντός Βουλής σας λέω ότι δεν μου άρεσε καθόλου η απόφαση και συμμερίζομαι τους φόβους σας ως προς το εάν θα αποτελέσει δεδικασμένο. Τι άλλο θέλατε να κάνω; Το μόνο που μπορέσαμε να κάνουμε, είναι ότι οι άνθρωποι αυτοί από την επομένη σχεδόν ημέρα –μέσα σε μια εβδομάδα- ήδη έχουν τοποθετηθεί σε άλλο προστατευόμενο διαμέρισμα. 
     Και μια και μιλάμε για την ψυχική υγεία, μήπως γνωρίζετε –βλέπω εδώ και την κ. Τσουρή και εσάς και τον κ. Νασιώκα, για να απευθυνθώ σ΄ εσάς που περάσατε από το Υπουργείο- να μας πείτε πόσα «φέσια» μας αφήσατε σχετικά με τα ενοικιαζόμενα κτήρια της αποασυλοποίησης; Γνωρίζετε, κύριοι συνάδελφοι, από πότε είχατε να πληρώσετε; Γνωρίζετε ότι έχουμε πάει σε έντεκα αγωγές εξώσεων μέχρι τώρα, γιατί είχατε να πληρώσετε επί τρία χρόνια; Τρία χρόνια είχατε να πληρώσετε, κύριοι. Και αυτή τη στιγμή κατορθώσαμε παίρνοντας, επίσης, έξτρα λεφτά να έχουμε πληρώσει το 90%, μέχρι και τον Ιούλιο του 2004 και στα κτήρια του «18 ΑΝΩ» μέχρι και το Σεπτέμβριο του 2004. 
     Για να μην πω για το άλλο φέσι που μας αφήσατε μετά τη φιέστα στο Ζάππειο για τη «ΒΟΗΘΕΙΑ ΣΤΟ ΣΠΙΤΙ» με τα αυτοκίνητα, που –υποτίθεται- είχατε αγοράσει. Τα ξεχρεώσατε, κύριοι; Στον προϋπολογισμό του 2004 είχατε έστω και ένα ευρώ για το χρέος των 4,5 εκατομμυρίων ευρώ, που μας ζητάει τώρα η εταιρεία να πληρώσουμε; Δεν είχατε βάλει ούτε μια δραχμή στον προϋπολογισμό του 2004, τη φιέστα στο Ζάππειο, όμως, παρουσία του τότε Πρωθυπουργού την κάνατε. Εγώ σας είπα, «κάντε μου πολιτική αντιπαράθεση, μην κάνετε τέτοιου είδους αντιπαράθεση». 
     Θέλετε να σας πω, λοιπόν, τώρα για τα καινούργια νοσοκομεία μερικά πράγματα; Χθες πήρατε χαμπάρι τι βόμβα έσκασε στο Θριάσιο, που όλο το νοσοκομείο είναι τυλιγμένο με αμίαντο; Πώς το παραλάβατε, κύριοι συνάδελφοι; Ποιος ήταν αυτός που υπέγραψε την παραλαβή του Θριασίου με αμίαντο; 
     Διότι αν γινόταν πριν από είκοσι πέντε χρόνια, που δεν γνωρίζαμε τι είναι ο αμίαντος –άντε κάποιοι εξειδικευμένοι γιατροί να το ήξεραν- θα έλεγα «πάει στο καλό». Όταν, όμως, παραλάβατε πριν λίγα χρόνια το Θριάσιο, πως βάλατε την υπογραφή σας, κύριοι; Και τώρα πρέπει να γίνει και θα γίνει. Θα βγάλω τα λεφτά από τον καπνό του 2005, γιατί χρειάζεται γύρω στο 1,5 δισεκατομμύριο για να γίνει τώρα η δουλειά. Γιατί τα πολλά λεφτά δεν είναι η αποξήλωση των πλακών, είναι η μεταφορά τους εκτός Ελλάδος γιατί πάνε και θάβονται σε ειδικά μέρη. Διότι ενώ ο ασθενής δεν κινδυνεύει γιατί μπαίνει μέσα μια εβδομάδα, δέκα μέρες, είναι το θέμα των εργαζομένων βεβαίως. Και είναι δέσμευση αυτή ενώπιον της Βουλής. 
     Έχετε παραλάβει κανένα από τα δεκαεπτά νοσοκομεία; Γιατί, κύριοι, δεν τα παραλάβατε. Στα προεκλογικά σποτς τα δείχνατε όλα. Γιατί δεν τα παραλάβατε, να μας το πείτε σήμερα. Διότι ο κ. Νασιώκας, προς τιμήν του –μπορεί να διαφωνώ πολιτικά μαζί του, αλλά δεν αμφισβήτησα ποτέ την εντιμότητά του- ήξερε γιατί δεν υπέγραφε;
     ΕΜΜΑΝΟΥΗΛ ΣΚΟΥΛΑΚΗΣ: Ο Υπουργός παραλαμβάνει, κύριε Υπουργέ; 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ξέρετε, δεν παραλαμβάνει τυπικά. Το ουσιαστικό και την πολιτική ευθύνη, κύριε Σκουλάκη, ο Υπουργός την έχει. Βεβαίως, ποιος θα την έχει; Ο εκάστοτε διορισμένος Πρόεδρος της ΔΕΠΑΝΟΜ; Ο Υπουργός θα την έχει. Ποιος θα την έχει;
     Εσείς γνωρίζετε ότι στο Νοσοκομείο Χανίων, ενώ έχετε εξήντα δύο άτομα τεχνική υπηρεσία, συνεχίζετε -μέχρι και σήμερα που μιλάμε- να πληρώνετε 900.000 ευρώ σε εργολάβο για να κάνει την ίδια δουλειά που –υποτίθεται- πρέπει να κάνουν τα εξήντα δύο άτομα της τεχνικής υπηρεσίας; Αναφέρομαι στα περίφημα ΗΜ που είναι ένα μέγιστο πρόβλημα σε όλα τα νοσοκομεία. Και ξέρει ο κ. Νασιώκας τι εννοώ. 
     ΕΜΜΑΝΟΥΗΛ ΣΚΟΥΛΑΚΗΣ: Για να απαξιώσετε λίγο το Νοσοκομείο Χανίων που δεν έχει …
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι, δεν το είπα για να το απαξιώσω. Ήσασταν ο πρώτος επερωτών κι, αν θέλετε, είναι από τα ολιγότερα που δίνει. Υπάρχουν άλλα νοσοκομεία, που δίνουν 300.000 ευρώ το μήνα για ΗΜ σε εργολάβους. 
	ΕΜΜΑΝΟΥΗΛ ΣΚΟΥΛΑΚΗΣ: Γιατί δεν λέτε πόσο κόστισε;
	ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εγώ έχω τοποθετηθεί δημόσια ότι είναι ένα καλό νοσοκομείο και ότι συγκριτικά με άλλα…
	ΕΜΜΑΝΟΥΗΛ ΣΚΟΥΛΑΚΗΣ: Τρία δισεκατομμύρια κατά την προκήρυξη.
	ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):...λειτουργεί και καλά μάλιστα. Το έχω πει σε ανύποπτο χρόνο. 
	Δε θέλω να μιλήσω ακόμα για τα ψυχιατρεία. Ίσως να μη μιλήσω ποτέ, διότι δεν πρέπει να απαξιωθεί ούτε στο ελάχιστο η όποια προσπάθεια έχει γίνει από σας, από τα άλλα κόμματα της Αντιπολίτευσης, από μας σαν Αντιπολίτευση χθες, σαν Κυβέρνηση σήμερα, ψυχιατρικής μεταρρύθμισης και να δίνουμε λαβές σε ακραίους ανθρώπους να λένε και να πράττουν.
	Εγώ περίμενα ότι αυτά θα ρωτούσατε. Δεν τα ρωτάτε. Θα μου κάνετε πολιτική, επί της ουσίας αντιπαράθεση; Μας εγκαλείτε για πράγματα, για τα οποία εγώ θα έπρεπε να εγκαλώ εσάς. 
	Για τον ΟΚΑΝΑ δε γνωρίζετε τις καταγγελίες -έχει έλθει σ’ όλους τους Βουλευτές, στις θυρίδες μας το είχαμε βρει- του συλλόγου εργαζομένων σχετικά με την προκήρυξη και κυρίως την αξιολόγηση; Δεν ακυρώθηκε η προκήρυξη, κύριε Σκουλάκη. Γίνεται επαναξιολόγηση. Όπως επίσης βγήκαν «στον αέρα» οι τριακόσιοι σαράντα, Αθήνα-Θεσσαλονίκη, για τις κοινότητες «18 ΑΝΩ» και τα παρεμφερή και για πρώτη φορά βάλαμε και εκατόν είκοσι θέσεις για αλκοολισμό. Γιατί εκτιμούμε ότι το μέγα πρόβλημα της ερχόμενης πενταετίας –τα ναρκωτικά είναι διαχρονικά- θα είναι ο αλκοολισμός και ιδιαίτερα ο αλκοολισμός στους νέους.
	Ξέρω ότι κάνετε πολύ καλή δουλειά στη Διακομματική. Περιμένω τις προτάσεις σας και έχω δεσμευτεί ότι εγώ μ’ αυτές θα κινηθώ, δεν θα ασκήσω άλλου είδους πολιτική. 
	ΕΜΜΑΝΟΥΗΛ ΣΚΟΥΛΑΚΗΣ: Μα, εσείς δεν είπατε ότι θα εξαλείψετε τη λίστα μέχρι το τέλος του έτους;
	ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι, κύριε Σκουλάκη. Περίμενα ότι δεν θα το επαναλαμβάνατε. Δεν είπαμε αυτό. Είπαμε ότι εγκρίθηκαν άλλες εβδομήντα μία θέσεις για να μπει δεύτερη βάρδια στον ΟΚΑΝΑ, προκειμένου να αρχίσει να εξαλείφεται και να μειωθεί η λίστα. Αυτό είπαμε και δεν το είπα εγώ, το είπε ο ίδιος ο Πρωθυπουργός. Μην μπερδεύετε τα πράγματα. Δεν είμαστε τόσο αιθεροβάμονες ούτε τόσο φανατικοί, για να ισχυριστώ ότι η λίστα των δυόμισι χιλιάδων ατόμων θα είναι μηδενική στο τέλος του χρόνου. Μη λέτε ό,τι κατέβει στο κεφάλι σας. Εντάξει, κάνετε αντιπολίτευση, αλλά όχι και σ’ αυτό το σημείο.
	Μερική απασχόληση: Είκοσι χιλιάδες θέσεις μερικής απασχόλησης συνολικά, σ’ όλα τα Υπουργεία. Στο Υγείας είναι περίπου –μπορεί να πέφτω έξω εκατό, διακόσια άτομα- γύρω στις πέντε χιλιάδες. Βρείτε μου, λοιπόν, στον προϋπολογισμό του 2004, ένα ευρώ και σε ποιο κωδικό, σε ποια ΣΑΕ, κύριε Νασιώκα, υπήρχε κονδύλι για τη μερική απασχόληση. Βρείτε το. Εγώ, όσο και αν έψαξα, δεν βρήκα και μας λέτε γιατί δεν πήραμε με μερική απασχόληση, που –μεταξύ μας- δεν είναι και η λύση για τα νοσοκομεία, είναι η αντιμετώπιση επειγουσών αναγκών, αλλά όχι η λύση.
	Έρχομαι τώρα στο Γ΄ Κοινοτικό Πλαίσιο Στήριξης. Εντάξει, τον είπε τον αριθμό ο κ. Νασιώκας, 19, θα κλείσουμε με 20,5. Πόσο το παραλάβαμε, κύριε Νασιώκα -αυτό δεν το είπατε- με επίσημη δήλωση του κ. Χριστοδουλάκη τότε; Ήταν 6,7 στο συνολικό Γ΄ Κοινοτικό, γιατί το «ΨΥΧΑΡΓΩΣ» ήταν 3,2, κύριε Σκουλάκη. Αντί να μας δώσετε συγχαρητήρια που μέσα σε οκτώ μήνες το 6,7 το πήγαμε στο είκοσι 20, τι μας λέτε σήμερα; 
      Θέλετε να πω και ένα «μπράβο» για μερικά πράγματα; Από το 20, δεν ήταν το 20 όλο επίτευγμα της Κυβέρνησης. Κατορθώσαμε και ξεμπλοκάραμε πράγματα που ήταν μπλοκαρισμένα και απορροφήσαμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τώρα, το γιατί ήταν μπλοκαρισμένα, ρωτήστε το σε μία άλλη επερώτηση, για να σας πω το γιατί ήταν μπλοκαρισμένα, ιδιαίτερα στην ψυχική υγεία. Ρωτήστε το.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μπορείτε να πάρετε χρόνο από τη δευτερολογία σας. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Θα πάρω μόνο δύο λεπτά.
      Ρωτήστε το για να σας πω γιατί ήταν μπλοκαρισμένα, ιδιαίτερα στο χώρο της ψυχικής υγείας, σε μία άλλη επερώτηση. Ίσως θα είμαστε το μόνο Υπουργείο που όχι μόνο δεν θα χάσουμε πόρους, αλλά θα πιάσουμε το «ν+2» στο τέλος του έτους. Διότι το μεγάλο μου άγχος αυτό ήταν, να μη χαθούν πόροι. 
     Ίσως είμαστε το μόνο Υπουργείο. Μπορεί να κάνω λάθος. Αλλά εμείς θα πιάσουμε το ν+2 στο τέλος του έτους. 
     Θέλετε τώρα να σας πω για τους ελέγχους που γίνονται στα δεκαεπτά νοσοκομεία; Δεν θέλω, κύριοι συνάδελφοι. Και όχι μόνο δεν θέλω, αλλά ενώ θα μπορούσαμε να το εκμεταλλευτούμε πολιτικά, κάναμε ακριβώς το ανάποδο. Ως Υπουργείο κάναμε παρέμβαση στα πορίσματα της ΕΔΕΛ. Και σε μερικά σημεία πιστεύω ότι ορθώς την κάναμε. Ήταν υπερβολικοί και αυτοί με αυτά που έγραφαν μέσα. 
     Μου είπατε και για τα νοσοκομεία Τρικάλων και Βόλου; Μα, όσα λεφτά δώσαμε –και έτσι τελειώνει και το Νοσοκομείο Τρικάλων, κύριε συνάδελφε- στο τελευταίο εξάμηνο, δεν τα είχατε δώσει όλα τα προηγούμενα χρόνια! Γι΄ αυτό και η εταιρεία ΕΜΠΕΔΟΣ ήταν -τέλος πάντων να μην πω τη φράση- στα πρόθυρα της τρέλας, που υπάρχει σ΄αυτά τα νοσοκομεία.
     Να πω για τον περίφημο διακανονισμό του Νοσοκομείου Κατερίνης και της Κέρκυρας, που δεν τολμήσατε ούτε να ρίξετε τις εγγυητικές επιστολές του κ. Μπατατούδη και ψάχνουμε τώρα να βρούμε τρόπο επανένταξης; Γιατί ενώ είχατε πει ότι είχατε διασφαλίσει τους εθνικούς πόρους και για το ένα και για το άλλο, στον προϋπολογισμό του 2004 είχατε βάλει 1.000.000 ευρώ; 
     ΑΘΑΝΑΣΙΟΣ ΤΣΟΥΡΑΣ: Εσείς είστε Κυβέρνηση τώρα. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ο προϋπολογισμός ήταν δικός σας, κύριε Τσούρα. Εσείς τον είχατε ψηφίσει. Εμείς και αυτά θα τα ξεμπλοκάρουμε. 
     ΕΚΤΟΡΑΣ ΝΑΣΙΩΚΑΣ: Μα, ο κ. Κωνσταντόπουλος είπε διαφορετικά πράγματα.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ο κ. Κωνσταντόπουλος δεν είπε κάτι διαφορετικό. Περιμένετε, όταν θα έρθει η ώρα να ομιλήσει θα σας τα πει. 
     Μιλάτε για πρωτοβάθμια φροντίδα υγείας; Για πείτε μου. Πόσα κέντρα υγείας αστικού τύπου είχατε εντάξει στο Γ΄ ΚΠΣ; Του Ευόσμου το είχατε εντάξει; Με τα λόγια. Του Περιστερίου το είχατε εντάξει; Με τα λόγια. Το εντάξαμε εμείς τώρα στην αναθεώρηση. Των Καλυβίων που ήταν έτοιμο να σταματήσει, γιατί δεν είχατε τα λεφτά, τελειώνει. Της Κερατέας το είχατε εντάξει; Όχι. Με τα λόγια. Εμείς το εντάξαμε.
     Στις Σέρρες επάνω το είχατε εντάξει;
     ΕΚΤΟΡΑΣ ΝΑΣΙΩΚΑΣ: Όλα τα είχαμε εντάξει. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Διά των λόγων.
     ΕΚΤΟΡΑΣ ΝΑΣΙΩΚΑΣ: Απλώς οι διαδικασίες...
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Α! Πόσα χρόνια διαδικασίας θέλατε; Δεν κατάλαβα. Εμείς κατορθώσαμε και τα εντάξαμε κατ’ ουσίαν σ’ ένα μήνα. Εσείς κυβερνήσατε τέσσερα χρόνια από 2000-2004. Δεν σας έφτασαν 4 χρόνια για να τα εντάξετε; Εμείς τι ήμασταν; Ήμασταν μάγοι που τα εντάξαμε μέσα σε ένα μήνα; Απλώς δεν σας ενδιέφερε.
     Και κλείνω με τον προγραμματισμό, για τελευταία φορά, για να μην το ξαναρωτάτε. Σας τα έχω πει εκατό φορές.
     Όταν η Κυβέρνηση θα κλείσει ένα χρόνο, θα κάνουμε τον απολογισμό. Δύο νομοσχέδια έχουν ψηφιστεί. Ένα είναι στην επιτροπή. Είναι έτοιμο το νομοσχέδιο, όπως λέτε, για την κατάργηση των ΠεΣΥΠ και όχι μόνο. Και εκεί θα δείτε τι σημαίνει πραγματικά περιφερειακή αποκέντρωση. Του λείπουν οι πινελιές του. Είναι έτοιμο το νομοσχέδιο για τη δημόσια υγεία; Και μέχρι το Μάρτη θα είναι ετοιμασμένο το νομοσχέδιο για τη φαρμακευτική πολιτική και πιθανότατα -δεν λέω σίγουρα, μπορεί να πάει Απρίλιο- το νομοσχέδιο για τις προμήθειες, στο κομμάτι που χρειάζονται διατάξεις. Γιατί το νέο σύστημα θα ξεκινήσει από την καινούργια χρονιά υλοποιώντας τις μισές διατάξεις από το νόμο του κ. Αλέκου Παπαδόπουλου, που τον ψηφίσατε και δεν τον εφαρμόσατε ποτέ.
     Και μια και μιλάτε για τα χρέη των νοσοκομείων, ρωτήστε τους δύο παρευρισκόμενους Υφυπουργούς σας εάν είχαν παραδώσει κατάλογο στη νέα πολιτική ηγεσία, που να ανέφερε πόσα ήταν τα χρέη.
     Ξέρετε πως βρήκαμε τα χρέη, κύριοι συνάδελφοι; Ντρέπομαι που το λέω ως πολιτικός. Ρωτώντας τους προμηθευτές έναν - έναν τί τους όφειλε το κράτος. 
     ΕΚΤΟΡΑΣ ΝΑΣΙΩΚΑΣ: Γιατί δεν ρωτούσατε τις υπηρεσίες;
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ποιες υπηρεσίες; Με τι στοιχεία; Είχατε στοιχεία, κύριε Νασιώκα; Οι περίφημοι διοικητές σας, που κάνατε θρήνο και κοπετό γιατί τους άλλαξα, σας είχαν στείλει ένα στοιχείο;
     ΕΚΤΟΡΑΣ ΝΑΣΙΩΚΑΣ: Φυσικά, κάθε τρίμηνο. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ε, λοιπόν να μου τα παραδώσετε, αφού τα έχετε.
     ΕΚΤΟΡΑΣ ΝΑΣΙΩΚΑΣ: Τα έχουν οι υπηρεσίες. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Να μου τα παραδώσετε, λοιπόν, διότι όταν έγινε η παράδοση και παραλαβή, εγώ δεν παρέλαβα τέτοια πράγματα, κύριε Νασιώκα. Και ήσασταν μπροστά στην παράδοση και παραλαβή. Και εσείς και η κ. Τσουρή και ο καθηγητής κ. Στεφανής.
     ΕΚΤΟΡΑΣ ΝΑΣΙΩΚΑΣ: Σας δώσαμε ό,τι μας ζητήσατε.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ό,τι σας ζήτησα; Συγνώμη, σοβαρολογείτε;
     Εγώ από λόγους ευθιξίας δεν σας ζήτησα τίποτα. 
     ΕΚΤΟΡΑΣ ΝΑΣΙΩΚΑΣ: Μας ζητήσατε για …
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Περίμενα ότι εσείς θα μου παραδίδατε αυτά που νομίζατε ότι θα έπρεπε να μου παραδώσετε. 
     ΠΡΟΕΔΡΕΥΩΝ (Γεώργιος Σούρλας): Κύριε Νασιώκα, μη διακόπτετε. Σε λίγο θα δευτερολογήσετε. Καταθέστε σε λίγο τα στοιχεία και ό,τι έχετε. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αφήστε τα καλύτερα. Μη σκαλίζετε αυτά τα θέματα.
     Εγώ θα ήθελα να σας παρακαλέσω πρώτον, να θυμηθείτε ότι στους έντεκα μήνες της δικής σας κυβέρνησης, που ήταν και συνέχεια άλλης κυβέρνησης, ψηφίσατε ένα νομοσχέδιο. Στον ένα χρόνο αυτής της Κυβέρνησης θα έχουν ψηφιστεί εφτά, εκ των οποίων τα δύο είναι νομοσχέδια τομές.
     Και για το φάρμακο, όποτε θέλετε, κάντε επερώτηση, για να τα συζητήσουμε αναλυτικά. Ελπίζω ότι θα συζητήσω μ’ εσάς, γιατί στις εφημερίδες συζητώ με τον κ. Σωκράτη Κοσμίδη. Φαίνεται ότι συνεχίζει να ασκεί τη φαρμακευτική πολιτική στο κόμμα σας, όπως κατά σειρά ετών ως Γενικός Γραμματέας του Υπουργικού Συμβουλίου, ως μη έδει. Όποτε θέλετε, κάντε επερώτηση. Από τώρα σας λέω ότι θα σας προσκαλέσουμε και επισήμως για τις 16 του μηνός σε ημερίδα, όπου θα είναι πολλοί φορείς, αλλά και τα πολιτικά κόμματα, για να ακούσουμε εκεί τις τεκμηριωμένες απόψεις σας και όχι τις κραυγές περί αυξήσεως.
     Πληροφορήθηκα, κύριε Σκουλάκη, τι είπατε χθες στο συνέδριο. Προφανώς πήγατε καθυστερημένος και δεν ακούσατε το συνάδελφό μου κ. Παπαθανασίου να λέει ότι το Υπουργείο Ανάπτυξης συμφωνεί πλήρως με την πρόταση που παρουσίασε το Υπουργείο Υγείας, γιατί  βεβαίως συμμετείχε στη διαμόρφωση.
     ΕΜΜΑΝΟΥΗΛ ΣΚΟΥΛΑΚΗΣ: Τα ταμεία …
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Και τα ταμεία είχαν ως εκπρόσωπό τους τον Υποδιοικητή του ΙΚΑ. Και έχουμε ήδη γραπτές απαντήσεις από το ΤΕΒΕ και τον ΟΓΑ, που θα ακούσετε στις 16 του μηνός, όταν θα μας κάνετε την τιμή να παρευρεθείτε. Μην εκτίθεστε λοιπόν και λέτε πράγματα εδώ που δεν ξέρετε. Εν πάση περιπτώσει, όποτε θέλετε, παρακαλώ να μας κάνετε μία καινούργια επερώτηση για το φάρμακο και για τις προμήθειες. Εγώ σήμερα δεν θέλω να πω τίποτα άλλο ούτε για το φάρμακο ούτε για τις προμήθειες. Όποτε θέλετε, να μας κάνετε μια τέτοια επερώτηση. 
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα ήθελα να λάβω το λόγο. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε καλύψει τριάντα δύο λεπτά και θα έχετε ένα δεκάλεπτο περίπου να δευτερολογήσετε. Το Προεδρείο άφησε τον κύριο Υπουργό να αναπτύξει τις απόψεις και τις θέσεις του,  όπως και εσάς τους συναδέλφους να κάνετε τις διακοπές αυτές, για να γίνει έτσι ένας ζωντανός διάλογος. 
     Το λόγο έχει ο πρώην Πρόεδρος της Βουλής κ. Κακλαμάνης.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν παρακολούθησα τους επερωτώντες. Ήμουν απασχολημένος στο γραφείο μου και λυπάμαι γι’ αυτό. Ειλικρινά, όμως, πιστεύω ότι θα αντιλαμβάνεται ο συνεπώνυμός μου κ. Κακλαμάνης το πνεύμα με το οποίο παρεμβαίνω. Ειλικρινά με ξένισε και το ύφος και ο τόνος και το περιεχόμενο ορισμένων πραγμάτων που είπε. Επαναλαμβάνω ότι δεν άκουσα τους προλαλήσαντες και ίσως αυτό να εξηγεί τα πράγματα. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εν μέρει.
     ΑΠΟΣΤΟΛΟΣ ΚΑΚΛΑΜΑΝΗΣ: Αν, όμως, ανάλογο ήταν το ύφος και ο τόνος και το περιεχόμενο όσων ακούσατε, έχετε ένα ελαφρυντικό. Αυτός, όμως, που ακολουθεί στο Βήμα κάποιον, που έχει ήδη διαπράξει κάποιο ατόπημα ή σφάλμα, νομίζω ότι βαρύνεται περισσότερο, αν συνεχίσει με το ίδιο πνεύμα και τον ίδιο τόνο. 
     Το λέω αυτό, γιατί η Βουλή και η κοινή γνώμη πρέπει να ενημερώνονται και να ενημερώνονται έτσι που δεν θα υποβαθμίζονται, γιατί αρκετά έχει υποβαθμιστεί στην αντίληψη του κοινού πολίτη ο ρόλος και η σχέση των διαφόρων πολιτικών κομμάτων και προσώπων. Ειλικρινά σας λέω εξεπλάγην, μόλις έκατσα στο έδρανο και σας άκουσα να λέτε ότι ντρέπεστε ως πολιτικός. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εγώ ντρέπομαι. 
     ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι σωστό να το λέμε, γιατί οι  πολίτες το επαναλαμβάνουν αυτό και λένε ότι θα έπρεπε να ντρέπονται όλοι. Άκουσα σήμερα στο FLASH, που βγήκε μία κυρία και έλεγε: Αν εγώ τους έβλεπα όλους αυτούς, Κυβέρνηση και Αντιπολίτευση, θα τους έλεγα: «Ου, να μου χαθείτε!». Αυτό άκουσα εγώ με τα αυτιά μου. Ειλικρινά αυτό με ενοχλεί. Και είμαι βέβαιος ότι ενοχλεί όλους μας, διότι δεν είμαστε άξιοι αυτής της απαξίωσης, η οποία συντελείται και έχει φτάσει πια σε οριακά σημεία. 
     Και φοβούμαι ότι εμείς τη διευκολύνουμε. Ακόμα και αυτό, που πρέπει πάντα σ’ αυτόν το χώρο να είναι ελεύθερο. Τα πάντα πρέπει να λέγονται. Βλέπετε, όμως, ότι από αυτά που λέγονται εδώ, δεν διατηρείται η ουσία.
     Κύριε Υπουργέ, πράγματι έχετε μία καλή εικόνα στον Τύπο.
     Διαβάζω διάφορα περιστατικά που σας αφορούν: Τον πολίτη που στην παλιά Βουλή σπεύσατε να του δώσετε βοήθεια αμέσως, ότι μένετε μέχρι τις δύο το πρωί στο Υπουργείο και διάφορα άλλα. Και όλα αυτά είναι πολύ καλά και θετικά. Και πρέπει κάθε πολιτικός να έχει μια καλή εικόνα στην κοινή γνώμη. Αλλά φοβάμαι ότι αύριο θα γράφουν αυτό που είπατε στον κ. Σκουλάκη, που έχει δώσει και αυτός κάτι σ’ αυτήν την υπόθεση που υπηρετείτε εσείς τώρα και φιλοδοξείτε, όπως και εκείνος, να αποδώσετε έργο. Εσείς του λέτε «ήρθατε αργά φαίνεται και δεν ακούσατε» κλπ. Σας ακούω να λέτε τώρα στον κύριο πρώην Υφυπουργό ότι στην παράδοση θα έπρεπε να έχει και τα τιμολόγια των διαφόρων προμηθευτών των νοσοκομείων. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν είπα αυτό.
     ΑΠΟΣΤΟΛΟΣ ΚΑΚΛΑΜΑΝΗΣ: Είπατε «δεν βρήκαμε τίποτε». Και σας λέγει  ότι αυτά τα έχουν οι υπηρεσίες. Και του είπατε αυτά, αντί να πείτε: Αυτό που δεν κάνατε εσείς, θα το κάνω εγώ τώρα και θα φωνάξω τις υπηρεσίες και τα νοσοκομεία και θα τους πω: «Κάνετε προμήθειες. Στα λογιστήριά σας κρατάτε τιμολόγια; Τα στέλνετε στα ΠεΣΥΠ; Στο Υπουργείο;» κλπ. 
     Δηλαδή ενώ ως πολιτικοί είμαστε υπεύθυνοι να σκεπτόμαστε, να σχεδιάζουμε, να εφαρμόζουμε πολιτικές, φθάνουμε πολλές φορές στο σημείο μέσα σ’ αυτήν την Αίθουσα -ακούω σε ερωτήσεις, σε επερωτήσεις, που γίνονταν και στο παρελθόν και απαντούσαν οι Υπουργοί- να δίνουμε περίπου την εικόνα ότι η Κυβέρνηση, τα Υπουργεία είναι κάποιος που είναι στην κορυφή. Αυτό ενισχύει, κατά την γνώμη μου, αυτήν την τάση που έχει καθένας που βρίσκεται σε παρακάτω κλιμάκια, να μεταφέρει τις ευθύνες για πράγματα, που αυτός οφείλει να κάνει, σε ανώτερο επίπεδο, να τα πολιτικοποιεί, να τα κομματικοποιεί, ώστε αν εσείς αύριο τον ελέγξετε, να πει ότι τον ελέγχετε, διότι αυτός είναι του ΠΑΣΟΚ, όπως αν ήλεγχε κάποιον ο κ. Σκουλάκης, θα έλεγε «με ελέγχει διότι είμαι της Νέας δημοκρατίας», ενώ είναι φανερό ότι οι υπηρεσίες –τόσες χιλιάδες υπαλλήλους έχει το δημόσιο- οφείλουν να εργάζονται, να τηρούν τα στοιχεία, να ενημερώνουν. Εγώ έχω παραδώσει και έχω παραλάβει επτά, οκτώ Υπουργεία και την Προεδρία της Βουλής. Και σ’ αυτό το επίπεδο η ενημέρωση γίνεται στις βασικές γραμμές, στις στρατηγικές που υπάρχουν, κάπου που συγκλίνει ο ερχόμενος με τον αποχωρούντα και όπου μπορούν να συνεργαστούν σ’ αυτό το σημείο. 
     Δεν παρενέβην, ειλικρινώς, για να σας απευθύνω κάποιο κατηγορητήριο. Αντιθέτως παρακολουθώ με προσοχή την δουλειά που κάνετε και λόγω της συνεπωνυμίας μας πολλοί θεωρούν ότι είμαι και δίπλα σας και σας λέγω ειλικρινώς ότι είναι δίπλα σε κάθε Υπουργό κάθε Βουλευτής της Αντιπολιτεύσεως, ιδιαίτερα εμείς οι παλαιότεροι που έχουμε ζήσει και αυτά τα πάθη τα μικροπροσωπικά, τις εμπάθειες που δεν αποδίδουν τίποτε. Σήμερα, όμως, δεν μπόρεσα και εγώ, στο διάστημα που σας άκουσα, να ενημερωθώ για κάποια πράγματα επί της ουσίας, πλην του θέματος που είπατε για τα κέντρα υγείας για τα οποία δεν έχω κανένα λόγο να μη σας πω «μπράβο». Αλλά και αυτό με τον τρόπο που το είπατε το χάσατε. Όπως για το νόμο Παπαδόπουλου. Αλήθεια τίποτε από εκείνο το νόμο δεν εφήρμοσε ο κ. Παπαδόπουλος; Ή οι επόμενοι Υπουργοί; 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τίποτα. 
     ΑΠΟΣΤΟΛΟΣ ΚΑΚΛΑΜΑΝΗΣ: Απολύτως τίποτε;
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ούτε μια διάταξη. 
     ΑΠΟΣΤΟΛΟΣ ΚΑΚΛΑΜΑΝΗΣ: Ούτε μια διάταξη; Ας απαντήσουν -και οφείλουν ν’ απαντήσουν- αν πράγματι από ένα νόμο που ψηφίστηκε πριν από δυο χρόνια, δεν εφαρμόστηκε τίποτε απολύτως. Είναι ένα σοβαρό θέμα. Αν και αυτό που πρέπει να ενδιαφέρει, είναι το μέλλον. Το παρελθόν, πώς δουλέψαμε ή δούλεψαν άλλοι, είναι και αυτό στοιχείο που μας βοηθάει, όχι όμως για να αντιστρέφει καθένας το ρόλο του. Διότι εδώ βλέπετε ότι πολλοί συνάδελφοι της Αντιπολιτεύσεως εμφανίζονται σαν είναι οι ίδιοι υπεύθυνοι για χάραξη πολιτικής. Και βλέπουμε ότι και Υπουργοί εμφανίζονται σαν να είναι ακόμη στα έδρανα της Αντιπολιτεύσεως. Ας πάρει καθένας το ρόλο του, την ευθύνη του και να συμβάλουμε όλοι μαζί για το καλύτερο. 
     Σας ευχαριστώ πολύ. 
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, είναι προφανές ότι οι συστάσεις και οι συμβουλές…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι συστάσεις. Γνωρίζει ο κ. Κακλαμάνης…
      ΠΡΟΕΔΡΕΥΩΝ (Γεώργιος Σούρλας): Ναι, γίνεται όμως.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν αφορά προσωπικά τον κ. Κακλαμάνη. Όλους μας αφορά.
      ΠΡΟΕΔΡΕΥΩΝ (Γεώργιος Σούρλας): Απευθύνονται σε όλους.
      Προηγήθηκαν οι αγορεύσεις των συναδέλφων του ΠΑΣΟΚ. Υπήρχαν και εκεί υψηλοί τόνοι.
      ΕΜΜΑΝΟΥΗΛ ΣΚΟΥΛΑΚΗΣ: Ούτε υψηλούς τόνους ούτε…
      ΠΡΟΕΔΡΕΥΩΝ (Γεώργιος Σούρλας): Εγώ, όμως, πιστεύω ότι και η παρέμβαση του κυρίου Υπουργού ήταν ουσιαστική, αλλά και ουσιαστικές ήταν οι παρατηρήσεις των συναδέλφων, όπως τουλάχιστον παρακολούθησα.
      Ως προς τον τόνο, βλέπετε ότι και εσείς μιλάτε με τόνο. Άρα, να μην επικρίνουμε τον Υπουργό…
      ΑΠΟΣΤΟΛΟΣ ΚΑΚΛΑΜΑΝΗΣ: Ο τόνος είναι ωραίο πράγμα όταν είναι υψηλός. Να μην προσβάλλει ο τόνος.
      ΠΡΟΕΔΡΕΥΩΝ (Γεώργιος Σούρλας): Όπως και ο Προεδρεύων μιλάει σε υψηλούς τόνους. Και είχα κάποτε την ευκαιρία να πω ότι αυτό είναι ένα βίωμα από την παιδική ηλικία, λόγω καταγωγής από κτηνοτροφική περιοχή. Έπρεπε εκεί να φωνάζεις δυνατά. Δεν υπήρχαν και μικροφωνικές εγκαταστάσεις τότε.
      Να προχωρήσουμε τώρα στη συζήτησή μας,
      Το λόγο τώρα έχει ο Κοινοβουλευτικός Εκπρόσωπος του ΠΑΣΟΚ κ. Αθανάσιος Τσούρας.
      ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, ο τόνος του κυρίου Υπουργού ήταν λογικό να είναι έτσι -κατά τη γνώμη μου- γιατί για μία ακόμη φορά και αυτός και οι υπόλοιποι Υπουργοί της Κυβέρνησης έκαναν αντιπολίτευση για την αντιπολίτευση. Για μία ακόμη φορά και αυτός ομίλησε ως επερωτών Βουλευτής της προηγούμενης κυβέρνησης.
      ΠΡΟΕΔΡΕΥΩΝ (Γεώργιος Σούρλας): Ο Υπουργός, θέλετε να πείτε. «Και ο Υπουργός ομίλησε».
      Κύριε Τσούρα, εσείς είστε πολύ ευπρεπής και πολύ καλός συνάδελφος. Ο κ. Κακλαμάνης σας κοιτάζει λίγο περίεργα.
      ΑΘΑΝΑΣΙΟΣ ΤΣΟΥΡΑΣ: Ποιος;
      ΠΡΟΕΔΡΕΥΩΝ (Γεώργιος Σούρλας): Και ο Υπουργός και ο κ. Κακλαμάνης.
      ΑΘΑΝΑΣΙΟΣ ΤΣΟΥΡΑΣ: Ο κ. Κακλαμάνης, επαναλαμβάνω, ομίλησε ως επερωτών Βουλευτής της προηγούμενης κυβέρνησης. Και το μόνο που έκανε σήμερα για μία ακόμη φορά, είναι να ξαναπεί γνωστές μονότονες εξαγγελίες, γνωστές μονότονες υποσχέσεις, γνωστές μονότονες δηλώσεις. Και δεν μας είπε τίποτα για το έργο που έπρεπε να κάνει, δεν μας είπε τίποτα για την υλοποίηση του προγράμματος, με βάση το οποίο πήγαν και ψηφίστηκαν από τον ελληνικό λαό.
      Ξέρετε κάτι; Αν αυτό εντασσόταν σε μία στρατηγική έστω μικροπολιτική, επικοινωνιακή, εγώ θα έλεγα «εντάξει, δεν είναι τόσο σημαντικό πρόβλημα».
      Επαναλαμβάνω, αυτό το βλέπουμε συνέχεια, ιδιαίτερα Δευτέρα και Παρασκευή -το είδαμε σημαντικά σήμερα- για ένα και μόνο λόγο. Γιατί δεν έχει γίνει έργο, γιατί υπάρχει πλήρης απραξία και απραγία, γιατί υπάρχει χαώδης απόσταση ανάμεσα σ’ αυτά που εξήγγειλαν προεκλογικά και σ’ αυτά που δεν κάνουν σήμερα. Διότι και στο Υπουργείο Υγείας και Κοινωνικής Αλληλεγγύης δεν προωθούνται λύσεις στα μείζονα προβλήματα της χώρας, δεν παράγονται σχέδια νόμου. Μας είπε πάλι ο κύριος Υπουργός για Φλεβάρη, για Μάρτη. 
      Αναφέρω δηλώσεις του στις 27 Απριλίου του 2004, μετά από την Κυβερνητική Επιτροπή: «Καταθέτω αμέσως σχέδιο νόμου για την αλλαγή του τρόπου προμηθειών στο χώρο της υγείας, όπως προβλέπεται στο πρόγραμμα. Ταυτόχρονα εγκρίνεται το πρόγραμμα υγείας για το 2004 που προβλέπει αμέσως κατάθεση σχεδίου νόμου τον Ιούνιο για τη διοίκηση και την οργάνωση των νοσοκομείων και του ΕΣΥ. Αμέσως μετά, κατάθεση νομοσχεδίου για την κατάργηση της λίστας φαρμάκων. Αμέσως μετά, στις αρχές του 2005, θα κατατεθεί σχέδιο νόμου για θέματα πρωτοβάθμιας φροντίδας υγείας». Τέσσερα νομοσχέδια. Κανένα δεν είδαμε. Μάρτιο μας λέει πάλι. Επαναλαμβάνω, 27 Απριλίου του 2004. 
      Και βέβαια αυτά δεν έχουν σχέση μόνο με τον κ. Κακλαμάνη και τους υπόλοιπους Υφυπουργούς. Είναι και ο ίδιος ο Πρωθυπουργός. Θυμάστε όλοι που πήγε ο κύριος Πρωθυπουργός και επισκέφθηκε το Θριάσιο; Και βγήκε έξω και έκανε αμέσως δηλώσεις. Τις έχουμε καταγράψει. Ο κ. Καραμανλής διαβεβαίωσε ότι μέχρι το τέλος του χρόνου θα έχουν προσληφθεί πέντε χιλιάδες νοσηλεύτριες και άλλα εννιακόσια ογδόντα άτομα ως εποχικοί υπάλληλοι. Τα ψεύτικα τα λόγια τα μεγάλα!
    Υποσχέθηκαν επιτελικό σχέδιο του συστήματος πρωτοβάθμιας φροντίδας και πρόνοιας σελίδες 148 και 149 του προγράμματός τους εθνικό σχεδιασμό, ριζική αναδιοργάνωση, σημαντική ενδυνάμωση των υπηρεσιών που ασχολούνται με την πρωτοβάθμια φροντίδα-πρόληψη, δημιουργία γενικής διεύθυνσης πρωτοβάθμιας, που θα συνεργάζεται με τα τμήματα των ιατρικών σχολών, τα ΤΕΙ, την Εθνική Σχολή Δημόσιας Διοίκησης και σε κάθε νομό ριζική αναδιοργάνωση και πλήρη στελέχωση των υπηρεσιών που έχουν ως αντικείμενο την πρωτοβάθμια φροντίδα-πρόληψη. Δεν κάνανε τίποτε. 
    Ελεύθερη επιλογή γιατρού από τους πολίτες στα πλαίσια της πρωτοβάθμιας φροντίδας, για την παροχή από την πολιτεία της δυνατότητας επιλογής γιατρού από τον ασθενή. Καθιέρωση εθνικής συλλογικής σύμβασης, βάσει της οποίας οι ιδιώτες γιατροί θα παρείχαν υπηρεσίες στα ταμεία. Καθιέρωση αμοιβής συμβεβλημένων γιατρών κατά ιατρική επίσκεψη. Καθιέρωση ηλεκτρονικού ιατρικού φακέλου για κάθε ασθενή. Οργάνωση σε κάθε ασφαλιστικό ταμείο αυστηρού και αποτελεσματικού ελεγκτικού μηχανισμού, σελίδες 149, 150 και 151 του προγράμματος. Δεν κάνανε τίποτε.
    Καθιέρωση του οικογενειακού γιατρού, στα πλαίσια πάλι του συστήματος πρωτοβάθμιας υγείας με πιλοτική εφαρμογή της επιλογής γιατρού για ένα χρόνο σ’ ένα νομό που να έχει στη σύνθεσή του αστικούς, ημιαστικούς και αγροτικούς πληθυσμούς. 
    Θέσπιση κινήτρων και αντικινήτρων για την καλή χρήση του δικαιώματος του οικογενειακού γιατρού, σελίδες 151 και 152 του προγράμματος. Ψάχνουν ακόμα το νομό φαίνεται. Δεν κάνανε τίποτε. 
    Δημιουργία αστικών κέντρων υγείας σελίδα 151 με τη μετεξέλιξη των σημερινών πολυιατρειών του ΙΚΑ, που να είναι χωροτοξικά κατανεμημένα, ώστε να ανταποκρίνονται στην αποστολή τους με εικοσιτετράωρη λειτουργία για την αντιμετώπιση των επειγόντων περιστατικών και την παροχή υπηρεσιών σε ειδικές, ευπαθείς ομάδες πληθυσμού. Δεν κάνανε τίποτε. 
    Για το ΕΚΑΒ, την πρώτη φράση σας την είπαν οι συνάδελφοι. Εγώ θα σας πω τη δεύτερη. Άμεση δημιουργία ειδικών κινητών μονάδων για το νησιωτικό χώρο και τις ορεινές περιοχές. Εδώ τους πήρατε και τα καράβια ακόμα. Όχι να κάνετε αυτά. Δεν κάνατε τίποτε.
    Οργάνωση δευτεροβάθμιας παροχής υπηρεσιών υγείας. Κατάρτιση ενός νέου υγειονομικού χάρτη, βάσει του οποίου θα ανακαινιστούν, όπου είναι δυνατόν, τα υπάρχοντα νοσοκομεία και για τις λίγες περιπτώσεις που κρίνεται απαραίτητο, θα κατασκευαστούν νέα. Έλεγχος όλων των νοσοκομειακών μονάδων. Είδατε πουθενά κανένα υγειονομικό χάρτη -σελίδες 156 και 157- και όλα όσα λέει; Δεν κάνανε τίποτε.
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Πώς δεν κάναμε τίποτε;
    ΑΘΑΝΑΣΙΟΣ ΤΣΟΥΡΑΣ: Μη με διακόπτετε. Θα σας τα πω όλα και θα μας πείτε τι κάνατε από αυτά. Και μην εκνευρίζεστε.
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Εγώ;
    ΑΘΑΝΑΣΙΟΣ ΤΣΟΥΡΑΣ: Εσείς βέβαια. Ποιος; Εγώ; 
    Λειτουργία για τη βελτίωση της υποδομής των νοσοκομείων. Συνεχείς έλεγχοι ποιότητας των παρεχομένων υπηρεσιών στα νοσοκομεία και αξιολόγηση της οικονομικής τους διαχείρισης, βάσει αντικειμενικών κριτηρίων κόστους παραγωγικότητας. Το είδατε πουθενά;
    Επέκταση του θεσμού της μονοήμερης νοσηλείας σε όλα τα νοσοκομεία. Το είδατε πουθενά;
    Καθιέρωση του θεσμού της κατ’ οίκον νοσηλείας. Το είδατε πουθενά;
    Δημιουργία τραυματολογικών κέντρων, χωροτοξικά μάλιστα κατανεμημένων, που θα δημιουργηθούν κατά προτεραιότητα στα νοσοκομεία πόλεων κατά μήκος της εθνικής οδού. Είδατε πουθενά τίποτε;
    Αντιμετώπιση του προβλήματος της ελλείψεως μονάδων εντατικής θεραπείας, με συμπλήρωση των ελλείψεων σε εξειδικευμένο προσωπικό με ταχείς ρυθμούς. Τους κανονικούς ρυθμούς δεν έχουνε. Αυτούς θα έχουνε; Τους είδατε πουθενά; Όχι βέβαια!
    Δημιουργία τμήματος επειγόντων περιστατικών, μονάδων εντατικής θεραπείας, αξονικοί, μαγνητικοί τομογράφοι, σελίδα 158 του προγράμματος. Το είδατε πουθενά; Όχι  βέβαια!
    Στη διοίκηση του νοσοκομείου, στο ολιγομελές διοικητικό συμβούλιο που μας λέτε συνέχεια, η θέση του μάνατζερ θα καλυφθεί από άτομα με υψηλή επιστημονική κατάρτιση και μεγάλη εμπειρία. Είδαμε τι διορίσανε, όταν έβγαλαν τους διοικητές που είχαν μπει με διαγωνισμό και είχαν υψηλά προσόντα. Και βέβαια αυτό δεν ήταν το μόνο που έκαναν ακριβώς αντίθετα.
    Πάμε παραπέρα. Χρηματοδότηση των νοσοκομείων. Ριζική αναδιαμόρφωση των οικονομικών υπηρεσιών των νοσοκομείων με εφαρμογή ενιαίου λογιστικού σχεδίου, καθιέρωση του διπλογραφικού συστήματος, υποχρεωτική εκπόνηση και δημοσίευση ισολογισμού, ενίσχυση με κατάλληλο ανθρώπινο δυναμικό των οικονομικών υπηρεσιών, καθιέρωση ενός νέου τύπου νοσηλίου, σελίδες 159, 160 και 161. Τα είδατε πουθενά; Όχι βέβαια!
      Περιφερειακό σύστημα υγείας. Κατάργηση των ΠεΣΥΠ. Ούτε αυτά καταργούν. Το μόνο που κατάργησαν ήταν οι ΠεΣΥΠάρχες, σελίδες 167 και 168. Εμείς διαφωνούμε, αλλά δεν πρόκειται να το κάνουνε. Θα βρουν άλλο τρόπο για να υπάρχουν τα ΠεΣΥΠ με άλλο όνομα.
      Εργασιακό καθεστώς των γιατρών. Εμείς διαφωνούμε για την κατάργηση των απογευματινών ιατρείων. Ελπίζουμε αυτή η απραξία να βοηθήσει στο να μη γίνουν αυτά τα πράγματα. Καθιέρωση δύο κατηγοριών γιατρών του κλάδου του ΕΣΥ πλήρους και αποκλειστικής. Και εμείς ελπίζουμε ότι θα συνεχιστεί αυτή η απραξία. Το Φεβρουάριο θα μας λέτε ότι τον Ιούνιο θα φέρετε νομοσχέδιο. Καθιέρωση του θεσμού των συνεργατών γιατρών με ειδικές συμβάσεις εργασίας ανάλογα με τις ανάγκες των νοσοκομείων. Το είδατε πουθενά; Συμπλήρωση των αποδοχών του ιατρικού δυναμικού με πριμ παραγωγικότητας, το οποίο θα δίδεται σε όλους τους εργαζόμενους των νοσοκομείων. Έχει γίνει το νέο σύστημα και μακάρι να πάει καλά. Κάθονται τρεις και τέσσερις ώρες παραπάνω οι γιατροί και οι νοσηλεύτριες και το κάνουν με τη ψυχή τους. Τους είδατε να παίρνουν τίποτα γι’ αυτές τις παραπάνω ώρες; Και μιλάνε για πριμ παραγωγικότητας. Δεν έκαναν τίποτα. 
      Ανθρώπινο δυναμικό των νοσοκομείων. Διενέργεια ουσιαστικού και ρεαλιστικού διαλόγου μεταξύ πολιτείας, πανεπιστημίων και ιατρικών συλλόγων για την ποιότητα των ιατρικών σπουδών. Ανακατανομή του ιατρικού δυναμικού. Δημιουργία τμημάτων νοσηλευτικής σε άλλα πανεπιστήμια. Παροχή οικονομικών, ηθικών και επαγγελματικών κινήτρων στους νοσηλευτές. Εδώ δεν πήραν καινούργιους, για τους ελαφρώσουν στη δουλειά. Δημιουργία φορέα ελέγχου επαγγέλματος νοσηλευτών με τη μορφή νομικού προσώπου δημοσίου δικαίου. Αυτό είναι το μόνο που κάνετε, σελίδες 168, 169 και 170.
      Έρχομαι στις προμήθειες. Προμήθειες παγίων στοιχείων που θα γίνονται από κεντρικό όργανο. Λέτε τι θα γίνει. Φέρτε το νομοσχέδιο. Στο Υπουργείο Υγείας συγκροτείται κεντρική επιτροπή προμηθειών πλήρως στελεχωμένη με κατάλληλο προσωπικό και εξοπλισμένη με σύγχρονη τεχνολογία, που θα υπάγεται απευθείας στον Υπουργό Υγείας. Ποια υπηρεσία, ποιος μηχανισμός, ποιο προσωπικό; Δεν έγινε τίποτα.
      Και βέβαια όλα τα νοσοκομεία της χώρας υποβάλλουν στο Υπουργείο ετήσιο πρόγραμμα αναγκών. Το έχετε στα χέρια σας; Το ζητήσατε; ‘Όχι βέβαια. Δεν έγινε τίποτα. 
      Για το φάρμακο έχουμε πολλά να πούμε, κύριε Υπουργέ.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Όποτε θέλετε.
      ΑΘΑΝΑΣΙΟΣ ΤΣΟΥΡΑΣ:  ‘Όταν θα φέρετε κάποτε το νόμο. Δεν θα κάνετε τώρα αντιπολίτευση. Φέρτε επιτέλους το νόμο που υποσχεθήκατε. Εδώ πρέπει να πω ότι σύμφωνα με τον ΟΟΣΑ οι λίστες αποτελούν το βασικό οικονομικό εργαλείο που χρησιμοποιείται από την κρατική ασφαλιστική πολιτική για τις ρυθμίσεις της φαρμακευτικής δαπάνης σε όλο τον κόσμο. Βάλατε τον κ. Βαγιωνά, Πρόεδρο του ΕΟΦ. Εδώ πρέπει να συμβάλετε -αλλιώς να συμβάλουμε εμείς στέλνοντας κάποια χαρτιά του ανθρώπου- στην ενημέρωσή του για το τι σημαίνει ακριβώς λίστα των συνταγογραφούμενων φαρμάκων, γιατί δεν κατανοεί και λέει περίεργα πράγματα στις εφημερίδες. Δεν είναι σωστό ο Πρόεδρος του ΕΟΦ να λέει τέτοια πράγματα για το τι σημαίνει η εξέλιξη της λίστας στην Ευρώπη. Να του δώσουμε το τι λέει ο ΟΟΣΑ για τη λίστα, την ανάλυση που δίνει ο κ. Καναβός, για να τα μάθει ο κ. Βαγιωνάς, γιατί είναι Πρόεδρος του ΕΟΦ και δεν ξέρει αυτά που υποτίθεται ότι θα στηρίξει. Και βέβαια αυτό για όσο είναι Πρόεδρος του ΕΟΦ.
    Διότι, κύριε Κακλαμάνη, ως Βουλευτής της Νέας Δημοκρατίας είχατε ζητήσει η Αντιπρόεδρος του ΕΟΦ κ. Οικονόμου να φύγει από Αντιπρόεδρος του ΕΟΦ, επειδή κατέβαινε υποψήφια Βουλευτής του ΠΑΣΟΚ. Η Νέα Δημοκρατία είχε ζητήσει, όταν είχε γίνει Πρόεδρος του ΕΟΦ η κ. Οικονόμου, να παραιτηθεί από Πρόεδρος των νοσοκομειακών φαρμακοποιών, γιατί το θεωρούσατε ασυμβίβαστο. Εμείς είπαμε: Εντάξει, κύριοι της Νέας Δημοκρατίας. Και έτσι έφυγε από Πρόεδρος του ΕΟΦ, επειδή ήταν Πρόεδρος των νοσοκομειακών φαρμακοποιών.
    Τώρα βάζετε Πρόεδρο στον ΕΟΦ τον Πρόεδρο της Πανελλήνιας Ένωσης Φαρμακοποιών, ώστε να είναι ελέγχων και ελεγχόμενος απ’ αυτούς που ζητά την ψήφο. Δηλαδή κάνετε αυτό που λέγατε εσείς ότι είναι ασυμβίβαστο. Ζητήστε του να παραιτηθεί σύντομα. Αλλιώς θα έχετε να καταβάλετε πολύ κόπο και να αναλώσετε πολύ χρόνο, για να έρχεστε εδώ και να απαντάτε για τον κ. Βαγιωνά. Κάντε το γρήγορα, για να μην κουράζεστε ούτε εσείς ούτε εμείς. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Για ποιο πράγμα να απαντάμε; 
    ΑΘΑΝΑΣΙΟΣ ΤΣΟΥΡΑΣ: Για πολλά πράγματα. Εγώ σας είπα για το ασυμβίβαστο. Ζητήσατε να φύγει…
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Τι εννοείτε; 
    ΠΡΟΕΔΡΕΥΩΝ (Γεώργιος Σούρλας): Κύριε Τσούρα, επιτρέπετε τη διακοπή; 
    ΑΘΑΝΑΣΙΟΣ ΤΣΟΥΡΑΣ: Όχι, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, δεν θέλει διακοπή ο κ. Τσούρας. 
    ΑΘΑΝΑΣΙΟΣ ΤΣΟΥΡΑΣ: Πρέπει, λοιπόν, να παραιτηθεί, γιατί  -επαναλαμβάνω- θεωρούσατε ασυμβίβαστο η Πρόεδρος των νοσοκομειακών φαρμακοποιών να είναι και υποψήφια Βουλευτής. Πιστεύω ότι θα παραιτηθεί σύντομα, γιατί αλλιώς εδώ θα είμαστε. 
    Τι να πω; Για τα ιδιωτικά θεραπευτήρια; Είχατε, επίσης, μία ολόκληρη σελίδα για τροποποίηση και εκσυγχρονισμό του νομικού πλαισίου που αναφέρεται στην υποδομή τους και που θα είναι ενιαίο για τα δημόσια νοσοκομεία, για τον έλεγχο των ιδιωτικών θεραπευτηρίων, με την καθιέρωση σύγχρονου οργανισμού λειτουργίας των ιδιωτικών θεραπευτηρίων, με λεπτομερή μάλιστα καταγραφή των υποχρεώσεών τους, των οργανικών θέσεων γιατρού, νοσηλευτικού και λοιπού προσωπικού, με συνεχή έλεγχο της ποιότητας των υπηρεσιών υγείας, με θέσπιση κινήτρων για τη μετατροπή ιδιωτικών θεραπευτηρίων σε κέντρα φυσικής ιατρικής και αποκατάστασης. Προφανώς δεν έγινε τίποτα, κύριοι συνάδελφοι.
    Ή να μιλήσω για τη δημόσια υγεία, με εκπόνηση εθνικού σχεδίου δράσης για τη δημόσια υγεία, για την καταγραφή και ιεράρχηση των κινδύνων που απειλούν την δημόσια υγεία στην Ελλάδα, με αποκέντρωση των λειτουργιών της δημόσιας υγείας σε ισχυρούς οργανισμούς και υπηρεσίες, με δημιουργία σώματος γιατρών δημόσιας υγείας, με κάλυψη κενών θέσεων προσωπικού; Βλέπετε σελίδα 170 του προγράμματος. Φυσικά και εδώ δεν έγινε τίποτα.
    Θα μπορούσα να πω πάρα πολλά. Απλώς θα μιλήσω για το νησιωτικό χώρο, για την προσφορά υπηρεσιών υγείας στο νησιωτικό χώρο. Τα λέω αυτά όχι επειδή είμαι νησιώτης, αλλά επειδή νομίζω ότι όλοι έχουμε την ευαισθησία. Πλήρης οργάνωση, στελέχωση εξοπλισμός των νοσοκομειακών μονάδων σε επιλεγμένα νησιά, ώστε να μην αποτελεί λύση μεταφοράς ασθενών στην Αθήνα. Ανάπτυξη όλων των τμημάτων, μονάδων εντατικής θεραπείας, μονάδων αιμοκάθαρσης, για την κάλυψη όλων των αναγκών. Παροχή επιπλέον κινήτρων για τη στελέχωση αυτών των νοσοκομειακών μονάδων. Συστηματική χρήση της τηλεϊατρικής. Στελέχωση των κέντρων υγείας με γιατρούς ειδικοτήτων, με νοσηλευτικό προσωπικό. Εφοδιασμό με σύγχρονο εξοπλισμό, τακτικές επισκέψεις στα νησιά ειδικών κινητών μονάδων από γιατρούς διαφόρων ειδικοτήτων. Τα πλοία μόνο τους «κόψανε». Απ’ αυτά δεν έγινε τίποτα.
    Το πρόγραμμα της Νέας Δημοκρατίας, κυρίες και κύριοι συνάδελφοι, καλύπτει σαράντα δύο σελίδες. Έχει περίπου δύο χιλιάδες εκατόν ογδόντα γραμματοσειρές. Υλοποίησαν τη μία από τις δύο χιλιάδες εκατόν ογδόντα για το νομικό πρόσωπο των νοσηλευτών. Θέλουν τα επόμενα τρία χρόνια να υλοποιήσουν όσα είπαν στις δύο χιλιάδες εκατόν εβδομήντα εννέα γραμματοσειρές.
    Εμείς είχαμε και έχουμε  σκοπό να βοηθήσουμε στο θέμα της υγείας. Ζητάμε ένα πράγμα. Εντάξει, είπατε ψέματα στον ελληνικό λαό. Δώσατε υποσχέσεις για όλους και για όλα. Τουλάχιστον τώρα πείτε: «Κοιτάξτε, απ’ αυτά που είπαμε θα κάνουμε τρία, πέντε, έξι θέματα σοβαρά που έχουν σχέση με τη ζωή και την υγεία του Έλληνα πολίτη».
      Αν το κάνετε αυτό, εμείς θα είμαστε κοντά σας. Φοβούμαστε όμως ότι εδώ θα είμαστε πάλι, να μετράμε τις δύο ή τρεις ακόμα γραμματοσειρές που θα κάνετε από τις δύο χιλιάδες εκατόν ογδόντα.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Συνασπισμού κ. Αθανάσιος Λεβέντης,
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, η υγεία είναι ένας εξαιρετικά ευαίσθητος τομέας, εξαιρετικά ευαίσθητος χώρος, είναι ύψιστο κοινωνικό αγαθό και αναφαίρετο ανθρώπινο δικαίωμα. Ο καθένας δικαιούται να απολαμβάνει υψηλού επιπέδου υπηρεσίες υγείας και η πολιτεία είναι υποχρεωμένη να τις παρέχει σε όλους ανεξαιρέτως τους πολίτες και να τις παρέχει δωρεάν. Εδώ δεν μπορεί να υπεισέλθει η αγορά και το κέρδος σε αυτόν τον ευαίσθητο τομέα. Αυτό είναι απαράδεκτο και ανεπίτρεπτο. Το πρώτο, λοιπόν, είναι αυτό.
      Το δεύτερο είναι η διαπίστωση ότι το υγειονομικό μας σύστημα νοσεί. Νοσεί από πάρα πολλά χρόνια. Ξεκίνησε το ΕΣΥ, προσέφερε, δεν μπόρεσε να ολοκληρωθεί, βάλτωσε και εδώ και πολλά χρόνια αγωνίζεται, για να ανταποκριθεί στις συνεχώς αυξανόμενες ανάγκες ούτως ή άλλως και στα συνεχώς αυξανόμενα κονδύλια που απαιτούνται και που δυστυχώς δεν υπάρχουν, είναι απελπιστικά καθηλωμένα. Και πρέπει να ξεκινήσουμε από αυτήν τη βασική παράμετρο, ότι ούτε το 3% του Ακαθάριστου Εγχώριου Προϊόντος δεν περιλαμβάνεται σε σταθερά ποσοστό στον προϋπολογισμό, ούτε τους τελευταίους ούτε και στο φετινό, κύριε Υπουργέ, και το ξέρετε εσείς πολύ καλύτερα από τον καθένα. Εάν, λοιπόν, δεν υπάρχουν τα κονδύλια, οι πιθανότητες που έχουμε να βελτιώσουμε τα υγειονομικά πράγματα είναι περιορισμένες.
      Από την άλλη, υπάρχει ασφαλώς διασπάθιση, υπάρχει ασφαλώς διαπλοκή και υπάρχουν ασφαλώς και πιράνχας, τα οποία καταβρόχθισαν τον κ. Παπαδόπουλο, ο οποίος πρώτος το είχε διατυπώσει και το είχε διαπιστώσει. Όλοι μας βέβαια το έχουμε διαπιστώσει –όσοι κινούνται στο χώρο της υγείας- αλλά το διαπιστώσατε κι εσείς, κύριε Υπουργέ, και παραμονεύουν και είναι παμφάγα τα πιράνχας, δυστυχώς.
      Εμείς, λοιπόν, λέμε ως Συνασπισμός της Ριζοσπαστικής Αριστεράς ότι πρέπει να αυξηθούν άμεσα και με συνεχώς αυξανόμενο ρυθμό τα κονδύλια για την υγεία, να φτάνουν στο 6% του ΑΕΠ. Δεύτερον, να κατοχυρωθεί ο δημόσιος χαρακτήρας της υγείας και να ξεκινήσουμε δημιουργώντας τον ενιαίο φορέα υγείας. Και αυτό σημαίνει να ξεκινήσουμε κάποτε και από αυτήν τη δύσμοιρη, την πρωτοβάθμια φροντίδα υγείας, για την οποία συνεχώς λέμε και επαναλαμβάνουμε, η οποία όμως δεν προχωράει. Το είχαμε πει και τότε στον κ. Παπαδόπουλο, ο οποίος είχε κάνει ένα ολοκληρωμένο πρόγραμμα υγείας - με πολλά από τα σημεία του διαφωνούσαμε, αλλά παρ’ όλ’ αυτά υπήρχε ένα πρόγραμμα. Είχαμε πει ότι έπρεπε από κει να ξεκινήσουμε. Δεν έγινε αυτό.
      Και τώρα κι εσείς, κύριε Υπουργέ, ξεκινάτε από τις παρυφές, ξεκινάτε από κάτι άλλο. Περιμένουμε όμως να γίνει η πρωτοβάθμια φροντίδα υγείας. Γιατί αν δεν ξεκινήσουμε από εκεί, από την πρόληψη, την ενημέρωση, τα κέντρα υγείας αστικού κυρίως τύπου, τον προσωπικό, τον οικογενειακό γιατρό, δεν πρόκειται να ξεβαλτώσει το νοσοκομειοκεντρικό και ιατροκεντρικό υγειονομικό μας σύστημα. Αυτή τη στιγμή καταφθάνουν στα νοσοκομεία πολύ περισσότεροι από αυτούς που χρειάζεται να πάνε και που θα μπορούσαν να αντιμετωπισθούν νωρίτερα, καλύτερα και ευκολότερα και γι’ αυτούς και για όλους μας κα για το υγειονομικό μας σύστημα, το οποίο πρέπει να ασχοληθεί με τα άλλα, σοβαρότερα, στα νοσοκομεία. Τα νοσοκομεία πρέπει να προσφέρουν δευτεροβάθμια και τριτοβάθμια περίθαλψη.
      Υπάρχει άλλωστε και στις δεσμεύσεις της Νέας Δημοκρατίας. Και εκτενώς ανέφερε ο κ. Τσούρας το πρόγραμμα της Νέας Δημοκρατίας. Πάντως, στις προγραμματικές δηλώσεις τους, τόσο ο κύριος Πρωθυπουργός όσο και ο κ. Κακλαμάνης ήταν πάρα πολύ φειδωλοί. Μια συγκεκριμένη δέσμευση υπήρξε για τα κέντρα υγείας αστικού τύπου, δεν βλέπουμε όμως να προχωράνε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ε, πώς; Εσείς στο Υπόλοιπο Αττικής είστε. Μη λέτε ότι δεν βλέπετε. Να το πουν οι άλλοι, αλλά όχι εσείς.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, αν εννοείτε την Ολυμπιακή Πολυκλινική, αυτό ήταν άλλο έργο.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τα Καλύβια δεν είναι στο Υπόλοιπο Αττικής, κύριε συνάδελφε;
      ΑΘΑΝΑΣΙΟΣ ΛΕΒΕΝΤΗΣ: Ναι, κύριε Υπουργέ, έχουν ξεκινήσει…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Προχωράει;
      ΑΘΑΝΑΣΙΟΣ ΛΕΒΕΝΤΗΣ: Πόσα χρόνια είναι που έχει ξεκινήσει;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μα, μας εγκαλείτε γιατί έχει ξεκινήσει πριν πέντε χρόνια;
      ΑΘΑΝΑΣΙΟΣ ΛΕΒΕΝΤΗΣ: Συγγνώμη, έχει ξεκινήσει πριν πέντε χρόνια. Χρειαζόμαστε, όμως, τετρακόσια ογδόντα κέντρα υγείας και αυτήν τη στιγμή δεν έχουμε ούτε διακόσια. Τα υπόλοιπα τι γίνονται; Αν θέλετε, και το ΠΑΣΟΚ έκανε δεκαπέντε νοσοκομεία. Το κόστος κατασκευής ενός νοσοκομείου από τα θεμέλια μέχρι και την ολοκλήρωσή του είναι όσο και το κόστος της ετήσιας λειτουργίας του. Επομένως το θέμα δεν είναι μόνο να φτιαχτούν, είναι και να λειτουργήσουν και να προσφέρουν υπηρεσίες. Πότε θα γίνει αυτό; 
      Αυτό βλέπουμε εμείς, γιατί εφόσον δεν υπάρχουν κονδύλια, εφόσον δεν προσλαμβάνετε προσωπικό, δεν μπορούμε να ξελασπώσουμε. Το 2000 ο κ. Σημίτης και ο κ. Παπαδόπουλος είχαν πει ότι μέσα στο 2000 θα προσληφθούν εννέα χιλιάδες ή έντεκα χιλιάδες -δεν θυμάμαι ακριβώς το νούμερο- άτομα στο χώρο της υγείας, κυρίως νοσηλευτικό προσωπικό. Δεν προσελήφθη κανένας τότε και ελάχιστοι προσελήφθησαν τα επόμενα χρόνια.
      Εσείς είπατε ότι θα προσληφθούν τέσσερις χιλιάδες άτομα μέσα στο 2004. Ακόμα αυτό δεν έχει ξεκινήσει ή αν έχει ξεκινήσει η διαδικασία, δεν έχει ολοκληρωθεί και παρ’ όλα αυτά αυτήν τη στιγμή, έστω και αν προσληφθούν μέσα στο 2005 τα τέσσερις χιλιάδες άτομα, αυτό είναι σταγόνα στον ωκεανό. Γιατί μέσα σε αυτό τα διάστημα θα φύγουν σχεδόν άλλοι τόσοι. Δεν είναι μόνο να προσλαμβάνονται, είναι να ενσωματώνονται, να λειτουργούν. Είναι θετικό το ισοζύγιο στις τέσσερις ή πέντε ή είκοσι πέντε χιλιάδες άτομα που χρειαζόμαστε.
      Επίσης, εδώ θα πρέπει να υπάρξει αναβάθμιση γενικά στα νοσοκομεία. Όσον αφορά τον ξενοδοχειακό εξοπλισμό στα νοσοκομεία του κέντρου, έχουν γίνει κάποιες προσπάθειες. Δεν θέλουμε να αμφισβητήσουμε, δεν θέλουμε να μηδενίσουμε. Εμείς χαιρετίζουμε πάντοτε κάθε προσπάθεια και κάθε αποδοτικό μέτρο το οποίο λαμβάνεται. Παρ’ όλα αυτά όμως και ο ξενοδοχειακός εξοπλισμός και ο τεχνικός εξοπλισμός υπολείπονται πάρα πολύ.
      Για να μπορέσει να λειτουργήσει και να αποδώσει το υγειονομικό μας σύστημα και τα νοσοκομεία ειδικότερα, θα πρέπει να λειτουργούν τουλάχιστον όλη την ημέρα, αν όχι όλο το εικοσιτετράωρο, τα χειρουργεία, τα μηχανήματα και τα εργαστήρια υψηλής τεχνολογίας. Με το να λειτουργούν οι μαγνητικοί τομογράφοι ανά τη χώρα έξι ώρες, κύριε Υπουργέ, δεν αποδίδουν παρά ελάχιστα.
      Αναφέρθηκε εδώ μία βόμβα για το Θριάσιο σχετικά με τον αμίαντο. Είχα κάνει ερώτηση και είχα πάρει απάντηση, ότι ναι μεν, αλλά κάτι γίνεται εκεί. Είχα την τιμή να είμαι στην επιτροπή ανέγερσης του Θριάσιου Νοσοκομείου, από κει και πέρα όμως, από τη στιγμή που μπήκαν και τα θεμέλια, εγώ δεν είχα καμία άλλη ανάμειξη. Άλλωστε έγιναν τουλάχιστον δέκα φορές απανωτά εγκαίνια και από τη Νέα Δημοκρατία και από το ΠΑΣΟΚ και εμείς ούτε μία πρόσκληση δεν πήραμε για να παραστούμε.
      Είναι γεγονός ότι έχουν μπει αυτές οι πλάκες αμιάντου, οι οποίες είναι εξαιρετικά επικίνδυνες, κυρίως για το προσωπικό το οποίο ζει και εργάζεται εκεί οκτώ ώρες κάθε μέρα. Θα πρέπει να αντικατασταθούν και εμείς συμφωνούμε και απαντούμε ότι αυτό πρέπει να γίνει το ταχύτερο δυνατό.
      Υπάρχει όμως μία πολύ μεγαλύτερη βόμβα, πολύ περισσότερων μεγατόνων, κύριε Υπουργέ, την οποία έχουμε αγνοήσει και θα αντιμετωπίσουμε αύριο. Έχω κάνει ερώτηση για τον αμίαντο στα σχολεία και η απάντηση στην αρχή ήταν αμφιλεγόμενη. Δυστυχώς δεν ήξερα ότι θα τεθεί αυτό το θέμα σήμερα και δεν έχω εδώ την απάντηση του Υπουργείου Παιδείας. Τριακόσια περίπου σχολεία ανά τη χώρα έχουν επενδυθεί με αμίαντο. Τα περισσότερα σε μικρό ποσοστό, πενήντα τρία όμως σχολεία έχουν πλάκες αμιάντου που είναι απαράδεκτες και πρέπει πάραυτα να αντικατασταθούν.
      Αυτά είναι θέματα στα οποία υπάρχουν εγκληματικές ευθύνες και από τους κυβερνήσαντες και από τις υπηρεσίες, οι οποίες ολιγώρησαν σε τέτοιους δυναμίτες, οι οποίοι είναι εντελώς απαράδεκτοι. Ότι υπάρχει διαπλοκή στο χώρο της υγείας το ξέρουμε πάρα πολύ καλά.
      Εμείς θα προσπαθήσουμε να βοηθήσουμε με όλες μας τις δυνάμεις, σε όσες προσπάθειες γίνουν από την Κυβέρνηση σε οποιοδήποτε επίπεδο, αλλά να ξέρετε ότι δεν πρόκειται να λυθούν τα προβλήματα εάν δεν αποφασίσουμε να ανοίξουμε και το πουγκί μας για να χρηματοδοτήσουμε γενναία και αν δεν φροντίσουμε πρώτα και κύρια να ξεκινήσουμε προσλαμβάνοντας προσωπικό.
      Επαναλαμβάνω για άλλη μια φορά το πρόβλημα που υπάρχει στην ανατολική Αττική με τους πεντακόσιους χιλιάδες κατοίκους, οι οποίοι διπλασιάζονται και τριπλασιάζονται τα σαββατοκύριακα και τα καλοκαίρια και όπου δεν υπάρχει κανένα νοσοκομείο.
      Τα κέντρα υγείας είναι ευπρόσδεκτα και πρέπει να γίνουν και άλλα πολύ περισσότερα, πλην όμως δεν μπορούν να καλύψουν όλο το φάσμα της υγείας, ιδιαίτερα όσον αφορά στο νοσοκομειακό επίπεδο. Αυτό, κύριε Υπουργέ, είναι κάτι που οπωσδήποτε δεν πρέπει να το ξεχνάμε ούτε να το παραπέμπουμε στις καλένδες.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο πρώτος επερωτών κ. Εμμανουήλ Σκουλάκης για να δευτερολογήσει. 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, ανέβηκαν οι τόνοι σήμερα στην επερώτηση για την υγεία, όχι από εμάς.
      ΠΡΟΕΔΡΕΥΩΝ (Γεώργιος Σούρλας): Και η αδρεναλίνη!
      ΕΜΜΑΝΟΥΗΛ ΣΚΟΥΛΑΚΗΣ: Ανέβηκαν οι τόνοι, οι αδρεναλίνες,…
      ΑΠΟΣΤΟΛΟΣ ΚΑΚΛΑΜΑΝΗΣ: Οι τόνοι δεν βλάπτουν, το περιεχόμενο βλάπτει.
      ΕΜΜΑΝΟΥΗΛ ΣΚΟΥΛΑΚΗΣ:…αλλά ανέβηκαν από την πλευρά της πολιτικής ηγεσίας και συγκεκριμένα του Υπουργού, ο οποίος για πρώτη φορά άρχισε να δείχνει ότι αρχίζει να χάνει την ψυχραιμία του, δεν αντέχει στο διάλογο. Φοβάμαι ότι η σημερινή εικόνα θα επαναλαμβάνεται ανά τακτά χρονικά διαστήματα, δεδομένου ότι ο Υπουργός, ο συγκεκριμένος, και η υπόλοιπη ηγεσία αλλά και το κόμμα της Νέας Δημοκρατίας έχει πει τόσα πολλά κι είναι όλα γραπτά, βάσει των οποίων προεκλογικά εγκλώβισε τον ελληνικό λαό…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτά που λέγονται δεν είναι γραπτά.  Ή λέγονται ή γράφονται.
      ΕΜΜΑΝΟΥΗΛ ΣΚΟΥΛΑΚΗΣ: Μισό λεπτό. Αυτά τα οποία σας είπαμε εμείς ήταν στην επερώτηση. Αυτά που σας είπε ο Κοινοβουλευτικός μας Εκπρόσωπος είναι οι τόσες σειρές, οι δυο χιλιάδες τόσες σειρές κι έχετε υλοποιήσει μία. Θα συνεχίζεται αυτή η κατάσταση γιατί εμείς δεν έχουμε τίποτα άλλο παρά να επικαλούμαστε  τα γραπτά σας κείμενα -και τα προεκλογικά και τα μετεκλογικά- και τις δεσμεύσεις σας κι εκεί πάνω θα σας ελέγχουμε. Πρέπει να αντέξετε, κύριε Υπουργέ, το διάλογο και τον έλεγχο. Νομίζω ότι ήρθε η ώρα της αλήθειας. Δεν φταίμε εμείς αν ανεβάσατε τον πήχυ πάρα πολύ ψηλά. Αν αναγκαστείτε εκ των πραγμάτων να περάσετε κάτω από τον πήχυ, αυτό εξαρτάται από το πόσο σοβαρά έχετε πάρει τα λόγια τα οποία εσείς έχετε πει.
      Διότι σήμερα τι απεδείχθη; Δεν απαντήσατε σ’ ένα πράγμα που σας είπαμε. Όλες οι ερωτήσεις για το προσωπικό είχαν ένα ερώτημα: όχι αν προσλάβατε κάποιους που ήταν από προκηρύξεις του 2003, αλλά αν προκηρύξατε μια θέση για το υγειονομικό σύστημα. Σας ψηφίσαμε τη διάταξη για τα ψυχιατρικά τον Ιούνιο. Σήμερα είναι Δεκέμβρης και σήμερα μόνο, μετά την επερώτηση πιθανόν, μας αποκαλύψατε, πέντε μήνες μετά, ότι πήρατε την έγκριση όχι για χίλιους πεντακόσιους που είχατε δεσμευθεί, όχι για χίλιους διακόσιους αλλά για εφτακόσιους τριάντα. Πότε θα προκηρύξετε; Το 2004 χάθηκε. Μπορούσε να έχει γίνει η προκήρυξη τον Ιούλιο. Γιατί αυτοί οι πέντε μήνες είναι πολύτιμοι για το «ΨΥΧΑΡΓΩΣ». Και δεν είναι η απορροφητικότητα αυτή που είπατε. Θα σας απαντήσει ο κ. Νασιώκας με τελείως διαφορετικά στοιχεία. Απορροφητικότητα για την οποία εμείς δεν είμαστε καθόλου ευχαριστημένοι. Και ξέρετε κι εσείς και εμείς πού οφείλονται οι καθυστερήσεις: στις γραφειοκρατικές διαδικασίες, στον αυστηρό έλεγχο της Ευρωπαϊκής Ένωσης και όλα αυτά. 
      Κύριε Υπουργέ, είπατε για τις εφημερίες και μας αποδώσατε ότι εμείς όλοι που είμαστε εδώ, λίγο ως πολύ ευχόμαστε να αποτύχει το σύστημα. Δεν βγήκαμε από την πρώτη μέρα, την ημέρα που ξεκινάγατε, και είπαμε: ευχόμεθα να πετύχει, θέλουμε να πετύχει γιατί κανείς από εμάς δεν νιώθει άνετα για τα ράντζα, για τις αναμονές κι όλα αυτά; Τι σας είπαμε; Και αυτό το μέτρο και αυτή η απόφασή σας η βιαστική ήταν αποτέλεσμα των δικών σας δηλώσεων, των δηλώσεων του Υφυπουργού, ο οποίος είχε πει ότι σε τρεις μήνες θα εξαφανιστούν τα ράντζα κι ήρθατε εσείς και τον διορθώσατε. Είπατε ότι ο Υπουργός καθορίζει την πολιτική του Υπουργείου κι είπατε: «σε δώδεκα μήνες». Επειδή βλέπετε ότι τελειώνει το δωδεκάμηνο, σπεύσατε να ανακοινώσετε την έναρξη του νέου συστήματος. 
      Εμείς τι σας είπαμε; Δεν έχετε προσθέσει τίποτα στο υγειονομικό σύστημα του λεκανοπεδίου της Αττικής ούτε σε ανθρώπινο δυναμικό ούτε σε υποδομές. Και να σας πω και κάτι; Μακάρι να πετύχει, γιατί έτσι θα επιβεβαιώσετε με τον καλύτερο τρόπο ότι το σύστημα που σας παραδώσαμε δεν είναι διαλυμένο. Είναι αξιόμαχο, όπως είπε ο Υφυπουργός σε μια τηλεοπτική συνάντηση που είχαμε: «Τα νοσοκομεία μας είναι αξιόμαχα».
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Και γιατί επί είκοσι χρόνια δεν τα βγάλατε εσείς;
     ΕΜΜΑΝΟΥΗΛ ΣΚΟΥΛΑΚΗΣ: Μισό λεπτό. Είχε ξεκινήσει το Φλεβάρη μια προσπάθεια συντονισμού των δύο ΠεΣΥΠ Α΄και Β’ στην Αθήνα. Είχαν μειωθεί τα ράντζα σημαντικά και βεβαίως εσείς καταργήσατε αυτό το συντονιστικό και φτιάξατε ένα άλλο γιατί δεν θέλατε να στηριχθείτε στις δικές μας προσπάθειες. Επαναλαμβάνω, μακάρι να πετύχει όμως ήδη τα μηνύματα δεν είναι καλά. Τα μικρά νοσοκομεία δεν αντέχουν. Πολλοί δε άρρωστοι από τα μικρά νοσοκομεία εισάγονται το πρωί και μεταφέρονται το βράδυ στα μεγάλα νοσοκομεία. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ποιος το λέει αυτό; 
     ΕΜΜΑΝΟΥΗΛ ΣΚΟΥΛΑΚΗΣ: Έτσι λέγεται. 
     Δεύτερον, το ΕΚΑΒ είναι σε οριακό σημείο. Ξέρετε πολύ καλά τα προβλήματα που αντιμετωπίζει. Παρά ταύτα μακάρι να πετύχει το σύστημα αλλά δεν θα κρύβονται τα ράντζα στους θαλάμους όπως έγινε ένα διάστημα. Θα ελέγξουμε και μεις και θα παρακολουθήσουμε όχι αυτά που μας λέτε, γιατί αρχίζουμε πλέον να μην πιστεύουμε τίποτε από αυτά που λέτε. Κύριε Υπουργέ, λέτε πράγματα που δεν γίνονται. Βγαίνετε και εξαγγέλλετε δεξιές πολιτικές με αριστερό μανδύα και φιλολαϊκά μέτρα. 
     Σήμερα δε, μας προκαλέσατε. Ανακοινώσατε ότι φέρνετε νομοσχέδιο για την τεχνητή γονιμοποίηση. Τι είπατε όμως; Ότι οι δαπάνες για την τεχνητή γονιμοποίηση θα καλύπτονται πλήρως από τα ασφαλιστικά ταμεία. Τι φέρατε προς ψήφιση; Στο άρθρο 28 λέτε: «Με προεδρικό διάταγμα που εκδίδεται με πρόταση του Υπουργού Απασχόλησης και Κοινωνικής Προστασίας και των συναρμόδιων Υπουργών» -ούτε καν είστε επισπεύδων εσείς- «ύστερα από γνώμη της αρχής που θα συσταθεί μετά από τέσσερις μήνες καθορίζονται οι όροι και οι προϋποθέσεις και η απαιτούμενη διαδικασία». 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πού είναι η διαφωνία σας;
     ΕΜΜΑΝΟΥΗΛ ΣΚΟΥΛΑΚΗΣ: Πού είναι αυτό που είπατε εσείς να αναγράφεται ρητώς ότι καλύπτονται οι δαπάνες όλες; Αυτό δεν είπατε στην τηλεόραση; 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πού είναι η διαφωνία σας δεν καταλαβαίνω. 
     ΕΜΜΑΝΟΥΗΛ ΣΚΟΥΛΑΚΗΣ: Πού είναι η διαφωνία μου; Λέτε ότι δεν υπάρχει τίποτε. Σας κατέθεσα λοιπόν ερώτηση να μας πείτε τι υπάρχει σήμερα, τι καλύπτεται σήμερα, διότι ό,τι και αν φέρετε θα το εμφανίσετε ότι ήρθε για πρώτη φορά στην Ελλάδα, στο απόλυτο κενό, ότι δεν υπάρχει τίποτε...
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Να μην το ψηφίσετε, κύριε Σκουλάκη.
     ΕΜΜΑΝΟΥΗΛ ΣΚΟΥΛΑΚΗΣ: Αυτό συνεχίζετε να κάνετε. Και να σας πω και κάτι άλλο. Τα μέτρα για το φάρμακο τα παρουσιάσατε ως μέτρα για τον απλό ταλαιπωρημένο λαό. Δεν υπάρχει Έλληνας πολίτης ασθενής που να στερήθηκε από το 1998 το όποιο φάρμακο χρειαζόταν κατά την εκτίμηση του γιατρού, γιατί υπήρχε η διαδικασία του αναντικατάστατου. Αυτό ήταν ένα δώρο που κάνατε στη φαρμακοβιομηχανία και κάνατε το εξής. Εξαγγείλατε την κατάργηση το Νοέμβρη και θα ψηφίσετε το Μάρτη. Το πεντάμηνο που θα μεσολαβήσει θα έρθει η ώρα που θα σας αποδείξουμε ότι αυτό το πεντάμηνο, μόνο αυτό το πεντάμηνο, τι τεράστιες αυξήσεις στη συνολική φαρμακευτική δαπάνη θα επιφέρει η ανακοίνωσή σας. Όσο για τις επιπτώσεις της κατάργησης της λίστας, που θα είμαστε η μοναδική χώρα στην Ευρώπη που θα έχει εφαρμόσει αυτό το σύστημα, να είστε σίγουρος ότι θα πληρώσουν πολύ ακριβά τα ταμεία. Θα εκτιναχτούν οι δαπάνες στα ύψη και θα επιβαρυνθούν και οι ασφαλισμένοι και οι συνταξιούχοι. Αυτό είναι γεγονός αναμφισβήτητο και το ξέρετε πολύ καλά.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι δεν το ξέρουμε καθόλου καλά!
     ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε.
     Δεν είπαμε εμείς ότι είμαστε υπερήφανοι για την λίστα των τοξικομανών που περιμένουν στα προγράμματα. Θα σας φέρουμε σύντομα τη δήλωση του Προέδρου της Νέας Δημοκρατίας και Πρωθυπουργού ο οποίος είπε, θα εξαφανιστούν οι λίστες ντροπής, το Μάρτη –αν δεν είναι το Δεκέμβρη, δεν θυμάμαι πολύ καλά- του 2003. Στα λόγια σας είστε δεσμευμένοι, στις υποσχέσεις σας, και καλό θα είναι να μας πείτε αν θέλετε τη βοήθειά μας είτε στη διακομματική επιτροπή είτε σε άλλο επίπεδο, ώστε να βοηθήσουμε στην αντιμετώπιση αυτού του προβλήματος και όχι να κάνουμε δηλώσεις που να χαϊδεύουν τα αυτιά των Ελλήνων πολιτών.
     Όσο για το «ΨΥΧΑΡΓΩΣ» εγώ δεν σας κατηγόρησα ότι δεν απορροφήσατε προγράμματα. 
    Σας ρωτώ: Κάνατε μια προκήρυξη επί εννιά μήνες; 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πολλές!
    ΕΜΜΑΝΟΥΗΛ ΣΚΟΥΛΑΚΗΣ: Μα, δεν με ακούσατε! Κάνατε μια προκήρυξη πρόσληψης προσωπικού στα ψυχιατρικά ή μία προκήρυξη προγράμματος αποασυλοποίησης; Ούτε μία!
    ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κάντε ερώτηση!
    ΕΜΜΑΝΟΥΗΛ ΣΚΟΥΛΑΚΗΣ: Φέρτε τώρα! Ήταν στα ερωτήματά μας. Αποδείξτε μας ότι προκηρύξατε μια θέση νοσηλευτικού προσωπικού ή μία προκήρυξη για νέα προγράμματα αποασυλοποίησης.
    ΠΡΟΕΔΡΕΥΩΝ (Γεώργιος Σούρλας): Τα επόμενα στην επόμενη επερώτηση, κύριε Σκουλάκη.
    ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν είπατε όμως για τα «φέσια» που μας αφήσατε, κύριε Σκουλάκη!
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Έκτωρ Νασιώκας.
    ΕΚΤΟΡΑΣ ΝΑΣΙΩΚΑΣ: Ευχαριστώ, κύριε Πρόεδρε.
    Στην πάνω από τριάντα δύο λεπτά ομιλία του ο κύριος Υπουργός δεν απάντησε στα ερωτήματα που του θέσαμε. Δεν απάντησε γιατί δεν προκηρύχθηκε ούτε μία θέση εργαζόμενου από τις κατανομές του 2004, γιατί δεν προστέθηκε ένα κρεβάτι -όχι κλινική- στο Αττικό Νοσοκομείο, γιατί δεν λειτούργησε ένα κρεβάτι εντατικής θεραπείας, γιατί δεν έγινε αποασυλοποίηση έστω και ενός ψυχικά ασθενούς σε αυτούς τους εννέα μήνες. 
    Μίλησε για πάρα πολλά πράγματα. Έκανε αντιπολίτευση στην Αντιπολίτευση και ανέφερε και στοιχεία τα οποία δεν ήταν ακριβή. Πιστεύω ότι δεν ενημέρωσαν σωστά τον κύριο Υπουργό, γιατί είπε ότι η απορροφητικότητα στο Γ’ Κοινοτικό Πλαίσιο Στήριξης στο σύνολο Υγεία-Πρόνοια 2000-2006 ήταν το Μάρτη 6%. 
    Είναι λάθος η πληροφόρηση, κύριε Υπουργέ. Δεν θα σας απαντήσω εγώ. Θα καταθέσω στη Βουλή τη δική σας έκθεση της περασμένης εβδομάδας, των υπηρεσιών σας και του Ειδικού Γραμματέα στην Επιτροπή Παρακολούθησης. Ήταν 14%.
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τι ήταν αυτό το 14%; Για αναλύστε το!
    ΕΚΤΟΡΑΣ ΝΑΣΙΩΚΑΣ: Τα έχει εδώ αναλυτικά. Θα σας τα δώσω. Δεν έχω χρόνο. 
    Ήταν λοιπόν 14% και δεν ήταν 6%. Τους επόμενους μήνες συνέχισε από αδράνεια στον ίδιο ρυθμό. Τους τρεις τελευταίους μήνες -Αύγουστο, Σεπτέμβριο και Οκτώβριο- έχει μείωση του ρυθμού ανάπτυξής του. Είπα πριν ότι εδώ είναι ένα πολύ μεγάλο θέμα και ότι το Γ’ Κοινοτικό Πλαίσιο Στήριξης έχασε ουσιαστικά ένα χρόνο και αυτός ο χρόνος δημιουργεί προβλήματα υλοποίησης του όλου προγράμματος. Άκουσα τη διαβεβαίωσή σας ότι θα καταφέρετε να μην υπάρξει πρόβλημα. Εμείς θα σας βοηθήσουμε σ’ αυτό, αλλά τα στοιχεία λένε άλλα.
    Όμως για την επανένταξη της προμήθειας των ασθενοφόρων και των μονάδων από το Γ΄ Κοινοτικό Πλαίσιο Στήριξης, κύριε Υπουργέ, ξέρετε ότι αυτή η σύμβαση πέρασε Ελεγκτικό Συνέδριο και προληπτικό και μετά κλπ. Ξέρω ότι υπάρχει υπέρβαση και μπορούσε αυτό να το ξεπεράσετε κρατώντας ένα κομμάτι αυτού και πληρώνοντάς το από εθνικούς πόρους. Αυτό που δεν κάνατε είναι ότι δεν διαπραγματευτήκατε σωστά, διότι δεν γνωρίζατε το πώς έπρεπε να διαπραγματευτείτε. Και αναφέρομαι στην υπηρεσία σας γιατί φυσικά δεν διαπραγματευτήκατε εσείς προσωπικά. 
    Είναι βέβαιο ότι η Ευρωπαϊκή Ένωση δεν ευνοεί τέτοιες προμήθειες κινητής περιουσίας κλπ. Είναι αρνητική. Και όταν το εντάξαμε εμείς, πάλι αρνητική ήταν, αλλά εμείς το περάσαμε. Και έπρεπε να το κρατήσετε γιατί και η απορροφητικότητα ήταν ψηλά και θα λύναμε ένα σημαντικό πρόβλημα.
    Θέλω να κλείσω με δυο-τρία πράγματα από αυτά που είπε ο κύριος Υπουργός, που πάλι δεν ήταν ακριβή. Είπε λοιπόν ο Υπουργός ότι επιτέλους θα πάρουμε τώρα τους επικουρικούς, γιατί πήραμε έγκριση. Μα, έγκριση πήρατε για εποχικούς, κύριε Υπουργέ, οκταμηνίτες φυσικά και δεν έχετε εφαρμόσει τη διάταξη και δεν θα την εφαρμόσετε, τουλάχιστον σε αυτό που βλέπουμε εμείς. Μιλήσατε για τη βοήθεια στο σπίτι. Είπατε για την περίπτωση που δεν πληρώθηκαν τα χρήματα. Φυσικά δεν πληρώθηκαν –δέχομαι αυτό που λέτε- αλλά ήταν ένα πολύ μεγάλο έργο, ήταν ένα νέο έργο. Ξεκίνησε μέσα σε αυτόν το χρόνο και θα πληρωθεί. Συνέχεια δεν έχει το κράτος; 
    Θέλω να κλείσω με κάτι που είπατε με έναν τρόπο που δεν είχε τη σοβαρότητα που έπρεπε. Τα καινούργια νοσοκομεία, κύριε Υπουργέ –και τώρα το καταλαβαίνετε που είστε εκεί- έχουν τέτοια Η.Μ. που πρέπει να αντιμετωπίζονται σωστά, τέλεια, γιατί οι κίνδυνοι είναι τεράστιοι. Δεν λέω για εκεί που υπάρχει προσωπικό. Συνήθως δεν προσλαμβάνουμε τέτοιο προσωπικό. Εδώ δεν μπορείτε να προσλάβετε άλλο προσωπικό ως νοσηλευτές. Προσλαμβάνουμε μόνο τεχνικούς υψηλού επιπέδου για να ελέγχουν και κάνουμε δημοπρασίες για να μπορούν αυτά τα λειτουργήσουν σωστά. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Με ποιο νομοθετικό πλαίσιο; Πείτε μου! Σας ακούει και ο κύριος Πρόεδρος τώρα, ο κ. Κακλαμάνης. 
    ΕΚΤΟΡΑΣ ΝΑΣΙΩΚΑΣ: Το έχουμε πει και στην Επιτροπή! Είναι μια εφαρμογή η οποία χρειάζεται και νομοθετική ρύθμιση. Εσείς είπατε ότι θα φέρετε νομοθετική ρύθμιση. Αυτό είναι το θέμα; 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Στον αέρα ήταν όλα!
     ΕΚΤΟΡΑΣ ΝΑΣΙΩΚΑΣ: Τίποτα δεν είναι στον αέρα!
     Θέλω να κλείσω με το πρόγραμμα των εφημεριών. Κύριε Υπουργέ, κάθε προσπάθεια που είναι σε όποια κατεύθυνση εμείς ευχόμαστε να πετύχει, γιατί το θέμα της υγείας δεν είναι θέμα κομματικής αντιπαράθεσης. Υπάρχουν πολιτικές διαφορές, άλλη η δική μας ιδεολογική αφετηρία και άλλη η δική σας. Αυτό όμως που έπρεπε να κάνετε, δεν το κάνατε, γιατί δεν μπορείτε να το κάνετε. Γιατί το σχέδιο το βρήκατε. Ποιο είναι το σχέδιο; Να ολοκληρωθούν τα ΤΕΠ, να κάνετε πρόσληψη βασικού προσωπικού για τα ΤΕΠ και να εφημερεύουν όλα τα νοσοκομεία της χώρας ως τις 23.00΄ το βράδυ. Αυτό είναι το μέτρο! 
      Δοκιμάζεται ένα μέτρο μόνο για την Αθήνα. Μακάρι να δώσει κάποια αποτελέσματα. Βρήκατε, όμως –το είχε δηλώσει ο κύριος Υφυπουργός- μία κατάσταση που τον τελευταίο ένα χρόνο τα ράντζα από διακόσια ή τριακόσια κινούνταν στα ογδόντα έως εκατόν πενήντα. Ήταν ένα φαινόμενο το οποίο μειωνόταν και το οποίο πράγματι είναι καλό να εξαλειφθεί. 
      Ευχαριστώ πολύ. 
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ο Βουλευτής Β΄ Αθηνών κ. Αλέξανδρος Παπαδόπουλος ζητάει ολιγοήμερη άδεια απουσίας στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια. 
      Το λόγο έχει ο κ. Δημήτριος Λιντζέρης.
      ΔΗΜΗΤΡΙΟΣ ΛΙΝΤΖΕΡΗΣ: Για ένα μόνο λεπτό, κύριε Πρόεδρε, και ευχαριστώ πολύ. 
      Θέλω πρώτα απ’ όλα να επαινέσω τον κ. Απόστολο Κακλαμάνη για την προσπάθειά του να περισώσει το κύρος του Κοινοβουλίου, το οποίο -κατά τη γνώμη μου- εδέχθη ράπισμα από το ήθος, το ύφος και το περιεχόμενο της ομιλίας του κυρίου Υπουργού. 
      Θα περίμενε κανείς από τον κύριο Υπουργό να απαντήσει επί της ουσίας. Αντ’ αυτού ακούσαμε μία ομιλία αλλαγής ρόλων Κυβέρνησης – Αντιπολίτευσης, η οποία έγεμε ψυχοσυναισθηματικών επικλήσεων και εξάρσεων του τύπου «πώς τολμάτε», «δεν ντρέπεστε», «γιατί κλαίτε;». 
      Λυπάμαι αλλά είμαι υποχρεωμένος να κάνω δύο ανάλογου τύπου γενικές παρατηρήσεις. 
      Η δυσανεξία και ο εκνευρισμός στην κριτική είναι ενδεικτικά ανασφάλειας ή δεσποτισμού ή και των δύο μαζί. Και ότι όλα αυτά δεν καταξιώνουν την πολιτική, αλλά αντιθέτως παραπέμπουν σε λαϊκισμό, κακία και ναρκισσιστική χρηστομάθεια. 
      Ευχαριστώ. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Πρόεδρε, το λόγο. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κατ’ αρχάς, να ζητήσω συγγνώμη γιατί πρέπει να πάω στο Υπουργείο για το θέμα του Θριασίου, άρα θα δευτερολογήσει ο κ. Γιαννόπουλος. Θα πω μόνο για ένα λεπτό τρία πράγματα. 
      Πρώτον, να ευχαριστήσω τον κ. Τσούρα, αν και με μπέρδεψε. Νόμιζα ότι ήταν ο κ. Πολύδωρας και προέβαλλε το πρόγραμμα της Νέας Δημοκρατίας. Πάντως τον ευχαριστώ πάρα πολύ. Πράγματι το επικαιροποιήσατε πάλι. Δεν διαβάσατε ότι είναι πρόγραμμα τετραετίας. Στην τετραετία θα μας ελέγξετε εάν όλα αυτά έγιναν ή δεν έγιναν. 
      Δεύτερον, να ευχαριστήσω τον κ. Λιντζέρη για τη φιλοσοφικού τύπου παρέμβασή του. 
      Και, τρίτον, να ευχαριστήσω ουσιαστικά τον κ. Κακλαμάνη. Ως προς τους τόνους είναι «κακλαμάνειοι» οι τόνοι. Δεν τολμώ να πω «προεδρικοί» μη φέρω παρεξήγηση και σας δημιουργήσω πρόβλημα. Είναι μέρες πονηρές, κύριε τέως Πρόεδρε της Βουλής. Ως προς το περιεχόμενο όμως, δεν είχατε ακούσει, κύριε τέως Πρόεδρε, το τι είχαν ρωτήσει ή μάλλον τι είχαν πει, γιατί δεν ρώτησαν. 
      Πράγματι, εγώ ρώταγα και απαντούσα γιατί εγώ περίμενα να με είχαν ρωτήσει γι’ αυτά τα πράγματα, τα οποία καλούμεθα να επιλύσουμε εκ των υστέρων. Θα πω ένα μόνο σχετικά με τα Η.Μ., κύριε Νασιώκα. 
      Γνωρίζετε πάρα πολύ καλά ότι όλες οι συμβάσεις των Η.Μ. που είχατε κάνει είναι παράνομες, γιατί δεν υπάρχει νομοθετικό πλαίσιο και καλούμεθα τώρα εκ των υστέρων με αμφίβολο αποτέλεσμα εάν θα μας τα εγκρίνουν οι πάρεδροι. 
      ΕΜΜΑΝΟΥΗΛ ΣΚΟΥΛΑΚΗΣ: Για τον Ευαγγελισμό θα απαντήσετε, κύριε Υπουργέ;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ναι, κύριε Σκουλάκη...
      ΕΜΜΑΝΟΥΗΛ ΣΚΟΥΛΑΚΗΣ: Ισχύει; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Απολύτως, κύριε Σκουλάκη...
      ΕΜΜΑΝΟΥΗΛ ΣΚΟΥΛΑΚΗΣ: Το τριακόσιες χιλιάδες; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Απολύτως, κύριε Σκουλάκη, και να πάτε να πκαιετε τα στοιχεία. Έχω παρακαλέσει τον κ. Καρταπάνη να σας τα δώσει...
      ΕΜΜΑΝΟΥΗΛ ΣΚΟΥΛΑΚΗΣ: Τα έχω πάρει.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Και αυτό βγήκε από τα έσοδα, τα έξοδα, τι περισσεύει δια διακόσια πενήντα τέσσερα. 
      ΕΜΜΑΝΟΥΗΛ ΣΚΟΥΛΑΚΗΣ: Καλώς. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Και είναι μέσα στα πλαίσια του IASYS που γίνεται, και πηγαίνετε να τα πάρετε. 
      ΕΜΜΑΝΟΥΗΛ ΣΚΟΥΛΑΚΗΣ: Τριακόσιες χιλιάδες ημερησίως ζητάνε ...
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μάλιστα, κύριε Σκουλάκη, και οφείλατε να το ξέρατε, γιατί είχατε διατελέσει επί πολλά χρόνια Υπουργός. Δυστυχώς δεν το ξέρατε ούτε αυτό. 
      Στα υπόλοιπα θα παρακαλέσω τον κ. Γιαννόπουλο να απαντήσει και να πει και επιπλέον πράγματα, γιατί όταν επερωτάται μία Κυβέρνηση απαντάει στις ερωτήσεις, όποιες τίθενται, δεν λέει τον προγραμματισμό. 
      Οι παλιοί κοινοβουλευτικοί γνωρίζουμε ότι σε λίγες μέρες που έχουμε να συζητήσουμε για τον προϋπολογισμό του 2005, εκεί θα γίνει και ο απολογισμός του δεκαμήνου. Και θα ακούσετε και τον προγραμματισμό. Όχι σε επερώτηση. Για να καταλάβετε και το τι άλλα έχουν γίνει που δεν τα γνωρίζετε, προφανώς γιατί δεν σας συμφέρει. 
      ΑΠΟΣΤΟΛΟΣ ΚΑΚΛΑΜΑΝΗΣ: Την παραμονή ενάρξεως της συζήτησης του προϋπολογισμού του κράτους θα έχουμε συζήτηση του κοινωνικού προϋπολογισμού. 
      ΠΡΟΕΔΡΕΥΩΝ (Γεώργιος Σούρλας): Και εκεί θα δοθεί η δυνατότητα να αναπτυχθούν οι απόψεις. 
      ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, το λόγο, παρακαλώ. 
      ΠΡΟΕΔΡΕΥΩΝ (Γεώργιος Σούρλας): Κύριε Τσούρα, πρέπει να μιλήσετε μετά τη δευτερολογία του κυρίου Υφυπουργού. 
      ΑΘΑΝΑΣΙΟΣ ΤΣΟΥΡΑΣ: Για μισό λεπτό, κύριε Πρόεδρε, όχι παραπάνω. 
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο. 
      ΑΘΑΝΑΣΙΟΣ ΤΣΟΥΡΑΣ: Είναι προφανές, κύριε Υπουργέ, πρώτον, ότι πέρα από την απραξία υπάρχει και αμνησία για το πρόγραμμα της Νέας Δημοκρατίας. 
      Δεύτερον, στις δηλώσεις σας στις 27 Απριλίου τα τέσσερα νομοσχέδια δεν τα είπατε σε βάθος χρόνου. Τα είπατε εντός του έτους και δεν τα καταθέσατε. 
      Ευχαριστώ. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Το πρόβλημα είναι ο ένας μήνας διαφορά; 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Υγείας και Κοινωνικής Αλληλεγγύης κ. Γιαννόπουλος έχει το λόγο. 
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, χαίρομαι γιατί δίνεται η ευκαιρία σήμερα να απαντήσουμε πάνω στις ερωτήσεις, στο θεματολόγιο της επερώτησης των αγαπητών συναδέλφων. Χαίρομαι βέβαια για τη δήλωση του κ. Σκουλάκη ότι μέσα σ’ ένα πνεύμα κατανόησης, πιθανώς και συμπάθειας, θα συμμετέχουν σ’ αυτήν την προσπάθεια, την οποία κι εμείς καταβάλλουμε στο Υπουργείο. Χαίρομαι για την παρέμβαση του κ. Τσούρα που επικαιροποίησε έτσι δημόσια σήμερα το πρόγραμμά μας.
	ΑΘΑΝΑΣΙΟΣ ΤΣΟΥΡΑΣ: Να σας το θυμίσω, αφού εσείς το ξεχάσατε.
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μετρώντας τις γραμματοσειρές βέβαια, θα μπορούσατε να μετρήσετε και τα γράμματα, για να σας απαντήσουμε ακριβώς μέσα στο βάθος χρόνου της τετραετίας και της οκταετίας πώς θα επιλυθούν αυτά τα προβλήματα. Εσείς εργολαβικά είχατε το χώρο της υγείας, αλλά δυστυχώς μας κληροδοτήσατε πάρα πολλά.
	Ιδιαίτερα θετική ήταν η συμμετοχή του κ. Κακλαμάνη, του τέως Προέδρου της Βουλής, όσον αφορά το ήθος, αλλά βέβαια ο κ. Τσούρας δεν ακολούθησε τις προθέσεις σας μ’ ένα οργίλο ύφος και χτυπώντας τα χέρια του, διότι δεν μπορέσαμε, ως μάγοι προφανώς –όπως θα ενθυμείστε, ο Λαμάρ έβγαζε τα κουνέλια μέσα από τα μανίκια του- μέσα σε οκτώ μήνες να υλοποιήσουμε ένα φιλόδοξο πραγματικά πρόγραμμα, που εσείς τουλάχιστον επί τόσα έτη είχατε εγκαταλείψει.
	Κύριε Σκουλάκη, είπατε ότι απαξιώσαμε εμείς τις υποδομές τις οποίες εσείς κάνατε. Ουδέποτε είπαμε ότι δεν έγιναν υποδομές κατά τη θητεία της διακυβέρνησης της χώρας από σας. Ουδέποτε δημιουργήσαμε προϋποθέσεις καταστροφολογίας. Είπαμε για το έργο το οποίο έχετε επιτελέσει, όμως κάναμε και κριτική και νομίζω ότι μέσα στα πλαίσια του κοινοβουλευτικού ελέγχου μας επιτρέπετε τουλάχιστον να σχολιάσουμε αδυναμίες του συστήματος. 
      Αν οι χαρακτηρισμοί «Βομβάη» και «Καλκούτα» σας θίγουν, εμείς λέμε ότι θίγουν την προσωπικότητα του Έλληνα πολίτη και μειώνουν τον πολιτισμό μας, όταν βλέπουμε αρρώστους να νοσηλεύονται στους διαδρόμους. Αυτό το λέει κάποιος που τουλάχιστον επί τριάντα τέσσερα χρόνια διακονεί το χώρο της υγείας σ’ ένα νοσοκομείο που ιδιαίτερα ανθίστατο ακριβώς στο φαινόμενο αυτό που λέγεται ράντζο. Αν εσείς θεωρείτε ότι είναι συνθήκες κλινικής εξέτασης μιας γυναίκας στο διάδρομο με παραβάν για να γίνει όλη αυτή η διαδικασία, πιστεύω ότι με τα λόγια σας κι εσείς συνηγορείτε ακριβώς στην προσπάθεια που θέλετε να καταβάλετε στην επίλυση του φαινομένου αυτού.
	Πραγματικά, αγαπητοί συνάδελφοι, αυτές τις λίγες μέρες, τις έντεκα μέρες που έχουν περάσει από την εφαρμογή του νέου πιλοτικού προγράμματος όσον αφορά το θέμα των νέων εφημεριών και ράντζων, υπάρχουν πολύ καλά σημάδια, τα οποία εμείς βλέπουμε και τα αποτυπώνουμε καθημερινά από την εμπειρία που έχουμε και από το συντονιστικό όργανο που υπάρχει στο Υπουργείο, το «ΣΟΤΥ», που παρεμβαίνει συνεχώς σε όποιες μικρές αδυναμίες εμφανίζονται στο σύστημα.
      Είναι δε ψευδές αυτό που ανεφέρθη ότι την περίοδο 1992-1993 δεν είχε επιλυθεί το θέμα των ράντζων. Ήταν προς τιμή του σημερινού Β΄ Αντιπροέδρου της Βουλής κ. Σούρλα, που είχε πει τότε ένα χαρακτηριστικό και θα το υπενθυμίσω. Είχε πει: «Ή εγώ ή τα ράντζα». Εκείνη την εποχή πραγματικά πετύχαμε κάτι, το οποίο είναι πανθομολογούμενο όχι μόνο από μας, αλλά απ’ όλους τους συναδέλφους που βρίσκονται και σε άλλες πολιτικές παρατάξεις, το ότι δεν υπήρχαν ράντζα. Είναι αδιανόητο να μην μπορούμε να διαχειριστούμε επτακόσια είκοσι κενά κρεβάτια που καθημερινά έχουμε στην Αθήνα και να υπάρχουν περί τα εκατό, εκατόν είκοσι ράντζα σε δύο ή τρία νοσοκομεία.
	Ακούσατε από τον Υπουργό αυτό που έχουμε σήμερα ως δεδομένο. Λαϊκό, Ευαγγελισμός, τα δύο νοσοκομεία τα οποία παρουσίασαν προβλήματα. Πού είναι τα ράντζα στο Ιπποκράτειο νοσοκομείο, στον Ερυθρό Σταυρό, στο Κρατικό Νίκαιας, στο Τζάνειο, στη Θεσσαλονίκη ακόμα, που ήταν στο Ιπποκράτειο και στο ΑΧΕΠΑ; Γίνεται μία μεγάλη προσπάθεια.
     Χαίρομαι που και εσείς συμβάλλετε σε αυτές τις δικές μας θέσεις και βέβαια η προσπάθειά σας δεν είναι, όπως το αντιλαμβάνομαι και θέλω να το διερμηνεύσω, λεκτική, αλλά έμπρακτη. 
     Μάλιστα θα σας έλεγα, κύριε Σκουλάκη –εμείς είμαστε ανοικτοί- ελάτε στο Υπουργείο να πάμε και ένα βράδυ μαζί να περπατήσουμε τα εφημερεύοντα νοσοκομεία και ενδεχομένως βλέποντας ορισμένες αδυναμίες να τις αντιμετωπίσουμε από κοινού. 
     Όσον αφορά τα μικρά νοσοκομεία, τα δορυφορικά, έχουν τη δυνατότητα να αντιμετωπίσουν πάρα πολλά περιστατικά. Έναν εμπύρετο μπορούν να τον αντιμετωπίσουν, όπως επίσης ένα σύνδρομο γαστρεντερίτιδας. Άρα λοιπόν, όλο αυτόν το εφημεριακό φορτίο μπορεί να φύγει από τα νοσοκομεία κορμού και κατ’ αυτό τον τρόπο να εκτονωθεί το σύστημα. Παράλληλα ο πολίτης έχει τη δυνατότητα προσπελασιμότητας, κοντά στη γειτονιά, ενός νοσοκομείου. Και θα αναφέρω νοσοκομεία, όπως είναι η Παμακάριστος, των Πατησίων, το Φλέμινγκ, που μπορούν κάλλιστα να προσφέρουν υπηρεσίες. Και έχουμε στοιχεία που δείχνουν ακριβώς ότι οι πολίτες εξοικειώνονται πλέον προς αυτά τα νοσοκομεία. 
     Το λέγω και εδώ στη Βουλή. Τι έχει να ζηλέψει το Σισμανόγλειο από τον Ευαγγελισμό. Τίποτε απολύτως. Δεν έχει γίνει καλή πληροφόρηση για να μάθουν οι  πολίτες ότι το Σισμανόγλειο και σε υποδομές και σε στελεχικό δυναμικό είναι εξ ίσου καλό ή και καλύτερο, σε πάρα πολλά γνωστικά αντικείμενα, από τον Ευαγγελισμό. 
     Μάλιστα θα έλεγα, κύριε συνάδελφε, ότι μετά από λίγο χρονικό διάστημα που θα έχουμε πλήρη στοιχεία, θα δείτε ακριβώς πως το σύστημα θα πετύχει με αυτήν τη ραντζοεπαγρύπνηση που θα υπάρχει, διότι αντιλαμβάνεστε ότι με τις νέες διοικήσεις, με τις νέες παρεμβάσεις που κάνουμε σε όλο το σύστημα, δίνουμε τη δυνατότητα της καλής διαχείρισης μέσω της αναδιάταξης των μονάδων που έχουμε αυτήν τη στιγμή. 
     Βέβαια μέσα στο πρώτο εξάμηνο του 2005 θα έχουμε τη δυνατότητα με το στελεχικό δυναμικό των τρεισήμισι χιλιάδων θέσεων που θα προκηρυχθούν, οι χίλιες τριακόσιες εβδομήντα οκτώ που είναι σε τακτική πλήρωση και θα ολοκληρωθεί με τις διατάξεις του ΑΣΕΠ μέσα στο πρώτο τρίμηνο και το επικουρικό προσωπικό των χιλίων με σύμβαση οκταμήνου χρονικής διάρκειας, να επιλύσουμε πολλά πράγματα. 
     Όσον αφορά το θέμα που σχολιάσατε, κύριε Νασιώκα, ότι δεν προσθέσαμε κανένα κρεβάτι στο Αττικό Νοσοκομείο. Το Αττικό Νοσοκομείο το παραλάβαμε με διακόσια ανεπτυγμένα κρεβάτια. Αυτή τη στιγμή είναι τριακόσια ανεπτυγμένα κρεβάτια και είναι κλειστά τετρακόσια πενήντα κρεβάτια τα οποία φιλοδοξούμε –πιστεύω ότι είναι και δικό σας όνειρο- να δώσουμε στην υπηρεσία των Ελλήνων πολιτών, ιδιαίτερα δε εκείνης της περιοχής της δυτικής όχθης που ήταν μακριά από τις υψηλού επιπέδου υπηρεσίες υγείας. Φιλοδοξούμε γι’ αυτό. 
     Αποφάσισε η ιατρική σχολή να πάει νέα τμήματα, όπως πήγε η οφθαλμολογική κλινική, πρόκειται να πάει η αγγειοχειρουργική, η γναθοπροσωπική, η επανορθωτική πλαστική. Και η μεγάλη μας προσπάθεια είναι τα είκοσι τέσσερα κρεβάτια της εντατικής θεραπείας, από τα οποία λειτουργούν μόνο τα έξι, να λειτουργήσουν και έτσι να έχουμε μια πληρότητα. 
     Επίσης είναι γνωστές και οι πρωτοβουλίες για το νοσοκομείο της Λάρισας. 
     Ακόμη οι πρωτοβουλίες και οι δηλώσεις του κυρίου Υπουργού είναι συγκεκριμένες, ότι δηλαδή το προσωπικό που θα πάρουμε θα στελεχώσει κυρίως μονάδες, χειρουργεία, εργαστήρια για να σταματήσει πια αυτή η αθλιότητα της λίστας με όλα τα παρελκόμενα τα οποία διατηρεί και συντηρεί. 
     Κύριοι συνάδελφοι, είπαμε για τις υποδομές. Όταν παραλάβαμε για να κάνουμε τους Ολυμπιακούς Αγώνες, είχαμε δεκαοκτώ ολυμπιακά νοσοκομεία. Δυστυχώς όμως δεν μπορέσαμε και εκεί έγινε μια πολύ καλή αξιολόγηση, να τα τελειώσουμε και τα δεκαοκτώ. Βρήκαμε πολλές εργολαβίες σταματημένες. Τις δραστηριοποιήσαμε. Έγινε μια μεγάλη μάχη και κινητοποίηση για να μπορέσουμε να έχουμε αυτά τα νοσοκομεία αξιόμαχα, όπως ήταν το ΚΑΤ, το Αγία Σοφία, ο Ευαγγελισμός, το Τζάνειο, το Κρατικό Νικαίας, ο Βόλος, το Άγιος Παύλος στη Θεσσαλονίκη, το Βενιζέλειο και το νοσοκομείο του Ρίου. Και πραγματικά καταφέραμε κάτι που εσείς το είχατε εγκαταλείψει. Εγώ αυτό το αντιπαρέρχομαι και ούτε μπαίνω στη λογική του «εσείς» και «εμείς». Οι περισσότεροι είμαστε συνάδελφοι που μιλάμε αυτήν τη στιγμή και έχουμε μείνει στην Αίθουσα και νομίζω ότι διακαής πόθος και δικός σας είναι πραγματικά να πάει μπροστά ο χώρος της υγείας. 
     Θα σας πω κάποιες μικρές παρεμβάσεις διότι στη δική σας κοινοβουλευτική διάθεση που έχετε του ελέγχου, λέτε ότι σε εννέα μήνες το 1/6 της θητείας αυτής της κυβέρνησης, δεν έγινε τίποτα. Έγιναν αρκετές παρεμβάσεις. Απλούστατα δεν μπορέσατε να τις αποτυπώσατε. 
     Ένα μεγάλο θέμα το οποίο ολοκληρώθηκε τώρα πλέον, είναι να λυθεί αυτό το μεγάλο πρόβλημα που υπάρχει με τις εντατικές μονάδες των νεογνών, που κάθε μέρα, πενήντα μικρά παιδάκια, νεογνά, ζητούν να πάνε σε μονάδες του δημοσίου και λύθηκε πλέον όλο αυτό το θέμα με τη δυνατότητα που έχουν μέσω των ασφαλιστικών ταμείων, να καλύψουν ακριβώς τη νοσηλεία. 
     Λύνουμε και το θέμα των ΜΕΘ, με αξιοποίηση των κλινών που έχουν υπογράψει τα ασφαλιστικά ταμεία με τα ιδιωτικά θεραπευτήρια, αξιοποιώντας τα. Αλλά παράλληλα μας ενδιαφέρει η στελέχωση των εκατόν είκοσι κλινών εντατικής θεραπείας που είναι έτοιμα, όπως είναι στην Αλεξανδρούπολη, στις Σέρρες, στην Ξάνθη, στη Λάρισα, στη Λιβαδειά. Αυτό θα ολοκληρωθεί, κύριε Νασιώκα, όπως σας είπα, εντός του πρώτου πενταμήνου που θα έχουμε τη δυνατότητα της πλήρωσης ων θέσεων από όλες αυτές τις διαδικασίες, που και εγώ και ο κύριος Υπουργός το χαρακτήρισε. 
     Για τον ΟΠΑΔ, αυτή η αθλιότητα που υπήρχε στην οδό Μακεδονίας, οι γέροντες και οι γριούλες να πηγαίνουν για να θεωρήσουν το βιβλιάριό τους και είχατε ζήσει και εσείς και τα βλέπατε, αυτό τελειώνει πια. Θα είναι μία κατάσταση πολύ καλή που δημιουργείται μέσω των δήμων που θα γίνονται οι θεωρήσεις και στα δημοτικά διαμερίσματα. Παράλληλα δίνεται η δυνατότητα της αύξησης του αθεωρήτου της συνταγής από 60 ευρώ σε 100 ευρώ, που κατ’ αυτόν τον τρόπο το 85% των συνταγογραφουμένων φαρμάκων στο δημόσιο, δίνεται η δυνατότητα να μη θεωρούνται και κατ’ αυτόν τον τρόπο να μην υπάρχει ταλαιπωρία. 
     Πρόταση του ΟΠΑΔ, την οποία και εμείς θα υιοθετήσουμε είναι η επίσκεψη να πάει στα 20 ευρώ από το 6,2 που είναι τώρα. Και είναι ένα αντικίνητρο το να υπογράψουν συμβάσεις οι συνάδελφοι γιατροί με τον ΟΠΑΔ, με αποτέλεσμα ο συμβεβλημένος μη έχοντας δυνατότητα καταφεύγει στον ιδιωτικό τομέα που τον περιμένει πολλαπλάσιο κόστος. 
     Όλες αυτές οι προσπάθειες, αντιλαμβάνεσθε, έγιναν μέσα ακριβώς από παρεμβάσεις που κάθε μέρα διορθώνουμε αυτά τα οποία η γραφειοκρατία είχε δημιουργήσει. Εγώ δεν θέλω να επιρρίψω ευθύνες ενδεχομένως ούτε σε πρόσωπα ούτε σε πολιτικές επιλογές. Είναι, όμως, άδικο να λέτε ότι αυτήν τη στιγμή από τις δύο χιλιάδες και πλέον γραμματοσειρές -που δεν τις είχα μετρήσει και ευχαριστώ, γιατί μας έδωσε το αριθμητικό δεδομένο ο συνάδελφος κ. Τσούρας- ότι δεν έγινε απολύτως τίποτα. Έχουν γίνει θετικά σημεία, υπάρχει θέληση μεγάλη από εμάς και πιστεύω ότι είναι και δική σας πρόθεση να συμβάλετε σε αυτήν ακριβώς τη μεγάλη προσπάθεια την οποία καταβάλλουμε όλοι μας. Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Από ό,τι βλέπετε, κύριε Πρόεδρε, κύριε Κακλαμάνη, ηρέμησε το κλίμα, έπεσαν οι τόνοι και έτσι θα συνεχίσουμε μέχρι τέλος. 
     ΕΚΤΟΡΑΣ ΝΑΣΙΩΚΑΣ: Έγινε ο κ. Κακλαμάνης Γιαννόπουλος και ο κ. Γιαννόπουλος Κακλαμάνης! 
     ΑΠΟΣΤΟΛΟΣ ΚΑΚΛΑΜΑΝΗΣ: …του αντιπολιτευομένου Βουλευτή που κρίνεται από αυτά που καταθέτει εδώ και Υπουργού που  κρίνεται από αυτά που κάνει. 
     ΠΡΟΕΔΡΕΥΩΝ (Γεώργιος Σούρλας): Ποιος το ξέρει αυτό καλά, είπατε; 
     ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Γιαννόπουλος. 
     ΠΡΟΕΔΡΕΥΩΝ (Γεώργιος Σούρλας): Ο κ. Τσούρας έχει το λόγο.
     ΑΘΑΝΑΣΙΟΣ ΤΣΟΥΡΑΣ: Κύριοι συνάδελφοι, νομίζω ότι ενόχλησε πραγματικά και τον Υπουργό και τον Υφυπουργό η ανάγνωση του προγράμματος της Νέας Δημοκρατίας και πραγματικά η πρωτοφανής σε παγκόσμιο φαινόμενο,  πιστεύω, τέτοιας μορφής ανακολουθία ανάμεσα σε προεκλογικούς λόγους και πράξεις. 
     Εμείς θα συνεχίσουμε να περιμένουμε ότι η Νέα Δημοκρατία θα φύγει από το «θα» αρχίσουμε, «θα» προχωρήσουμε, «θα» κάνουμε, για να επιτελέσει επιτέλους έργο. Θεωρούμε αδιανόητο να ανακοινώνει συνέχεια χρονικές μεταθέσεις των σχεδίων νόμων, των θέσεων και των προγραμμάτων που έχει. Σας είπα από τις 27 Απριλίου τέσσερα νομοσχέδια μέσα στο χρόνο …
      Εμείς θέλουμε να βοηθήσουμε. Το θέμα της υγείας αφορά όλους μας. Αλλά για να βοηθήσουμε θα πρέπει κάτι επιτέλους να κάνει η Κυβέρνηση. Να μην είναι μια Κυβέρνηση που δεν πράττει τίποτε και λειτουργεί ως Αντιπολίτευση. Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 25/15/2.11.2004 επερώτησης Βουλευτών του ΠΑΣΟΚ προς τον Υπουργό Υγείας και Κοινωνικής Αλληλεγγύης, σχετικά με την πολιτική της Κυβέρνησης στο χώρο της υγείας.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 14.05’, λύεται η συνεδρίαση για την προσεχή Δευτέρα 13 Δεκεμβρίου 2004 και ώρα 18.00’ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμ. 39/29.11.2004 επερωτήσεως Βουλευτών του ΠΑΣΟΚ αρμοδιότητας του Υπουργείου Μεταφορών και Επικοινωνιών, σχετικά με την κυβερνητική πολιτική στον τομέα των επικοινωνιών, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                           ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ  10/12/04                       ΣΕΛ.199

