      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ SΗ΄
      Τετάρτη 9 Απριλίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές, από το Γυμνάσιο Άνοιξης Αττικής, το Ενιαίο Λύκειο Βελεστίνου, το 3ο Τεχνικό Επαγγελματικό Εκπαιδευτήριο Σερρών και ανθυπασπιστές του Κέντρου Εκπαίδευσης Παλάσκας, σελ.
2. Συζήτηση επί της Ετήσιας Έκθεσης του Ελεγκτικού Συνεδρίου για το οικονομικό έτος 2000, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 10 Απριλίου 2003, σελ.
ΟΜΙΛΗΤΕΣ
Επί της Ετήσιας Έκθεσης του Ελεγκτικού Συνεδρίου:
ΒΑΘΕΙΑΣ Ι., σελ.
ΓΕΙΤΟΝΑΣ Κ., σελ.
ΓΙΑΝΝΑΚΟΠΟΥΛΟΣ Ι., σελ.
ΚΑΤΣΑΡΟΣ Ν.., σελ.
ΚΕΔΙΚΟΓΛΟΥ Β., σελ.
ΚΩΝΣΤΑΝΤΙΝΟΥ Φ., σελ.
ΛΑΜΠΡΟΠΟΥΛΟΣ Ι., σελ.
ΛΑΦΑΖΑΝΗΣ Π., σελ.
ΛΥΚΟΥΡΕΖΟΣ Α., σελ.
ΜΑΚΡΥΠΙΔΗΣ Α., σελ.
ΜΑΝΟΣ Σ., σελ.
ΝΙΚΟΛΟΠΟΥΛΟΣ Ν., σελ.
ΠΑΥΛΟΠΟΥΛΟΣ Π., σελ.
ΠΟΛΥΔΩΡΑΣ Β., σελ.
ΡΕΓΚΟΥΖΑΣ Α., σελ.
ΤΖΕΚΗΣ Α., σελ.
ΤΣΙΠΛΑΚΗΣ Κ., σελ.
ΤΣΙΠΛΑΚΟΣ Α., σελ.
ΤΣΙΠΡΑΣ Β., σελ.
ΦΛΩΡΙΔΗΣ Γ., σελ.
      
      ΠΡΑΚΤΙΚΑ  ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ Η΄
      Τετάρτη 9 Απριλίου 2003
      	Αθήνα, σήμερα στις 9 Απριλίου 2003, ημέρα Τετάρτη και ώρα 11.03΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      	Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από το Γραμματέα της Βουλής κ. Ιωάννη Βαθειά, Βουλευτή Φθιώτιδος, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε δημοσίευμα εφημερίδας που αφορά καταγγελία της ΔΑΚΕ καθηγητών Δ.Ε. για παράτυπη λειτουργία των υπηρεσιακών συμβουλίων.
      2) Ο Βουλευτής Εύβοιας κ. ΒΑΣΙΛHΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Κύμης Εύβοιας ζητεί οικονομική ενίσχυση για την αποκατάσταση των ζημιών από την κακοκαιρία.
      3) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία ο Δήμος Καλυβίων – Θορικού διαμαρτύρεται για την αύξηση του τιμολογίου της ΕΥΔΑΠ για τους Δήμους και Κοινότητες.
      4) Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά με την οποία ζητεί να αποδείξει επιστημονικά το Υπουργείο Εθνικής Άμυνας εάν το πεδίο βολής στη Σχίζα ρυπαίνει σε επικίνδυνο βαθμό ή όχι την περιοχή.
      5) Οι Βουλευτές κύριοι ΜΑΡΙΑ ΔΑΜΑΝΑΚΗ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία το Εργατοϋπαλληλικό Κέντρο Ρεθύμνου ζητεί την επίλυση εργασιακών, ασφαλιστικών και φορολογικών προβλημάτων των μελών του.
      6) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Εργαζομένων Εθνικών Σταδίων και Αθλητικών Εγκαταστάσεων Β.Δ. Ελλάδας ζητεί το διορισμό Δ/νσης στο Ε.Α.Ν.Κ. Ιωαννίνων καθώς και την πληρωμή των εργαζομένων.
      7) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος για την Προστασία Περιβάλλοντος Αγ. Ιωάννη Θεολόγου Μαλεσίνας ζητεί να μην ιδρυθούν ή μετεγκατασταθούν άλλες υδατοκαλλιέργειες στον κόλπο Αταλάντης – Θεολόγου και να απομακρυνθούν οι υπάρχουσες.
      8) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία το Φιλανθρωπικό Σωματείο Κοινωνική Μέριμνα Μοσχάτου Αθηνών ζητεί το γλυπτό του γλύπτη Κώστα Βαλσάμη να γίνει εμβληματική απεικόνιση της Γ’ ηλικίας.
      9) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία η Πανελλήνια Ομοσπονδία Πολιτικών Συνταξιούχων ζητεί την επίλυση συνταξιοδοτικών προβλημάτων που αφορούν στους συνταξιούχους του δημοσίου.
      10) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία το Σωματείο Συνταξιούχων Νομού Πρεβέζης ζητεί την αύξηση των συντάξεων του ΤΕΒΕ.
      11) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα το οποίο αναφέρεται στις αυξήσεις των οπωροκηπευτικών προϊόντων.
      12) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα το οποίο αναφέρεται στη μεγάλη πτώση του γενικού δείκτη της ελληνικής κεφαλαιαγοράς.
      13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα το οποίο αναφέρεται στις αυξήσεις των τιμολογίων της ΕΥΔΑΠ για την οικιακή κατανάλωση.
      14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ζητείται η κατάργηση της πρακτικής άσκησης και των εξετάσεων για την απόκτηση άδειας του οδοντοτεχνικού επαγγέλματος για τους πτυχιούχους ΤΕΛ και ΤΕΣ.
      15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Κων/νος Σιαμίδης, οδηγός στο Κέντρο Υγείας Προσοτσάνης Δράμας ζητεί να του καταβληθούν δεδουλευμένες αποδοχές του.
      16) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Σαββατώ Συμεωνίδου ζητεί να της χορηγηθεί σύνταξη από τον ΟΓΑ.
      17) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Σταυρούλα Μαστρογιάννη ζητεί να της καταβληθεί αποζημίωση από τον ΕΛΓΑ για την παραγωγή της κρεμμμυδιών, που καταστράφηκε από παγετό.
      18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά  με την οποία ο Έπαρχος Θήρας ζητεί την κατασκευή νέου λιμένα στη νήσο Θήρα.
      19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη σύσταση τοπικής υπηρεσίας του ΟΑΕΔ στη νήσο Θήρα.
      20) Ο Β΄ Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία Κάτοχοι διδακτορικού διπλώματος του πανεπιστημίου Εθνικής Αθλητικής Ακαδημίας της Σόφιας Βουλγαρίας ζητούν την αναγνώριση των πτυχίων τους από το ΔΙΚΑΤΣΑ.
      21) Ο Β΄ Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Μητροπολίτης Ξάνθης και Περιθεωρίου ζητεί τη συνέχιση της λειτουργίας του Εκκλησιαστικού Γυμνασίου Ξάνθης.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να ρυθμισθεί νομοθετικά η πρόσληψη υδρονομέων για τις ανάγκες των Δήμων του Νομού Λασιθίου.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο οι εργαζόμενοι του νοσοκομείου Αγίου Νικολάου ζητούν την ικανοποίηση εργασιακών και μισθολογικών αιτημάτων τους.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ανθοπαραγωγών Ιεράπετρας ζητεί την άμεση έναρξη του προγράμματος αγροτικών επενδύσεων και βελτιώσεων.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Λασιθίου ζητεί να μην αποδεσμευτούν οι συντάξεις από τους μισθούς των δημοσίων υπαλλήλων.
      26) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Εστιατορικών και Συναφών Επαγγελμάτων ζητεί την ικανοποίηση αιτημάτων του κλάδου τους.
      27) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Δ.Δ. Αμφείας του Δήμου Θουρίας Μεσσηνίας ζητεί τον αποχαρακτηρισμό της λατομικής ζώνης στη θέση Κοκκινόβραχος και την κατάργηση της εν λόγω  λατομικής περιοχής.
      28) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Ερασιτεχνών Αλιέων Μεσσήνης ζητεί επιχορήγηση για τη συνέχιση των δραστηριοτήτων του.
      29) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Δασκάλων και Νηπιαγωγών Δωρίδας ζητεί τον επανακαθορισμό της αξιολογικής κλίμακας μοριοδότησης των σχολικών μονάδων του Νομού Φωκίδας.
      30) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Ομοσπονδία Συλλόγων Παρνασσίδας ζητεί οικονομική ενίσχυση για τη συνέχιση των δραστηριοτήτων της.
      31) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Προοδευτική Κίνηση Γυναικών Σάμου ζητεί την ικανοποίηση αιτημάτων γυναικών.
      32) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Εκτελωνιστών Πειραιώς – Αθηνών διαμαρτύρεται για την επίθεση των ΗΠΑ κατά του Ιράκ.
      33) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμος Αργαλαστής Νομού Μαγνησίας ζητεί την επίλυση προβλημάτων αγροτικής φύσεως που απασχολούν το Δήμο.
      34) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία φορείς και πολίτες του Νομού Αρκαδίας διαμαρτύρονται για την επίθεση των ΗΠΑ και των συμμάχων τους κατά του Ιράκ.
      35) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία Σύλλογοι και Συνεταιρισμοί Νομού Μεσσηνίας ζητούν να αντιμετωπιστούν οι ζημιές που υπέστησαν οι καλλιέργειές τους από ακραία καιρικά φαινόμενα.
      36) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Εργατικό Κέντρο Λάρισας διαμαρτύρεται γιατί η Επιχείρηση ΚΑΡΑΤΖΗΣ Α.Ε. ανάγκασε τους εργαζομένους της να δουλέψουν στις 25-3-2003 κατά παράβαση της εργατικής νομοθεσίας.
      37) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Δήμος Μακρυνείας Αιτωλ/νίας ζητεί την απόληψη αδρανών υλικών από το δημοτικό λατομείο για τις ανάγκες αποκατάστασης του αγροτικού οδικού δικτύου του Δήμου Μακρυνείας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1824/25-9-2002 ερώτηση δόθηκε με το υπ’ αριθμ. 2680/31-10-2002 έγγραφο από τον Υφυπουργό Δημόσιας Τάξης η ακόλουθη απάντηση:
     «Απαντώντας στην ερώτηση με αριθμό 1824/25-9-2002 που κατέθεσε ο Βουλευτής κ. Γ. Καλαντζής και μας διαβίβασε το Υπουργείο Γεωργίας, με το 312 από 9-10-2002 έγγραφό του, σας γνωρίζουμε ότι οι δόκιμοι πυροσβέστες προσλαμβάνονται σύμφωνα με τις διατάξεις της ισχύουσας νομοθεσίας, με την οποία καθορίζονται τα προσόντα πρόσληψής τους, ώστε να καλύπτονται όλα τα εργασιακά αντικείμενα που έχουν σχέση με την αποστολή και αρμοδιότητα του Πυροσβεστικού Σώματος.
      .
      Με τις εν λόγω διατάξεις καθιερώνεται ευνοϊκό καθεστώς πρόσληψης στο Πυροσβεστικό Σώμα γι’ αυτούς που υπηρέτησαν στο παρελθόν ως εποχικοί υπάλληλοι και διαθέτουν ανάλογη εμπειρία, η οποία αναμφισβήτητα είναι πολύτιμη για την εκτέλεση του πυροσβεστικού έργου. Ειδικότερα προβλέπεται ότι, κατά τις προσλήψεις, προστίθενται επί πλέον μονάδες στη βαθμολογία αυτών που είχαν προσληφθεί από τη Δασική Υπηρεσία ή το Πυροσβεστικό Σώμα με σχέση εργασίας ορισμένου χρόνου επί δύο αντιπυρικές περιόδους, αυτών που έχουν παρακολουθήσει εκπαιδευτικό σεμινάριο αντιπυρικής προστασίας των Ειδικών Δυνάμεων Δασοπυρόσβεσης ή αυτών που κατέχουν πτυχίο Ι.Ε.Κ. κατεύθυνσης δασοπροστασίας, ενώ μεγαλύτερη είναι η μοριοδότηση όσων υποψηφίων έχουν χρησιμοποιηθεί ως προσωπικό αερομεταφερόμενων δυνάμεων. Ακόμη μοριοδοτούνται και οι υποψήφιοι για την κατηγορία Β' πτυχιούχων τεχνολόγων δασοπονίας, που έχουν προϋπηρεσία στη Δασική Υπηρεσία στον τομέα αντιπυρικής προστασίας δασών, τουλάχιστον για μία αντιπυρική περίοδο.
      Κατόπιν των ανωτέρω, είναι σαφές ότι η αναφερόμενη στην ερώτηση κατηγορία εποχικού πυροσβεστικού προσωπικού έχει τη δυνατότητα να προσληφθεί ως μόνιμο πυροσβεστικό προσωπικό και μάλιστα κατά προτεραιότητα, εφόσον βεβαίως έχει τα προβλεπόμενα από την ισχύουσα νομοθεσία προσόντα.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
     2. Στην με αριθμό 1815/25-9-2002 ερώτηση δόθηκε με το υπ’ αριθμ. 11/30-11-2002 έγγραφο από τον Υφυπουργό Οικονομικών η ακόλουθη απάντηση:
     «Απαντώντας στην ερώτηση με αριθμό 1815/25-9-2002 που κατέθεσε ο Βουλευτής κ. Σ. Χατζηγάκης και μας διαβίβασε το Υπουργείο Δημόσιας Τάξης, με το αριθμ. πρωτ. 7017/4/2647/16.10.02 έγγραφό του, και 971/8.10.02 αναφοράς που κατέθεσαν οι Βουλευτές κύριοι Ζέττα Μακρή και Παν. Κρητικός, σχετικά με το ανωτέρω θέμα, σας γνωρίζουμε τα εξής:
     Α. Η Κυβέρνηση υλοποιώντας τη σχετική εξαγγελία της, προέβη στην αναμόρφωση των μισθολογίων όλων των κατηγοριών των υπαλλήλων της Δημόσιας Διοίκησης, παρέχοντας ουσιαστικές αυξήσεις εντός, βέβαια, των δημοσιονομικών δυνατοτήτων της χώρας, εξαντλώντας όλα τα δυνατά περιθώρια του Κρατικού Προϋπολογισμού.
      Τα οικονομικά αιτήματα των δημοσίων υπαλλήλων εξετάζονται κάθε φορά με βάση την κυβερνητική πολιτική για τους μισθούς και τις δημοσιονομικές δυνατότητες της χώρας.
      Στη χάραξη της εισοδηματικής πολιτικής πρωταρχικό μέλημα είναι αφενός μεν, η διασφάλιση του εισοδήματος των εργαζομένων και αφετέρου η εναρμόνιση αυτού με τους γενικότερους στόχους για την σταθεροποίηση και ανάπτυξη της ελληνικής οικονομίας.
      Πέραν των ανωτέρω σας πληροφορούμε ότι, με τον ισχύοντα μισθολογικό νόμο (ν. 2448/96) καθώς και με τις διατάξεις των νόμων 2702/99, 2768/99, 2873/00 και 3016/02 παρεσχέθηκαν σημαντικές αυξήσεις στις αποδοχές των στελεχών των Ενόπλων Δυνάμεων και των αντιστοίχων αυτών.
      Β.	1. Σύμφωνα με βασική αρχή της ισχύουσας στο Δημόσιο συνταξιοδοτικής νομοθεσίας (άρθρα 9 και 34 του Κώδικα Πολιτικών και Στρατιωτικών Συντάξεων) η σύνταξη κανονίζεται με βάση ποσοστό του μισθού ενεργείας του υπαλλήλου ή του στρατιωτικού (βασικός μισθός και χρονοεπίδομα, παροχές που υποβάλλονται σε ασφαλιστικές κρατήσεις για κύρια σύνταξη), το οποίο με υπηρεσία 35 ετών ανέρχεται στο 80% των απολαβών αυτών. Η σχέση αυτή εξακολουθεί να παραμένει αδιατάρακτη, από της ισχύος του βασικού συνταξιοδοτικού νόμου (ΑΝ 1854/51) μέχρι σήμερα για όλους τους συνταξιούχους του Δημοσίου και των ν.π.δ.δ. οι οποίοι δεν συνταξιοδοτούνται από το Δημόσιο, διέπονται όμως από τις ίδιες, με τις ισχύουσες για τους δημοσίους υπαλλήλους, διατάξεις.
      2)	Οι επερχόμενες μισθολογικές μεταβολές στην υπηρεσιακή κατάσταση των εν ενεργεία υπαλλήλων και στρατιωτικών οι οποίες κατά κανόνα οφείλονται στις παρουσιαζόμενες υπηρεσιακές ανάγκες, δεν μπορούν σύμφωνα με την ισχύουσα συνταξιοδοτική νομοθεσία να επεκταθούν και στους συνταξιούχους.
      3)	Το επίδομα εξομάλυνσης χορηγήθηκε από 1.1.2000 μόνο στους πολιτικούς συνταξιούχους του Δημοσίου, επειδή οι αυξήσεις των συντάξεών τους για το έτος 2000 υπολείπονταν κατά πολύ των αυξήσεων που χορηγήθηκαν στις συντάξεις των στρατιωτικών, για τους οποίους ουσιαστικά ίσχυσε νέο μισθολόγιο με αυξήσεις δύο φορές μέσα στο έτος αυτό, από 1.1.2000 και από 1.7.2000.
      4)	Σε νομοσχέδιο του Υπουργείου μας που έχει ήδη κατατεθεί για ψήφιση στην Βουλή έχει περιληφθεί διάταξη με την οποία ορίζεται η αναπροσαρμογή των συντάξεων των στρατιωτικών οι οποίοι έχουν εξέλθει της υπηρεσίας μέχρι 31.12.2002 με την ενσωμάτωση στο συντάξιμο μισθό ποσού των 176 ΕΥΡΩ μέχρι του βαθμού του Συνταγματάρχη, από το βαθμό δε του ταξιάρχου και άνω, του επιδόματος θέσης υψηλής ευθύνης.
      Ο Υφυπουργός
      Γ. ΦΛΩΡΙΔΗΣ»
     3. Στις με αριθμό 1984/3-10-2002 και  2146/16-10-2002 ερωτήσεις δόθηκε με το υπ’ αριθμ. 1976/25-10-2002 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Απαντώντας στις ερωτήσεις με αριθμό 1984/3-10-02 και 2146/16-10-02 που κατέθεσαν στη Βουλή οι Βουλευτές κύριοι Ηλίας Καλλιώρας, Παν. Λαφαζάνης, Ασημίνα Ξηροτύρη –Αικατερινάρη και Γ. Αμπατζόγλου, αντίστοιχα, σχετικά με τις επενδύσεις του Ο.Τ.Ε. στη Ρουμανία, σας πληροφορούμε τα παρακάτω:
      1.	 Ως γνωστόν, η συμμετοχή του Ελληνικού Δημοσίου στο μετοχικό κεφάλαιο της ανώνυμης εταιρείας Οργανισμός Τηλεπικοινωνιών της Ελλάδος Α.Ε. (ΟΤΕ ΑΕ) έχει μειωθεί και προσδιορισθεί σε ποσοστό 33,761 %.
      Η αλλαγή αυτή στο ιδιοκτησιακό καθεστώς της ΟΤΕ Α.Ε. συνδυάζεται με κανονιστικές διατάξεις, οι οποίες εξαιρούν ρητά την ΟΤΕ ΑΕ από τον δημόσιο τομέα. Σύμφωνα με το νόμο 2733/1999, η εταιρεία ΟΤΕ ΑΕ δεν εμπίπτει πλέον στο πεδίο εφαρμoγής του νόμου 2414/1996 «Εκσυγχρονισμός των δημοσίων επιχειρήσεων και Οργανισμών και άλλες διατάξεις») αλλά αποκλειστικά στο νόμο 2190/1920 «Περί ανωνύμων εταιρειών»)με τον οποίο έχει πλήρως εναρμονιστεί το ισχύον καταστατικό της εταιρείας ΟΤΕ ΑΕ. Η εταιρεία ΟΤΕ Α.Ε. δεν αποτελεί πλέον δημόσια επιχείρηση, αλλά λειτουργεί αποκλειστικά με κριτήρια ιδιωτικών ανωνύμων εταιρειών, όπως άλλωστε επιτάσσει η πλήρως απελευθερωμένη αγορά των τηλεπικοινωνιών, μετά τον νόμο 2867/2000.
      Στο πλαίσιο αυτό, ο Υπουργός Μεταφορών και Επικοινωνιών δεν έχει αρμοδιότητα εποπτείας, ούτε δυνατότητα ελέγχου των αποφάσεων της διοίκησης της εταιρείας ΟΤΕ Α.Ε.
      2.	Το Ελληνικό Δημόσιο εκπροσωπείται στη Γενική Συνέλευση της ΟΤΕ Α.Ε. ως μέτοχος αυτής, δια του Υπουργού Οικονομίας και Οικονομικών.
      3.	Σε απάντηση του θιγόμενου με τις υπόψη ερωτήσεις θέματος, επισυνάπτεται το αριθμ. 1/550192/2002 έγγραφο του Ο.Τ.Ε.
      Ο Υφυπουργός
      ΕΜΜ. ΣΟΦ. ΣΤΡΑΤΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 1990/4-10-2002 ερώτηση δόθηκε με το υπ’ αριθμ. 10542/24-10-2002 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 1990/4-10-2002 που κατατέθηκε στη Βουλή από το Βουλευτή κ. Α. Φλωρίνη, σας γνωρίζουμε τα εξής:
      	Το 1997 ο Ε.Ο.Τ. προκήρυξε διεθνή πλειοδοτικό διαγωνισμό, για την τουριστική αξιοποίηση και την μακροχρόνια χρήση και εκμετάλλευση έκτασης 1.934,9 στρεμμάτων στην περιοχή Παλιούρι Χαλκιδικής.
      Στο διαγωνισμό που διενεργήθηκε την 30.06.1997, έλαβε μέρος μόνο η κοινοπραξία με την επωνυμία «ΤΟΥΡIΣΤIΚΗ ΕΠΕΝΔΥΤΙΚΗ ΚΑΣΣΑΝΔΡΑΣ ΚΟΙΝΟΠΡΑΞΙΑ ΑΔΕΛΦΟΙ ΓΡΗΓΟΡΙΑΔΗ Α.Τ.Ε. ΚΑΙ ΤΟΥΡΙΣΤΙΚΑ ΣΥΓΚΡΟΤΗΜΑΤΑ ΕΛΛΑΔΟΣ Α.Ε» η οποία προσέφερε ετήσιο μίσθωμα 61.820.000 δρχ. και πρότεινε επενδυτικό σχέδιο προϋπολογισμού ύψους 4.800.000.000 δρχ.
      Ο διαγωνισμός αρχικά κατακυρώθηκε στην εν λόγω κοινοπραξία. Στη συνέχεια προέκυψε μία σειρά ζητημάτων, που αφορούσαν στη νομιμότητα της διαδικασίας του διαγωνισμού και για την οποία εκδόθηκε η με αριθμό 86/2000 γνωμοδότηση της ολομέλειας του Ν.Σ.Κ., για ανάκληση των αποφάσεων του ΕΟΤ, που αφορούσαν στην κατακύρωση του Διεθνούς πλειοδοτικού διαγωνισμού.
      Το Δ.Σ. της Ελληνικά Τουριστικά Ακίνητα Α.Ε. αποφάσισε την ακύρωση του διαγωνισμού και η υπόθεση εκκρεμεί στο Διοικητικό Εφετείο Αθηνών μετά από προσφυγή της ως άνω εταιρίας.
      Ανεξάρτητα όμως από το αποτέλεσμα των δικαστικών διενέξεων με την ως άνω εταιρία η Ε.Τ.Α. Α.Ε. στα πλαίσια του προγράμματος αξιοποίησης της Δημόσιας Τουριστικής περιουσίας τον lούνιο του 2002 ανακοίνωσε με προκαταρκτική ενημέρωση (αντίγραφο της οποίας επισυνάπτεται) την πρόθεσή της να προχωρήσει στην ανάπτυξη ολοκληρωμένων επενδύσεων σε επιλεγμένες εκτάσεις της περιφέρειας, μεταξύ των οποίων περιλαμβάνεται και η έκταση (Ξενία και Κάμπινγκ) Παλιουρίου Χαλκιδικής. Εκτιμάται ότι εντός του 2003 θα ολοκληρωθούν οι διαδικασίες του διαγωνισμού.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 1986/3-10-2002 ερώτηση δόθηκε με το υπ’ αριθμ. 633/18-10-2002 έγγραφο από τον Υπουργό Πολιτισμού η ακόλουθη απάντηση:
     «Απαντώντας στην ερώτηση με αριθμό 1986/3-10-2002 που κατέθεσε ο Βουλευτής κ. Ν. Κωνσταντόπουλος, σας γνωρίζουμε τα εξής:
      Η αρχική χάραξη της διαδρομής του τραμ προέβλεπε τη διέλευση της δίπλα από την Πύλη του Αδριανού γιατί αυτή ήταν η συγκοινωνιακά προτιμότερη λύση με βάση τα κριτήρια του Υπουργείου Μεταφορών και της Τραμ α.ε. Η σύμφωνη γνώμη του ΥΠ.ΠΟ. είχε χορηγηθεί υπό τον όρο κατασκευής αντικραδασμικής αιωρούμενης πλάκας με εκσκαφή σε βάθος 1 μ. περίπου. Στο πλαίσιο αυτού του σχεδιασμού οργανώθηκε ο χώρος για την διεξαγωγή της αναγκαίας σωστικής ανασκαφής η οποία αποκάλυψε σε βάθος μόλις 0,30 μ. τμήμα κτιρίων ρωμαϊκής εποχής που φαίνεται να καταλαμβάνουν σχεδόν όλο το εύρος της Λ. Αμαλίας.
      Κατόπιν αυτού και προκειμένου να αποφευχθεί η περαιτέρω ταλαιπωρία των πολιτών και η διενέργεια χρονοβόρων ανασκαφών με αμφίβολο αποτέλεσμα ως προς την κατασκευή του έργου στο σημείο αυτό, το Υπουργείο Πολιτισμού ζήτησε την αλλαγή της πορείας.
      Όσο για το κόστος των αρχαιολογικών ερευνών, αυτές σύμφωνα με την Εταιρεία Τραμ α.ε. που τις χρηματoδoτoύσε, δεν ξεπέρασε τα 70 εκατομμύρια δραχμές συμπεριλαμβανομένων και των δαπανών αποκατάστασης του ασφαλτοτάπητα.
      Εξαιρουμένου του σκάμματoς κατά μήκoς της Λ. Αμαλίας, ουδεμία άλλη εργασία κατασκευής του έργου αναιρέθηκε. Για τα υπόλοιπα θέματα αρμόδιο να απαντήσει είναι το Υπουργείο Μεταφορών και Επικοινωνιών.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
     6. Στην με αριθμό 1988/4-10-2002 ερώτηση δόθηκε με το υπ’ αριθμ. 514/23-10-2002 έγγραφο από τον Υπουργό Εξωτερικών η ακόλουθη απάντηση:
     «Απαντώντας στην ερώτηση με αριθμό 1988/4-10-2002 που κατέθεσε στη Βουλή ο Βουλευτής κ. Γκαλήπ Γκαλήπ, σας γνωρίζουμε τα εξής:
     Οι προξενικές μας αρχές στην Τουρκία εφαρμόζουν στο ακέραιο τις διατάξεις του άρθρου 2 του ν. 3036/2002, καθώς και τις προβλέψεις της υπ’ αριθμ. 611/19/ΑΣ 1437/5.8.2002 εγκυκλίου της Ε3 Διεύθυνσης Διοικητικών και Δικαστικών Υποθέσεων του Υπουργείου μας, δηλαδή τα ισχύοντα έναντι οποιουδήποτε Έλληνα πολίτη που εντάσσεται στην κατηγορία των ανυποτάκτων εξωτερικού.
     Επισυνάπτεται, επίσης, σχετικό με το θέμα της ερώτησης έγγραφο του Υπουργείου Εσωτερικών, Δημόσιας Διοίκησης και Αποκέντρωσης.
     Ο Υπουργός
     ΓΙΩΡΓΟΣ Α. ΠΑΠΑΝΔΡΕΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 2003/7-10-02 ερώτηση δόθηκε με το υπ’ αριθμ. 1901/30-10-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην με αριθμό 2003/7-10-2002 ερώτηση των Βουλευτών κ. Α. Μπενάκη-Ψαρούδα και κ. Γ. Aλoγοσκούφη, σας γνωρίζουμε ότι η Εθνική Τράπεζα από τη θέσπιση του άρθρου 51 ν. 1892/1990 βρίσκεται εκτός δημοσίου τομέα και λειτουργεί ως και οι λοιπές ιδιωτικές Τράπεζες. Συνεπώς δεν υποχρεούται να παρέχει πληροφορίες και στοιχεία σχετικά με τα εσωτερικά της θέματα.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 2004/7-10-02 ερώτηση δόθηκε με το υπ’ αριθμ. 345/25-10-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό 2004/7-10-02  ερώτησης, που κατατέθηκε στη Βουλή από το Βουλευτή κ. Γιώργο Ψαχαρόπουλο, σχετικά με την αποτελεσματικότητα των κοινωνικών παροχών, σας γνωρίζουμε τα εξής:
      Σύμφωνα με τη μεθοδολογία της Eurostat, για τον υπολογισμό του δείκτη κινδύνου φτώχειας πριν και μετά τις κοινωνικές παροχές, οι συντάξεις γήρατος και χηρείας περιλαμβάνονται στο εισόδημα πριν από την χορήγηση των κοινωνικών παροχών με αποτέλεσμα να μην έχουμε πραγματική στατιστική αποτύπωση του δείκτη για τη χώρα μας, όπου οι συντάξεις αποτελούν το 60% περίπου των δαπανών για κοινωνική προστασία.
      Δεδομένου ότι το γήρας αποτελεί τον κυριότερο επιβαρυντικό παράγοντα για τον κίνδυνο της φτώχειας, όπως έχει ήδη εντοπιστεί από το Εθνικό Σχέδιο Δράσης για την Κοινωνική Ενσωμάτωση, αποτελεί στρέβλωση της πραγματικής εικόνας για τη χώρα μας, το ότι αγνοούνται παράγοντες όπως:
      - Ο υψηλός δείκτης οικογενειακής αλληλεγγύης (περίπου το 1/3 των ηλικιωμένων ζουν με την οικογένειά τους).
      - Το πολύ μικρό ποσοστό (κάτω του 3%) αυτών που ζουν σε συλλογικές 	κατοικίες (γηροκομεία, νοσοκομεία), σε αντίθεση με άλλες χώρες του Βορρά, 	γεγονός που οδηγεί σε υπερεκτίμηση του κινδύνου της φτώχειας.
      -Το μεγάλο ποσοστό ιδιοκατοίκησης των ηλικιωμένων, κυρίως στις αγροτικές περιοχές, που μειώνει τον πραγματικό κίνδυνο φτώχειας.
      Για τον λόγο αυτό η χώρα μας έχει ζητήσει, στην υπο - επιτροπή των κοινωνικών δεικτών, μαζί με την Ιταλία και άλλες χώρες της Νότιας Ευρώπης, να μη συμπεριλαμβάνονται οι συντάξεις στο εισόδημα πριν τις κοινωνικές παροχές αντίθετα δε να περιλαμβάνονται τα τεκμαρτά μισθώματα και τα εισοδήματα σε είδος. Το αίτημα αυτό έγινε δεκτό στη συνάντηση του Laaeken το Δεκέμβριο του 2001 και στο εξής ο δείκτης θα υπολογίζεται και με τους δύο τρόπους.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      9. Στην με αριθμό 2005/7-10-02 ερώτηση δόθηκε με το υπ’ αριθμ. 18446/30-10-02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αριθμό 2005/7-10-02 ερώτησης που κατέθεσαν οι Βουλευτές κύριοι Δ. Aπoστoλάκης, Σ. Ματζαπετάκης, Ι. Κουράκης, Σ. Βρέντζος και κα. Ε. Σχοιναράκη –Ηλιάκη, σας γνωρίζουμε τα ακόλουθα:
      1. Η τροποποίηση της 22292/4915/99 ΚΥΑ θα γίνει μέσω της διαδικασίας του Περιφερειακού Πλαισίου Χωροταξικού Σχεδιασμού και Αειφόρου Ανάπτυξης της Περιφέρειας Κρήτης όπως αναφέρεται στην τελευταία παράγραφο του επισυναπτόμενου εγγράφου της αρμόδιας Δ/νσης του ΥΠΕΧΩΔΕ. Όπως προφορικά ενημερωθήκαμε, η διαδικασία έχει ξεκινήσει και θα ολοκληρωθεί εντός δύο μηνών το αργότερο, οπότε πλέον θα υπάρξει η δυνατότητα ίδρυσης ΒI.ΠΑ-ΒlΟ.ΠΑ, με βάση τις διατάξεις του Ν. 2545/97, στην περιοχή Φοινικιάς Ηρακλείου.
      2. Πέραν των ανωτέρω για να προχωρήσει η διαδικασία έκδοσης της ΚΥΑ για την ίδρυση του ΒlΟ.ΠΑ Φοινικιάς (Νέα ΒΕΠΕ Ηρακλείου) θα πρέπει οι ενδιαφερόμενοι να υποβάλλουν το σύνολο των συμπληρωματικών στοιχείων που τους έχουν ζητηθεί με το επισυναπτόμενο από 18.1.02 έγγραφο.
      Ο Υφυπουργός
      ΑΛΕΞΑΝΔΡΟΣ ΚΑΛΑΦΑΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 2006/7-10-02 ερώτηση δόθηκε με το υπ’ αριθμ. 98997/31-10-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 2006/7-10-2002 ερώτηση που κατατέθηκε στη Βουλή από τους Βουλευτές κυρίους Π. Κοσιώνη και Γ. Χoυρμουζιάδη σχετικά με πρoβλήματα στη διοίκηση του Σικιαρίδειου Ιδρύματος, σας γνωρίζουμε τα εξής:
      Το «Σικιαρίδειο Ίδρυμα Απροσάρμοστων Παίδων» σύμφωνα με το από 28-7-51 Β. Διάταγμα σύστασής του, όπως τροποποιήθηκε μεταγενέστερα, αποτελεί Ν.Π.Ι.Δ, το οποίο δύναται να επιχορηγείται τακτικά από τη Δ/νση Πρόνοιας της οικείας Νομαρχιακής Αυτοδιοίκησης από την οποία και εποπτεύεται άμεσα.
      Σχετικά με τα πρoβλήματα διαχείρισης που αναφέρονται, σας γνωρίζουμε ότι στα πλαίσια της λειτουργίας του Σώματος Επιθεωρητών Υπηρεσιών Υγείας και Πρόνοιας (το οποίο έχει ήδη ξεκινήσει), πρόκειται σταδιακά να διεξαχθεί έλεγχος σε όλους τους Προνοιακούς Φορείς Δημοσίου και Ιδιωτικού Δικαίου.
      Τέλος σχετικά με την παραπομπή της ειδικής παιδαγωγού στην επιτροπή του άρθρου 15 του ν. 1264/83 για απόλυση, το θέμα εμπίπτει στις αρμοδιότητες του συνερωτώμενου Υπουργείου Εργασίας και Κοινωνικών Ασφαλίσεων.
      Ο Υφυπουργός
      Δ. ΘΑΝΟΣ»
      11. Στην με αριθμό 2009/7-10-02 ερώτηση δόθηκε με το υπ’ αριθμ. 2677/31-10-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της με αριθμό 2009/7-10-02 ερώτησης που κατέθεσε ο Βουλευτής κ. Γ. Γαρουφαλιάς, σας γνωρίζουμε ότι στην Ομάδα «Σ» της Διεύθυνσης Άμεσης Δράσης Αττικής έχουν χoρηγηθεί τα αναγκαία, για την εκτέλεση της αποστολής της, μέσα και εφόδια, τα οποία ενισχύονται και εκσυγχρονίζονται διαρκώς με την υλοποίηση των διαφόρων προγραμμάτων προμηθειών, ενώ σημαντική ενίσχυση της υλικοτεχνικής υποδομής της, όπως και αυτής όλων των αστυνομικών Υπηρεσιών, θα γίνει στο πλαίσιο του μεγάλου εξοπλιστικού προγράμματος της Αστυνομίας, που βρίσκεται σε εξέλιξη και υλοποιείται με γοργούς ρυθμούς, εν όψει και της διενέργειας στη χώρα μας των Ολυμπιακών Αγώνων του 2004.
      Ειδικότερα, σε ό,τι αφορά τα οχήματα της ανωτέρω Ομάδας, σας πληροφορούμε ότι αυτή σήμερα κατέχει 2 MERCEDES 190Ε 2500cc, 1 BMW Μ3 2300 cc, 1 BMW Μ5 3600 cc, 1 AUDI ΑVΑΝΤ RS2 2157cc, 3 ALFA ROMEO 155 2000cc, 1 ALFA ROMEO 164 3000cc, 2 CITROEN ΧΑΝΤΙΑ 2000cc και 4 SKODA OCTAVΙΑ TURBO 1800cc. Ήδη όμως στο εξοπλιστικό πρόγραμμα προμηθειών του τρέχοντος έτους έχει ενταχθεί ικανός αριθμός οχημάτων μεγάλου κυβισμού, μετά την παραλαβή των οποίων θα αντικατασταθούν τα παλαιότερα οχήματα που διαθέτει η ομάδα «Σ».
      Τέλος, σε ό,τι αφορά την προμήθεια οχημάτων μέσω του Ο.Δ.Δ.Υ., σας γνωρίζουμε ότι, με έγγραφό της, η αρμόδια Υπηρεσία μας έχει ζητήσει από το καθ' ύλην αρμόδιο Υπουργείο Εσωτερικών, Δημόσιας Διοίκησης και Αποκέντρωσης την έγκριση για παραχώρηση στην Ελληνική Αστυνομία 6 οχημάτων κυβισμού άνω των 2300cc, κατ' εξαίρεση της υπ' αρ. 543/5543 από 24-3-2000 Κοινής Υπουργικής Απόφασης, για την περαιτέρω κάλυψη των αναγκών της Ομάδας «Σ», ενώ πρέπει να επισημάνουμε ότι το Υπουργείο μας ουδεμία σχέση έχει με τη διάθεση των οχημάτων που προέρχονται από κατασχέσεις και βρίσκονται στις αποθήκες του Ο.Δ.Δ.Υ., αφού δεν εποπτεύει τον οργανισμό αυτόν.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      12. Στην με αριθμό 2010/7-10-02 ερώτηση δόθηκε με το υπ’ αριθμ. 2678/31-10-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της με αριθμό 2010/7-10-02 ερώτησης που κατέθεσε ο Βουλευτής κ. Γ. Γαρουφαλιάς, σας γνωρίζουμε ότι ο εκσυγχρονισμός και η αναβάθμιση του ρόλου της Ελληνικής Αστυνομίας, η αποτελεσματικότερη λειτουργία των Υπηρεσιών της, η ποιοτική αναβάθμιση του προσφερόμενου έργου και η αύξηση της παραγωγικότητας των αστυνομικών αποτελούν καθημερινή επιδίωξη του Υπουργείου μας. Στο πλαίσιο δε αυτό εντάσσεται και η αναβάθμιση του ρόλου της Διεύθυνσης ΄Αμεσης Δράσης Αττικής, αποστολή της οποίας είναι η άμεση και συνεχής παροχή υπηρεσιών στους πολίτες, η άμεση επέμβαση σε συμβάντα αστυνομικής φύσης, η διενέργεια περιπολιών για την εξασφάλιση της δημόσιας τάξης και ασφάλειας, καθώς και η σύμπραξη και παροχή ειδικής υποστήριξης στις λοιπές Υπηρεσίες της Γενικής Αστυνομικής Διεύθυνσης Αττικής, προκειμένου να αντιμετωπισθεί αποτελεσματικότερα η εγκληματικότητα στο λεκανοπέδιο Αττικής.
      Ειδικότερα, η Υπηρεσία αυτή, για την αποτελεσματικότερη εκπλήρωση της αποστολής της, έχει στελεχωθεί με ανάλογο προσωπικό, σύμφωνα με τις δυνατότητες που παρέχει η ελλειμματική δύναμη του Σώματος, ενώ καταβάλλονται προσπάθειες για περαιτέρω ενίσχυσή της. Παράλληλα, έχει ξεκινήσει η διαδικασία σταδιακής αποδέσμευσης της εν λόγω Υπηρεσίας από τη φρούρηση στόχων, εκτός ορισμένων εξαιρέσεων, η οποία θα επιτευχθεί σε μεγάλο βαθμό με την τοποθέτηση στη Γενική Αστυνομική Διεύθυνση Αττικής, εντός του μηνός Νοεμβρίου, των νέων αστυφυλάκων. Επίσης, σε σύντομο χρονικό διάστημα, το προσωπικό της θα αποδεσμευθεί από την υποχρέωση να επιλαμβάνεται σε τροχαία ατυχήματα υλικών ζημιών, καθώς και από τη διενέργεια προγραμματισμένων τροχονομικών ελέγχων, αφού το αντικείμενο αυτό θα περιέλθει αποκλειστικά στις κατά τόπους Υπηρεσίες Τροχαίας. Ήδη, τα Κέντρα Τροχαίας του Κέντρου Επιχειρήσεων της Διεύθυνσης ΄Αμεσης Δράσης υπάγονται στη Διεύθυνση Τροχαίας Αττικής, εν όψει και της λειτουργίας του Κέντρου Κυκλοφοριακής Διαχείρισης, για την αντιμετώπιση των κυκλοφοριακών προβλημάτων κατά τη διεξαγωγή των Ολυμπιακών αγώνων 2004.
      Σε ό,τι αφορά τον υλικοτεχνικό εξοπλισμό της Διεύθυνσης ΄Αμεσης Δράσης πρέπει να επισημάνουμε ότι τα τελευταία χρόνια ενισχύσαμε και εκσυγχρονίσαμε την υλικοτεχνική υποδομή του συνόλου των αστυνομικών Υπηρεσιών με την αύξηση των διατιθέμενων κονδυλίων. Η προσπάθεια αυτή, τα αποτελέσματα της οποίας είναι ήδη ορατά, συνεχίζεται στο πλαίσιο του μεγάλου εξοπλιστικού προγράμματος της Αστυνομίας, το οποίο βρίσκεται σε εξέλιξη και υλοποιείται με γοργούς ρυθμούς, ενόψει και των Ολυμπιακών Αγώνων. Ενδεικτικά δε σημειώνεται ότι στην Υπηρεσία αυτή, μόνο κατά την τελευταία διετία, εκτός των άλλων, χορηγήθηκαν 282 οχήματα διαφόρων τύπων, 205 φορητοί πομποδέκτες, 285 κράνη μοτοσικλετών Full Face και 275 αλεξίσφαιρα γιλέκα, ενώ έχει κινηθεί η διαδικασία προμήθειας κινητού Κέντρου Επιχειρήσεων, το οποίο θα ανήκει στην ως άνω Υπηρεσία και θα καλύπτει τηλεπικοινωνιακά - επιχειρησιακά όλο το λεκανοπέδιο σε κάθε έκτακτο συμβάν.
      Σχετικά με τη δραστηριότητα της ανωτέρω Υπηρεσίας σάς πληροφορούμε ότι αυτή, παράλληλα με τις λοιπές υποχρεώσεις της, ανταποκρίνεται πλήρως στην κύρια αποστολή της και συμβάλλει σε σημαντικό βαθμό στην πάταξη της εγκληματικότητας. Από το προσωπικό της Υπηρεσίας αυτής, κατά το χρονικό διάστημα από 1-1 έως 9-10-2002, πραγματοποιήθηκαν 4.599 συλλήψεις ατόμων, από τις οποίες 939 για παράβαση του νόμου περί ναρκωτικών, 1.100 για κλοπές - διαρρήξεις και 138 για παράβαση των διατάξεων περί όπλων, ανευρέθησαν 2.631 κλεμμένα οχήματα και διενεργήθηκαν 704.336 έλεγχοι, κατά τους οποίους προσήχθησαν στα κατά τόπους Αστυνομικά Τμήματα 57.538 άτομα.
      Σημαντική επίσης είναι η συμβολή στην πάταξη της εγκληματικότητας στο λεκανοπέδιο Αττικής της ειδικής ομάδας αποτροπής ληστειών (Α.Λ.Τ.), που έχει συγκροτηθεί από το 1998 και λειτουργεί στα πλαίσια της Διεύθυνσης ΄Αμεσης Δράσης, καθώς και του Τμήματος Ειδικών Αστυνομικών Ελέγχων (Τ.ΕΙΔ.Α.Ε.), το οποίο, πέραν της φρούρησης - επιτήρησης των ακινήτων στόχων, συμμετέχει και σε εβδομαδιαία συνεργεία ελέγχων σε περιοχές του λεκανοπεδίου που η εγκληματικότητα είναι αυξημένη, ενώ τα αποτελέσματα των ελέγχων αυτών δεν εξειδικεύονται από την Υπηρεσία, αλλά εντάσσονται στη συνολική απόδοση της Διεύθυνσης ΄Αμεσης Δράσης.
      Τέλος, πρέπει να επισημάνουμε ότι η αποστολή της Διεύθυνσης ΄Αμεσης Δράσης καθορίζεται από τις διατάξεις της ισχύουσας νομοθεσίας, σύμφωνα δε με το άρθρο 12 της υπ' αριθμ. 7016/5/9-α' από 28-12-1990 Απόφασης του Υπουργού Δημόσιας Τάξης, μεταξύ των καθηκόντων των πληρωμάτων περιπολικών αυτοκινήτων συμπεριλαμβάνονται η άσκηση γενικής αστυνόμευσης και η σύνταξη εκθέσεων βεβαίωσης παραβάσεων, ενώ, όπως είναι γνωστό, σύμφωνα με την ισχύουσα νομοθεσία, οι αστυνομικοί είναι υποχρεωμένοι, κατά την εκτέλεση των καθηκόντων τους, να βεβαιώνουν κάθε παράβαση αυτεπαγγέλτως διωκόμενη. Συνεπώς τα αναφερόμενα ότι, με οδηγίες που δέχονται τα πληρώματα, η ΄Αμεση Δράση έχει γίνει μια Υπηρεσία που κύριο σκοπό έχει να μοιράζει κλήσεις σε πολίτες δεν ανταποκρίνονται στην πραγματικότητα.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      13. Στην με αριθμό 2012/7-10-02 ερώτηση δόθηκε με το υπ’ αριθμ. 20675/29-10-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 2012/7-10-02 ερώτησης, που κατέθεσε στη Βουλή ο Βουλευτής κ. Παναγιώτης Λαφαζάνης και αφορά στην εφαρμογή της Οδηγίας 1999/70/ΕΚ του Συμβουλίoυ της 28ης lουνίου 1999, σας γνωρίζουμε τα εξής
      Δυνατότητα νομοθετικής ρύθμισης για μονιμοποίηση προσωπικού ή μετατροπή των συμβάσεων εργασίας ορισμένου χρόνου σε αορίστου προσκρούει στη Συνταγματική απαγόρευση του άρθρου 103 παρ. 8.
      Το Υπουργείο Εργασίας και Κoινωvικών Ασφαλίσεων προωθεί Προεδρικό Διάταγμα με το οποίο θα ενσωματωθεί στο εσωτερικό δίκαιο η Οδηγία 1999/7Ο/ΕΚ του Συμβουλίου της 28ης lουνίου 1999, η οποία προβλέπει τη διάκριση των συμβάσεων ορισμένου χρόνου έναντι των συμβάσεων αορίστου χρόνου, με τις οποίες καλύπτονται πάγιες και διαρκείς ανάγκες. Το Διάταγμα αυτό βρίσκεται στο Συμβούλιο Επικρατείας για επεξεργασία.
      Ο Υφυπουργός
      ΣΤΑΥΡΟΣ ΜΠΕΝΟΣ»
     14. Στην με αριθμό 2016/7-10-02 ερώτηση δόθηκε με το υπ΄ αριθμ. 367/31-10-02 έγγραφο από τον Υπουργό Δικαιοσύνης η ακόλουθη απάντηση:
     «Απαντώντας στην υπ΄ αριθμό 2016/7-10-2002 ερώτηση που κατέθεσε στη Βουλή των Ελλήνων ο Βουλευτής κ. Κ. Τασoύλας, σας γνωρίζουμε ότι το Υπ. Δικαιοσύνης έχει ήδη συστήσει 75 οργανικές θέσεις (60 ΠΕ Διοικητικού-Οικονομικού, 7 ΠΕ Πληροφορικής και 8 ΤΕ Πληροφορικής) οι οποίες θα κατανεμηθούν άμεσα στα Υποθηκοφυλακεία της χώρας, μεταξύ των οποίων και σε αυτό των Ιωαννίνων.
     Επίσης, έχει ήδη καταρτισθεί σχέδιο Οργανισμού και προωθείται αρμοδίως.
     Ο Υπουργός
     ΦΙΛΙΠΠΟΣ ΠΕΤΣΑΛΝΙΚΟΣ»
     15. Στην με αριθμό 2019/7-10-02 ερώτηση δόθηκε με το υπ’ αριθμ. 341/25-10-02 έγγραφο από τον Υπουργό Γεωργίας η ακόλουθη απάντηση:
     «Απαντώντας στην ερώτηση με αριθμό 2019/7-10-02 που κατέθεσε ο Βουλευτής κ. Στ. Καλογιάννης, σας πληροφορούμε τα εξής:
     Η ένταξη των αναδασμών στο ετήσιο πρόγραμμα, η σειρά προτεραιότητας και ο συντονισμός των όλων εργασιών των αναδασμών, ανήκει στην αρμοδιότητα του οικείου Νομάρχη.
     Όσον αφορά τον αναδασμό του αγρ/τος Σκλίβανη Ν. Ιωαννίνων, σας γνωρίζουμε ότι δεν προτάθηκε από το Νομάρχη για ένταξη στο πρόγραμμα αναδασμών έτους 2002 που καταρτίσθηκε από την Δ/νση Τοπογραφικής και την Δ/νση Πολιτικής Γης του Υπ. Γεωργίας.
     Ο Υπουργός
     Γ. ΔΡΥΣ»
     16. Στην με αριθμό 2020/7-10-02 ερώτηση δόθηκε με το υπ΄ αριθμ. 342/25-10-02 έγγραφο από τον Υπουργό Γεωργίας η ακόλουθη απάντηση:
     «Απαντώντας στην ερώτηση με αριθμό 2020 /7-10-02 που κατέθεσε ο Βουλευτής κ. Νικ. Λέγκας, σας πληροφορούμε τα εξής:
     Το Υπουργείο Γεωργίας με το Α.Π. 259533/3649/23.05.02 έγγραφό του ενημέρωσε το Νομάρχη Τρικάλων για τους λόγους για τους οποίους δεν είναι δυνατή η υπογραφή του σχεδίου Προγραμματικής Σύμβασης που μας είχε αποστείλει σχετικά με την χρηματοδότηση του Κέντρου Περιβαλλοντικής Εκπαίδευσης στο Πανεπιστημιακό Δάσος Περτουλίου.
     Ειδικότερα η υπογραφή του εν λόγω σχεδίου δεν είναι εφικτή διότι: 
     Στο ήδη εγκεκριμένο από την Ε.Ε. Επιχειρησιακό Πρόγραμμα Αγροτικής Ανάπτυξης και Ανασυγκρότησης της Υπαίθρου (Ε.Π.Α.Α.Υ.) 2000 - 06 στα πλαίσια του Γ΄ Κ.Π.Σ. δεν προβλέπονται ανάλογες δράσεις που να δικαιολογούν την ένταξη του εν λόγω έργου σε αυτό.
     Το FEOGA άλλωστε δεν εγκρίνει πιστώσεις για τέτοιου είδους δράσεις. 
     Και αν ακόμη συνέτρεχαν οι προϋποθέσεις ένταξης του εν λόγω έργου στο Ε.Π.Α.Α.Υ. δεν είναι δυνατόν το Υπουργείο Γεωργίας να αναλάβει τη χρηματοδότησή του τη στιγμή που αυτό θα ανήκει και θα διαχειρίζεται από φορέα μη εποπτευόμενο από το ίδιο.
     Σημειώνεται ότι δεδομένης της σπουδαιότητας και της αναγκαιότητας ενός τόσο υψηλού κόστους έργου για την ανάπτυξη της ευρύτερης περιοχής, αξίζει να διερευνηθεί από τους ενδιαφερόμενους η δυνατότητα χρηματοδότησής του από προγράμματα άλλων Υπουργείων που εποπτεύουν το φορέα διαχείρισης του έργου και που γειτvιάζουν της φύσης και ιδιαιτερότητας του σκοπού για τον οποίο αυτό προορίζεται.
     Ο Υπουργός
     ΓΕΩΡΓΙΟΣ ΔΡΥΣ»
     17. Στην με αριθμό 2023/7-10-02 ερώτηση δόθηκε με το υπ΄αριθμ. 636/24-10-02 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ΄ αριθμό 2023/7-10-2002  ερώτηση του Βουλευτή κ. Ευάγγελου Πολύζου, σας γνωρίζουμε τα εξής:
     Στη Γενική Διεύθυνση Πολιτιστικής Ανάπτυξης, δεν έχει περιέλθει σχετικό αίτημα, αν κατατεθεί θα εξετασθεί στο πλαίσιο των δυνατοτήτων του προϋπολογισμού του επομένου έτους.
     Ο Υπουργός
     ΕΥΑΓΓΕΛΟΣ ΒΕΝΙΖΕΛΟΣ»
     18. Στην με αριθμό 2025/17-10-02 ερώτηση δόθηκε με το υπ’ αριθμ. 15645/30-10-02 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ΄ αριθμό  2025/17.10.2002 ερωτήσεως που κατέθεσε στη Βουλή των Ελλήνων ο Βουλευτής κ. Δ. Λαμπρόπουλος, αναφορικά με το αντικείμενο του θέματος, σας πληροφορούμε τα εξής:
     Με τις διατάξεις των αρ. 3 και 4 του ν. 2115/93 (ΦΕΚ 15/Α/15.2.93) προβλέπονται η διαδικασία και οι προϋποθέσεις για τον καθορισμό λατομικών περιοχών σε κάθε νομό της χώρας. Η αρμοδιότητα υλοποίησης της διαδικασία αυτής για τον καθορισμό λατομικών περιοχών καθώς και ο αποχαρακτηρισμός ήδη καθορισθείσης λατομικής περιοχής, ανήκει στον οικείο Νομάρχη εν προκειμένω στο Νομάρχη Μεσσηνίας.
     Ο Υπουργός Ανάπτυξης προέβη στην έγκριση τεχνικής μελέτης και περιβαλλοντικών όρων για την εκμετάλλευση λατομείου αδρανών υλικών στη θέση «Κοκκινόβραχος» Δ.Δ. Άμφειας κατ' εφαρμογήν των ισχυουσών διατάξεων αφού συνεκτιμήθησαν οι επιπτώσεις στο περιβάλλον και τα μέτρα περιορισμού τους καθώς και το γεγονός ότι το υπόψη λατομείο βρίσκεται εντός θεσμοθετημένης λατομικής περιοχής εντός της οποίας η εκμετάλλευση του λατομείου αδρανών υλικών, σύμφωνα με τις διατάξεις του άρθρου 3 του ν. 2115/93 χαρακτηρίζεται ως δημοσίας ωφελείας.
     Ο Υφυπουργός
     ΑΛ. ΚΑΛΑΦΑΤΗΣ»
     19. Στην με αριθμό 2027/7-10-02 ερώτηση δόθηκε με το υπ’αριθμ. 105283/30-10-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2027/7.10.02 την οποία κατέθεσαν οι Βουλευτές κύριοι Σκοπελίτης Στ. και Χουρμουζιάδης Γ. και η οποία αναφέρεται στη λειτουργία του Δημοτικού Σχολείου Βάμου Ν. Χανίων, σας γνωρίζουμε τα ακόλουθα:
     Μετά την αποκέντρωση του Π.Δ.Ε. και στην πλήρη εφαρμογή των διατάξεων του ν. 2218/94 όπως συμπληρώθηκε με τις διατάξεις του ν. 2240/94 και κωδικοποιήθηκαν με το Π.Δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
     Οι Ο.Τ.Α. έχουν την ευθύνη για την επισκευή και συντήρηση των διδακτηρίων της περιφέρειάς τους.
     Η Νομαρχιακή Αυτοδιοίκηση Χανίων θα χρηματοδοτηθεί για τις κατασκευές σχολικών κτιρίων και από τα κονδύλια που έχει αποκεντρώσει το ΥΠ.Ε.Π.Θ. στο Π.Ε.Π. Κρήτης. Το ΥΠ.Ε.ΠΘ. επιχορηγεί επικουρικά ετησίως τις Νομαρχιακές Αυτοδιοικήσεις από το Εθνικό ΠΔΕ συνολικά για οικόπεδα-κατασκευές χωρίς περαιτέρω παρέμβαση στην κατανομή των πιστώσεων μέσα στο Νομό.
     Η Νομαρχιακή Αυτοδιοίκηση Χανίων χρηματοδοτήθηκε το 2002 για οικόπεδα και κατασκευές σχολικών κτιρίων από το ΠΔΕ του ΥΠ.Ε.Π.Θ. με 4.988.994,86 ευρώ.
     Η Νομαρχιακή Αυτοδιοίκηση Χανίων στην τριετία 1999-2001 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. και του Ο.Σ.Κ. ΑΕ.
     1999
     Για οικόπεδα, μελέτες και κατασκευές 938.000.000 δρχ., επισκευές 215.000.000 δρχ.
     2000
     Για οικόπεδα, μελέτες και κατασκευές 900.000.000 δρχ., επισκευές 200.000.000 δρχ. 2001
     Για οικόπεδα, μελέτες και κατασκευές 1.640.000.000 δρχ.
     Η χρηματοδότηση για επισκευές γίνεται μέσω του ΥΠ.ΕΣ.Δ.Δ.Α απευθείας στους Ο.Τ.Α. Λαμβάνοντας υπόψη τα ανωτέρω, οι Ο.Τ.Α και η Νομαρχιακή Αυτοδιοίκηση Χανίων θα πρέπει να συμπεριλάβουν στο πρόγραμμά τους τις απαιτούμενες επισκευές και συντηρήσεις διδακτηρίων, την πρόσκτηση οικοπέδων, την αποπεράτωση εκτελουμένων έργων και την κατασκευή νέων εκπαιδευτηρίων αντίστοιχα.
     Σε ό,τι αφορά στην ολοκλήρωση των εργασιών του Δημ. Σχολείου Βάμου του Ν. Χανίων σας γνωρίζουμε ότι, όπως μας πληροφόρησε ο Δήμος Βάμου, στον οποίο ανήκει η αποκλειστική ευθύνη για το σχεδιασμό και την υλοποίηση των εργασιών, το έργο έχει περατωθεί και ήδη το σχολείο μετακομίζει στο ανακαινισμένο διδακτήριο.
     Ο Υφυπουργός
     ΝΙΚ. ΓΚΕΣΟΥΛΗΣ»
     20. Στην με αριθμό 2032/8-10-02 ερώτηση δόθηκε με το υπ’ αριθμ. 2679/31-10-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 2032/8-10-2002 που κατέθεσε ο Βουλευτής κ. Α. Ανδρεουλάκος, σας γνωρίζουμε ότι το Υπουργείο μας είναι ιδιαίτερα ευαίσθητο στα θέματα της πιστής εκτέλεσης του καθήκοντος των αστυνομικών και ελέγχει αυστηρά και παραδειγματικά κάθε παρεκτροπή τους από την ηθική και νομική τάξη. Η ευαισθησία μας αυτή για την πάταξη κάθε πράξης που δεν συμβιβάζεται με το λειτούργημα του αστυνομικού έχει επανειλημμένα δηλωθεί και έμπρακτα αποδειχθεί με αποτέλεσμα και το κύρος της Αστυνομίας να προστατεύεται, αλλά και το φρόνημα του προσωπικού να ενισχύεται.
      Σταθερή απόφαση και θέλησή μας είναι να αποκαλύπτουμε περιστατικά, τα οποία πλήττουν το κύρος της Αστυνομίας και σε καμία περίπτωση δεν είμαστε διατεθειμένοι να συνεργήσουμε στην ανοχή αυτών ή στην συγκάλυψη καταγγελίας για παράνομη ή αντικανονική δραστηριότητα αστυνομικού, ανεξάρτητα από το βαθμό και τη θέση που κατέχει αυτός στον οποίο αφορά.
      Στόχος αμετακίνητος είναι η αποτελεσματική λειτουργία της αυτοκάθαρσης στους κόλπους του Σώματος, τους ισχυρούς μηχανισμούς της οποίας ενισχύουμε διαρκώς, με προληπτικούς και κατασταλτικούς ελέγχους και εξουδετέρωση κάθε παράγοντα που οδηγεί σε διαφθορά και διατάραξη της εμπιστοσύνης των πολιτών. Κάθε πληροφορία ή καταγγελία, για ενέργεια ή παράλειψη των αστυνομικών αντίθετη με τους ισχύοντες νόμους, κανονισμούς και την ηθική τάξη, εξετάζεται με ιδιαίτερη προσοχή και σε βάθος και εφόσον διαπιστωθεί παράβαση αυτών λαμβάνονται αυστηρά πειθαρχικά και ποινικά μέτρα, γενικώς δε λαμβάνονται όλα τα αναγκαία μέτρα, ώστε αφενός να προλαμβάνονται κρούσματα που αφορούν παράνομη και αντικανονική συμπεριφορά και αφετέρου να ελέγχεται με αυστηρότητα κάθε τέτοια δραστηριότητα.
      Παράλληλα, πρέπει να επισημανθεί ότι παρέχουμε αμέριστη τη συμπαράστασή μας για τη διασφάλιση της αξιοπρέπειας της μεγίστης πλειοψηφίας των αστυνομικών και τη διαφύλαξη του κύρους της Αστυνομίας, το οποίο διασφαλίζεται μέσα από τη δημοκρατική δομή και λειτουργία της και την αφοσίωση του προσωπικού στους θεσμούς του δημοκρατικού μας πολιτεύματος και στις συνταγματικές και νομικές επιταγές.
      Το προσωπικό της Ελληνικής Αστυνομίας, το οποίο μισθοδοτείται αποκλειστικά από το ελληνικό δημόσιο ασκεί, στο σύνολό του, ευσυνείδητα τα καθήκοντά του και με υψηλό αίσθημα ευθύνης μοχθεί νυχθημερόν, κάτω από αντίξοες πολλές φορές συνθήκες, για τη διασφάλιση συνθηκών απρόσκοπτης κοινωνικής συμβίωσης και. προστασίας των εννόμων αγαθών των πολιτών, σύμφωνα με το Σύνταγμα και τους νόμους. Τυχόν μεμονωμένα περιστατικά παρεκτροπής, δεν μπορούν να αλλοιώσουν αυτή την εικόνα, ούτε είναι ορθό να οδηγούν σε γενικούς αφορισμούς που πλήττουν το κύρος του Σώματος και κάμπτουν το ηθικό του προσωπικού κατά την εκτέλεση της δύσκολης αποστολής του.
      Σε ό,τι αφορά τα παρατιθέμενα στο αναφερόμενο δημοσίευμα εφημερίδος, σας πληροφορούμε ότι η συνεργασία των αστυνομικών Υπηρεσιών με τις αντίστοιχες Υπηρεσίες των άλλων χωρών για θέματα αντιμετώπισης της τρομοκρατίας, γίνεται, σε κάθε περίπτωση, στα πλαίσια των συμφωνιών που έχουμε υπογράψει και της ισχύουσας νομοθεσίας και αφορούν κυρίως ζητήματα τεχνογνωσίας, εκπαίδευσης και ανταλλαγής πληροφοριών. Πρέπει δε να επισημάνουμε ότι, εκτός των προβλεπομένων όρων συνεργασίας, η ύπαρξη αμοιβαίας καλής θέλησης αποτελεί βασική προϋπόθεση αυτής και σε περίπτωση έλλειψής της διαταράσσεται όλο το πλαίσιο συνεργασίας, κάτι που μέχρι στιγμής τουλάχιστον, από μέρους της ελληνικής πλευράς, δεν έχει διαπιστωθεί σε ότι αφορά τη συνεργασία με τις ξένες Αρχές.
      Κατόπιν τούτων τα αναφερόμενα στο δημοσίευμα, στο οποίο περιέχονται γενικόλογες και αόριστες καταγγελίες σε βάρος αστυνομικών ενεχομένων σε παράνομες πράξεις και αιτιάσεις περί της λειτουργίας των αστυνομικών Υπηρεσιών, δεν ευσταθούν, ούτε έχουν αυτές σχέση με την πραγματικότητα και δε χρήζουν περαιτέρω σχολιασμού.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
     21. Στην με αριθμό 2033/21-10-02 ερώτηση δόθηκε με το υπ’ αριθμ. 310/1-11-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης με αριθμό 2033/21-10-2002 του Βουλευτή κ Παναγιώτη Αδρακτά και σε ότι αφορά θέματα της αρμοδιότητάς μας, σας γνωρίζουμε τα εξής:
      1. Η αύξηση του πληθωρισμού το 2002 (Σεπτέμβριος 3,5%) οφείλεται σε συγκυριακούς κυρίως, λόγους, όπως τα υψηλά επίπεδα, λόγω κακοκαιρίας, των τιμών των νωπών φρούτων και λαχανικών και στις αδικαιολόγητες στρογγυλοποιήσεις από την τιμολόγηση των αγαθών και υπηρεσιών σε ευρώ. Παρά την αύξηση του πληθωρισμού, ο πυρήνας του, ενώ το 2001 ήταν 1,8 εκατοστιαίες μονάδες υψηλότερος της ευρωζώνης (3,8% έναντι 2%), τον Αύγουστο του 2002 περιορίστηκε στη μία εκατοστιαία μονάδα (3,7% έναντι 2,6%).
      2. Η συγκράτηση του πληθωρισμού θα επιτευχθεί: α) με δέσμη συγκεκριμένων μέτρων που αποφασίσθηκε προσφάτως β) με τη συγκρατημένη αύξηση του κόστους εργασίας (θετική η συμβολή της ΕΓΣΣΕ 2002-2003), γ) με την ενίσχυση του ανταγωνισμού (απελευθέρωση αγορών και διαρθρωτικές αλλαγές) και δ) με ελέγχους και στενή παρακολούθηση της αγοράς για εντοπισμό αθέμιτων πρακτικών.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
     22. Στην με αριθμό 2034/8-10-02 ερώτηση δόθηκε με το υπ’ αριθμ. 638/24-10-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμό 2034/08.10.2002 ερώτηση του Βουλευτή κ. Παναγιώτη Αδρακτά, σας γνωρίζουμε τα εξής:
      Τα θέματα πολιτικής και ωρών μετάδοσης Ολυμπιακού ραδιοφωνικού προγράμματος ανήκουν στην αρμοδιότητα της ΕΡΤ.
      Ενημερωτικά σημειώνεται ότι η Ο.Ε.Ο.Α. - Αθήνα 2004 Α.Ε. έχει συνάψει σύμβαση με την European Broadcasting Uniοn. Ως μέλος αυτής, η ΕΡΤ έχει αποκτήσει το δικαίωμα τηλεοπτικής και ραδιοφωνικής αναμετάδοσης των Ολυμπιακών Αγώνων 2004 για την Ελλάδα (σήμερα ο ραδιοφωνικός σταθμός της ΕΡΤ «ΕΡΑ ΣΠΟΡ» έχει πανελλαδική κάλυψη και περιλαμβάνει δίκτυο 19 περιφερειακών σταθμών).
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
     23. Στην με αριθμό 2035/8-10-02 ερώτηση δόθηκε με το υπ’ αριθμ. 639/24-10-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμό 2035/8-10-2002 ερώτηση του Βουλευτή κ. Παναγιώτη Αδρακτά, σας γνωρίζουμε τα εξής:
      Η Αθήνα 2004 έχει εξασφαλίσει 11 θέσεις ελλιμενισμού κρουαζιερόπλοιων στο λιμάνι του Πειραιά. για τις ανάγκες φιλοξενίας της Ολυμπιακής Οικογένειας και θεατών - επισκεπτών. Από αυτές:
      α) Οι 4 θέσεις έχουν διατεθεί απ’ ευθείας σε μέλη της Ολυμπιακής Οικογένειας (χορηγούς και ραδιοτηλεοπτικούς φορείς), (για τον ελλιμενισμό πλοίων που έχουν ναυλωθεί από τους ίδιους.
      β) Οι υπόλοιπες 7 έχουν διατεθεί στους Αναδόχους της Διεθνούς Πρόσκλησης Εκδήλωσης Ενδιαφέροντος. την οποία προκήρυξε η ΑΘΗΝΑ 2004. Οι Ανάδοχοι έχουν καταθέσει εγγυητικές επιστολές συμμετοχής ύψους 500.000 Ευρώ ο καθένας. Οι συμβάσεις με τους ανωτέρω Αναδόχους θα έχουν υπογραφεί μέχρι το τέλος του έτους.
      Δεν υφίσταται καμία καθυστέρηση στην υλοποίηση του προγράμματος αυτού, το οποίο θα προσθέσει 6.500 περίπου καμπίνες στο σύνολο των προσφερομένων δωματίων για τις ανάγκες των Ολυμπιακών Αγώνων.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
     24. Στην με αριθμό 2037/8-10-02 ερώτηση δόθηκε με το υπ’ αριθμ. 105991/31-10-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2037/8-10-02 την οποία κατέθεσε ο Βουλευτής κ. Παν. Αδρακτάς, σας γνωρίζουμε τα ακόλουθα:
      1. Διορισμοί εκπ/κών.
      Σύμφωνα με τους διορισμούς μονίμων εκπαιδευτικών που πραγματοποίησε το ΥΠ.Ε.Π.Θ. στην Α/θμια Εκπ/ση, για το σχολικό έτος 2002 - 2003, διορίστηκαν 2780 δάσκαλοι, 884 νηπιαγωγοί, 250 Φ. Αγωγής και 99 Αγγλικής Γλώσσας. Για να καλύψει δε, τα λειτουργικά κενά που δημιουργήθηκαν κατά την έναρξη του σχολικού έτους στα σχολεία της Α/θμιας Εκπ/σης έχουν προσληφθεί μέχρι σήμερα, ως προσωρινοί αναπληρωτές, 3.489 δάσκαλοι, 1.302 νηπιαγωγοί, 449 Αγγλικής Γλώσσας και 220 Φυσικής Αγωγής. Τα κενά που αναφέρονται στην ερώτηση δεν ανταποκρίνονται στην πραγματικότητα.
      Είναι τα συνήθη λειτουργικά κενά που οφείλονται σε αναρρωτικές άδειες, άδειες λοχείας, γονικές, παραιτήσεις για συνταξιοδότηση κλπ.
      Λειτουργικά κενά που δημιουργούνται κατά τη διάρκεια του σχολικού έτους καλύπτονται με αναπληρωτές και ωρομισθίους.
      2. Επιχορηγήσεις.
      Μετά την αποκέντρωση του Π.Δ.Ε. και την πλήρη εφαρμογή των διατάξεων του ν. 2218/94 όπως συμπληρώθηκε με τις διατάξεις του ν. 2240/94 και κωδικοποιήθηκαν με το Π.Δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης. Οι ΟΤΑ έχουν την ευθύνη για την επισκευή και συντήρηση των διδακτηρίων της περιφέρειάς τους.
      Το ΥΠΕΠΘ επιχορηγεί επικουρικά ετησίως τις Νομαρχιακές Αυτοδιοικήσεις .από το Εθνικό Π.Δ.Ε., συνολικά για οικόπεδα και κατασκευές και τους ΟΤΑ για επισκευές χωρίς περαιτέρω παρέμβαση στην κατανομή των πιστώσεων μέσα στο Νομό.
      Επίσης, οι Νομαρχιακές Αυτοδιοικήσεις επιχορηγούνται για σχολικά κτίρια και από τα Π.Ε.Π.
      Σύμφωνα με τον Ν. 2880/2001 (Πρόγραμμα «ΠΟΛΙΤΕίΑ» για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις) (ΦΕΚ 9Α/30-01-2001) από 1-01-2001 η κατανομή των πιστώσεων στους ΟΤΑ για τις επισκευές των σχολικών κτιρίων γίνεται από το ΥΠΕΣΔΑ.
      Οι επιχορηγήσεις των Νομαρχιακών Αυτ/σεων το έτος 2002 για οικόπεδα, μελέτες, κατασκευές από Π.Δ.Ε. του ΥΠΕΠΘ μέχρι σήμερα ανέρχεται στο ποσό των 43.729.649,74 ευρώ.
      Τα ποσά που χορηγήθηκαν από το πρόγραμμα Δημοσίων Επενδύσεων (Π.Δ.Ε.) του ΥΠΕΠΘ σε κάθε μία Νομαρχιακή Αυτοδιοίκηση της χώρας κατά την τελευταία πενταετία (1997, 1998, 1999, 2000 και 2001) αναγράφονται στους συνημμένους πίνακες.
      Τέλος, σας γνωρίζουμε ότι στον τομέα της Α/θμιας και Β/θμιας Εκπ/σης το ΥΠ.Ε.Π.Θ. καταβάλλει κάθε δυνατή προσπάθεια για την πρωινή λειτουργία όλων των σχολείων της χώρας και την οριστική κατάργηση της διπλοβάρδιας, η οποία έχει μειωθεί κατά μεγάλο ποσοστό (σύμφωνα με τα στοιχεία που συγκεντρώνονται κατ' έτος).
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
     25. Στην με αριθμό 2038/8-10-02 ερώτηση δόθηκε με το υπ’ αριθμ. 105992/3-10-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2038/8-10-02 την οποία κατέθεσε ο Βουλευτής κ. Γεράσιμος Δ. Αρσένης, σχετικά με το πολλαπλό βιβλίο, σας γνωρίζουμε τα εξής:
      Ο θεσμός του πολλαπλού βιβλίου δεν εγκαταλείπεται αλλά η εφαρμογή του θα γίνει σταδιακά αρχίζοντας από την εννιάχρονη υποχρεωτική εκπαίδευση και μετά από αξιολόγησή του θα επεκταθεί στο Ενιαίο Λύκειο.
      Όσον αφορά στα εναλλακτικά βιβλία όλων των μαθημάτων των Τάξεων του Ενιαίου Λυκείου που δεν εγκρίθηκαν, θα μπορούσαν να εκτυπωθούν ή να ανατυπωθούν σε ικανό αριθμό αντιτύπων, προκειμένου να εξοπλισθούν με αυτά οι βιβλιοθήκες όλων των Λυκείων, ώστε να χρησιμοποιούνται τόσο από τους καθηγητές, όσο και από τους μαθητές.
      Ένα από αυτά τα πολλαπλά βιβλία για κάθε μάθημα, το καταλληλότερο σύμφωνα με γνωμοδότηση επιτροπής αξιολογητών, έχει εκτυπωθεί και έχει αποσταλεί στα σχολεία για χρήση όλων των μαθητών. Επειδή τα βιβλία αυτά είναι συμβατά με τα ισχύοντα προγράμματα σπουδών δεν δημιουργείται κενό στο σχολικό πρόγραμμα.
      Ο Υπουργός
      ΠΕΤΡΟΣ ΕΥΘΥΜΙΟΥ»
      26. Στην με αριθμό 2039/8.10.02 ερώτηση δόθηκε με το υπ’ αριθμ. 343/25.10.02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 2039/8.10.02 που κατέθεσε ο Βουλευτής κ. Α. Φλωρίνης, σας πληροφορούμε τα εξής:
      Σύμφωνα με τις διατάξεις των ν. 2218 και 2240/94 και τον Οργανισμό Οργάνωσης και λειτουργίας της Ν.Α. Χαλκιδικής, ο Προγραμματισμός για την κάλυψη θέσεων Υπηρεσιών της Ν. Α. Χαλκιδικής, ανήκει στην αρμοδιότητά της, σε συνεργασία με το Υπουργείο Εσωτερικών, Δημόσιας Διοίκησης και Αποκέντρωσης.
      Πρόσθετα σας γνωρίζουμε ότι με την αριθμ. 7/6Κ/2001 προκήρυξη του ΑΣΕΠ, προκηρύχθηκαν για πλήρωση πέντε (5) θέσεις κτηνιάτρων της παραπάνω Νομ. Αυτοδιοίκησης.
      Ο Υπουργός
      Γ. ΔΡΥΣ»
      27. Στην με αριθμό 2046/8.10.02 ερώτηση δόθηκε με το υπ’ αριθμ. 1846/29.10.02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 2046/8.10.02 που κατέθεσε στη Βουλή ο Βουλευτής κ. Δ. Πιπεργιάς και σχετικά με το ως άνω αναφερόμενο θέμα, σας γνωρίζουμε τα ακόλουθα:
1. Η καταβολή του επιδόματος λόγω οικογενειακών βαρών στους συνταξιούχους των ασφαλιστικών οργανισμών αρμοδιότητας ΓΓΚΑ γίνεται σύμφωνα με τις ισχύουσες καταστατικές διατάξεις κάθε φορέα, τυχόν δε περιορισμοί οι προϋποθέσεις που υφίστανται ως προς την καταβολή το επιδόματος αυτού δεν έχουν θεσπιστεί με γενικής ισχύος διατάξεις, αλλά προβλέπονται από τις διατάξεις των Ασφαλιστικών Οργανισμών.
2. Οι ισχύουσες για το Δημόσιο διατάξεις του άρθρου 12 του ν. 2470/97 (εν ενεργεία υπάλληλοι) και άρθρου 5 του ν. 2592/98 (συνταξιούχοι), με τις οποίες προβλέπετο καταβολή του οικογενειακού επιδόματος μόνο στον ένα των συζύγων επηρέαζε πράγματι και τον έτερο σύζυγο  ασφαλισμένο ή συνταξιούχο των λοιπών φορέων, εφόσον επέλεγαν να καταβάλλεται το επίδομα στο σύζυγο, υπάλληλο ή συνταξιούχο του Δημοσίου.
      Μετά την κατάργηση όμως, με τις διατάξεις του ν. 3016/02, της διάταξης του άρθρου 12 του ν. 2470/97 και συνακόλουθα και του άρθρου 5 του ν. 2592/98, οι λόγοι για τους οποίους γινόταν επιλογή και περικοπή του επιδόματος από τους συνταξιούχους των ανωτέρω ασφαλιστικών οργανισμών δεν υφίστανται, εκτός και αν σχετικός περιορισμός προβλέπεται από τις καταστατικές διατάξεις του οικείου φορέα.
      Σημειώνεται ότι για τα Ειδικά Ταμεία των Τραπεζών και των ΔΕΚΟ, με εξαίρεση το ΤΑΠ-ΕΤΒΑ, δεν υφίσταται τέτοιος περιορισμός από τις καταστατικές τους διατάξεις και συνεπώς σε περίπτωση που ο έτερος των συζύγων είναι συνταξιούχος ή ασφαλισμένος σε ένα από αυτούς τους ο φορείς ή το Δημόσιο, το επίδομα καταβάλλεται και στους δύο.
      3. Ειδικά για το ΙΚΑ σας γνωρίζουμε ότι εξακολουθούν να ισχύουν οι διατάξεις του ν. 825/78, σύμφωνα με τις οποίες προκειμένου να χορηγηθεί το επίδομα συζύγου, θα πρέπει η σύζυγος του συνταξιούχου να μην εργάζεται ή να μην λαμβάνει σύνταξη από οποιοδήποτε ασφαλιστικό οργανισμό.
      Πρέπει όμως να επισημανθεί ότι το όλο πλέγμα των διατάξεων που διέπει το ΙΚΑ είναι τελείως διαφορετικό με το ισχύον στο δημόσιο. Στο μεν ΙΚΑ κατά τον υπολογισμό της σύνταξης λαμβάνονται υπόψη όλες οι αποδοχές στις οποίες συμπεριλαμβάνεται και το επίδομα οικογενειακών βαρών που χορηγήθηκε στον ασφαλισμένο, ενώ αντίθετα στο Δημόσιο οι συντάξιμες αποδοχές είναι πολύ μικρότερες από τις πράγματι καταβαλλόμενες στον δημόσιο υπάλληλο και σ’ αυτές δεν συμπεριλαμβάνεται το επίδομα οικογενειακών βαρών.
     Στον ΟΓΑ (άρθρο 9 ν. 2458/97) εξακολουθούν να ισχύουν οι διατάξεις χορήγησης του οικογενειακού επιδόματος για τη σύζυγο με την προϋπόθεση να μην συνταξιοδοτείται από οποιαδήποτε πηγή, συμπεριλαμβανομένου και του ΟΓΑ ή να μην εργάζεται σε άλλη εργασία, πλην της υπαγόμενης στην ασφάλιση του ΟΓΑ.
     4. Από τα παραπάνω προκύπτει ότι δεν υφίσταται θέμα αναστολής καταβολής του οικογενειακού επιδόματος στους συνταξιούχους ΙΚΑ και λοιπών Οργανισμών και η χορήγηση του γίνεται κανονικά υπό τους όρους και τις προϋποθέσεις που τίθενται στη νομοθεσία των εν λόγω Οργανισμών.
      Ο Υφυπουργός
      Ρ. ΣΠΥΡΟΠΟΥΛΟΣ»
      28. Στην με αριθμό 2049/8.10.02 ερώτηση δόθηκε με το υπ’ αριθμ. 100638/31.10.02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 2049/8.10.2002 ερώτηση που κατατέθηκε στη Βουλή από το Βουλευτή κ. Θ. Νάκο, σχετικά με τις εφημερίες στο Γ.Ν. Νοσοκομείο Βόλου, σας γνωρίζουμε τα εξής:
      Για την εύρυθμη λειτουργία του Νοσοκομείου για το έτος 2002, με την αρ. Υ10α/ΓΠ οικ. 44239/28.12.2001 απόφαση εγκρίθηκε ποσό το οποίο ανέρχεται στα 3.909.024 Ευρώ. Επίσης έχει γίνει συμπληρωματική απόφαση και βρίσκεται στο στάδιο των υπογραφών με το ποσό των 30.000 Ευρώ.
      Ο Υφυπουργός
      Ε. ΝΑΣΙΩΚΑΣ»
      29. Στην με αριθμό 2051/8.10.02 ερώτηση δόθηκε με το υπ’ αριθμ. 15635/31.10.02 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 2051/8.10.2002 των Βουλευτών κυρίων Σ. Τσιτουρίδη, Α. Κατσιγιάννη και Στ. Καλογιάννη που κατατέθηκε στη Βουλή, σχετικά με την πολλαπλότητα χρήσης του ΥΗΕ στο Μετσοβίτικο ποταμό, σας αποστέλλουμε την επιστολή της Δημόσιας Επιχείρησης Ηλεκτρισμού Α. Ε. 3615/30.10.2002 που καλύπτει το αντικείμενο της ερώτησης.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      30. Στην με αριθμό 2121/10.10.02 ερώτηση δόθηκε με το υπ’ αριθμ. 87577/24.10.02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αριθμό 2121/10.10.02 που κατέθεσε ο Βουλευτής κ. Π. Λαφαζάνης, με αντικείμενο τους περιβαλλοντικούς όρους λειτουργίας του ΚΥΤ Αργυρούπολης και τους κινδύνους για την υγεία των κατοίκων, σας γνωρίζουμε ότι:
      1. Στο άρθρο 24 του ν. 2516/97 (ΦΕΚ 159 Α / 8.8.97) προβλέπεται η κατασκευή ΚΥΤ στην Αργυρούπολη.
      2. Για το συγκεκριμένο έργο εκδόθηκε η ΚΥΑ έγκρισης περιβαλλοντικών όρων από τους Υπουργούς ΠΕΧΩΔΕ, Ανάπτυξης και Υγείας, με Α.Π. 115990/12.11.98.
      3. Με την υπ αρ. 2275/2000 απόφαση του ΣτΕ ακυρώθηκε η ανωτέρω ΚΥΑ.
      4. Με το ν. 2947/01 (ΦΕΚ 228 Α/9.10.01) το έργο εντάσσεται στα Ολυμπιακά.
      5. Η ΔΕΗ επανήλθε τον Αύγουστο του 2002 με νεώτερη αίτησή της στην αρμόδια Υπηρεσία του ΥΠΕΧΩΔΕ (Α.Π. ΕΥΠΕ 86004/8.8.02), για την αξιολόγηση και έγκριση της ΜΠΕ του έργου. Μέχρι σήμερα δεν έχουν ακόμη ολοκληρωθεί οι απαιτούμενες διαδικασίες για την περιβαλλοντική αδειοδότηση του έργου αφού το σχέδιο της Απόφασης Έγκρισης Περιβαλλοντικών Όρων βρίσκεται στο στάδιο των συνυπογραφών από τους συναρμόδιους Υπουργούς.
      Η Υπουργός
      Β. ΠΑΠΑΝΔΡΕΟΥ»
      31. Στην με αριθμό 2124/30.10.02 ερώτηση δόθηκε με το υπ’ αριθμ. 1989/31.10.02 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2124/30.10.02 που κατέθεσε στη Βουλή ο Βουλευτής κ. Σπήλιος Σπηλιωτόπουλος σχετικά με τις Αγγελίες που αφορούν το Ελληνικό FIR, σύμφωνα και με το αριθμ. ΥΠΑ/Δ13/Α/42008/1933/2002 έγγραφο της Υπηρεσίας Πολιτικής Αεροπορίας, σας πληροφορούμε ότι:
      Η Υπηρεσία Πολιτικής Αεροπορίας, όπως και όλες οι ξένες Υπηρεσίες Πολιτικής Αεροπορίας, υποχρεούται, σύμφωνα με τις διαδικασίες του ICAO (ANNEX 15), να εκδίδει και να διανέμει τις Αγγελίες που αφορούν στο FIR ευθύνης της και επηρεάζουν την ομαλή και ασφαλή διακίνηση της εναέριας κυκλοφορίας. Οι Αγγελίες που εκδίδονται από την Τουρκία και που αφορούν στο Ελληνικό FIR, καταγγέλλονται από την Ελλάδα ως άκυρες με αντίστοιχες εκδιδόμενες Αγγελίες (Navigational Warnings).
      Λόγω της ειδικής υφής του θέματος, η Ελληνική ΥΠΑ έχει καθιερώσει επιχειρησιακές και τεχνικές διαδικασίες, ώστε να μη διατίθενται από τα Γραφεία αναφορών και ενημερώσεως πληρωμάτων των αεροδρομίων, οι Τουρκικές Αγγελίες που αφορούν στο Ελληνικό FIR σε πληρώματα πολιτικών πτήσεων.
      Τουρκικές Αγγελίες που αφορούν αποκλειστικά σε δραστηριότητες στο Τουρκικό FIR (συνημμένες φωτοτυπημένες αγγελίες Νο 1) διατίθενται στα πληρώματα μόνον εφόσον ζητηθούν. 
      Σχετικά με την υπ’ αριθμ. 3 παράγραφο της ερώτησης, που αφορά στην διανομή από την Τουρκία αγγελιών με δραστηριότητες στο ERCAN και την αντίδραση της Λευκωσίας, ακολουθείται αυστηρά η ίδια τακτική από την Κυπριακή και Ελληνική πλευρά, εφόσον το ERCAN είναι ανύπαρκτο κράτος.
      Ο Υπουργός
      ΧΡΙΣΤΟΣ ΒΕΡΕΛΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα ερωτήσεων).
      32. Στην με αριθμό 2176/18.10.02 ερώτηση δόθηκε με το υπ’ αριθμ. 371/31.10.02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 2176/18.10.02 που κατέθεσε ο Βουλευτής, κ. Γ. Καρασμάνης, σας πληροφορούμε τα εξής:
      Το Υπουργείο Γεωργίας έχει συμπεριλάβει σε προωθούμενο σχέδιο νόμου θέματα παραχώρησης, κοινοχρήστων εκτάσεων σε αυθαίρετους κατόχους, επικύρωση ανωμάλων δικαιοπραξιών και άλλα θέματα αγροτικής νομοθεσίας.
      Ο Υπουργός
      Γ. ΔΡΥΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 10 Απριλίου 2003. 
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
      1. Η με αριθμό 538/7-4-2003 επίκαιρη ερώτηση του Βουλευτή του Πανελλλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Υγείας και Πρόνοιας, σχετικώς με το θεσμικό πλαίσιο διοίκησης του Κοργιαλένειου-Μπενάκειου Δημόσιου Νοσοκομείου.
      2. Η με αριθμό 540/7-4-2003 επίκαιρη ερώτηση του Βουλευτή της Νέας Δημοκρατίας κ. Σπήλιου Σπηλιωτόπουλου προς τους Υπουργούς Εθνικής Άμυνας, Υγείας και Πρόνοιας, σχετικώς με την προετοιμασία της χώρας μας για ενδεχόμενη απειλή ραδιοβιοχημικού πολέμου.
      3. Η με αριθμό 545/7-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την ίδρυση Τμημάτων της Τριτοβάθμιας Εκπαίδευσης που θα λειτουργούν με επιχειρηματικά κριτήρια.
      4. Η με αριθμό 537/7-4-2003 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Εθνικής Άμυνας, Εξωτερικών, σχετικώς με τις διευκολύνσεις που παρέχονται από τη βάση της Σούδας  στον πόλεμο κατά του Ιράκ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.2 και 3 Καν. Βουλής)
      1. Η με αριθμό 541/7-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Ματζαπετάκη προς τον Υπουργό Γεωργίας, σχετικώς με την κατάργηση του Περιφερειακού Σταθμού Γεωργικής Έρευνας Μεσσαράς.
      2. Η με αριθμό 539/7-4-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Γιαννόπουλου προς τους Υπουργούς Υγείας και Πρόνοιας, Εργασίας και Κοινωνικών Ασφαλίσεων, σχετικώς με την αντιμετώπιση του προβλήματος εξόφλησης των χρεών των ασφαλισμένων του Δημοσίου στα φαρμακεία.
      3. Η με αριθμό 544/7-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με το πρόσφατο εργατικό ατύχημα στη «ΣΩΛΗΝΟΥΡΓΕΙΑ ΚΟΡΙΝΘΟΥ Α.Ε.», τη λήψη των αναγκαίων μέτρων για την υγιεινή και ασφάλεια των εργαζομένων στους χώρους εργασίας κλπ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
     Συζήτηση επί της Ετήσιας Εκθέσεως του Ελεγκτικού Συνεδρίου για το οικονομικό έτος 2000.
      Η συζήτηση, κυρίες και κύριοι συνάδελφοι, θα διεξαχθεί με ανάλογη εφαρμογή των διατάξεων του άρθρου 137 του Κανονισμού της Βουλής. 
      Έχω την τιμή να θέσω υπόψη του Σώματος την ομόφωνη απόφαση της Διάσκεψης των Προέδρων για την οργάνωση της συζήτησης, σύμφωνα και με τη διαδικασία που ακολουθήσαμε σε ανάλογες συζητήσεις. Δηλαδή, κατ’ εφαρμογή της διάταξης της παραγράφου 5 του άρθρου 65 του Κανονισμού της Βουλής, να υπάρξει κατάλογος, κατά προτεραιότητα, ομιλητών που θα οριστούν από τα κόμματα ως εξής: Τρεις Βουλευτές από το Πανελλήνιο Σοσιαλιστικό Κίνημα, τρεις Βουλευτές από το κόμμα της Νέας Δημοκρατίας και ένας συνάδελφος από τα άλλα δύο κόμματα, εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους.
     Μετά από αυτούς, όποιος άλλος συνάδελφος θέλει να ομιλήσει θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή. Οι τέσσερις πρώτοι ομιλητές, ένας από κάθε κόμμα, προτείνω να μιλήσουν μέχρι δεκαπέντε λεπτά και οι λοιποί τέσσερις ομιλητές, δύο από το ΠΑΣΟΚ και δύο από τη Νέα Δημοκρατία, μέχρι δέκα λεπτά. Σύμφωνα με τον Κανονισμό, οι συνάδελφοι που θα εγγραφούν στον κατάλογο με το ηλεκτρονικό σύστημα θα μιλήσουν πέντε λεπτά. 
     Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι δεκαπέντε λεπτά, όπως προβλέπει ο Κανονισμός, εάν όμως προηγηθεί ομιλία Προέδρου Κοινοβουλευτικής Ομάδας –νομίζω ότι αυτό είναι γνωστό- ο αναπληρωτής θα μετάσχει στη συζήτηση σύμφωνα με τους κανονισμούς του άρθρου 167 παράγραφος 2 του Κανονισμού και ο χρόνος που έχει στη διάθεσή του είναι λιγότερος. Οι Υπουργοί μπορούν να συμμετάσχουν στη συζήτηση κατά τις διατάξεις του άρθρου 97 παράγραφοι 1-3 του Κανονισμού. 
     Εφόσον η Βουλή  αποδεχθεί αυτήν την πρόταση, τα κόμματα έχουν υποδείξει τους εξής Βουλευτές: Το ΠΑΣΟΚ τους κυρίους Ιωάννη Γιαννακόπουλο, Ανδρέα Μακρυπίδη και Ιωάννη Βαθειά, η Νέα Δημοκρατία τους κυρίους Νικόλαο Κατσαρό, Αδάμ Ρεγκούζα και Ιωάννη Λαμπρόπουλο, το Κομμουνιστικό Κόμμα Ελλάδας τον κ. Άγγελο Τζέκη και ο Συνασπισμός της Αριστεράς και της Προόδου τον κ. Παναγιώτη Λαφαζάνη.
     Τέλος, προτείνω η συνεδρίαση να λήξει το αργότερο στις 16.00΄. 
     Συμφωνεί το Σώμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Γείτονας): Το Σώμα συνεφώνησε.
     Επομένως προχωρούμε στη συζήτηση και δίνω το λόγο στον κ. Γιαννακόπουλο εκ μέρους του ΠΑΣΟΚ.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, συζητούμε σήμερα στην Εθνική Αντιπροσωπεία –και φέτος είναι η δεύτερη χρονιά που γίνεται αυτό- την ετήσια έκθεση του Ελεγκτικού Συνεδρίου του έτους 2000, η οποία συζητείται –όπως ανέφερα- για δεύτερη φορά στα πλαίσια του ν. 2362/1995 αλλά και στα πλαίσια της Αναθεώρησης του Συντάγματος. Πέρυσι είχα πάλι την τιμή να είμαι εισηγητής και η Αίθουσα είχε την τιμητική της, αφού αρχηγοί κομμάτων μίλησαν επ’ αρκετόν, επειδή το θέμα συζητείτο για πρώτη φορά και «έπαιζε» με διαφορετικούς όρους. Ας είναι!
      Πιστεύω ότι από τη συζήτηση που θα διεξαχθεί σήμερα, όπως είπε ο κύριος Πρόεδρος, και ιδιαίτερα εάν σταθούμε στα στοιχεία της έκθεσης, μπορεί να εξαχθούν πολύ χρήσιμα συμπεράσματα, γιατί θα ακουστούν οι απόψεις των κομμάτων, των Βουλευτών και της Κυβέρνησης. Πιστεύω ότι αυτή η συζήτηση είναι ένα θετικό βήμα για δημιουργικό διάλογο, που μπορεί να οδηγήσει και σε βελτίωση ορισμένων διατάξεων με σκοπό και στόχο τον αρτιότερο, κυρίες και κύριοι συνάδελφοι, έλεγχο των δημοσίων δαπανών επ’ ωφελεία του φορολογούμενου πολίτη και της εθνικής μας οικονομίας γενικότερα.
       Όπως είναι γνωστό στην αρμοδιότητα του Ελεγκτικού Συνεδρίου ανήκουν κυρίως ο έλεγχος των δαπανών του κράτους, των Οργανισμών Τοπικής Αυτοδιοίκησης ή άλλων νομικών προσώπων δημοσίου δικαίου, η έκθεση προς τη Βουλή για τον Ισολογισμό και Απολογισμό του κράτους, η γνωμοδότηση επί νομοσχεδίων, που αναφέρονται στην απονομή συντάξεων, η γνωμοδότηση επί διαφόρων θεμάτων και ερωτημάτων, που υποβάλλονται είτε από τους Υπουργούς είτε από τον Πρόεδρο του Ελεγκτικού Συνεδρίου, ο έλεγχος των λογαριασμών των δημοσίων υπολόγων, των ΟΤΑ και των άλλων νομικών προσώπων δημοσίου δικαίου.
      Επίσης στις αρμοδιότητες του Ελεγκτικού Συνεδρίου ανήκουν η εκδίκαση ενδίκων μέσων για διαφορές σχετικές με την απονομή συντάξεων, η εκδίκαση ενστάσεων κατά πράξεων ή παραλείψεων του Υπουργείου Οικονομικών, η εκδίκαση εφέσεων και αναιρέσεων, ο έλεγχος νομιμότητας των συμβάσεων του δημοσίου και των νομικών προσώπων δημοσίου δικαίου, δημοσίων επιχειρήσεων και οργανισμών για προμήθειες αγαθών, εκτέλεση έργων και παροχή υπηρεσιών, όπως και άλλες αρμοδιότητες.
      Κυρίες και κύριοι συνάδελφοι, από τη μελέτη της έκθεσης και των συμπεριλαμβανομένων σε αυτήν πινάκων παρατηρούμε ότι κατά το οικονομικό έτος 2000 υποβλήθηκαν για θεώρηση 1.332.084 χρηματικά εντάλματα συνολικού ύψους 22.081.856.551.546 δραχμών.
      Από τα παραπάνω εντάλματα, έξι χιλιάδες οκτακόσια εβδομήντα ένα συνολικού ποσού 271.652.000.000 επεστράφησαν αθεώρητα στις υπηρεσίες και δεν θεωρήθηκαν, γιατί είχαν διάφορες ελλείψεις νόμιμων δικαιολογητικών και άλλες παραλείψεις. Από τα εντάλματα αυτά, άλλα επανυποβλήθηκαν και θεωρήθηκαν –και είναι τα περισσότερα- και ελάχιστα εκκρεμούν. 
      Αν μελετήσει κανείς και συγκρίνει ποσοστιαία αυτά τα εντάλματα, παρατηρεί ότι τελικά είναι ελάχιστο –απειροελάχιστο, θα έλεγα-το ποσοστό των επιστραφέντων τελικά ενταλμάτων. Αν εδώ προστεθούν και τα επανυποβληθέντα που τελικά θεωρήθηκαν, τότε παρατηρεί ότι το δημόσιο λειτουργεί αρκετά ικανοποιητικά –έως πολύ ικανοποιητικά- και σύμφωνα με τις κείμενες διατάξεις και τους προβλεπόμενους ελέγχους, όπως αυτοί γίνονται σήμερα.
      Όμως, αγαπητές και αγαπητοί συνάδελφοι, δεν συμβαίνει το ίδιο με τα νομικά πρόσωπα δημοσίου δικαίου και με τους ΟΤΑ. Απ’ ό,τι φαίνεται από τη μελέτη των στοιχείων, η Τοπική Αυτοδιοίκηση δεν πειθαρχεί στους απαιτούμενους ελέγχους, γεγονός που διασταυρώνεται και από τις υπηρεσίες του Συνηγόρου του Πολίτη. 
      Γι’ αυτό, αντί στην Αίθουσα αυτή να ξιφουλκούμε για δημιουργία εντυπώσεων πολλές φορές, θα πρέπει να βρούμε πολύ σύντομα τρόπους και ασφαλιστικές δικλείδες, έτσι ώστε η αποκεντρωμένη εξουσία, οι ΟΤΑ και τα άλλα νομικά πρόσωπα δημοσίου δικαίου να λειτουργούν με διαφάνεια. Κυρίες και κύριοι συνάδελφοι, αποκεντρωμένη εξουσία δεν σημαίνει αδιαφανή εξουσία και αυτό πρέπει να το προσέξουμε ιδιαίτερα, τόσο η Κυβέρνηση όσο και εμείς.
     Θα μπορούσε κανείς να αναφερθεί, έστω ενδεικτικά, στις εκατοντάδες περιπτώσεις που αναφέρονται στην Έκθεση, απαριθμώντας χρηματικά εντάλματα και ποσά που επεστράφησαν αθεώρητα κατά Υπουργείο, ΟΤΑ, νομικό πρόσωπο δημοσίου δικαίου κλπ. Φρονώ, όμως, ότι δεν θα είχε και τόσο μεγάλη σημασία. Γι’ αυτό, θα περιοριστώ σε κάποιες βασικές παρατηρήσεις και στην κατηγοριοποίηση των υποδείξεων για βελτίωση της ίδιας της Έκθεσης, αλλά και των δικών μου απόψεων.
     Αρχικά, παρατηρώ ότι παραβάσεις παρόμοιες ή πανομοιότυπες που είχαν επισημανθεί σε εκθέσεις προηγουμένων ετών, επαναλαμβάνονται, πράγμα που σημαίνει ότι η επισήμανσή τους δεν απέτρεψε την επανεμφάνισή τους κατά το οικονομικό έτος 2000. Οι σημαντικότερες απ’ αυτές είναι η μη έγκαιρη έγκριση των προϋπολογισμών των νομικών προσώπων δημοσίου δικαίου, με αποτέλεσμα τη μη εύρυθμη λειτουργία τους, οι αλλεπάλληλες αναμορφώσεις των προϋπολογισμών, με αποτέλεσμα την αλλοίωση των αρχικών μεγεθών, των εσόδων και εξόδων και τη δημιουργία δυσχερειών στην εκτέλεσή τους, η κατάτμηση της δαπάνης για προμήθειες, έτσι ώστε να αποφεύγεται η διενέργεια διαγωνισμού.
     Κυρίες και κύριοι συνάδελφοι, για τα δημόσια έργα θα πρέπει να εκπονούνται άρτιες και ολοκληρωμένες μελέτες, έτσι ώστε να αποφεύγονται οι τροποποιήσεις και οι συμπληρωματικοί πίνακες που σημαίνουν και συνεπάγονται, η καθυστέρηση εργασιών, οι παρατάσεις προθεσμιών, το κόστος αναθεωρήσεων κλπ. Στα εκτελούμενα έργα πρέπει να γίνονται πλήρεις και εξονυχιστικοί έλεγχοι επί του φυσικού έργου, έτσι ώστε να αποφεύγονται οι κακοτεχνίες, οι καθυστερήσεις και, τελικώς, η όποια διασπάθιση του δημόσιου χρήματος.
     Σ’ αυτό το σημείο, νομίζω πως το σύστημα πάσχει και χρήζει βελτιώσεων ή πάσχει σχετικά. Η πολιτεία δαπανά τεράστια ποσά για δημόσια έργα, αλλά η ποιότητα κατασκευής, το ύψος της δαπάνης, ο χρόνος παράδοσης δεν είναι αντίστοιχα του κόστους, εννοώ βέβαια το κόστος του ελληνικού λαού. Ενώ μεν η χώρα είναι ένα μεγάλο εργοτάξιο από μεγάλα και μικρά έργα και έχουν γίνει μεγάλα άλματα στη νομοθετική διαδικασία, παρ’ ότι επήλθε θεαματική βελτίωση, το πρόβλημα παραμένει και είναι αρκετά σοβαρό.
     Θα πρέπει, λοιπόν, η πολιτεία, η Βουλή –επαναλαμβάνω- να εφεύρει τρόπους και ασφαλιστικές δικλείδες, έτσι ώστε να διασφαλίσει τον ιδρώτα του φορολογούμενου πολίτη μέχρι και το τελευταίο ευρώ. Οι έλεγχοι των δαπανών δεν θα πρέπει να περιορίζονται στην κανονικότητα και τη νομιμότητα, δηλαδή στα στοιχεία του φακέλου, αλλά οι έλεγχοι θα πρέπει να γίνονται σχετικά με το αν το έργο ολοκληρώθηκε σωστά ή αν, για παράδειγμα, η προμήθεια είναι νόμιμη.
      Είναι αδήριτη ανάγκη, κυρίες και κύριοι συνάδελφοι, να περάσουμε σε ένα ουσιαστικό σύστημα ελέγχου των δαπανών. Βεβαίως, δεν αρνείται κανείς ότι τα τελευταία χρόνια έγιναν από την πολιτεία σοβαρές και επίμονες προσπάθειες, ώστε το νομοθετικό πλαίσιο για το δημοσιονομικό έλεγχο να γίνει αυστηρότερο, συστηματικότερο και αρτιότερο, με στόχο την περιστολή των δαπανών και το συντονισμό και τη συνεργασία μεταξύ των υπηρεσιών ελέγχου του Υπουργείου Οικονομίας και Οικονομικών, των υπηρεσιών ελέγχου και παρακολούθησης των κοινωνικών προγραμμάτων των διαχειριστικών Υπουργείων, αλλά και των υπηρεσιών της Ευρωπαϊκής Επιτροπής.
      Δεν νομίζω ότι είναι σκόπιμο να αναφερθεί κανείς στο τι έγινε από την πλευρά της πολιτείας για τον σκοπό αυτό, ποιες δηλαδή διατάξεις θεσπίστηκαν, ποιες εγκύκλιοι εκδόθηκαν, όχι γιατί δεν είναι χρήσιμο, αλλά γιατί δεν υπάρχει χρόνος.
      Αναφέρω μόνο τη σύσταση της Επιτροπής Δημοσιονομικού Ελέγχου που σκοπεί στη διενέργεια ελέγχων των διαχειριστικών αρχών, της αρχής πληρωμών των τελικών δικαιούχων και πράξεων, καθώς και τη δημιουργία δύο διευθύνσεων για την υποστήριξή της, δηλαδή τη διεύθυνση προγραμματισμού και ελέγχων και τη διεύθυνση μελετών και αξιολόγησης. 
      Κυρίες και κύριοι συνάδελφοι, βεβαίως είναι γνωστό ότι ουσιαστικούς ελέγχους επίσης ασκούν οι υπηρεσίες του Γενικού Λογιστηρίου του Κράτους στις δαπάνες του κρατικού προϋπολογισμού, των προϋπολογισμών της Νομαρχιακής Αυτοδιοίκησης και των συγχρηματοδοτούμενων προγραμμάτων από την Ευρωπαϊκή Ένωση. Πιστεύω ότι και οι έλεγχοι αυτοί είναι ουσιαστικοί. Έχουν γίνει πολύ μεγάλα άλματα, πολύ μεγάλοι πρόοδοι.
      Σχετικά με κάποια στοιχεία της Έκθεσης του Ελεγκτικού Συνεδρίου για υπέρβαση βεβαιωθέντων έναντι των προϋπολογισθέντων φόρων επισημαίνω ότι αυτό οφείλεται: 
      Πρώτον, στην ολοκλήρωση του μηχανογραφικού συστήματος TAXIS των ΔΟΥ.
      Δεύτερον, στην παρακολούθηση του ΦΠΑ από τον ΣΔΟΕ, με αποτέλεσμα την αύξηση του ΦΠΑ, που εγώ πιστεύω ότι υπάρχουν πολύ μεγάλα περιθώρια και αν θέλετε το μεγάλο πρόβλημα είναι η μείωση της φοροδιαφυγής του ΦΠΑ που θα έλυνε πολλά και μεγάλα προβλήματα της οικονομίας μας, κύριοι συνάδελφοι. 
     Τρίτον, στην απόδοση των ελέγχων που διενεργήθηκαν από τις Δ.Ο.Υ. 
     Επίσης, οι πέραν των αρχικών προβλέψεων αποκλίσεις στα έσοδα και στις δαπάνες φαίνεται ότι οφείλονται στην εξόφληση εντόκων γραμματίων του ιδιωτικού τομέα. Άλλωστε ο προϋπολογισμός ως πρόβλεψη εμπεριέχει το στοιχείο της απόκλισης, γι’ αυτό η σχετική διάταξη του νόμου αναφέρεται σε σημαντική απόκλιση από τις προβλέψεις,  χωρίς να προσδιορίζει το περιεχόμενο του όρου ή την απόκλιση.
     Κυρίες και κύριοι συνάδελφοι, πιστεύω ειλικρινά ότι η χώρα μας έχει αναπτύξει, ιδιαίτερα τα τελευταία χρόνια, σωστούς ελεγκτικούς μηχανισμούς τέτοιου είδους, ώστε  να διασφαλίζεται σε σημαντικό, σε μεγάλο βαθμό το δημόσιο συμφέρον. Το ερώτημα είναι αν λειτουργούν αποτελεσματικότατα οι μηχανισμοί αυτοί. Εγώ πιστεύω ότι λειτουργούν αποτελεσματικά, πάντοτε όμως υπάρχουν περιθώρια για βελτιώσεις. Οι κραυγές για διασπάθιση του δημοσίου χρήματος, για αδιαφάνεια, για διαπλοκές, για αλόγιστες δαπάνες χωρίς στοιχεία από τη μια και η ωραιοποίηση ότι όλα πάνε καλά από την άλλη ή η άρνηση για βελτίωση, δεν ευνοούν τον τόπο. Η χώρα μας βαδίζει καλά και σταθερά. Όχι μόνο είναι μέλος της μεγάλης ευρωπαϊκής οικογένειας, αλλά τούτη την ώρα ασκεί την Προεδρία σε μια πολύ δύσκολη συγκυρία, σ΄ έναν κόσμο που αγωνιά για το αύριο.
     Είναι γνωστό ότι έχουμε σε εξέλιξη έναν πόλεμο ο οποίος γίνεται όχι πολύ μακριά από μας αλλά και έναν ακήρυκτο πόλεμο που γίνεται μεταξύ ευρώ και δολαρίου. Δεν είναι όμως του παρόντος. Πιστεύω προσωπικά ότι ο πόλεμος έχει και αυτή τη διάσταση. Η οικονομία μας δεν κινδυνεύει. Προετοιμάζουμε τους Ολυμπιακούς Αγώνες του 2004 και τους προετοιμάζουμε σωστά. Αγωνιζόμαστε για ακόμα καλύτερες μέρες και θα τις επιτύχουμε. Έχουμε επιτύχει πολλά, μπορούμε όμως περισσότερα.
      Είναι υποχρέωσή μας να ελέγχουμε και να προασπίζουμε το δημόσιο συμφέρον, χωρίς αυτό να σημαίνει ότι μεμφόμαστε κάποιους καλόπιστους κρατικούς λειτουργούς. Η έκθεση του Ελεγκτικού Συνεδρίου μας προτείνει βελτιώσεις στη νομοθεσία. Πρέπει να τις λάβουμε σοβαρά υπόψη και να αναγνωρίσουμε ότι πέρα από τους ελέγχους των κρατικών οργάνων, οι έλεγχοι του Ελεγκτικού Συνεδρίου και η συζητούμενη έκθεση πληροφορούν τη Βουλή και την Κυβέρνηση για την εν γένει δημοσιονομική κατάσταση του κράτους, των ΟΤΑ και των νομικών προσώπων δημοσίου δικαίου.
      Κυρίες και κύριοι συνάδελφοι, όπως προείπα γίνονται αποτελεσματικοί και σωστοί έλεγχοι στον κρατικό προϋπολογισμό, στις δημόσιες επιχειρήσεις, στα νομικά πρόσωπα δημοσίου δικαίου, στους ΟΤΑ Α΄ και Β΄ βαθμού. Έχω την εντύπωση ότι εκφεύγουν κάθε ελέγχου νομικά πρόσωπα ιδιωτικού δικαίου, που χρηματοδοτούνται ή επιδοτούνται –όπως θέλετε πείτε το- από το κράτος ή κρατικές εταιρείες. Είναι περίεργο ότι οι τράπεζες και ιδιαίτερα οι κρατικές, δεν ελέγχονται και δεν υπόκεινται σε κανένα σοβαρό έλεγχο. Μου κάνει εντύπωση πραγματικά. Η μεν Τράπεζα της Ελλάδος λέει ότι δεν έχει τις αρμοδιότητες να τις ελέγξει. Τα σχετικά Υπουργεία Οικονομίας και Ανάπτυξης επίσης, με αποτέλεσμα οι τράπεζες, ακόμα και οι κρατικές –θα έλεγα ιδίως αυτές- να λειτουργούν ασύδοτα και ανεξέλεγκτα. Νομίζω ότι είναι καιρός –αν και θα μου πείτε, κύριε Υπουργέ, ότι δεν είναι σχετικό, αλλά δεν νομίζω ότι είναι και εντελώς άσχετο- να κλείσουμε αυτήν την πληγή, φέρνοντας μία δικαιότερη και λυσιτελέστερη διάταξη σχετικά με τα πανωτόκια, με τους καταχρηστικούς όρους, έτσι ώστε και το τραπεζικό σύστημα να εκσυγχρονιστεί και οι πολίτες αυτού του τόπου να ανασάνουν, γιατί δεν ζητούν να τους χαριστεί τίποτα, απλώς ζητούν να μην τους κλέβουν. Να μην πληρώνουν σε δεκαπλάσια και εικοσαπλάσια τιμή, αν θέλετε, αυτά που πήραν, γιατί είναι γνωστό –και σας το λέω για πολλοστή φορά, και δημόσια και κατ΄ ιδίαν- ότι οι τράπεζες όχι μόνο δεν εφαρμόζουν τους νόμους του κράτους, όχι μόνο δεν εφαρμόζουν τη νομολογία των δικαστηρίων, αλλά δεν εφαρμόζουν ούτε και τις δικές σας εγκύκλιες. Κοιτάζουν μόνο το συμφέρον τους, αλλά αυτό κάποια στιγμή πρέπει να τελειώσει και θα τελειώσει σύντομα, κύριε Υπουργέ, γιατί πιστεύω ότι και η Κυβέρνηση έχει την πρόθεση, αλλά προπαντός σύσσωμη η Βουλή έχει αυτήν τη διάθεση, έχει αυτήν τη βούληση. Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Πυρά κατά των τραπεζών.
      Ο εισηγητής της Νέας Δημοκρατίας κ. Νικόλαος Κατσαρός έχει το λόγο.
      ΝΙΚΟΛΑΟΣ ΚΑΤΣΑΡΟΣ: Κύριοι συνάδελφοι, η τελευταία περικοπή του λόγου του λόγου του κ. Γιαννακόπουλου με έβαλε στον πειρασμό να αρχίσω ακριβώς από αυτήν την περικοπή. Ήθελα να ξέρω πού στηρίζει την αισιοδοξία του, όταν για τα πανωτόκια υπάρχουν ρητές κυβερνητικές δηλώσεις ότι  έχει τελειώσει το θέμα και πού στηρίζει και την αισιοδοξία του για τις τράπεζες, περί υπαγωγής και των τραπεζών σε κάποιον έλεγχο, όταν ξέρει πάρα πολύ καλά ότι παρά την επιμονή του Ελεγκτικού Συνεδρίου δεν υπάγονται στον προληπτικό έλεγχο, ούτε οι ΟΤΑ Α΄ και Β΄ βαθμού και οπωσδήποτε οι δημόσιες επιχειρήσεις. Το βήμα αυτό είναι πάρα πολύ προχωρημένο, δεν νομίζω ότι θα μπορέσει ποτέ να το δει να πραγματοποιείται. 
     Συζητείται φέτος για δεύτερη φορά η Έκθεση του Ελεγκτικού Συνεδρίου του οικονομικού έτους 2000. Πέρσι συζητήσαμε του 1999. Η ομιλία του κ. Γιαννακόπουλου με απήλλαξε από τον κόπο να αναφερθώ στην αποστολή του Ελεγκτικού Συνεδρίου και στους σκοπούς που έχει ο ενεργούμενος από εκείνον προληπτικός….
      ΒΥΡΩΝ ΠΟΛΥΔΩΡΑΣ: Του Ελεγκτικού Συνεδρίου.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Πολύδωρα, έγινε κατανοητό.
      ΝΙΚΟΛΑΟΣ ΚΑΤΣΑΡΟΣ: …και κατασταλτικός έλεγχος.
      Εκείνο που θέλω να παρατηρήσω –και θα μπω αμέσως στο περιεχόμενο και στην ουσία της εκθέσεως- είναι ότι όπως προκύπτει από την έκθεση ο κατασταλτικός έλεγχος είναι δειγματοληπτικός και αυτό βεβαίως μειώνει την ελεγκτέα ύλη. Αυτό όμως, δεν σημαίνει ότι δεν μένουν πάρα πολλά προβλήματα. Ένα από τα σοβαρότερα είναι ότι ο έλεγχος διεξάγεται με πολύ μεγάλη καθυστέρηση και απ’ αυτό το γεγονός οι διάφορες απαιτήσεις του δημοσίου που προκύπτουν από τους ελέγχους, αγγίζουν τα όρια της παραγραφής. 
      Η ίδια η Έκθεση μιλάει για καθυστέρηση ελέγχου ορισμένων δεκαετιών και ξέρετε πολύ καλά, κύριοι συνάδελφοι, ότι όταν εκδοθεί μια καταλογιστική πράξη εις βάρος κάποιου υπόλογου, οπωσδήποτε κινείται η διαδικασία της επιστροφής αυτών των χρημάτων που παρανόμως εισπράχθηκαν. Ε, λοιπόν, σε αυτές τις περιπτώσεις, πιστεύω ότι πολύ λίγα απ’ αυτά που πρέπει να περιέλθουν στο δημόσιο περιέρχονται, λόγω παραγραφής.
      Δεν μπορεί να επισπεύσει κανένας τα πράγματα, γιατί η κατάσταση από πλευράς προσωπικού στο Ελεγκτικό Συνέδριο, είναι τουλάχιστον απαράδεκτη. Οι οργανικές θέσεις που είναι οκτακόσιες πενήντα επτά έχουν ορισθεί προ εκατονταετίας. Μόλις το 1980 ο κρατικός προϋπολογισμός ήταν 350 δισεκατομμύρια και τώρα έχει φθάσει στα 21 τρισεκατομμύρια.  Και οι οργανικές θέσεις παραμένουν οι αυτές και μάλιστα από τις οκτακόσιες πενήντα επτά θέσεις, οι διακόσιες δέκα επτά μένουν κενές. 
      Σε μένα θα έλεγα ότι δημιουργήθηκε εντύπωση –γιατί παρακολούθησα λίγο την τακτική την οποία εφήρμοζε το κυβερνών κόμμα έναντι του Ελεγκτικού Συνεδρίου- πως όταν ακούει τη λέξη «Ελεγκτικό Συνέδριο» το πιάνει αλλεργία. Νομίζω ότι γενικά αυτή η πάθησή του αυτή είναι πολύ συχνή γιατί εμφανίζεται κάθε φορά που αντικρύζει κάποιο ελεγκτικό μηχανισμό. Η Κυβέρνηση θέλει να κάνει τα πάντα χωρίς να ελέγχεται απολύτως από κανέναν. Έχει πολύ μεγάλη σημασία η τακτική την οποία εφήρμοσε έναντι του Ελεγκτικού Συνεδρίου. 
      Ξέρετε, κύριε συνάδελφε, ότι με το άρθρο 34 του ν.1489/1994 καταργήθηκε ο δικαστικός προληπτικός έλεγχος των δαπανών του κράτους επί πέντε χρόνια, από το 1985 μέχρι το 1989. Βεβαίως αυτός ο νόμος ήταν αντισυνταγματικός και κηρύχθηκε αντισυνταγματικός. Έπρεπε να έλθει η Νέα Δημοκρατία το 1989 για να επαναφέρει τον καταργηθέντα έλεγχο.
      Άλλες ενέργειες του κυβερνώντος κόμματος εις βάρος του Ελεγκτικού Συνεδρίου: 
      Με διάφορους νόμους καταργήθηκε ο προληπτικός έλεγχος των δαπανών μισθοδοσίας του προσωπικού των νομικών προσώπων δημοσίου δικαίου, όπως των ΑΕΙ και των δημοσίων νοσηλευτικών ιδρυμάτων πρόσφατα. 
      Επίσης με διαφόρους νόμους,  νομικά πρόσωπα δημοσίου  δικαίου μετατράπηκαν σε κρατικά νομικά πρόσωπα ιδιωτικού δικαίου, όπως ο Οργανισμός Λιμένος Πειραιώς, ο Οργανισμός Λιμένος Θεσσαλονίκης, η Λυρική Σκηνή κλπ., των οποίων οι δαπάνες εξαιρέθηκαν από τον προληπτικό δικαστικό έλεγχο καίτοι πληρώνονται με δημόσιο χρήμα, με ευρεία έννοια. 
      Με νόμο επίσης αντικαταστάθηκαν οι πάρεδροι του Ελεγκτικού Συνεδρίου, δικαστικοί λειτουργοί, στον έλεγχο των δαπανών των Υπουργείων από επιτρόπους δικαστικούς υπαλλήλους του Ελεγκτικού Συνεδρίου.
      Είναι χαρακτηριστικές αυτές οι περιπτώσεις για το πόσο θέλει να αποταχθεί το σατανά του ελέγχου το κυβερνών κόμμα. Και να σκεφθεί κανένας ότι σήμερα ζούμε σε μια εποχή έξαρσης της διαφθοράς. Ο περισσότερος έλεγχος είναι επιβεβλημένος. Έχουν διαστρεβλωθεί πάρα πολλά. Οι έντιμοι θεωρούνται ανθρωπάκια και εκείνοι οι οποίοι βολεύονται κατά πάρα πολλούς τρόπους θεωρούνται έξυπνοι, ικανοί κλπ. Ε, λοιπόν, ζούμε σε μια εποχή που πρέπει να είναι εντονότερος ο έλεγχος. Δυστυχώς βλέπετε ότι δεν συμπληρώνονται τα κενά στο Ελεγκτικό Συνέδριο και αυτό έχει πολύ μεγάλη σημασία, ενώ σε κάποιες άλλες υπηρεσίες και θέσεις, δεν έχουν τι να κάνουν τους υπαλλήλους.
      Κύριοι συνάδελφοι, επειδή συζητήσαμε και πέρσι την έκθεση του Ελεγκτικού Συνεδρίου, νομίζω ότι αξίζει να δούμε γιατί επιμένουμε ότι χρειάζεται πλέον περισσότερος έλεγχος. 
      Πέρσι, από την έκθεση του 1999 προέκυπτε ότι οι μη νόμιμες δαπάνες, οι οποίες απετράπησαν τελικά, ήταν 9.924.000.000 περίπου. Το οικονομικό έτος 2000, τετραπλασιάστηκαν. Φτάνουν στα 34.000.000.000 από 9.000.000.000 και υπάρχουν και ανέλεγκτα εντάλματα περίπου 10.000.000.000 . Καταλαβαίνετε  πού φτάνουμε. 
      Στον κατασταλτικό έλεγχο της δημόσιας χρηματικής διαχείρισης το 1999, είχαμε πράξεις καταλογισμού υπολόγων, 740.709 δραχμές. Τρεις εισηγήσεις για καταλογισμό, 3.748 δραχμές.  Περίπου 4,5 εκατομμύρια. Θέλετε να δείτε πού φτάσαμε τώρα, το 2000, επειδή ο κύριος Γιαννακόπουλος είπε ότι όλα πάνε καλά; Φθάσαμε λοιπόν, στη δημόσια διαχείριση να έχουμε καταλογιστέες πράξεις 43 εκατομμύρια και εισηγήσεις για καταλογισμό 93 εκατομμύρια. Από τα 4,5 εκατομμύρια τώρα είναι 140 εκατομμύρια περίπου. 
      Απολογισμός διαχείρισης νομικών προσώπων δημοσίου δικαίου κλπ. Φύλλα μεταβολών και ελέγχων το έτος 1999, 1.328.000.000. Το 2000 το ποσό ανήλθε στα 2.180.000.000 . 
      Αυτά τα τρία περιστατικά νομίζω ότι είναι πάρα πολύ χαρακτηριστικά των εξελίξεων. 
      Θα κάνω τώρα μερικές παρατηρήσεις στις διαπιστώσεις του ελέγχου. Βεβαίως στους ΟΤΑ γίνονται πάρα πολλές παρανομίες. Επισημαίνονται από την έκθεση, αλλά δεν αρκεί μόνο να διαπιστώνονται. Πρέπει οπωσδήποτε να ληφθεί και κάποιο μέτρο. Το Ελεγκτικό Συνέδριο προτείνει να επεκταθεί ο προληπτικός έλεγχος σε όλους τους ΟΤΑ Α΄ και Β΄ βαθμού και όχι μόνο στην Αθήνα, Πειραιά και Θεσσαλονίκη, όπως  ισχύει σήμερα.
      Ενώ, λοιπόν, τα λέει το Ελεγκτικό Συνέδριο -τα είπε και τα ξαναλέει- δυστυχώς η Κυβέρνηση δεν ακούει απολύτως τίποτα. 
      Όργιο όμως παρανομιών συμβαίνει στον τομέα των συμβάσεων για την εκτέλεση δημοσίων έργων, προμηθειών και εργασιών. Εκεί ξέρετε ότι το Ελεγκτικό Συνέδριο διεξάγει υποχρεωτικό έλεγχο νομιμότητας όταν οι συμβάσεις για προμήθεια και για παροχή υπηρεσιών, υπερβαίνουν τα 500 εκατομμύρια και όταν οι συμβάσεις για δημόσια έργα υπερβαίνουν το 1 δισεκατομμύρια. Επίσης ξέρετε ότι οι εργοληπτικές εταιρείες πρέπει να προσκομίσουν δικαιολογητικά που να αποδεικνύουν ότι ονομαστικοποίησαν τις μετοχές και μετοχολόγιο και επίσης είναι γνωστό ότι η εξαιρετική διαδικασία ανάθεσης έργων τηρείται σε περιπτώσεις που υπάρχουν απρόβλεπτα και έκτακτα γεγονότα και αφού για τις προσκαλούμενες εταιρείες τηρηθούν κάποια γενικά, βασικά κριτήρια, για να διασφαλίζεται έτσι η συμμετοχή και η αξιολόγηση. 
      Από ορισμένα περιστατικά που αναφέρονται στην Έκθεση, δεν τηρείται τίποτε απ’ όλα αυτά. Και είναι έργα ύψους κάποιων δισεκατομμυρίων. Οριστική αντιμετώπιση της κατολίσθησης στον αυτοκινητόδρομο Κορίνθου-Τρίπολης –η γνωστή αμαρτία- προϋπολογισμός 2.550.000.000. Προσφυγή εδώ στην εξαιρετική διαδικασία που είναι παράνομη κατά το Ελεγκτικό Συνέδριο και αναιτιολόγητη. 
      Επίσης οι προσκληθείσες εταιρείες δεν προσεκόμμισαν την από το νόμο προβλεπομένη εγγύηση συμμετοχής. Επίσης η προκήρυξη που έγινε δεν είχε σαφώς περιγραφόμενα ποιοτικά κριτήρια εις τρόπον ώστε να δικαιούνται να λάβουν  μέρος όσοι είχαν αυτά τα κριτήρια. 
      Αυτοκινητόδρομος Αθηνών Λαμίας, σήμανση, ασφαλτόστρωση. Ηλεκτροφωτισμός του τμήματος Οινόφυτα –Υλίκη, προϋπολογισμός 1.180.000.000. Και εδώ οι ίδιες παραλείψεις. 
      Βοθρολύματα Θεσσαλονίκης.  Προϋπολογισμός 1.356.000.000. Εδώ κάνει εντύπωση ότι επετράπη η εκ των υστέρων συμπλήρωση δικαιολογητικών σε μια εταιρεία που αναδείχθηκε ανάδοχος, ενώ στην επόμενη ακριβώς υπόθεση στη Θεσσαλονίκη, Κρατικός αερολιμένας Αθηνών, εκεί δεν επετράπη. Φαίνεται ότι στην πρώτη ήταν ο φίλος ενώ στην δεύτερη ήταν εκείνος στον οποίο δεν θέλαμε να δοθεί το έργο. 
      Στο Υπουργείο Εθνικής Αμύνης, κατασκευή πτερύγων κεντρικού κτηρίου, προϋπολογισμός 2.000.000.000. Εξαιρετική διαδικασία, χωρίς να συντρέχει κανένας απολύτως λόγος. Μάλιστα εκεί δεν εφαρμόστηκε και το ισχύον δίκαιο αλλά το προηγούμενο. Τα ίδια και στο Υπουργείο Εργασίας όπως και στο Υπουργείο Ανάπτυξης και σε όλα τα άλλα Υπουργεία.
      Κύριοι συνάδελφοι, θα σας παρακαλέσω πολύ να διαβάσετε από την Έκθεση το παράρτημα που περιέχει τις απαντήσεις των Υπουργών. Εγώ εξεπλάγην. Δεν ξέρω οι κύριοι Υπουργοί σε ποιους απευθύνονται. Αξίζει να τις διαβάσετε και θα δείτε ότι δεν είναι καν απαντήσεις. Δεν δικαιολογούν όλα αυτά τα οποία αφορούν έστω τα Υπουργεία τους που σε κάποια απ’ αυτά έχουν βάλει ήδη κάποιες υπογραφές. Δεν είναι καν απαντήσεις. 
      Και θα ήθελα να αναφερθώ επειδή αναφέρθηκε και ο κ. Γιαννακόπουλος, στις επισημάνσεις που έκανε και πέρσι η έκθεση ελέγχου αλλά τις κάνει και φέτος. Πέρσι έκανε δώδεκα επισημάνσεις η έκθεση ελέγχου. Τις έγραψε όλες στα παλιά της τα παπούτσια η Κυβέρνηση και οι αρμόδιοι Υπουργοί της. Δεν θα αναφερθώ στο περιεχόμενο αυτών των υποδείξεων αλλά θα καταθέσω τα σχετικά σημειώματα για τα Πρακτικά. Φέτος κάποιες απ’ αυτές τις υποδείξεις τις επαναλαμβάνει και η Έκθεση του 2000. Την ίδια τύχη θα έχουν όλες αυτές οι υποδείξεις. Είπα και στην αρχή ότι αντιμετωπίζεται το Ελεγκτικό Συνέδριο, θα έλεγα εχθρικά και απαξιωτικά όσο γίνεται περισσότερο από την Κυβέρνηση. Και ορθά πράγματα τα οποία προτείνει που είναι η λύση στο πρόβλημα, η Κυβέρνηση του κ. Σημίτη και οι Υπουργοί της όλα αυτά τα γράφουν στα παλιά τους τα παπούτσια.
      Κύριοι συνάδελφοι, αν τα έλεγε κάποιο από τα κόμματα της Αντιπολιτεύσεως ή κάποιος Βουλευτής ή οποιοσδήποτε άλλος, η αλαζονεία και ο αυταρχισμός που διακρίνει την Κυβέρνηση θα δικαιολογούσε οπωσδήποτε να μην τον ακούσει γιατί όλα εκείνοι τα ξέρουν. Αλλά εδώ τα λέει το ίδιο το Ελεγκτικό Συνέδριο που δεν έχει και κανέναν απολύτως λόγο. Η ηγεσία του διορίζεται από την ίδια την Κυβέρνηση. 
      Οι  άνθρωποι έχουν δικαστική συνείδηση και δεν την παραβαίνουν. Λένε την αλήθεια, κάνουν σωστές προτάσεις, αλλά η Κυβέρνηση «αγρόν αγοράζει». Φαίνεται ότι όλα αυτά δεν σημαίνουν τίποτα για ορισμένους και δεν μπορούν να τα καταλάβουν. Πιστεύουν στο δόγμα «ο σκοπός αγιάζει τα μέσα» και ο σκοπός αυτός εκπληρώνεται, όταν είναι λαδωμένη η μηχανή και όταν είναι χορτάτα τα πρόσωπα που τη χειρίζονται. 
      Ευχαριστώ.
      (Στο σημείο αυτό ο Βουλευτής κ. Ν. Κατσαρός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι από τη Νέα Δημοκρατία ορίζεται ως Κοινοβουλευτικός Εκπρόσωπος για τη σημερινή συζήτηση ο Βουλευτής Β΄ Αθηνών κ. Βύρων Πολύδωρας, από το Κομμουνιστικό Κόμμα Ελλάδος ορίζεται Κοινοβουλευτικός Εκπρόσωπος ο Βουλευτής κ. Άγγελος Τζέκης και από το Συνασπισμό της Αριστεράς και της Προόδου ορίζεται Κοινοβουλευτικός Εκπρόσωπος ο Βουλευτής κ. Παναγιώτης Λαφαζάνης.
      Το λόγο έχει εκ μέρους του Κομμουνιστικού Κόμματος Ελλάδος κ. Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδρε, κύριοι συνάδελφοι, για δεύτερη φορά συζητάμε την Έκθεση του Ελεγκτικού Συνεδρίου για το οικονομικό έτος 2000. Δηλαδή μετά τον προληπτικό και κατασταλτικό έλεγχο του Ελεγκτικού Συνεδρίου έρχεται η έκθεσή του εδώ, για να τη συζητήσουμε. Βέβαια ένας έλεγχος που γίνεται στα πλαίσια της νόμιμης και της με διαφάνεια χρηματοδότησης μέσω του κρατικού προϋπολογισμού, των δημοσίων υπηρεσιών, των νομικών προσώπων δημοσίου δικαίου και βέβαια του Δήμου Αθηναίων, Θεσσαλονίκης και Πειραιά.
     Το ζήτημα για εμάς βέβαια δεν είναι να υπάρχει ο έλεγχος για τον έλεγχο, δηλαδή για να δείξουμε στην ευρύτερη κοινή γνώμη ότι γίνεται κάποιος έλεγχος. Το ζήτημα για εμάς είναι αν ο έλεγχος γίνεται στην ουσία, αν μέσα αυτού προστατεύεται ο πλούτος που παράγεται σ’ αυτήν τη χώρα από τον εργαζόμενο λαό και αν αυτός ο πλούτος επιστρέφει στο λαό, δηλαδή αν ο ίδιος ο λαός καρπώνεται τελικά το μόχθο του. Στο ερώτημα είναι γνωστό ότι απαντά η ίδια η ζωή και η ίδια η ζωή αποδεικνύει ότι μέσα σ’ αυτό το γνωστό κοινωνικοπολιτικό σύστημα δεν μπορεί να υπάρξει αποτελεσματικός και ουσιαστικός έλεγχος, γιατί πιστεύουμε ότι αυτό το κεφαλαιοκρατικό σύστημα παραγωγής έχει ως βασική επιδίωξη τη μεγιστοποίηση του κέρδους των επιχειρηματιών και δεν επιθυμεί τον έλεγχο.
     Άλλωστε ο δημόσιος τομέας, όπως γνωρίζουμε όλοι, εδώ και δεκαετίες έχει δομηθεί κατά τέτοιον τρόπο που να εξυπηρετεί αυτόν το σκοπό. Γι’ αυτό και μέσω του κρατικού προϋπολογισμού και του δημόσιου τομέα γίνεται μεταβίβαση στο κεφάλαιο μεγάλων χρηματικών ποσών με νόμιμους τρόπους, επιδοτήσεις, φοροαπαλλαγές κ.ά. Οι δυνατότητες, λοιπόν, του ελέγχου του Ελεγκτικού Συνεδρίου είναι οριοθετημένες και περιορισμένες και αποτελεί ένα οργανικό στοιχείο στη γενικότερη οικονομική λειτουργία αυτού του κράτους, του αστικού κράτους για εμάς.
     Γι’ αυτό πιστεύουμε ότι περιέχει λίγο και πολιτική υποκρισία, όταν πολιτικές δυνάμεις εξαντλούν την αντιπαράθεσή τους στη διαφάνεια, στην αδιαφάνεια, στη διαπλοκή, στους ελέγχους, στα σκάνδαλα. Έχει αποδειχθεί ότι καμιά κυβέρνηση είτε νεοφιλελεύθερη είτε σοσιαλδημοκρατική είτε και κεντροαριστερή δεν στάθηκε εμπόδιο στην εμφάνιση παρανομιών, επιδερμικών ελέγχων κλπ.
     Εδώ πρέπει να αναφέρουμε αρκετά παραδείγματα που έχουν συμβεί και στις Ηνωμένες Πολιτείες της Αμερικής και στην Ευρωπαϊκή Ένωση και στην Ιαπωνία, εκεί όπου αναφέρεται ότι γίνονται αυστηροί έλεγχοι και ισχυρίζονται κάποια κόμματα της Βουλής ότι υπάρχουν θεσμοί ελέγχου, διαφάνειας κλπ. Γνωρίζουμε, λοιπόν, ότι οι ελεγκτικοί μηχανισμοί και σ’ αυτά τα κέντρα λειτούργησαν πάντα προς όφελος των επιχειρηματιών και όχι προστασίας του δημοσίου χρήματος.
      Να αναφέρω βέβαια χρεοκοπίες επιχειρήσεων-μεγαθηρίων των Ηνωμένων Πολιτειών, όπου οι ελεγκτικοί μηχανισμοί τα έβρισκαν όλα ωραία και μέσω του Χρηματιστηρίου είδαμε τις «φούσκες». Τα ίδια έγιναν και στην Ευρωπαϊκή Ένωση, τα ίδια έχουν γίνει και στο τραπεζικό σύστημα της Ιαπωνίας. 
      Αυτό σημαίνει ότι πρέπει να βγάλουμε ένα συμπέρασμα. Λέμε ότι λειτουργούν όλα καλά και αυτό το επιχείρημα το ακούμε και απ’ αυτήν την πτέρυγα, αλλά και από άλλες πτέρυγες της Βουλής, ότι δηλαδή πρέπει να γίνουμε Ευρωπαίοι. Μα, και μέσα στην Ευρώπη βλέπουμε πώς λειτουργούν οι μηχανισμοί και προς όφελος ποιανού λειτουργούν. 
      Στη χώρα μας θα αναφέρω μόνο δύο παραδείγματα. Χρηματιστήριο Αθηνών. Είναι γνωστό. Στα τρία χρόνια που είμαι Βουλευτής πολλά νομοσχέδια ήλθαν για τη διαφάνεια του θεσμού ότι δηλαδή με αυτόν τον τρόπο θα προστατευθούν οι μικροεπενδυτές. Είδαμε, όμως, ότι δεν υπάρχει προστασία των μικροεπενδυτών, απεναντίας υπάρχει προστασία των μικροεπιχειρηματιών που έχουν αποκομίσει τρισεκατομμύρια δραχμές μέσα από το Χρηματιστήριο Αθηνών. Χάθηκαν ολόκληρες περιουσίες των μικρών αποταμιευτών. 
      Υπάρχουν οι έλεγχοι των επιθεωρήσεων εργασίας για την υγιεινή και ασφάλεια στο χώρο εργασίας των εργαζομένων. Επειδή ζήσαμε τις προηγούμενες μέρες ένα τραγικό δράμα, τη δολοφονία, αν θέλετε, των έξι εργατών, στο συγκεκριμένο εργοστάσιο υπήρχαν έλεγχοι πριν από ένα χρόνο της αντίστοιχης επιθεώρησης εργασίας ότι δεν πληροί τις προϋποθέσεις υγιεινής και ασφάλειας των εργαζομένων. Τι έγινε; Λήφθηκε κανένα μέτρο; Όχι. Έμεινε ο έλεγχος στο συρτάρι της επιθεώρησης εργασίας.
      Κύριε Υπουργέ, θέλω να τονίσω μ’ αυτό ότι το ζήτημα δεν είναι να λέμε ότι υπάρχει ο θεσμός του ελέγχου, αλλά αν αυτός ο θεσμός του ελέγχου λειτουργεί προς όφελος του εργαζόμενου λαού.
      Ως Κομμουνιστικό Κόμμα Ελλάδας πιστεύουμε ότι σε κάθε πολιτικό, οικονομικό και κοινωνικό σύστημα είναι απαραίτητος ο έλεγχος και ότι χωρίς μεγαλοστομίες μπορεί η χώρα μας να βελτιώσει αυτόν τον έλεγχο και να περιορίσει τα φαινόμενα της διαπλοκής, όχι να τα εξαλείψει. Άλλωστε δεν μπορούν να εξαλειφθούν, γιατί πιστεύουμε ότι αυτό το σύστημα, όπως έχει οικοδομηθεί, γεννάει τη διαπλοκή. Είναι γνωστό αυτό το ζήτημα.
      Πιστεύουμε ότι πρέπει να υπάρχει πλήρης και καθολικός έλεγχος από το Ελεγκτικό Συνέδριο, χωρίς εξαιρέσεις. Πρέπει να γίνεται σε όλο το δημόσιο και χωρίς εκπτώσεις. Ο έλεγχος πρέπει να επεκταθεί σε όλο το δημόσιο τομέα, σε όλα τα νομικά πρόσωπα δημοσίου δικαίου, σε όλους τους δήμους και στις νομαρχίες, γιατί γνωρίζουμε πολύ καλά ότι στα πλαίσια των ιδιωτικοποιήσεων και των αναδιαρθρώσεων είναι πολλοί οι δημόσιοι οργανισμοί που με τη μορφή των ανωνύμων εταιρειών έχουν ξεφύγει από τον έλεγχο του Ελεγκτικού Συνεδρίου. Εμείς πιστεύουμε ότι εφόσον το δημόσιο έχει μετοχές εκεί μέσα και χρηματοδοτεί με δημόσιο χρήμα αυτούς τους οργανισμούς και αυτές τις εταιρείες, πρέπει να υπάρχει ο έλεγχος του Ελεγκτικού Συνεδρίου. 
      Κυρίες και κύριοι συνάδελφοι, θα πρέπει να αναφέρουμε ένα παράδειγμα. Ο ΟΤΕ είναι ανώνυμη εταιρεία. Γνωρίζουμε ότι το ποσοστό του δημοσίου είναι κάτω από το 33% περίπου και δεν υπάρχει ο έλεγχος. Γνωρίζουμε όμως ότι μέσω του κρατικού προϋπολογισμού ρέει άφθονο δημόσιο χρήμα στον ΟΤΕ, έχουν γίνει επενδύσεις στην Αρμενία, έχουν γίνει επενδύσεις στη Ρουμανία εκατοντάδες δισεκατομμυρίων δραχμών, αλλά δεν υπάρχει ο έλεγχος για το πού έχουν πάει αυτά τα λεφτά και για το αν οι επενδύσεις ήταν παραγωγικές και προς όφελος του ΟΤΕ και κατ’ επέκταση της εθνικής οικονομίας. Κάτι τέτοιο δε συμβαίνει. Αυτό είναι ένα από τα κλασικά παραδείγματα αποφυγής μεγάλων δημόσιων οργανισμών από τον έλεγχο του Ελεγκτικού Συνεδρίου.
      Επειδή μιλάμε για κατασπατάληση δημόσιου χρήματος, επιτρέψτε μου να αναφέρω μόνο ένα παράδειγμα που αναφέρεται στη σελίδα 53 και αφορά εδώ και μία δεκαετία μία υπόθεση, η οποία ξαναέρχεται συνεχώς. Δεν είδαμε ποτέ να καταλογίζονται οι ευθύνες, όχι μόνο οι πολιτικές ευθύνες, αλλά και οι ποινικές ευθύνες. Λέει στη σελίδα 53 για το Υπουργείο Ανάπτυξης: «Το 1991 επί κυβέρνησης της Νέας Δημοκρατίας προέβη ο ΕΟΤ σε μίσθωση πέντε ετών ενός ακινήτου στο Μιλάνο δίπλα από τα γραφεία του ΕΟΤ που υπήρχαν. Το κτήριο ήταν κατεστραμμένο από πυρκαγιά. Δεν προβλέφθηκε μέσα στο συμβόλαιο η υποχρέωση του ιδιοκτήτη να επισκευάσει και να παραδώσει έτοιμο το κτήριο».
      Έγινε ανανέωση του μισθώματος το 1996 επί Κυβέρνησης ΠΑΣΟΚ. Και γιατί έγινε αυτό; Διότι δεν προέβη σε έγγραφη προειδοποίηση ότι θα αφήσει το κτήριο. Κι έτσι για άλλα πέντε χρόνια πλήρωσε το ελληνικό δημόσιο στο σύνολο 777 εκατομμύρια δραχμές. Δηλαδή έφυγαν από τον ελληνικό λαό για ένα κτήριο, το οποίο δεν χρησιμοποιήθηκε ποτέ 777 εκατομμύρια δραχμές. Οι πολιτικές ευθύνες; Να τις αποδώσουμε. Οι ποινικές ευθύνες έχουν αποδοθεί; Δεν έχουν αποδοθεί, κύριε Υπουργέ. Και το ζήτημα είναι ότι και η απάντηση του Υπουργείου δεν προβλέπει τίποτα γι’ αυτήν την περίπτωση. Αποσιωπάται. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Τζέκη, οι ποινικές ευθύνες αποδίδονται από τη δικαιοσύνη. 
      ΑΓΓΕΛΟΣ ΤΖΕΚΗΣ: Ναι, αλλά το Υπουργείο όταν κάνει τον έλεγχο, όταν έχει στα χέρια του την Έκθεση του Ελεγκτικού Συνεδρίου πρέπει να πάρει θέση. Δεν μπορεί δηλαδή να κουκουλώνει, όπως λαϊκά λέμε, την υπόθεση. Και είναι κουκουλωμένη εδώ και μία δεκαετία.
     Έρχομαι βέβαια και στο Υπουργείο Γεωργίας. Είναι ορισμένα παραδείγματα για να αποδώσουμε την πραγματική εικόνα που υπάρχει. Γενική Διεύθυνση Διαχείρισης Αγροτικών - Γεωργικών Προϊόντων. Είναι ο έλεγχος των κοινοτικών προγραμμάτων, σελίδα 173 μέχρι 181 και αφορά τον καταστατικό έλεγχο. Από το 1991 αυτή η συγκεκριμένη Διεύθυνση, ενώ ήταν υποχρεωμένη να συντάσσει ισολογισμούς και απολογισμούς δεν το έχει κάνει. Και μιλάμε τώρα για μία Διεύθυνση, κυρίες και κύριοι Βουλευτές, που πραγματικά διαχειρίζεται τρισεκατομμύρια δραχμές. Κάθε χρόνο διαχειρίζεται δηλαδή πάνω από ένα τρισεκατομμύριο δραχμές. Αν, λοιπόν, υπολογίσετε στα δώδεκα χρόνια είναι 12 τρισεκατομμύρια δραχμές. Και όπως λέει μέσα και το Ελεγκτικό Συνέδριο, δεν υπάρχουν στοιχεία ελέγχου.
      Και βέβαια, για να υπάρξει καλύτερος έλεγχος λέει ότι το 80% των στοιχείων βρίσκονται στις αντίστοιχες επιθεωρήσεις των περιφερειών, όπου κι εκεί θα πρέπει να πάει το Ελεγκτικό Συνέδριο για να ελέγξει. Ξέρετε, όμως, τι λέει; Δεν προβλέπονται κονδύλια για δαπάνες προσωπικού και δαπάνες μετακινήσεων. Και αυτό σημαίνει ότι μία τεράστια ύλη χρήματος δεν μπορεί να ελεγχθεί. 
      Επίσης στη σελίδα 177, σύμφωνα με τους κανονισμούς η πληρωμή των επιδοτήσεων καπνού στους παραγωγούς διενεργείται αποκλειστικά και μόνο με τραπεζική ή ταχυδρομική εντολή. Το Ελεγκτικό Συνέδριο μετά από έλεγχο διαπίστωσε ότι πληρώνεται σε μετρητά και σε περίπτωση που έχουν οφειλές στην ΑΤΕ, οι παραγωγοί δηλαδή –και η πλειοψηφία γνωρίζουμε πολύ καλά ότι έχει χρέη στην Αγροτική Τράπεζα- εισπράττουν το υπόλοιπο μετά το συμψηφισμό. Δηλαδή τι έρχεται και κάνει εδώ η ελληνική Κυβέρνηση; Δεν εφαρμόζει τον κανονισμό που αναφέρει τον τρόπο με τον οποίο πρέπει να πληρώνεται, να πηγαίνει στην Τράπεζα και να πληρώνεται ο παραγωγός κατ’ ευθείαν όλο το ποσό, αλλά συμφωνεί με την Αγροτική Τράπεζα. Και αυτό έχει να κάνει με την αγροτική πολιτική που ακολουθείται, να πηγαίνει ο αγρότης προκειμένου να γίνεται ο συμψηφισμός και να μην παίρνει δραχμή από τις επιδοτήσεις. Παράνομος τρόπος πληρωμής των επιδοτήσεων.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Δεν ισχύει αυτό. 
      ΑΓΓΕΛΟΣ ΤΖΕΚΗΣ: Ισχύει αυτό. Ισχύει για τα χρόνια για τα οποία γίνεται ο έλεγχος. Μιλάμε για τα χρόνια που γίνεται ο έλεγχος. Δεν μιλάμε για τα επόμενα χρόνια που ίσως αλλάζει, κύριε Υπουργέ.
     Θα έρθω τώρα στην επιλεξιμότητα της καταγωγής του καπνού, από το 1995. Λέει, λοιπόν, ότι ο Εθνικός Οργανισμός Καπνού δεν έχει στοιχεία για τον καπνό που εισέρχεται από τις τρίτες χώρες, που υφίσταται την πρώτη συσκευασία στην κοινότητα και χώρα κράτους-μέλους, ώστε να μην πριμοδοτηθεί ο εν λόγω καπνός. Αυτό σημαίνει ότι μπορεί να έρχεται καπνός από τρίτες χώρες και αφού δεν υπάρχουν τα στοιχεία από το 1995, όπως λέει το Ελεγκτικό Συνέδριο, αυτός ο καπνός, που ως επί το πλείστον έρχεται για λογαριασμό εμπόρων και βιομηχανιών που μεταποιούν τον καπνό, να πριμοδοτείται κιόλας από την Κοινότητα παράνομα και να χάνουν βέβαια λεφτά οι πραγματικοί καπνοπαραγωγοί. Είναι και αυτός ένας τρόπος λειτουργίας προς όφελος, αν θέλετε, συγκεκριμένων συμφερόντων.
      Έρχομαι τώρα στον ισολογισμό της 31.12.2000. Ακούστηκε και από άλλους συναδέλφους. Μιλάει για τις εγγυήσεις του δημοσίου. Ανήλθαν, λέει, στις 31 Δεκεμβρίου σε περίπου 2.900 δισεκατομμύρια δραχμές. Υπάρχει μία αύξηση 18% σε σχέση με το 1999. Δεν αναφέρει, όμως, η έκθεση αναλυτικά, όπως έκανε το 1999 και έλεγε το υπόλοιπο το οποίο δεν έχουν δώσει μέχρι τώρα. Πρέπει να ξέρουμε τι χρεώνεται το δημόσιο απ’ αυτές τις επιχειρήσεις που δανείζονται και μπαίνει ως εγγυητής το δημόσιο. Δανείζονται από τράπεζες και δεν έρχονται τα στοιχεία εδώ. Δεν αναφέρει μέσα η έκθεση αναλυτικά, όπως το 1999, για να δούμε τελικά και μέσα απ’ αυτόν τον τρόπο πώς ελαττώνεται ή δεν ελαττώνεται το δημόσιο χρέος, κύριε Υπουργέ.
Είναι κι αυτός δηλαδή ένας τρόπος στα πλαίσια της δημιουργικής λογιστικής.
	Και βέβαια σ’ αυτό το σημείο…
	ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Αυτά καταγράφονται απευθείας. Είναι αυτόματες απεικονίσεις.
	ΑΓΓΕΛΟΣ ΤΖΕΚΗΣ: Δεν είναι αυτόματες απεικονίσεις. Αυτό έχει αλλάξει τώρα, κύριε Υπουργέ, γιατί ξέρετε πολύ καλά ότι υπήρχε μια αντιπαράθεση με το Ελεγκτικό Συνέδριο και την Κυβέρνηση στον τρόπο με τον οποίο δεν παρουσίαζε τις επιστροφές φόρων από το κράτος προς τους φορολογούμενους. Και γνωρίζουμε πολύ καλά ότι μετά άρχισε να εμφανίζεται αυτό, αλλά μέχρι το 2001 δεν εμφανιζόντουσαν αυτά στον προϋπολογισμό. Γνωρίζουμε πολύ καλά και την αντιπαράθεση που υπήρχε.	
	Υπήρξε βέβαια και μία αντιπαράθεση με το Ελεγκτικό Συνέδριο όταν εντοπίστηκε πλέον ότι παραμονές του κλεισίματος -29 Δεκεμβρίου 2002 λέει εκεί- παίρνατε 800 δισεκατομμύρια δραχμές, τα οποία επεστράφησαν στις αρχές του επόμενου έτους με τόκο 900 εκατομμύρια δραχμές. Το ίδιο έγινε τον επόμενο χρόνο και πληρώσαμε βέβαια αντίστοιχους τόκους. Είναι κι αυτό μέσα στα πλαίσια της δημιουργικής λογιστικής.
	Και γνωρίζετε πολύ καλά ότι πέρσι εδώ έγινε μια επίθεση στο Ελεγκτικό Συνέδριο μιας ανεξάρτητης αρχής, η οποία βάσει του Συντάγματος και του νόμου προϋποθέτει να κάνει έλεγχο στις δημόσιες δαπάνες, έσοδα, έξοδα κλπ. Και δέχθηκαν την επίθεση από πλευράς του κ. Χριστοδουλάκη. Τα ξεχάσατε αυτά; Και υπάρχει και ανακοίνωση του Ελεγκτικού Συνεδρίου όπου γίνεται λόγος για ωμή παρέμβαση της Κυβέρνησης στο Ελεγκτικό Συνέδριο.
	ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): (δεν ακούστηκε)
	ΑΓΓΕΛΟΣ ΤΖΕΚΗΣ: Του Ελεγκτικού Συνεδρίου.
	ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, αφήστε τον κύριο συνάδελφο να ολοκληρώσει.
	ΑΓΓΕΛΟΣ ΤΖΕΚΗΣ: Κλείνω, κύριε Πρόεδρε, σε ένα λεπτό.
	Έτσι, λοιπόν, έρχομαι πάλι, κυρία και κύριοι συνάδελφοι, στις υποδείξεις που γίνονται από το Ελεγκτικό Συνέδριο. Κάνει και πάλι τις ίδιες υποδείξεις που έκανε και πέρσι. Και παρ’ όλο ότι υπήρξε και το καλοκαίρι του 2002 μια νομοθετική παρέμβαση από πλευράς Κυβέρνησης, δεν έλυσε τα ουσιαστικά προβλήματα.
	Τι λένε οι προτάσεις; Πρώτα και κύρια τι γίνεται με τις προσλήψεις. Ξέρετε πολύ καλά ότι οι οκτακόσιες πενήντα επτά οργανικές θέσεις υπάρχουν εδώ και δεκάδες χρόνια για να κάνουν έναν έλεγχο όταν ο κρατικός προϋπολογισμός το 1980 ήταν περίπου 350 δισεκατομμύρια, ενώ τώρα φθάνει και ξεπερνάει τα 21 τρισεκατομμύρια δραχμές. Τα δε νομικά πρόσωπα δημοσίου δικαίου έχουν σχεδόν δεκαπλασιαστεί.
	Δεν χρειάζεται, λοιπόν, αύξηση των οργανικών θέσεων για να γίνουν οι αναγκαίες προσλήψεις; Και λέει εδώ ότι υπάρχει και κίνδυνος να παραγραφούν, αφού περάσουν είκοσι χρόνια, να μην ελεγχθεί δηλαδή η ύλη γιατί δεν μπορούν να ανταποκριθούν επειδή δεν υπάρχει το απαραίτητο προσωπικό. 
      Οι προσλήψεις στο Ελεγκτικό Συνέδριο σταμάτησαν το έτος 1975. Σποραδικά, λέει, έγιναν κάποιες προσλήψεις μ΄ ένα μικρό αριθμό. Δεν φτάνει όμως, αυτό το προσωπικό που υπάρχει και γίνεται η πρόταση να αυξηθούν αυτές οι οργανικές θέσεις. Αυτό γιατί δεν το κάνατε τόσα χρόνια για να έχουν το δικαίωμα μιας καλύτερης προοπτικής ελέγχου οι εργαζόμενοι; Και μάλιστα εντοπίζουν το γεγονός ότι λόγω ελλείψεως προσωπικού δεν θα διαθέτει ούτε υπαλλήλους με χρόνο υπηρεσίας ανάλογο για την κάλυψη θέσεων των επιτρόπων και των προϊσταμένων των τμημάτων αυτών.
      Πιστεύουμε δηλαδή ότι είναι ουσιαστικές οι προτάσεις που γίνονται. Και μιλάει και για το λογιστικό των νομικών προσώπων δημοσίου δικαίου. Λέει ότι με το ν. 578 του 1977 μέσα από προεδρικά διατάγματα θα οριστούν οι διατάξεις. Και βέβαια μέχρι τώρα δεν έχουν βγει αυτά τα προεδρικά διατάγματα. Είναι μέσα στις προτάσεις και στις επισημάνσεις  που γίνονται. 
      Καταλαβαίνετε δηλαδή ότι υπάρχει μία, μπορώ να πω, συντονισμένη ενέργεια να περιοριστεί αυτός ο έλεγχος του Ελεγκτικού Συνεδρίου. Δεν ξέρω γιατί η Κυβέρνηση, όχι μόνο η δική σας, αλλά όλες οι κυβερνήσεις που περάσανε, δεν διευκολύνανε το έργο του Ελεγκτικού Συνεδρίου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, παρακαλώ, δεν έχετε άλλο χρόνο.
      ΑΓΓΕΛΟΣ ΤΖΕΚΗΣ: Κλείνω με αυτό, κύριε Πρόεδρε.
      Είναι γνωστό για μας ότι στα πλαίσια του συστήματος αυτού δεν μπορεί να υπάρξει σοβαρός, ουσιαστικός έλεγχος. Εμείς είμαστε υπέρ του κοινωνικού ελέγχου και υπέρ της λαϊκής συμμετοχής σ’ αυτόν τον κοινωνικό έλεγχο. Χωρίς κοινωνικό και λαϊκό έλεγχο θα ερχόμαστε του χρόνου πάλι μέσα εδώ για να επισημάνουμε τις ίδιες αδυναμίες και τις ίδιες ελλείψεις του Ελεγκτικού Συνεδρίου.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Καλώς.
      Κυρία και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», εκατόν εξήντα ανθυπασπιστές του Κέντρου Εκπαίδευσης Παλάσκας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Παναγιώτης Λαφαζάνης εκ μέρος του Συνασπισμού της Αριστεράς και της Προόδου.
      ΠΑΝΑΓΙΩΤΗΣ ΛΑΦΑΖΑΝΗΣ: Κυρία και κύριοι συνάδελφοι, εμείς, όπως είναι γνωστό, είχαμε διαφωνήσει ριζικά με τη γενική κατεύθυνση και τον προσανατολισμό του προϋπολογισμού του 2000. Δυστυχώς βλέπουμε ότι και αυτός ο προϋπολογισμός, όπως και οι επόμενοι, κινούνται σε σαφώς όλο και περισσότερο αντιλαϊκή νεοφιλελεύθερη κατεύθυνση.
     Ερχόμαστε να συζητήσουμε σήμερα την Έκθεση του Ελεγκτικού Συνεδρίου. Επ’ αυτής της Έκθεσης θα μπορούσαν να λεχθούν πολλά, αλλά εγώ θα αρκεστώ σε ορισμένες βασικές παρατηρήσεις, για να καταλήξω και σε μια συνολικότερη άποψη για τον ίδιο τον έλεγχο που πραγματοποιεί το Ελεγκτικό Συνέδριο, το χαρακτήρα του, την ποιότητά του, το βάθος του και το τι μπορεί να γίνει, έτσι ώστε σε αυτή την Αίθουσα να έχουμε μια καλύτερη εικόνα της δημοσιονομικής διαχείρισης της χώρας μας.
      Η πρώτη παρατήρηση που θα ήθελα να κάνω, είναι ότι στην Έκθεση βασικά μεγέθη, όπως αυτά που λέγονται προμέτοχα και προεισπράξεις, τα οποία είχαν πάρει μια τεράστια έκταση το 2000, προκειμένου να καλυφθούν μαύρες τρύπες του προϋπολογισμού, δεν αναφέρονται με κάποια συστηματικότητα ή εντάσσονται στα έσοδα, χωρίς να υπολογίζονται και στον αναλογούντα δανεισμό.
      Επομένως ξεκινώντας από αυτήν την παρατήρηση, θα ήθελα να υπογραμμίσω ότι το Ελεγκτικό Συνέδριο δεν μπορεί να αρκείται σε μια λογιστική απλώς αποτύπωση, αλλά θα πρέπει να του δοθεί η ευχέρεια και η δυνατότητα να κάνει σε βάθος παρατηρήσεις επί των δημοσιονομικών μεγεθών. Έρχεται μετέπειτα η EUROSTAT και τινάζει στον αέρα τον προϋπολογισμό του 2000, διότι άλλαξε τα βασικά μεγέθη του, αλλά εκτίθεται και το Ελεγκτικό Συνέδριο με τις περιορισμένες δυνατότητες που έχει με τέτοιου είδους εκθέσεις και με τα πορίσματα της EUROSTAT.
      Η δεύτερη παρατήρηση που θέλω να κάνω, είναι πως σημειώνεται στην αντίστοιχη διαδήλωση του Ελεγκτικού Συνεδρίου του έτους 2000 ότι οι αυξήσεις τόσο των εσόδων που προαναφέρθηκαν όσο και των εξόδων έναντι των προϋπολογισθέντων, αντίκεινται στη διάταξη της παραγράφου 2 του άρθρου 5 του δημοσιολογιστικού ν. 2362/95. Εκεί αναφέρεται ότι όλα τα έσοδα και έξοδα του κράτους εγγράφονται στον προϋπολογισμό και είναι ασυμβίβαστα με τις αρχές της ακρίβειας και της ειλικρίνειας του προϋπολογισμού.
      Περαιτέρω, δεν τηρήθηκε η διαδικασία της παραγράφου 2 του άρθρου 8 του ανωτέρω νόμου για την υποβολή στη Βουλή προς ψήφιση συμπληρωματικού ή διορθωτικού προϋπολογισμού, συνοδευόμενου με προσωρινό απολογισμό του διαρρεύσαντος χρονικού διαστήματος για την εμφάνιση των αυξημένων αυτών εσόδων και εξόδων στον προϋπολογισμό. Για άλλη μια φορά, δηλαδή το 2000, είχαμε μια πολύ μεγάλη υπέρβαση και των εσόδων, αλλά και των δαπανών έναντι των προϋπολογισθέντων.
      Το 2000 σας υπογραμμίζει η διαδήλωση του Ελεγκτικού Συνεδρίου ότι αυτό παραβιάζει τη νομοθεσία μας. Εσείς οφείλετε, όταν έχουμε τόσο μεγάλες, υπερβάσεις να μας καταθέσετε συμπληρωματικό ή διορθωτικό προϋπολογισμό. Δεν ανταποκριθήκατε σε αυτή τη βασική παρατήρηση του Ελεγκτικού Συνεδρίου.
      Ερχόμαστε το 2001 και η παρατήρηση αυτή επαναλαμβάνεται με ακόμα πιο έντονο τρόπο. Γιατί κωφεύετε σε αυτές τις παρατηρήσεις;
      Δεν είναι σωστές; Έχετε επιχειρήματα ότι αυτές οι παρατηρήσεις του Ελεγκτικού Συνεδρίου, όπως σας κατηγορεί στην ουσία ότι παραβιάζετε τη νομοθεσία, δεν ευσταθούν; Νομίζω ότι τα επιχειρήματα αν τα έχετε –κάπου τα ακούσαμε- δεν πρέπει να είναι αφοριστικά. 
      Σε κάθε περίπτωση, όμως, όταν σαφώς υπάρχει μια παραβίαση της νομοθεσίας με υπέρογκες υπερβάσεις, ιδιαίτερα και των δαπανών όχι μόνο των εσόδων, νομίζω ότι δεν μπορεί να έρχεται η Βουλή εκ των υστέρων μετά από τρία χρόνια να συζητάει τα πεπραγμένα, να κάνει παρατηρήσεις το Ελεγκτικό Συνέδριο για παρανομίες και εσείς να συνεχίζετε την ίδια τακτική. Διότι έτσι καταλαβαίνετε ότι δεν μπορεί να υπάρξει ούτε ουσιαστικός έλεγχος, ούτε ουσιαστικός προγραμματισμός. Η κάθε κυβέρνηση πλέον θα ψηφίζει στη Βουλή έναν προϋπολογισμό και θα έρχεται να τον εκτελεί κατά το δοκούν, όπως αυτή νομίζει και όπως αυτή στο χρόνο διαμορφώνει τους προσανατολισμούς της. Επομένως οι συζητήσεις επί του προϋπολογισμού, χάνουν κάθε αξία. 
      Επίσης κάθε χρόνο μας λέτε ότι μειώνετε τη φορολογία και ιδιαίτερα τη φορολογία στα ασθενέστερα οικονομικά στρώματα. Εδώ παρατηρώ ότι οι βεβαιωθέντες φόροι για το 2000 όσον αφορά τους άμεσους φόρους είναι αυξημένοι κατά 47,1% και όσον αφορά τους έμμεσους φόρους είναι αυξημένοι κατά 12%. Περίπου θα έλεγα αντίστοιχες αυξήσεις έχουμε και στους εισπραχθέντες φόρους. Δεν έχω πρόχειρα τα σχετικά στοιχεία για να σας τα αναφέρω.
      Επομένως, όταν έχουμε αύξηση των άμεσων φόρων μέσα στο 2000 περίπου κατά 50%, πώς εσείς επικαλείσθε  ότι μειώνετε τη φορολογία κάθε χρόνο; Και το παράδειγμα που ανέφερα δεν είναι μόνο για το 2000. Και για το 2001 και για το 2002 και για το 2003 τα ίδια ισχύουν. Κάθε φορά προκειμένου να εμφανίσετε ότι η Κυβέρνηση εφαρμόζει μία πολιτική φοροελαφρύνσεων,  κάνετε αλλοιώσεις του κατατεθέντος προϋπολογισμού, αλλά στην πράξη όταν τον εκτελείτε, εμφανίζεται η αλήθεια ότι  φοροελαφρύνσεις δεν υπήρχαν, υπήρχαν φοροεπιβαρύνσεις ιδιαίτερα στα μεσαία εισοδήματα. 
      Αυτή είναι η πραγματικότητα και μέσα από αυτή δυστυχώς επιβαρύνονται όλο και περισσότερο τα λαϊκά στρώματα, τα οποία έχουν απώλειες στα πραγματικά τους εισοδήματα από πολλές πλευρές, τόσο από την εισοδηματική  πολιτική όσο και από τη φορολογική πολιτική, αλλά και από άλλες επιπτώσεις και συνέπειες, όπως ο πληθωρισμός, ο οποίος είναι πολύ κάτω του πραγματικού πληθωρισμού, τα επιτόκια των τραπεζών κ.ο.κ. 
      Το λέω αυτό, διότι είναι άλλη μία απόδειξη μιας παραπλάνησης η οποία γίνεται μέσω των προϋπολογισμών που κατατίθενται κάθε χρόνο από την Κυβέρνηση του ελληνικού λαού. Στην πράξη όταν εκτελείται ο προϋπολογισμός φαίνεται όλη η αλήθεια και όλη η πραγματικότητα ότι δεν έχει καμία σχέση με τις διακηρύξεις οι οποίες τελικά είναι σκέτη προπαγάνδα. 
      Θα ήθελα να υπογραμμίσω το εξής όσον αφορά τις εγγυήσεις του δημοσίου. Τα δάνεια που παίρνει ο δημόσιος και ο ευρύτερος δημόσιος τομέας παρουσιάζουν μια γιγάντια αύξηση και το 2000 κατά 437 δισεκατομμύρια δραχμές. Φυσικά και αυτό είναι ένα στοιχείο παραπλάνησης, διότι μέσα από αυτήν την αύξηση στην ουσία έχουμε δαπάνη η οποία υποκρύπτεται με εγγυήσεις τις οποίες δίδει το δημόσιο για δανεισμό του ευρύτερου δημόσιου τομέα.
      Αντί δηλαδή να κάνετε δαπάνες, να επιχορηγήσετε τους δημόσιους οργανισμούς, τους αφήνετε να δανειστούν. Εγγυάστε εσείς το δανεισμό, ενώ ξέρετε ότι είναι δανεικά και αγύριστα αυτά και θα καταπέσουν οι εγγυήσεις. Κατ’ αυτό τον τρόπο αλλοιώνετε τη φύση και το χαρακτήρα δαπανών, τις οποίες εμφανίζετε ως δάνειο. Βεβαίως έτσι υποκρύπτεται και το δημόσιο χρέος.
      Επίσης, υπάρχει ένα τεράστιο πρόβλημα ελέγχου των δαπανών  που γίνονται στις Ένοπλες Δυνάμεις και στους εξοπλισμούς της χώρας μας. Το κυριότερο πρόβλημα είναι ότι δεν αποτυπώνονται τα δάνεια για εξοπλισμούς στον προϋπολογισμό για να εμφανίζονται και στις δαπάνες, αλλά κυρίως στο δημόσιο χρέος. Έτσι κάθε χρόνο το έλλειμμα, επειδή δεν περνάνε αυτά τα δάνεια, το εμφανίζετε μειωμένο, ενώ το χρέος καλπάζει.
      Επίσης δεν υπάρχει καμία διαφάνεια και ουσιαστική δυνατότητα ελέγχου του Ελεγκτικού Συνεδρίου επί των εξοπλιστικών προγραμμάτων των Ενόπλων Δυνάμεων. Βεβαίως κάνει μία προσπάθεια το Ελεγκτικό Συνέδριο, κάνει παρατηρήσεις και προτάσεις, τις οποίες εσείς δεν λαμβάνετε υπόψη ή ορισμένες φορές όχι μόνο δεν τις λαμβάνετε, αλλά ασκείτε και κριτική και ανεπίτρεπτες επιθέσεις στον έλεγχο που αυτό ασκεί και ειδικότερα στις παρατηρήσεις του.  Νομίζω ότι ο έλεγχος πρέπει να αλλάξει σε βάθος. Για να γίνει αυτό χρειάζεται το Ελεγκτικό Συνέδριο να ενισχυθεί και σε εξειδικευμένο δυναμικό αλλά και στην ανεξαρτησία του και κυρίως να ενισχυθούν οι αρμοδιότητές του, ώστε να μη καταγράφονται απλώς αυτά που του δίδονται από το δημόσιο τομέα και τις δημόσιες υπηρεσίες, αλλά να μπορεί να ελέγξει όλα τα ουσιαστικά στοιχεία  στην πηγή τους και στη σχέση που έχουν οι δαπάνες που εκτελούνται με τους φορείς και τις προμήθειες που κάνει το δημόσιο. Δυστυχώς το Ελεγκτικό Συνέδριο δεν μπορεί να υπεισέλθει σ΄ ένα τέτοιο βάθος μελέτης και έτσι απλώς υποχρεώνεται πολλές φορές να αποτυπώνει λογιστικά αυτά που του δίδονται από τις δημόσιες υπηρεσίες και από τις δημόσιες επιχειρήσεις ως δαπάνες. Αυτό είναι προφανές ότι περιορίζει τη δυνατότητά του να κάνει έλεγχο σε βάθος, έλεγχο που δεν θα σχετίζεται με μία σκοπιμότητα αλλά κατά πόσο είναι φερέγγυα σε όλες του τις πτυχές τα ποσά και οι αποδείξεις που καταγράφονται από το δημόσιο και τις δημόσιες υπηρεσίες. Νομίζω ότι στο Ελεγκτικό Συνέδριο πρέπει να ενισχύσουμε την ανεξαρτησία του και τη δυνατότητα να ασκήσει σε μεγαλύτερο βάθος τον έλεγχο, προκειμένου να βοηθήσει πέρα από τα δημόσια οικονομικά της χώρας και τη Βουλή στο ρόλο της, για το πώς εκτελείται ο δημόσιος προϋπολογισμός και κυρίως πώς πραγματοποιούνται οι δαπάνες, ποιος ο χαρακτήρας τους. Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΥ ΒΕΝΙΖΕΛΟΥ» με θέμα: «Η Ελλάδα των Βαλκανικών Πολέμων 1912-1913» μαθητές και συνοδοί-καθηγητές από το Γυμνάσιο Άνοιξης Ανατολικής Αττικής.
      Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
      Ο κ. Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, συζητάμε σήμερα στην Εθνική Αντιπροσωπεία για δεύτερη φορά την ετήσια Έκθεση του Ελεγκτικού Συνεδρίου. Η συζήτηση σήμερα αφορά το οικονομικό έτος 2000. Εδώ πρέπει να επισημάνω το διαρκές ενδιαφέρον όλων των κυβερνήσεων του ΠΑΣΟΚ και του συνόλου της Κοινοβουλευτικής Ομάδας, ενδιαφέρον που αφορά το συστηματικό έλεγχο και επανέλεγχο όλων των διαδικασιών και λειτουργιών που στοχεύουν αφ΄ ενός μεν στη σωστή διαχείριση και αφ΄ ετέρου στην αξιοποίηση με τον καλύτερο τρόπο και της τελευταίας δραχμής και του τελευταίου ευρώ του ΄Ελληνα φορολογούμενου. Οι προσπάθειές μας και η αγωνία μας εξαντλούνται στο να ολοκληρωθεί το θεσμικό και το νομοθετικό πλαίσιο που θα διασφαλίζει διαφάνεια και νομιμότητα στις υπηρεσίες και στις λειτουργίες του δημοσίου.
     Για του λόγου του αληθές θα αναφερθώ ενδεικτικά. Για την αξιοπιστία των στοιχείων και των δεδομένων του προϋπολογισμού με τροποποίηση του Κανονισμού επιβλήθηκε η συζήτηση και προσχεδίου προϋπολογισμού στις αρχές του φθινοπώρου για να δοθεί η δυνατότητα στην Διαρκή Επιτροπή Οικονομικών Υποθέσεων να υπεισέλθει στην ουσία των οικονομικών μεγεθών του προϋπολογισμού και να κατατεθούν προτάσεις πριν την οριστικοποίηση του σχεδίου του προϋπολογισμού. 
      Ο διαχωρισμός του χρόνου συζήτησης του γενικού ισολογισμού και απολογισμού από τον προϋπολογισμό που καθιερώθηκε και για πρώτη φορά θα συζητηθεί φέτος, δίνει επίσης μια δυνατότητα εμβάθυνσης της συζήτησης. 
      Καθιερώθηκε η συζήτηση στην Ολομέλεια της Βουλής της Ετήσιας ‘Εκθεσης του Ελεγκτικού Συνεδρίου επί των οριστικών στοιχείων κάθε οικονομικού έτους. Καθιερώθηκε υποχρεωτικό διπλογραφικό σύστημα στους δήμους όλης της χώρας για την πιο αξιόπιστη παρακολούθηση των οικονομικών της δεδομένων. Έχουμε υποχρεωτική εφαρμογή από 1-1-2003 των διεθνών λογιστικών προτύπων αλλά και της εταιρικής διακυβέρνησης στις μεγάλες επιχειρήσεις του ιδιωτικού τομέα. Αυτές τις μέρες γίνεται η συζήτηση του νομοσχεδίου για τη σύσταση της Επιτροπής Λογιστικής Τυποποίησης και Ελέγχων του Σώματος Ορκωτών Ελεγκτών και Λογιστών για την ακριβή και αδιαμφισβήτητη απεικόνιση της πραγματικής χρηματοοικονομικής θέσης των ανωνύμων εταιρειών προς όφελος και του επενδυτικού κοινού, και  ευρύτερα του οικονομικού συνόλου. 
      Έχουμε και τη λήψη μιας σειράς άλλων μέτρων όπως είναι η δημιουργία Ανεξάρτητων Διοικητικών Αρχών, ο Συνήγορος του Πολίτη, το Εθνικό Ραδιοτηλεοπτικό Συμβούλιο, το Ανώτατο Συμβούλιο Επιλογής Προσωπικού. Δηλαδή έχει δημιουργηθεί ένα σύγχρονο θεσμικό οπλοστάσιο με εκχώρηση αρμοδιοτήτων της κεντρικής εξουσίας σε ανεξάρτητες αρχές με στόχο την ενδυνάμωση και την ομαλή λειτουργία της δημοκρατίας και τη βελτίωση των σχέσεων  κράτους-πολίτη. Άρα πρόκειται για μία σειρά μέτρων που αφορούν και το δημόσιο υπό τη στενή του έννοια και τον ευρύτερο δημόσιο τομέα, αλλά και τον ιδιωτικό τομέα, μέτρων που στοχεύουν στην αντιμετώπιση προβλημάτων που έχον διαπιστωθεί μέσα από τις κατά καιρούς εκθέσεις του Ελεγκτικού Συνεδρίου και απασχολούν την κοινωνία.
      Αναφέρθηκα σε όλα αυτά γιατί διαπιστώνω με λύπη μου ότι και σήμερα σε αυτήν τη Βουλή αρκετοί διαθέτουν επιλεκτική μνήμη. Δυστυχώς γι’ αυτούς και ευτυχώς για μας ο λαός διαθέτει σταθερή μνήμη και κρίση. 
      Είναι κουραστικό και ανιαρό. Το ίδιο σλόγκαν ακούσαμε και σήμερα από Βουλευτές και από τον εισηγητή της Αξιωματικής Αντιπολίτευσης για «διαφθορά», «διαπλοκή» και μια σειρά παρομοίων πραγμάτων που αποδεικνύουν ότι στην Αξιωματική Αντιπολίτευση περισσεύουν τα επίθετα και λείπουν τα ουσιαστικά και η ουσία.
      Κύριοι συνάδελφοι, με τη συζήτηση σήμερα στην Εθνική Αντιπροσωπεία της ετήσιας έκθεσης του οικονομικού έτους 2000 του Ελεγκτικού Συνεδρίου, πρέπει να αναδείξουμε σε μία πράγματι δύσκολη εποχή τις διαπιστώσεις που έχουν καταγραφεί στη λειτουργία της Δημόσιας Διοίκησης, πράγματι πρέπει να αντιμετωπισθούν άμεσα και αποτελεσματικά. Θα ήταν μεγάλη παράλειψη να προσπαθήσουμε να δούμε τη συγκεκριμένη Έκθεση του Ελεγκτικού Συνεδρίου απομονωμένη, απονευρωμένη από το οικονομικό γίγνεσθαι στο χρόνο που αναφέρεται αλλά και στο σήμερα. Αυτό γιατί η δυναμική και σταθερή ανοδική πορεία της χώρας ήταν και παραμένει το μεγάλο επίτευγμα της δεκαετίας. Η ένταξη της χώρας στην ΟΝΕ, είναι όντως μια από τις μεγαλύτερες επιτυχίες της εικοσαετίας. Σήμερα θεωρούμε το πιο ισχυρό όπλο της χώρας για όλους αυτήν τη μεγάλη κατάκτηση σε ένα νέο ευρωπαϊκό και διεθνές, ανταγωνιστικό οικονομικό περιβάλλον.
      Επιτέλους ας αντιληφθούμε ότι η ελληνική πολιτική ζωή σήμερα απαιτεί σοβαρότητα, επεξεργασία, πρόβλεψη, εκτίμηση, σκληρή δουλειά και προγραμματισμό. Φυσικά συνέχεια και συνέπεια. 
      Οι επιτυχίες, κύριοι συνάδελφοι, της ελληνικής οικονομίας αποδείχθηκαν περίτρανα τα τελευταία χρόνια και αυτό είναι μία πραγματικότητα και μια επιτυχία και είναι επίσης πολιτικό αποτέλεσμα, που απαντά με τον πιο κατηγορηματικό τρόπο στην απουσία πολιτικής αντιπρότασης όσων ένθεν και ένθεν του ΠΑΣΟΚ συνεχίζουν την άρνηση και τη δημαγωγία. 
      Σε μία περίοδο παγκόσμιας οικονομικής κρίσης που χαρακτηρίζεται από ύφεση και στασιμότητα η ελληνική οικονομία έχει πράγματι γερές βάσεις. Έχει βάλει σταθερά θεμέλια, όπως είναι η νομισματική σταθερότητα, όπως είναι ο υψηλός ρυθμός ανάπτυξης, η αύξηση του ΑΕΠ, που είναι υπερδιπλάσια του μέσου όρου της Ευρωπαϊκής Ένωσης και ακόμα τα μεγάλα διαθέσιμα κονδύλια από το Γ΄ Κοινοτικό Πλαίσιο Στήριξης. Είναι ακόμα οι υποδομές και τα αναπτυξιακά έργα που συνεχίζονται ενόψει των Ολυμπιακών Αγώνων του 2004, αυτό το μεγάλο αθλητικό, πολιτικό και κοινωνικό και οικονομικό γεγονός.
      Στην Ετήσια Έκθεση του Ελεγκτικού Συνεδρίου για το έτος 2000 για τον τακτικό προϋπολογισμό και αυτό των δημοσίων επενδύσεων, τον προϋπολογισμό των οικονομικών προσώπων δημοσίου δικαίου και των ειδικών λογαριασμών Τοπικής Αυτοδιοίκησης πρώτου και δεύτερου βαθμού αναφέρεται ότι εκδόθηκαν και υποβλήθηκαν συνολικά για θεώρηση στις αρμόδιες υπηρεσίες επιτροπών και Ελεγκτικού Συνεδρίου ένα εκατομμύριο τριακόσια τριάντα δύο χιλιάδες χρηματικά εντάλματα, συνολικού ποσού 22.081.856.000.000 δραχμών. Τα εντάλματα αυτά 6.771, συνολικού ποσού δραχμών 271.000.000.000 επεστράφησαν αθεώρητα στις υπηρεσίες που τα εξέδωσαν, γιατί διαπιστώθηκαν ελλείψεις νόμιμων δικαιολογητικών, λανθασμένες εκκαθαρίσεις, διπλές πληρωμές, μη παρακράτηση νόμιμων κρατήσεων, φορολογικές παραβάσεις κ.α.
      Τα αναφερόμενα αποτελέσματα από τον προληπτικό έλεγχο των δαπανών του κράτους και των νομικών προσώπων δημοσίου δικαίου και των ειδικών λογαριασμών των Οργανισμών Τοπικής Αυτοδιοίκησης πρώτου και δευτέρου βαθμού εμφανίζονται αναλυτικά στο σχετικό πίνακα της Έκθεσης. Για να μην σας κουράσω δεν θα αναφερθώ σ’ αυτά με λεπτομέρειες, γιατί όντως περιλαμβάνονται στην Έκθεση και με στοιχεία και σαν πίνακες.  
      Θα ήθελα, όμως, μέσα από την ανάγνωση της συγκεκριμένης Έκθεσης να βγάλουμε ορισμένα συμπεράσματα. Από τα στοιχεία αυτά προκύπτει σίγουρα το ασφαλές συμπέρασμα ότι ο έλεγχος της χρηματικής διαχείρισης και ο προληπτικός έλεγχος των δαπανών σε βάρος του προϋπολογισμού του κράτους, λειτουργεί προληπτικά και κατασταλτικά, με αποτέλεσμα τη συμμόρφωση των υπηρεσιών του κράτους στη νομιμότητα και στη σωστή διαχείριση του δημοσίου χρήματος. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΆΝΝΑ ΜΠΕΝΑΚΗ – ΨΑΡΟΥΔΑ)
      Αντίθετα, μέσα από την Έκθεση καταγράφεται αδυναμία προληπτικού, αλλά και κατασταλτικού ελέγχου στα νομικά πρόσωπα δημοσίου δικαίου και στους Οργανισμούς Τοπικής Αυτοδιοίκησης πρώτου και δευτέρου βαθμού. Χρειάζεται η αυστηρή εφαρμογή των διατάξεων του άρθρου 77 του ν. 2362/95, περί δημόσιου λογιστικού.  
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μακρυπίδη, ολοκληρώστε σας παρακαλώ, γιατί έχετε υπερβεί το χρόνο σας. 
      ΑΝΔΡΕΑΣ ΜΑΚΡΥΠΙΔΗΣ: Τελειώνω, κυρία Πρόεδρε. 
     Άρα, κατά τη γνώμη μου απαιτείται άμεση βελτίωση και ολοκλήρωση του θεσμικού πλαισίου για τον ουσιαστικό έλεγχο των δαπανών του προϋπολογισμού, κύρια, όπως είπα, των νομικών προσώπων και των ΟΤΑ. 
      Πρέπει να προχωρήσουμε σε τομές με τη μεταφορά αρμοδιοτήτων για τον ουσιαστικό έλεγχο των δαπανών στις διοικητικές υπηρεσίες του Υπουργείου Οικονομικών και να μεταφέρουμε το δικαστικό έλεγχο για ενδεχόμενο δόλο, για διαπίστωση του αντίστοιχου προβλήματος στο Ελεγκτικό Συνέδριο με το να το απαλλάξουμε από διοικητικές και γραφειοκρατικές ενασχολήσεις, προκειμένου να μπορεί να αφοσιωθεί με το κύριο αντικείμενο που είναι ο δικαστικός έλεγχος. 
      Νομίζω, κύριε Υπουργέ, ότι οι συνθήκες είναι ώριμες και μπορείτε να προχωρήσετε σ’ αυτήν τη ρύθμιση. 
      Ευχαριστώ πολύ. 
      (Χειροκροτήματα από την Πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Ρεγκούζας. 
      ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, όλα ανεξαιρέτως τα Συντάγματα της Ελλάδας, από το «Προσωρινό Πολίτευμα της Επιδαύρου» της 1ης Ιανουαρίου 1822 μέχρι σήμερα, αναθέτουν στη Βουλή την εξουσία να ελέγχει την Κυβέρνηση για τη διαχείριση των κρατικών εσόδων. 
     Η Βουλή, όμως, από της εποχής του αγώνος της Εθνικής Παλιγγενεσίας άσκησε μόνο τύποις τη δοθείσα προς αυτήν από το συνταγματικό νομοθέτη ελεγκτική αυτή εξουσία, η οποία αποτελεί ένα από τα σπουδαιότερα βάθρα, αν όχι την πεμπτουσία, της κοινοβουλευτικής δημοκρατίας. 
      Από συστάσεως της ελληνικής πολιτείας, εδώ και εκατόν ογδόντα χρόνια, οι Έλληνες Βουλευτές μέχρι πρότινος ψήφιζαν την απαλλαγή ή την άρνηση απαλλαγής της εκάστοτε Κυβέρνησης από την ευθύνη της διαχείρισης του προϋπολογισμού του προηγούμενου έτους με γνώμονα την κομματική πειθαρχία. 
      Βεβαίως, σ’ αυτήν την πρακτική βοηθούσε αποφασιστικά το γεγονός ότι η παντοδύναμη γραφειοκρατία των οικονομικών Υπουργείων, συχνά υπό το κράτος δυσμενών δημοσιονομικών συνθηκών, πάντοτε καχύποπτοι έναντι του Κοινοβουλίου και του Ελεγκτικού Συνεδρίου, θεωρούσε αυτή ως μόνη ικανή να προστατεύσει το δημόσιο συμφέρον με πολλές και ποικίλες μεθοδεύσεις εδώ και δεκαετίες. 
      Αυτή η εξέλιξη κατέστησε επιτακτική την ανάγκη ενεργοποίησης της ελεγκτικής λειτουργίας της Βουλής ως θεσμού αυτόνομου και ανεξάρτητου έναντι των ελεγκτικών οργάνων τόσο της ελεγκτικής όσο και της δικαστικής εξουσίας. 
      Αυτά τα είπα γιατί με την ευκαιρία της σημερινής συζήτησης -είναι η δεύτερη χρονιά που συζητείται η Έκθεση του Ελεγκτικού Συνεδρίου του Κράτους- και με βάση το περιεχόμενο αυτή της Έκθεσης, πραγματικά σήμερα ανακύπτουν ορισμένα ζητήματα που έχουν σχέση με το τι επιδιώκει το ελληνικό Κοινοβούλιο, το τι δημοκρατία θέλουμε να έχουμε, αν πράγματι ενδιαφερόμαστε για το ήθος της πολιτικής και τέλος τέλος με βάση επίσης τις παρατηρήσεις του Ελεγκτικού Συνεδρίου τι είμαστε αποφασισμένοι να κάνουμε ή τι έχουμε κάνει ή τι έχει κάνει η Κυβέρνηση μέχρι τώρα. 
      Κυρίες και κύριοι συνάδελφοι, εκτιμώ ότι τα στοιχεία που αναφέρονται σ’ αυτήν την Έκθεση είναι τόσο αποκαλυπτικά που θα έλεγα ότι αυτή η Έκθεση θυμίζει ένα μνημείο απίστευτων φαινομένων κακοδιαχείρισης στη λειτουργία του κράτους, αλλά πραγματικά και κόλαφο για την Κυβέρνηση Σημίτη, γιατί παρά το γεγονός ότι αυτά τα φαινόμενα επισημάνθηκαν και κατά τη συζήτηση της περσινής έκθεσης και παρά το γεγονός ότι αυτά τα φαινόμενα αναφέρονται και σ’ αυτήν την Έκθεση, η Κυβέρνηση Σημίτη δεν έκανε τίποτα απολύτως για να ενισχύσει θεσμικά τη λειτουργία της δημοκρατίας και τις ελεγκτικές υπηρεσίες του κράτους σε μια προσπάθεια να πατάξει ουσιαστικά τη διαφθορά. 
      Και όπως ξέρετε σήμερα τα βασικά προβλήματα που υπάρχουν στη λειτουργία του δημοκρατικού μας πολιτεύματος είναι δύο τρία. Το ένα είναι η ποιότητα της δημοκρατίας. Αν δεν λειτουργεί η δημοκρατία, αν οι αποφάσεις παίρνουν τον τύπο της δημοκρατικής διαδικασίας και μόνο χωρίς να λειτουργεί η δημοκρατία τότε τα πράγματα οδηγούνται σε επικίνδυνες ατραπούς.
      Το δεύτερο στοιχείο είναι εάν πράγματι οι ελεγκτικοί μηχανισμοί του κράτους δεν στηρίζονται από την πολιτική εξουσία, δηλαδή από την Κυβέρνηση, τότε ακριβώς και τα αποτελέσματά τους δεν λαμβάνονται υπόψη και είναι ανησυχητικά τα πράγματα. Είναι γνωστό ότι η παρακμιακή πορεία της χώρας όπως αυτή καταγράφεται με τα δημοσιονομικά στοιχεία του κράτους και όπως αυτά παρουσιάζονται στην Εθνική Αντιπροσωπεία, γιατί δεν παρουσιάζονται αυθεντικά, παρουσιάζονται παραποιημένα, υπηρετούν σκοπιμότητες, προσπαθούν να αποκρύψουν μια πραγματική κατάσταση της οικονομίας, προσπαθούν να μεταβάλουν ουσιαστικά τα οικονομικά μεγέθη της οικονομίας και ταυτόχρονα να αποκρύψουν πολιτικές ευθύνες. Αυτή η διαδικασία, λοιπόν, πραγματικά είναι το πρόβλημα και ο εχθρός της δημοκρατίας σήμερα, γιατί δεν μπορώ να πιστέψω –θα δούμε τι ακριβώς κάνει το Ελεγκτικό Συνέδριο- ότι μέσα σε αυτές τις διαπιστώσεις του Ελεγκτικού Συνεδρίου και να σας πάω κατευθείαν στην κατηγορία των συμβάσεων, υπάρχουν είκοσι δύο συμβάσεις δημοσίων έργων δισεκατομμυρίων δραχμών που ουσιαστικά επιστρέφονται ή εν πάση περιπτώσει δεν εγκρίνονται από το Ελεγκτικό Συνέδριο επειδή υπάρχουν προβλήματα και στις διαδικασίες αλλά και στην τήρηση των διαδικασιών. Δεν μπορώ να πιστέψω ότι έξι συμβάσεις παροχής υπηρεσιών δεν περνούν από το Ελεγκτικό Συνέδριο δισεκατομμυρίων δραχμών. Δεν μπορώ να δεχθώ ότι συμβάσεις προμηθειών δεκαοκτώ στον αριθμό επιστρέφονται από το Ελεγκτικό Συνέδριο.
      Να πούμε, όμως, συγκεκριμένα τι ακριβώς ρόλο έχει το Ελεγκτικό Συνέδριο γιατί η Κυβέρνηση ακροθιγώς μέσω πρόχειρων προσχεδίων νόμων προσπάθησε κάποια στιγμή και νομίζω θα το επιδιώξει πολύ σύντομα να μεταβάλει τον τρόπο της ελεγκτικής διαδικασίας. Τι κάνει, λοιπόν, σήμερα το Ελεγκτικό Συνέδριο; Ελέγχει τη νομιμότητα και την κανονικότητα των δαπανών. Δεν υπεισέρχεται στη σκοπιμότητα που είναι άλλος ρόλος. Αυτό γίνεται με τον προληπτικό έλεγχο. 
      Ο κατασταλτικός έλεγχος επειδή ακριβώς οι υποθέσεις ελέγχου είναι πάρα πολλές είναι καθαρά δειγματοληπτικές από το Ελεγκτικό Συνέδριο και εκείνες με βάση τα στοιχεία που παρουσιάζονται από τις υπόλογες αρχές.
      Ο προληπτικός έλεγχος τι προλαμβάνει; Αποτρέπει δαπάνες στις οποίες δεν συντρέχουν οι περιπτώσεις νομιμότητας για να αποχωρήσουν και να γίνουν εφαρμοσμένη πολιτική. Τις επιστρέφει πίσω. Πολλά δε έργα όπως ξέρουμε, συνεχίζουν πολλές δαπάνες, πραγματοποιούνται, πληρώνονται και στη συνέχεια πάνε στη διαδικασία του Ελεγκτικού Συνεδρίου έστω του προληπτικού ελέγχου με αποτέλεσμα είτε οι δαπάνες αυτές παραδείγματος χάρη μισθοδοσίας, υπάρχει μια ειδική διαδικασία που οι μισθοί πληρώνονται πριν ακόμη πάρουν την έγκριση της υπηρεσίας εντελλομένων εξόδων, δηλαδή του Ελεγκτικού Συνεδρίου, πληρώνονται, επειδή είναι δαπάνες πάγιες και εκ των υστέρων κρίνεται η νομιμότητά τους.
      Αυτό ακριβώς συνέβη στις κυβερνήσεις του κόμματος του ΠΑΣΟΚ των τελευταίων χρόνων που πολλές από αυτές τις δαπάνες μισθοδοσίας παρότι είναι τακτικές δαπάνες βρίσκονται αιωρούμενες υπό μορφή της λεγόμενης μαύρης τρύπας και δεν έχουν ενταλματοποιηθεί και βεβαίως δεν έχουν λογιστικοποιηθεί και δεν μπορούν να λογιστικοποιηθούν, γιατί ακριβώς αυτές κινούνται πλέον εκτός των προβλέψεων του κρατικού προϋπολογισμού και η όποια λογιστικοποίησή τους θα επιβάλει νέες πιστώσεις του κρατικού προϋπολογισμού. 
      Το ίδιο ακριβώς γίνεται και με τις επιστρεφόμενες δαπάνες φόρων στους πολίτες που από τη μια μεριά βεβαίως πληρώνονται μέσω της άντλησης εσόδων από τους δανεισμούς που κάνει το κράτος, αλλά ταυτόχρονα βρίσκονται και αυτές αιωρούμενες και αυτή τη στιγμή ξεπερνούν τα δύο τρισεκατομμύρια δραχμές, αιωρούμενη μαύρη τρύπα για την οποία πραγματικά η Κυβέρνηση παρότι επανειλημμένα έχει ερωτηθεί να μας πει τι σκέπτεται να κάνει, δε μας απαντά. 
      Γνωρίζω βεβαίως ότι το Γενικό Λογιστήριο του Κράτους και ο αρχιμάγειράς του –γιατί με την ευκαιρία πρέπει να τα πούμε και αυτά- ο κ. Κουσουλάκος ο οποίος από το 1994 βρίσκεται στην ίδια θέση και εκβιάζει σύμφωνα με πληροφορίες ότι αν αντικατασταθεί θα βγάλει στη φόρα βρωμιές που έχουν σχέση με κυβερνητικούς παράγοντες. Και παραμένει εκεί. 
Έχει δημιουργήσει και άτυπες επιτροπές σε μια προσπάθεια να συγκαλύψει αυτές τις αμαρτίες και να μη μάθει ο ελληνικός λαός ποτέ τι γίνεται εκεί μέσα. 
      ΑΡΙΣΤΟΤΕΛΗΣ ΠΑΥΛΙΔΗΣ: Πώς λέγεται αυτός;
      ΑΔΑΜ ΡΕΓΚΟΥΖΑΣ: Είναι ο κ. Κουσουλάκος. Παραμένει πάνω από δέκα χρόνια στην ίδια θέση ως Γενικός Γραμματέας του Υπουργείου Οικονομικών. Ασχολείται με ζητήματα του Γενικού Λογιστηρίου. Έχει την ευθύνη της «αμαρτωλής» ΔΕΚΑ. Έχει την ευθύνη του Οργανισμού Διαχείρισης Δημοσίου Χρέους. Έχει την ευθύνη όλων των δημοσιονομικών θεμάτων που απασχολούν το Υπουργείο Οικονομικών και το Γενικό Λογιστήριο του Κράτους και για τα οποία κανείς δε συγκινείται.
     Θα πρέπει, όμως, κυρίες και κύριοι συνάδελφοι, να δούμε ότι οι παραβιάσεις που γίνονται σ’ αυτές τις δαπάνες για μη νόμιμες πληρωμές, όπως καταγράφονται στην έκθεση, αφορούν βεβαίως δισεκατομμύρια δραχμές. 
     Επιγραμματικά μόνο θα αναφερθώ. Το Ελεγκτικό Συνέδριο τα λέει: «Υπάρχουν δαπάνες του δημοσίου με απευθείας αναθέσεις χωρίς τους προβλεπόμενους από το νόμο διαγωνισμούς. Κατατμήσεις προμηθειών, για να αποφευχθούν διαγωνισμοί. Παραβιάσεις της νομοθεσίας για προμήθειες μεγάλης οικονομικής αξίας, δηλαδή άνω των 500 εκατομμυρίων δραχμών. Σκόπιμη παράλειψη  αναγραφής στις διακηρύξεις των διαγωνισμών της ποσότητας των  προς προμήθεια ειδών. Κατακύρωση διαγωνισμών σε μη μειοδότες. Παράνομες συνθέσεις επιτροπών διεξαγωγής διαγωνισμών. Λαθεμένοι υπολογισμοί εκκαθαρίσεων λογαριασμών. Σκόπιμα λάθη. Διπλή υποβολή δαπανών.» 
     Κανείς δε συγκινείται, κανείς δε βλέπει τι γίνεται εκεί πέρα; Ποιοι είναι αυτοί που τα κάνουν και δεν τιμωρούνται; Συνεχίζω: «Πληρωμή ανύπαρκτων υπερωριών σε δημοσίους υπαλλήλους. Πλασματικές υπερωρίες δημοσίων υπαλλήλων. Υπερβάσεις στις εφημερίες γιατρών. Διπλές αποδοχές υπαλλήλων. Εικονικές μετακινήσεις εκτός έδρας. Φορολογικές παραβάσεις. Ελλιπή δικαιολογητικά, ενταλματοποιήσεις παραγεγραμμένων αξιώσεων κατά του δημοσίου. Μη υποβολή προϋπολογισμών και απολογισμών από επιδοτούμενους φορείς, όπως είναι ο ΕΛΕΓΕΠ, ο Ειδικός Λογαριασμός Εγγυήσεων Γεωργικών Προϊόντων.»
     Επίσης, το Ελεγκτικό Συνέδριο λέει τα εξής: «Κατά το έτος συντάσσεται υπό του ΕΛΕΓΕΠ -νυν ΓΕΔΑΓΕΠ- βάσει του π.δ. 385/1994 απολογισμός και ισολογισμός του ΕΛΕΓΕΠ, ο οποίος εγκρίνεται από τους Υπουργούς  Οικονομικών και Γεωργίας.  Από το 1991 και μετά ο Οργανισμός αυτός δεν έχει υποβάλει ούτε ισολογισμούς ούτε απολογισμούς.» 
     Κανείς από την Κυβέρνηση δε συγκινείται, ώστε να κινήσει τις διαδικασίες που προβλέπει ο νόμος και να τιμωρηθούν όλοι αυτοί που κάνουν αυτές τις παραβιάσεις; «Μη υποβολή προϋπολογισμών. Υπερβάσεις ποσών διάθεσης για επενδύσεις σε αμοιβαία κεφάλαια.» Είναι η εποχή του χρηματιστηρίου, αν θυμάστε. Έγιναν αυτές οι υπερβάσεις. «Άχρηστες μισθώσεις ακινήτων πολλών εκατομμυρίων, όπως στην περίπτωση της πρεσβείας της Ιταλίας, που και το κτήριο δε χρησιμοποιήθηκε ποτέ, αλλά ανανεώθηκε η σύμβαση για πέντε χρόνια ακόμη.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όλα τα παραπάνω συνθέτουν ένα μέρος του παζλ φαυλότητας που κυριαρχεί στην κρατική διαχείριση, κυρίες και κύριοι συνάδελφοι. Δεν μπορεί να συνεχιστεί αυτό! Είναι η μόνιμη πληγή της σημερινής οικονομικής κρίσης! Η οικονομική κρίση τροφοδοτείται σήμερα από το πρόβλημα της ανταγωνιστικότητας, που έχει σχέση με τις πληθωριστικές πιέσεις του εσωτερικού κυρίως, με την καθυστέρηση των μεταρρυθμίσεων. Κυρίως, όμως, η τροφοδότηση γίνεται από τη σπατάλη και τη διαφθορά που μαστίζει το δημόσιο βίο και που την εισπράττουμε καθημερινά. Δεν την εισπράττει μόνο ο πολίτης καθημερινά στις υπηρεσίες. Κυρίως το νιώθει στο πετσί του από τη διασπάθιση του δημοσίου χρήματος που γίνεται στα μεγάλα έργα, στις κρατικές προμήθειες και στη διαχείριση των κοινοτικών πόρων.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Ρεγκούζα, σας παρακαλώ τελειώνετε. 
      ΑΔΑΜ ΡΕΓΚΟΥΖΑΣ: Αμέσως τελειώνω, κυρία Πρόεδρε. 
      Συμψηφίζονται πολλές δαπάνες, κύριοι συνάδελφοι. Λειτουργούν εκτός προϋπολογισμού. Εφευρέθηκε τώρα ένας άλλος τρόπος: Να συμψηφίζονται με λογαριασμούς ειδικού σκοπού. Δημιουργείται ένα είδος…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Ρεγκούζα, σας παρακαλώ. Δεν είναι δυνατόν να επεκταθείτε τόσο πολύ. Περιμένουν οι συνάδελφοί σας να μιλήσουν.
      ΑΔΑΜ ΡΕΓΚΟΥΖΑΣ: Η δημοσιονομική αταξία, κυρίες και κύριοι συνάδελφοι, και η παραποίηση των οικονομικών μεγεθών του κράτους σε συνδυασμό με την κακοδιαχείριση και τη διαφθορά που ανθεί σήμερα με ευθύνη –επαναλαμβάνω- των Κυβερνήσεων Σημίτη δεν έχει τέλος. 
      Ευχή όλων μας είναι ή να πάρει αποφάσεις γενναίες αυτή η Κυβέρνηση όσο είναι στην εξουσία για να φθάσουμε στην αναστροφή της κατωφερικής και παρακμιακής πορείας ή να παραδώσει τουλάχιστον την εξουσία σε μια άλλη κυβέρνηση που θα έχει τέτοιες προθέσεις. Και μια τέτοια κυβέρνηση είναι η επόμενη κυβέρνηση της Νέας Δημοκρατίας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε πολύ. 
      Το λόγο έχει ο κ. Βαθειάς. 
      ΙΩΑΝΝΗΣ ΒΑΘΕΙΑΣ: Κυρία Πρόεδρε, δεν θέλω περισσότερο χρόνο, θα μιλήσω όσο μίλησε ο κ. Ρεγκούζας. 
     Κυρίες και κύριοι συνάδελφοι, συζητούμε σήμερα στην Εθνική Αντιπροσωπεία την Έκθεση του Ελεγκτικού Συνεδρίου. Είναι η δεύτερη φορά. Όμως, επειδή γίνονται και πολιτικές κρίσεις όσον αφορά τα επίπεδα των τοποθετήσεων των συναδέλφων, είναι βέβαιο ότι οι κυβερνήσεις δεν παραδίδονται από τη μία κυβέρνηση στην άλλη, αλλά ο ελληνικός λαός ψηφίζει για το ποια κυβέρνηση θα κυβερνά τον τόπο για την επόμενη τετραετία. Η Κυβέρνηση του ΠΑΣΟΚ θα κριθεί από τον ελληνικό λαό και ο ελληνικός λαός θα αποφασίσει για τη νέα τετραετία. Και φυσικά οι «παραδόσεις» ή οτιδήποτε άλλο ανήκουν στη σφαίρα της φαντασίας αυτών οι οποίοι καταγράφουν πάντα τις επιθυμίες τους. Οι επιθυμίες τους όμως δεν έχουν καμία σχέση με το πώς κρίνει ο ελληνικός λαός. Ο ελληνικός λαός έχει τα δικά του κριτήρια, και πιστεύω ότι το 2004 με τα δικά του κριτήρια θα διαμορφώσει το νέο μέλλον της χώρας για τον 21ο αιώνα, για την κυβέρνηση που πράγματι επιθυμεί να έχει ως διακυβέρνηση του τόπου. 
       Όσον αφορά την Έκθεση του Ελεγκτικού Συνεδρίου, ήμουν βέβαιος ότι θα ακούγαμε συγκεκριμένα πράγματα περί διαφθοράς, περί αδιαφάνειας, όσον αφορά τον κόλαφο της Κυβέρνησης Σημίτη και θέματα τα οποία καταγράφονται από την πλευρά της Αξιωματικής Αντιπολίτευσης. 
      Δεν είμαι ο άνθρωπος αλλά και ο πολιτικός των συμψηφισμών. Αλλά στην Έκθεση του Ελεγκτικού Συνεδρίου υπάρχει και μια αναλυτική αναφορά όσον αφορά τους τρεις μεγάλους δήμους της χώρας, του Δήμου Αθηναίων, του Δήμου Πειραιώς, του Δήμου Θεσσαλονίκης, όπου και εκεί περιγράφονται συγκεκριμένα θέματα όσον αφορά παραλείψεις, όσον αφορά λειτουργίες διπλοεγγραφών, όσον αφορά υπερωρίες πλασματικές, προβλήματα συγκεκριμένα όσον αφορά τη διαχείριση των συγκεκριμένων παραστατικών των συγκεκριμένων δήμων.
      ΑΔΑΜ ΡΕΓΚΟΥΖΑΣ: Είπαμε να εξαιρεθούν, εμείς; 
      ΙΩΑΝΝΗΣ ΒΑΘΕΙΑΣ:  Ναι, αλλά δεν άκουσα ούτε καν αναφορά. Διότι αυτά που γράφονται σε σχέση και με τις υπηρεσίες του δημόσιου τομέα γράφονται και για τους δήμους. Και μάλιστα για τους δήμους μερικές φορές γράφονται και σε μεγαλύτερη έκταση, διότι εκεί υπάρχουν συγκεκριμένα προβλήματα. 
      Τυχαίως οι τρεις δήμαρχοι αυτών των μεγάλων πόλεων υποστηρίχθηκαν από τη Νέα Δημοκρατία. Και θα μπορούσε να ισχυριστεί ένας ομιλητής σ’ αυτήν την Αίθουσα ότι κόλαφος η Έκθεση του Ελεγκτικού Συνεδρίου είναι και για τους συγκεκριμένους δημάρχους και τις δημοτικές αρχές και γενικότερα γι’ αυτούς που στήριξε η Νέα Δημοκρατία και ο Κώστας Καραμανλής. Ας μη μπούμε, λοιπόν, στη συμψηφιστική διαδικασία τη συγκεκριμένη, διότι εμείς πρέπει να κρίνουμε κατ’ αρχάς το ρόλο και τη λειτουργία του Ελεγκτικού Συνεδρίου, να δούμε αν πραγματικά η εν Επιδαύρω  Συνέλευση και φυσικά το Ελεγκτικό Συνέδριο πριν εκατό χρόνια που άκουσα από του Βήματος της Βουλής, έχει να κάνει με τα δεδομένα που υπάρχουν στη σύγχρονη πραγματικότητα. Διότι σ’ αυτά που περιγράφονται και στην Έκθεση όσον αφορά τις οργανικές θέσεις και πώς έχουν καλυφθεί, έχουν να κάνουν με τα δεδομένα της ποιότητας και της λειτουργίας θεσμών στον 21ο αιώνα και στο σήμερα. Το Ελεγκτικό Συνέδριο κάνει τη δουλειά του με τα συγκεκριμένα δεδομένα που έχει. Η Κυβέρνηση, η πολιτεία και τα αρμόδια Υπουργεία κάνουν τη δουλειά τους σε σχέση με αυτά που καταγράφονται να γίνουν οι συγκεκριμένοι έλεγχοι. 
      Υπάρχουν προβλήματα τα οποία έχουν καταγραφεί όσον αφορά τα επίπεδα των συμβάσεων. Και βέβαια, το ερώτημα το οποίο προκύπτει και έχει να κάνει με τη θέση της ελληνικής αντιπροσωπείας στο ελληνικό Κοινοβούλιο είναι αν και κατά πόσον υποθέσεις οι οποίες ελέγχθηκαν πήγαν στη δικαιοσύνη και απεδόθη δικαιοσύνη σε σχέση με αυτούς οι οποίοι δεν διαχειρίστηκαν σωστά το δημόσιο χρήμα. Το ερώτημα είναι αν πραγματικά υπήρχαν πολιτικές αποφάσεις σε σχέση με συμβάσεις οι οποίες δεν έγιναν με το πλαίσιο το οποίο είχε καθοριστεί. Και από την άλλη πλευρά, το ερώτημα είναι εάν από τη διαχείριση αυτή υπήρχαν προβλήματα όσον αφορά τη διαχείριση του δημόσιου χρήματος και πώς διαχειρίστηκε το Υπουργείο Οικονομικών αυτήν τη συγκεκριμένη διαδικασία της έκθεσης του Ελεγκτικού Συνεδρίου, η οποία τα τελευταία δύο χρόνια έρχεται προς συζήτηση στο ελληνικό Κοινοβούλιο.
      Από εκεί βγαίνουν τα χρήσιμα πολιτικά συμπεράσματα, με βάση τις εκθέσεις του 1999 και του 2000. Διότι σε αποστροφή ενός ομιλητή από τη Νέα Δημοκρατία ειπώθηκε ότι, ενώ κουβεντιάσαμε πέρσι ορισμένα θέματα στην Εθνική Αντιπροσωπεία, δεν ελήφθησαν φέτος υπόψη για την έκθεση του 2000. Δηλαδή, και ο ίδιος δεν σκέφτηκε ότι οι εκθέσεις αυτές απηχούν…
      ΑΔΑΜ ΡΕΓΚΟΥΖΑΣ: Δεν είπα αυτό.
      ΙΩΑΝΝΗΣ ΒΑΘΕΙΑΣ: Χαίρομαι που το ακούω, κύριε συνάδελφε.
     Η έκθεση του 1999 συζητήθηκε πέρσι και η έκθεση του 2000 φέτος. Αυτό το οποίο θα μπορούσαμε με άνεση να επισημάνουμε θα ήταν ότι πρέπει, αν είναι δυνατόν, να γίνονται με τη διαδικασία μιας διαφοράς ενός έτους ή να γίνονται έλεγχοι όταν ολοκληρώνεται μια διαδικασία διαχειριστικής περιόδου.
     ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ )
      Αν θέλετε την κρίση μου απέναντι στη διαδικασία αυτή και στην έκθεση του Ελεγκτικού Συνεδρίου είναι ότι οι μηχανισμοί ελέγχου πρέπει να έχουν ποιοτικά χαρακτηριστικά, για να είναι και αποτελεσματικοί. Και ποιοτικά χαρακτηριστικά έχεις όταν έχεις ένα σύστημα πληροφοριών, γνωστό ως MIS, για όσους έχουν ασχοληθεί με αυτά, με το οποίο έχεις τη δυνατότητα να πληροφορείσαι για την κίνηση που γίνεται σε όλα τα επίπεδα της χώρας και στο επίπεδο της εβδομάδας και στο επίπεδο του μήνα. Είναι ένα πληροφοριακό σύστημα το οποίο θα σου δίνει τη δυνατότητα οι έλεγχοι να είναι και αποτελεσματικοί και θα δίνουν τη δυνατότητα να βγάζουν συγκεκριμένα αποτελέσματα.
      Οι έλεγχοι οι οποίοι γίνονται με διαφορά έτους ή γίνονται όσον αφορά τη λογική των παρελθόντων ετών πιστεύω ότι δεν είναι αποτελεσματικοί. Δεν είναι αποτελεσματικοί, διότι, αφού όλοι λέμε ότι είμαστε στον 21ο αιώνα, στη μεγάλη ταχύτητα των αποφάσεων θέλουμε και μεγάλη ταχύτητα ελέγχων. Άρα, το Ελεγκτικό Συνέδριο σήμερα, όπως είναι και με τα δεδομένα τα οποία ισχύουν, δεν έχει τη δυνατότητα και δεν μπορεί αντικειμενικά να καλύψει τις ανάγκες ενός σύγχρονου ελεγκτικού μηχανισμού.
      Η πρόταση η οποία πιστεύω ότι έχει τη δυνατότητα να δημιουργήσει άλλου είδους παρεμβάσεις, όπως το θέλει το σύνολο της Εθνικής Αντιπροσωπείας, είναι το Ελεγκτικό Συνέδριο να έχει το συγκεκριμένο ρόλο, όπως αναφέρθηκε και από συνάδελφο της Πλειοψηφίας, να έχει το δικαστικό έλεγχο, δηλαδή την επιβολή ουσιαστικά των ποινών και τη διάκριση των ποινών σ΄ αυτήν τη διαδικασία. Οι δε έλεγχοι όσον αφορά τις διοικητικές πράξεις, τις πράξεις οι οποίες καθορίζονται με νόμους από την Εθνική Αντιπροσωπεία και με υπουργικές αποφάσεις, να είναι διαμορφωμένοι, όπως είναι σήμερα διαμορφωμένη η διοικητική παρουσία της χώρας. Έχουμε, δηλαδή, σήμερα και τη διάκριση των εξουσιών και τη διάκριση της λειτουργίας μας, υπάρχει το Εθνικό Κοινοβούλιο, υπάρχουν οι νόμοι, υπάρχει η περιφερειακή συγκρότηση της χώρας με τους περιφερειάρχες, οι οποίοι έχουν και εγκρίνουν σημαντικά κονδύλια, υπάρχει Νομαρχιακή Αυτοδιοίκηση με τη συγκεκριμένη συγκρότηση, υπάρχουν οι Οργανισμοί Τοπικής Αυτοδιοίκησης, όπως υπάρχουν οργανισμοί οι οποίοι λειτουργούν με συγκεκριμένα όρια σε σχέση με τη δημόσια λειτουργία.
      Πρέπει να θέσουμε τη βάση αυτών των ελέγχων στη διοικητική κατανομή που έχουμε κάνει όσον αφορά το σύστημα της διακυβέρνησης και των αποκεντρωμένων διαδικασιών, για να μπορούν  να υπάρχουν έλεγχοι και στο αποκεντρωμένο επίπεδο και σε όλη την Ελλάδα. Φυσικά αυτή η αποκεντρωμένη διαδικασία θα έχει και τα χαρακτηριστικά ενός ελέγχου που θα δείχνουν ότι πέρα από τη διαδικασία της ποσότητας, έχουμε μια διαδικασία ποιότητας, για να αλλάξουμε και τη φορά των πραγμάτων σ΄ αυτά που έχουμε καταγράψει μέχρι σήμερα. 
      Πιστεύω ότι το Υπουργείο Οικονομικών και ο παριστάμενος Υπουργός κάτω απ’ αυτά τα δεδομένα και η Κυβέρνηση έχουν δουλέψει στα επίπεδα που μπορούσαν να εξαντλήσουν τις δυνατότητες και τα όρια, για να μπορέσουμε να έχουμε την άνεση να μιλήσουμε με τους Έλληνες πολίτες σε όλη τη χώρα και να τους πείσουμε ότι πέρα από την αναπτυξιακή διαδικασία είμαστε αποφασισμένοι να πατάξουμε και τα φαινόμενα τα οποία υπάρχουν στο δημόσιο τομέα σε όποια έκταση και σε όλα τα επίπεδα. Όμως, είμαι βέβαιος ότι το Υπουργείο Οικονομικών θα δημιουργήσει και τους όρους, τα νέα δεδομένα του 21ου αιώνα θα είναι αυτά που περιγράφουν τα σύγχρονα πληροφοριακά συστήματα, τους σύγχρονους ελέγχους, αφού είναι δεδομένο ότι και με τις κυβερνήσεις των άλλων χωρών υπάρχει συνεννόηση και με τα ευρωπαϊκά συστήματα. Έχουμε ψηφίσει σ’ αυτήν την Αίθουσα τα διεθνή λογιστικά πρότυπα και πιστεύω ότι έχουν τη δυνατότητα να εφαρμοστούν ενιαία και στο δημόσιο τομέα. 
      Θα ήθελα να σας ευχαριστήσω για τη συζήτηση που γίνεται και τη δεύτερη χρονιά εδώ και πιστεύω, κύριε Υπουργέ, να αξιοποιήσετε τις δυνατότητες που δίνει αυτός ο διάλογος στην Εθνική Αντιπροσωπεία.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Ιωάννης Λαμπρόπουλος έχει το λόγο. 
      ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, κύριοι συνάδελφοι, συζητάμε σήμερα την ετήσια έκθεση του Ελεγκτικού Συνεδρίου του οικονομικού έτους 2000. Και σ’ αυτή την έκθεση του δικαστηρίου, που είναι ταγμένο από το Σύνταγμα να προστατεύει το δημόσιο χρήμα, διαπιστώνεται η θλιβερή εικόνα της Δημόσιας Διοίκησης και εν γένει του κράτους μας. Και το Ελεγκτικό Συνέδριο, όπως και ο Συνήγορος του Πολίτη, αλλά και όλες οι μετρήσεις έγκυρων διεθνών οργανισμών διαπιστώνουν την έκταση της διαφθοράς, τη διασπάθιση του δημοσίου χρήματος, τις κακές υπηρεσίες που προσφέρει ο δημόσιος τομέας στους πολίτες αλλά και την έλλειψη ανεξάρτητων ελεγκτικών μηχανισμών. Το μεγάλο κράτος που τρέφει πληθώρα από προμηθευτές και μεσάζοντες, ο κομματισμός, η αναξιοκρατία, η ατιμωρησία των επίορκων, είναι μερικές από τις αιτίες που μας έφτασαν εδώ, ώστε ο ίδιος ο Πρωθυπουργός να μιλάει για γρηγορόσημα και η Υπουργός ΠΕΧΩΔΕ πριν από ένα χρόνο να μιλάει για κράτος μπάχαλο που λειτουργεί με λαδώματα. 
     Κυρίες και κύριοι συνάδελφοι, διαβάζοντας την Έκθεση του Ελεγκτικού Συνεδρίου διαπιστώνει κανείς μη έγκαιρες εγκρίσεις των προϋπολογισμών των ΝΠΔΔ, αλλεπάλληλες αναμορφώσεις των προϋπολογισμών, μη νόμιμες πληρωμές πολλών δισεκατομμυρίων δραχμών, παράνομες προμήθειες, διαγωνισμούς χωρίς προσφορές ή με μη κανονικές προσφορές, κατατμήσεις προμηθειών ή εργασιών, ώστε η δαπάνη του κάθε τμήματος να μην υπερβαίνει το ανώτατο όριο, πέραν του οποίου επιβάλλεται η διενέργεια δημόσιου μειοδοτικού διαγωνισμού. Διαπιστώνουμε αναθέσεις προμηθειών σε υποψήφιους, των οποίων η προσφορά απέκλινε ουσιωδώς των όρων της διακήρυξης, κατακυρώσεις διαγωνισμών σε υποψήφιους που δεν ήταν μειοδότες. Διαβάζουμε επίσης συμβάσεις δημοσίων έργων υψηλού οικονομικού αντικειμένου, άνω του ενός δισεκατομμυρίου, που παράνομα υπογράφηκαν με απευθείας αναθέσεις από επιτροπές συγκροτημένες χωρίς νόμιμη σύνθεση, με αναιτιολόγητες γνωμοδοτήσεις, χωρίς τα απαιτούμενα δικαιολογητικά.
      Διαβάζει κανείς για ποσά μεγάλα που ενταλματοποιήθηκαν επιπλέον των οφειλομένων ή και άλλων που είχαν ενταλματοποιηθεί με άλλο χρηματικό ένταλμα, το οποίο είχε ήδη θεωρηθεί και εξοφληθεί. 
      Διαβάζουμε για συμβάσεις δημοσίων έργων -και νιώθουμε οργή και αγανάκτηση- όπως αυτή που είχε αντικείμενο τα έργα οριστικής αντιμετώπισης της κατολίσθησης στο εκατοστό εικοστό τρίτο χιλιόμετρο του αυτοκινητόδρομου Κορίνθου-Τριπόλεως, κοντά στον κόμβο της Στέρνας, προϋπολογισμού 2.550.000.000 δραχμών. Είναι το τμήμα του δρόμου Κορίνθου-Τριπόλεως που τον περασμένο Ιανουάριο κατέρρευσε, με αποτέλεσμα σήμερα το σημείο αυτό να είναι αδιάβατο.
      Το Ελεγκτικό Συνέδριο ακύρωσε τη σύμβαση, με το υπ’ αριθμ. 50/2000 πρακτικό, διότι διαπίστωσε σ’ αυτή τη σύμβαση τις παρακάτω παρατυπίες: «α) Παράνομα και αναιτιολόγητα η διοίκηση –το ΥΠΕΧΩΔΕ- προσέφυγε στην εξαιρετική διαδικασία του διαγωνισμού μεταξύ περιορισμένου αριθμού προσκαλουμένων εργοληπτικών επιχειρήσεων άνευ δημοσίευσης περίληψης στην επίσημη εφημερίδα των Ευρωπαϊκών Κοινοτήτων β) Παράνομα δεν όριζε στη διακήρυξη ποιοτικά κριτήρια πρόσκλησης των εργοληπτικών εταιρειών γ) Παράνομη διάκριση των ελληνικών εταιρειών και δ) η διάρκεια της ισχύος της εγγύησης συμμετοχής ήταν μικρότερη της νομίμου». 
      Δυστυχώς, αυτή η ιστορία έχει και συνέχεια, διότι αφού ακυρώθηκε η πρώτη ανάθεση έγινε μετά κανονικός διαγωνισμός. Καινούρια εταιρεία ανέλαβε το έργο και περίμενε αρκετό καιρό χρήματα για να ξεκινήσει. Τα χρήματα όμως δεν υπήρχαν πλέον, γιατί όπως πρόσφατα μας είπε δημόσια η κ. Παπανδρέου είχαν πάει αλλού.
      Το αποτέλεσμα ήταν ο δεύτερος εργολάβος να πάρει και 130.000.000 αποζημίωση. Το έργο αποκατάστασης δεν έγινε και τον Ιανουάριο ο δρόμος καταστράφηκε, πράγμα που σημαίνει ότι τώρα θα χρειαστούμε πολλαπλάσιο ποσό για την ανακατασκευή και εν τω μεταξύ ο κόσμος ταλαιπωρείται αφάνταστα για να φθάσει στον προορισμό του.
      Για τον πρώτο εργολάβο υπήρχαν χρήματα και συνοπτικές διαδικασίες, ενώ  για τον δεύτερο όχι. Ίσως να επρόκειτο για κάποιον ημέτερο. Αυτά είναι τα έργα και οι ημέρες του κ. Λαλιώτη, με απόφαση μάλιστα του Ελεγκτικού Συνεδρίου.
      Κύριε Πρόεδρε, καταθέτω στη Βουλή και σωρεία άλλων παραβάσεων για να υπάρχουν στα Πρακτικά.
      (Στο σημείο αυτό ο Βουλευτής κ. Ιωάννης Λαμπρόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το ερώτημα είναι: Αυτήν τη σάπια κατάσταση γιατί δεν τολμάει η Κυβέρνηση να την εξυγιάνει; Αν θέλει πράγματι, τι έχει κάνει μέχρι τώρα, ποια μέτρα έχει πάρει; Γιατί δεν στηρίζει και δεν αναβαθμίζει το ρόλο του Ελεγκτικού Συνεδρίου, του οποίου τα μέλη είναι ορκισμένα να προστατεύουν το δημόσιο χρήμα; Γιατί διορίζει κομματικούς εγκάθετους, τους οποίους ονομάζει Επιθεωρητές Δημόσιας Διοίκησης και περιμένει με τον κ. Δαφέρμο να λύσει το πρόβλημα, ενώ θα μπορούσε να αξιοποιήσει και να ενισχύσει το θεσμό του Γενικού Επιτρόπου της Επικρατείας στο Ελεγκτικό Συνέδριο, ο οποίος πλαισιώνεται από επίτροπο και αντεπιτρόπους και έχει χαρακτήρα εισαγγελικού θεσμού;
      Γιατί δε θεσμοθετεί την υπαγωγή στον προληπτικό έλεγχο του Ελεγκτικού Συνεδρίου, των δαπανών των ΟΤΑ και των Νομαρχιακών Αυτοδιοικήσεων;  Γιατί δε θεσμοθετεί την υπαγωγή στον προληπτικό έλεγχο του Ελεγκτικού Συνεδρίου των δαπανών των Ανωνύμων Εταιρειών που δημιουργούνται από μετατροπή νομικών προσώπων δημοσίου δικαίου, καθώς και των ανωνύμων εταιρειών που χρησιμοποιούν δημόσιο χρήμα;
      Γιατί δε θεσμοθετεί τη διενέργεια οίκοθεν αιφνιδίων και επιτοπίων ελέγχων οιασδήποτε διαχείρισης του δημοσίου, ΟΤΑ, νομικών προσώπων δημοσίου δικαίου και νομικών προσώπων ιδιωτικού δικαίου που διαχειρίζονται δημόσιο χρήμα ή χρήμα προερχόμενο από την Ευρωπαϊκή Ένωση;
      Γιατί δεν επεκτείνει η Κυβέρνηση τον έλεγχο από το Ελεγκτικό Συνέδριο συμβάσεων, και αυτών που είναι κάτω των 500 εκατομμυρίων δραχμών, αλλά και των έργων που είναι κάτω του ενός δισεκατομμυρίου, αφού μάλιστα το καινούριο Σύνταγμα δε βάζει πλαφόν; Γιατί, αφού το καινούριο Σύνταγμα μιλάει για συμβάσεις γενικά, που ελέγχει το Ελεγκτικό Συνέδριο, δεν ψηφίζει η Κυβέρνηση νόμο που να ελέγχονται και οι πωλήσεις δημοσίων επιχειρήσεων και άλλων περιουσιακών στοιχείων μεγάλης αξίας;
      Γιατί η Κυβέρνηση, σύμφωνα με το άρθρο 98, παράγραφος β΄ του Συντάγματος, δεν ψηφίζει τον εκτελεστικό νόμο, ώστε στον έλεγχο του Ελεγκτικού Συνεδρίου να υπόκεινται οι μεγάλες προμήθειες σε εξοπλισμούς του Υπουργείου Άμυνας, που είναι μέχρι τώρα ανεξέλεγκτες;
      Γιατί η Κυβέρνηση θέλει ανεξέλεγκτους τους ειδικούς λογαριασμούς των Υπουργείων;
      Κύριε Πρόεδρε, κυρίες και κύριοι συνάδελφοι, τα «γιατί» είναι πολλά. Απαντήσεις δεν παίρνουμε και λύσεις δεν βλέπουμε. Η Κυβέρνηση και δεν θέλει και δεν μπορεί, γιατί είναι δέσμια και εξαρτημένη απ΄ όλους αυτούς που η ίδια εξέθρεψε και γιγάντωσε. Ο χρόνος που τους απέμεινε είναι λίγος. Η ώρα του λαού έρχεται και η τιμωρία είναι βέβαιο πως θα υπάρξει.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Θα περιμένετε πολύ ακόμη, κύριε συνάδελφε. Το ξαναείπατε αυτό και χάσατε. Έτσι θα ξαναχάσετε.
      ΙΩΑΝΝΗΣ ΛΑΜΠΡΟΠΟΥΛΟΣ: Κυριακή κοντή γιορτή, κύριε συνάδελφε. Μην υποτιμάτε τον ελληνικό λαό.
      ΠΡΟΕΔΡΕΥΩΝ (Κωνσταντίνος Βρεττός): Τα λέτε και στη Μεσσηνία αυτά. 
      Το λόγο έχει ο Υφυπουργός Οικονομικών κ. Γεώργιος Φλωρίδης.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Αγαπητοί συνάδελφοι, φέτος ο αξιότιμος Αρχηγός της Νέας Δημοκρατίας δεν μας έκανε την τιμή. Φαντάζομαι ότι η εμπειρία του από την περσινή εμφάνισή του εδώ ήταν αρκετά οδυνηρή, έτσι ώστε φρόντισε φέτος να την αποφύγει. Δεν έκανε την τιμή όχι στην Κυβέρνηση, αλλά προφανώς στο Κοινοβούλιο, για την αναβάθμιση του οποίου ή για την αναβάθμιση της πολιτικής ζωής του τόπου πολλά ακούμε το τελευταίο διάστημα από τη Νέα Δημοκρατία.
      Εν πάση περιπτώσει όμως, εγώ θεωρώ ότι σήμερα διεξάγεται ένας σοβαρός διάλογος με αφορμή την Έκθεση του Ελεγκτικού Συνεδρίου για το οικονομικό έτος 2000 και θεωρώ ότι η Βουλή έχει κατακτήσει ακόμα ένα υψηλότερο επίπεδο στην πολιτική της λειτουργία. 
     Είναι βέβαιο ότι το Ελεγκτικό Συνέδριο διαχρονικά έχει διαδραματίσει ένα σημαντικό ρόλο όσον αφορά τον έλεγχο των δημοσίων δαπανών όχι μόνο όσον αφορά την κατασταλτική του λειτουργία, αλλά και τον προληπτικό έλεγχο που κάνει και κυρίως με τις προτάσεις τις οποίες διατυπώνει στις εκθέσεις του. Σπεύδω όμως να υπογραμμίσω ότι και οι εκτιμήσεις του Ελεγκτικού Συνεδρίου, που περιλαμβάνονται στις εκθέσεις του ως γνωμοδοτικού οργάνου ή ως ελεγκτικού οργάνου, προφανώς δεν κείνται εκτός πεδίου κριτικής. Και όταν η Κυβέρνηση ή ο οποιοσδήποτε από εμάς σχολιάζει κριτικά τις επισημάνσεις του Ελεγκτικού Συνεδρίου, προφανώς δεν επιτίθεται εναντίον του Συνεδρίου διότι κανείς δεν είναι υπεράνω κριτικής.
      ΒΑΣΙΛΗΣ ΚΕΔΙΚΟΓΛΟΥ: Και πολύ καλά κάνει, αφού δεν έχουμε καμία έκθεση για τις δαπάνες…
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κανείς δεν είναι υπεράνω δημόσιας κριτικής. Και βεβαίως κανείς δεν έχει το αλάθητο.
      Κατά συνέπεια, λοιπόν, δε νομίζω ότι το Κοινοβούλιο θα μπορεί να απεκδυθεί του πιο υψηλού του ρόλου, που είναι ο δημόσιος διάλογος επί παντός ζητήματος που αφορά τη λειτουργία της Δημόσιας Διοίκησης, τη λειτουργία της οικονομίας και τις θεσμικές λειτουργίες της ελληνικής κοινωνίας.
     Για τη συζητούμενη Έκθεση, για την οποία φέτος είναι αλήθεια ότι δεν ακούω πολλά από τη Νέα Δημοκρατία –υπάρχουν ελάχιστα πράγματα- νομίζω ότι αξίζει να επισημάνω αυτά που βρίσκονται στον πίνακα της Έκθεσης του Ελεγκτικού Συνεδρίου, η οποία δημοσιεύθηκε στην Εφημερίδα της Κυβερνήσεως το Νοέμβριο του 2002 –διότι τότε υπεβλήθη- και αναφέρεται ακριβώς στην αποτύπωση των ελέγχων και των αποτελεσμάτων. 
      Είδα ότι οι αγαπητοί συνάδελφοι από τη Νέα Δημοκρατία δεν έκαναν τον κόπο να αναφερθούν σ’ αυτό τον πίνακα. Τι λέει, λοιπόν, αυτός ο συνοπτικός πίνακας; Λέει ότι ο αριθμός των ελεγχθέντων χρηματικών ενταλμάτων για το οικονομικό έτος 2000 από το Ελεγκτικό Συνέδριο, όσον αφορά τις δαπάνες του κρατικού προϋπολογισμού και του προϋπολογισμού δημοσίων επενδύσεων, ανέρχεται σε διακόσιες ενενήντα εννέα χιλιάδες τριακόσια πενήντα δύο εντάλματα. Το συνολικό ποσό που ελέγχθηκε ως συμπεριλαμβανόμενο σ’ αυτά τα εντάλματα είναι 18.154.761.166.142 δραχμές. Το ποσό των δαπανών που εκρίθησαν μη νόμιμες, ανέρχεται στο ύψος των 6.167.123.194 δραχμές. Αυτά επιστράφηκαν αθεώρητα. Το ποσοστό τώρα των μη σύννομων δαπανών επί του συνόλου των ελεγχθέντων ανέρχεται στο «δυσθεώρητο» ύψος του 0,03%. Περί αυτού πρόκειται. 
      ΒΑΣΙΛΗΣ ΚΕΔΙΚΟΓΛΟΥ: Ποσοτικό είναι το ζήτημα, κύριε Υπουργέ;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): ΄Οχι. Όμως, η διαχρονική εξέλιξη αυτού του ελέγχου, τι μας δείχνει; Μας δείχνει ότι οι κυβερνήσεις του ΠΑΣΟΚ έκαναν μια τεράστια προσπάθεια, έτσι ώστε το πεδίο των τυπικών ή των μη νομίμων ενεργειών να περιορίζεται έως πλήρους αφανισμού του. Περί αυτού πρόκειται.
     Αυτή τη στιγμή λοιπόν, η περίφημη Κυβέρνηση η οποία έχει να αντιμετωπίσει μια έκθεση κόλαφο κατά την άποψη των εισηγητών της Νέας Δημοκρατίας, η Κυβέρνηση που έχει μπροστά της μια απίστευτη κακοδιαχείριση πάλι κατά την άποψη των εισηγητών της Νέας Δημοκρατίας, ελεγχθείσα ευρέθη να υπάρχει πρόβλημα τυπικής νομιμότητας στο 0,03% των ελεγχθεισών δαπανών. 
      Ανέφεραν κάποιοι εισηγητές της Νέας Δημοκρατίας ότι οι κυβερνήσεις του ΠΑΣΟΚ αισθάνονται μια αλλεργία –χρησιμοποιώ ακριβώς τη λέξη- απέναντι στο Ελεγκτικό Συνέδριο, αισθάνονται μια αλλεργία απέναντι σε οποιοδήποτε σύστημα ελέγχου. Ταυτόχρονα έκαναν μια αναφορά στα διαλαμβανόμενα στην Έκθεση του Ελεγκτικού Συνεδρίου, όσον αφορά τον προσυμβατικό έλεγχο για τις προμήθειες που υπερβαίνουν το ποσό των 500 εκατομμυρίων δραχμών και για την κατασκευή έργων των οποίων οι συμβάσεις αναφέρουν ποσά μεγαλύτερα του 1 δισεκατομμυρίου δραχμών. Και ανέφεραν ότι απ’ αυτές τις  συμβάσεις κάποιες εκρίθησαν μη νόμιμες.  Θέλω όμως να υπενθυμίσω ότι τη θέσπιση της αρμοδιότητας του Ελεγκτικού Συνεδρίου να πραγματοποιεί προσυμβατικό έλεγχο επί των συμβάσεων προμηθειών που ανέρχονται σε ποσά πάνω από 500 εκατομμύρια και σε κατασκευή έργων που έχουν προϋπολογισμό πάνω από 1 δισεκατομμύριο, έγινε από το ΠΑΣΟΚ, αυτό το ΠΑΣΟΚ το οποίο κατηγορείτε ότι δε θέλει τους ελέγχους. Οι συνάδελφοι αναφέρθηκαν στην Έκθεση η οποία λέει ότι κάποιες συμβάσεις, ελάχιστες συμβάσεις από προμήθειες ύψους τρισεκατομμυρίων δραχμών και από έργα προϋπολογισμού τρισεκατομμυρίων δραχμών, επεστράφησαν από το Ελεγκτικό Συνέδριο, αλλά δε λένε τη συνέχεια. 
      Ότι, δηλαδή, επεστράφησαν μέσα από μια αρμοδιότητα που η Κυβέρνηση του ΠΑΣΟΚ έδωσε στο Ελεγκτικό Συνέδριο και τελικώς -επειδή επεστράφησαν- αυτές οι συμβάσεις δεν υπογράφτηκαν, διότι αυτό ήταν το προσδοκώμενο αποτέλεσμα απ’ αυτή την αρμοδιότητα που οι κυβερνήσεις του ΠΑΣΟΚ έδωσαν στο Ελεγκτικό Συνέδριο, να αποτρέπεται, δηλαδή, και η παραμικρή δυνατότητα του να υπογραφεί μία σύμβαση, η οποία δεν είναι απολύτως νόμιμη και που κάποιες φορές –ενδεχομένως- στη διοίκηση είτε από δόλο είτε από αμέλεια τα πράγματα δεν είναι σωστά. Υπήρξε, λοιπόν, ο έλεγχος του Ελεγκτικού Συνεδρίου και καμία σύμβαση, η οποία είχε προβλήματα τυπικής ή ουσιαστικής νομιμότητας, δεν επετράπη να υπογραφεί.
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, με συγχωρείτε ένα λεπτό που σας διακόπτω, αλλά πρέπει να κάνω μια ανακοίνωση, για να μην κρατάμε και τα παιδιά.
     Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», εξήντα τρεις μαθητές και μαθήτριες και συνοδοί καθηγητές του Γυμνασίου Άνοιξης Ανατολικής Αττικής.
     Η Βουλή τούς καλωσορίζει.
     (Χειροκροτήματα από όλες τις πτέρυγες)
     Ορίστε, κύριε Υπουργέ.
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Τέτοιες διακοπές είναι εξαιρετικά ευχάριστες, κύριε Πρόεδρε, ιδιαίτερα για μένα που αυτά τα παιδιά είναι και στην περιοχή μου.
     ΠΡΟΕΔΡΕΥΩΝ (Κωνσταντίνος Βρεττός): Αυτό φαντάζομαι ότι είναι διπλή ευχαρίστηση.
     ΙΩΑΝΝΗΣ ΓΙΑΝΝΑΚΟΠΟΥΛΟΣ: Βεβαίως, και αυτό είναι διπλή χαρά!
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Αναφέρθηκαν οι αγαπητοί συνάδελφοι σε μία πράγματι σημαντική καταγραφή στην Έκθεση του Ελεγκτικού Συνεδρίου, ότι δηλαδή στη ΓΕΔΑΓΕΠ  μέσα από τον ΕΛΕΓΕΠ δεν έχουν υποβληθεί ισολογισμοί από το έτος 1991 και εντεύθεν. Σημειώνω το «1991 και εντεύθεν», διότι το 1991 υπήρχε μια συγκεκριμένη κυβέρνηση στη χώρα και όλοι αυτοί οι οργανισμοί λειτουργούσαν με ένα συγκεκριμένο τρόπο. 
     Επί αυτής της παρατηρήσεως απάντησε το Υπουργείο Γεωργίας. Τι ανέφερε; Ανέφερε, αγαπητοί συνάδελφοι, ότι εξαιτίας μιας απίστευτης ρεμούλας, η οποία συνέβη από τους φορείς αγοραστικής παρέμβασης των σιτηρών την περίοδο 1991-1992, όπου σημειώθηκαν υπεξαιρέσεις προϊόντων, απίστευτες ατασθαλίες, μη τήρηση σημαντικών υποχρεώσεων, απίστευτη κλοπή δημοσίου χρήματος, από τότε…
     ΒΥΡΩΝ ΠΟΛΥΔΩΡΑΣ: Έλεος! Έλεος!
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Το έλεος από το Θεό, κύριε Πολύδωρα, όχι από εμάς!
     ΒΥΡΩΝ ΠΟΛΥΔΩΡΑΣ: Έλεος για την «Ελαιουργική», για το σκάνδαλο, για παντού!
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ο Θεός μπορεί να σας ελεήσει, όχι εμείς! Εμείς, πιστέψτε με, ότι σε αυτά τα φαινόμενα ρεμούλας θα είμαστε ανελέητοι απέναντί σας!
     ΒΥΡΩΝ ΠΟΛΥΔΩΡΑΣ: Πρέπει να ντρέπεστε! Με αυτό το «άλλοθι» καλύπτετε τους απατεώνες!
     ΙΩΑΝΝΗΣ ΓΙΑΝΝΑΚΟΠΟΥΛΟΣ: Αφήστε τον κύριο Υπουργό να μιλήσει!
     ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει δικαίωμα να λέει αυτά που θέλει. Μη διακόπτετε!
     ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, μιλούν για ατασθαλίες, όταν υπάρχει δικαστική απόφαση!
     ΠΡΟΕΔΡΕΥΩΝ (Κωνσταντίνος Βρεττός): Ψυχραιμία! Μη διακόπτετε!
     ΒΥΡΩΝ ΠΟΛΥΔΩΡΑΣ: Κάντε έλεγχο του δημοσίου χρήματος και αφήστε τους λαϊκισμούς!
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θέλω, λοιπόν, να σας πω, γιατί με διακόπτετε, διότι δεν σας αρέσει να ακούτε αυτά που κάνατε…
     ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, με συγχωρείτε.
     Κύριε Πολύδωρα, αυτός δεν είναι τρόπος! Είστε εγγεγραμμένος να μιλήσετε μετά. Σας παρακαλώ πολύ! Έχετε ήδη ζητήσει το λόγο! «Έλεος» και από τη μεριά του Προεδρείου! Έλεος, που δεν σταματάτε, για να τηρηθεί η διαδικασία!
     ΒΥΡΩΝ ΠΟΛΥΔΩΡΑΣ: Φάγατε το μεδούλι του δημοσίου χρήματος και μιλάτε;
     ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ! Αυτά είναι εντυπωσιασμοί, για να καταγραφούν στη τηλεόραση! Σεβαστείτε τον Κανονισμό!
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Γι’ αυτή, λοιπόν, την απίστευτη ρεμούλα…
     ΒΥΡΩΝ ΠΟΛΥΔΩΡΑΣ: Είναι η «Ελαιουργική», μιλούν όλοι οι συνεταιρισμοί!
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Αφήστε με να μιλήσω, σας παρακαλώ!
     Έχει, λοιπόν, ξεκινήσει σωρεία δικών από τη δική μας Κυβέρνηση στη συνέχεια, προκειμένου το ελληνικό δημόσιο να αναζητήσει και να πάρει αυτά που του κλέψανε εκείνη την περίοδο! Ταυτόχρονα, οι δικές μας Κυβερνήσεις ανέθεσαν σε ομάδα του Ελεγκτικού Συνεδρίου να προσπαθήσει να τακτοποιήσει τα δικαιολογητικά εκείνης της περιόδου και να βρει άκρη! Και σας λέω ότι το Ελεγκτικό Συνέδριο εστάθη αδύνατο να ολοκληρώσει αυτό το έργο! Είναι τόσο μεγάλη η ρεμούλα εκείνης της περιόδου, η οποία οδηγεί στην πλήρη αδυναμία σύνταξης ισολογισμών από το 1991 και μετά!
      Το Ελεγκτικό Συνέδριο δήλωσε αδυναμία να τακτοποιήσει την υπόθεση αυτή, δηλαδή να καταλάβει τι έχει συμβεί και να βάλει τα πράγματα σε μία τάξη. Αυτήν τη στιγμή, εκκρεμούν πολλές δίκες για εκείνη την περίοδο ακόμη, όπου το δημόσιο αναζητά -παρ’ ότι κάποιοι φρόντισαν να τα εξαφανίσουν- τα στοιχεία, προκειμένου να δει αν μπορεί να συνταχθεί ισολογισμός. 
      Τελικός ισολογισμός συνετάχθη μόλις για το έτος 2001, αλλά για το έτος 2001, από τον ΟΠΕΚΕΠΕ, ο οποίος ανέλαβε όλο αυτό το αμαρτωλό καθεστώς εκείνης της περιόδου για να το βάλει σε μία τάξη. Προφανώς, για το 2002 θα υποβληθεί ισολογισμός από τον ΟΠΕΚΕΠΕ. Είναι αυτά τα οποία κουβαλάμε από εκείνη την περίοδο και ακόμη είναι αδύνατον να τακτοποιηθούν. 
      Άκουσα από κάποιο συνάδελφο –ήταν ο κ. Λαφαζάνης- ότι το Ελεγκτικό Συνέδριο στην Έκθεσή του διαλαμβάνει ότι για το οικονομικό έτος 2000  εμφανίστηκε μία αύξηση των άμεσων φόρων κατά περίπου 50%. Αυτό είναι αληθές, αλλά ο κ. Λαφαζάνης προσπάθησε να πει ότι αυτό δεν δικαιολογεί την αναφορά εκ μέρους του ΠΑ.ΣΟ.Κ. και την υποστήριξη από πλευράς Κυβερνήσεως ότι έχουμε ελάφρυνση των φορολογουμένων. 
      Αγαπητοί συνάδελφοι, εάν ο κ. Λαφαζάνης έκανε τον κόπο να κοιτάξει από πού προήλθε αυτή η αύξηση των άμεσων φόρων θα διαπίστωνε ότι προήλθε αποκλειστικά από τη φορολογία των νομικών προσώπων, δηλαδή των εταιρειών, διότι εμφάνισαν υψηλά κέρδη -ίσως λόγω χρηματιστηρίου- εκείνη τη χρονιά και φορολογήθηκαν. Έτσι, υπήρξε και μία μεταβολή στη σχέση άμεσων με έμμεσους φόρους, διότι το ίδιο το Ελεγκτικό Συνέδριο λέει ότι εκείνη τη χρονιά, ενώ οι άμεσοι φόροι αυξήθηκαν κατά 50% περίπου, οι έμμεσοι αυξήθηκαν μόλις 12%, πράγμα που σημαίνει ενέργειες φορολογικής δικαιοσύνης απέναντι στους Έλληνες φορολογούμενους.
      Όταν, λοιπόν, λέμε ότι αυξάνονται οι φόροι, να λέμε και ποιοι καλούνται να πληρώσουν. Με την τελευταία φορολογική μεταρρύθμιση, η οποία συνεχίζει τις προηγούμενες, το 75% των Ελλήνων πολιτών δεν πληρώνει ούτε ένα ευρώ φόρο εισοδήματος πλέον.
      ΠΑΝΑΓΙΩΤΗΣ ΛΑΦΑΖΑΝΗΣ: Γιατί είναι φτωχοί.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Καλούνται να πληρώσουν τα νομικά πρόσωπα και οι επιχειρήσεις και εξ εκείνων των φυσικών προσώπων αυτοί οι οποίοι έχουν δυνατότητα να πληρώσουν. Το 75% είναι πλέον απολύτως αφορολόγητοι. 
      Άρα, λοιπόν, ναι, αυξήθηκαν οι φόροι, αλλά πλήρωσαν εκείνοι που είχαν τη δυνατότητα, εκείνοι που είχαν κέρδη, εκείνοι που μπορούσαν. Την ίδια περίοδο, μεγάλωνε ο αριθμός των Ελλήνων οι οποίοι απαλλάσσονται από την υποχρέωση καταβολής άμεσης φορολογίας. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε συνάδελφε, η φτώχεια δεν πληρώνει φορολογία. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Βεβαίως, δεν πρέπει να ξεχνάμε ότι τα έσοδα από τη φορολογία αυξάνονται, αλλά αυτό γίνεται γιατί διευρύνεται η φορολογική βάση, πρώτον γιατί η χώρα αναπτύσσεται και δεύτερον, γιατί περιστέλλεται και περιορίζεται η φοροδιαφυγή. Την ώρα που μεγαλώνει η φορολογική βάση, την ίδια στιγμή μειώνονται οι επιβαρύνσεις σε εκείνους που δεν έχουν δυνατότητα να πληρώσουν ή σε εκείνους, αν θέλετε, που έχουν τις λιγότερες δυνατότητες. 
      Επίσης, έγινε μία αναφορά και για τις εγγυήσεις του ελληνικού δημοσίου. Αγαπητοί συνάδελφοι, το έχω πει πολλές φορές -θα το επαναλάβω και τώρα με την ευκαιρία αυτής της συζήτησης- ότι στην περίοδο 1992-1993 οι εγγυήσεις που έδινε το ελληνικό δημόσιο προς διάφορους φορείς, για να δανειστούν, ανέρχονταν στο ύψος του 6% και περισσότερο του Ακαθάριστου Εγχώριου Προϊόντος. Την τελευταία πενταετία ή την τελευταία τριετία οι εγγυήσεις αυτές είναι στο μισό τοις εκατό του Α.Ε.Π. και αυτό νομίζω ότι λέει πάρα πολλά πράγματα. 
      Αν βεβαίως κανείς διάβαζε την έκθεση επί του Απολογισμού και Ισολογισμού του κράτους για το 2000 που μιλάμε, την οποία κατέθεσε ο κ. Χριστοδουλάκης, θα έβλεπε εκεί σε τι αφορούν οι εγγυήσεις αυτές που πλέον ανέρχονται στο 0,5% του Α.Ε.Π. Είναι για δάνεια τα οποία καλύφθηκαν με την εγγύηση του ελληνικού δημοσίου και χορηγήθηκαν για να πραγματοποιηθούν επενδύσεις από την «ΑΤΤΙΚΟ ΜΕΤΡΟ», από τη ΔΕΗ, από τον ΟΣΕ από τις δημόσιες συγκοινωνίες, από την Ολυμπιακή Αεροπορία, από την ΕΑΒ, από τις βιοτεχνικές επιχειρήσεις και τα ναυπηγεία ή για την αντιμετώπιση των προβλημάτων που είχαν το ΙΚΑ και ο ΕΛΓΑ και την αποκατάσταση των ζημιών, τις οποίες υπέστησαν οι αγρότες από θεομηνίες. Εκεί, λοιπόν, δόθηκαν εγγυήσεις και η έκθεση του Υπουργού Οικονομίας αναφέρει συγκεκριμένα πού εδόθησαν.
      Άρα, λοιπόν, πού είναι το ζήτημα ποιος και για ποιον δόθηκαν αυτές οι εγγυήσεις; Είναι στην έκθεση που έχει κατατεθεί εδώ και ένα χρόνο τουλάχιστον στην ελληνική Βουλή και έχει συζητηθεί και αυτή. 
      Επίσης, ακούσαμε ότι το Ελεγκτικό Συνέδριο όντως έχει ένα πρόβλημα -και το αναγνωρίζουμε και εμείς- όσον αφορά στη λειτουργική του σύνθεση, δηλαδή στη στελέχωσή του.
      Αγαπητοί συνάδελφοι, αναγνωρίζοντάς το αυτό η Κυβέρνηση, χθες η αρμόδια διϋπουργική επιτροπή, η οποία συνεκλήθη για να οριστικοποιήσει τις εγκρίσεις των προσλήψεων για το 2003, ενέκρινε την πρόσληψη διακοσίων ατόμων στο Ελεγκτικό Συνέδριο.
      Έτσι, λοιπόν, νομίζουμε ότι κάνουμε μία γενναία προσπάθεια, για να ενισχυθεί όντως το Ελεγκτικό Συνέδριο, που έχει να διαδραματίσει σημαντικό ρόλο και πιστεύουμε ότι αυτές οι προσλήψεις που εγκρίνονται τώρα και που μπορεί να ακολουθήσουν και άλλες για το 2004, θα του δώσουν τη στελέχωση εκείνη, μέσα από την οποία μπορεί να ανταπεξέλθει στο πολύ σημαντικό και πολύ βαρύ φορτίο που του έχει ανατεθεί και του έχει ανατεθεί, επαναλαμβάνω, με θεσμικές πρωτοβουλίες της Κυβέρνησης του ΠΑΣΟΚ. 
      Είμαι υποχρεωμένος όμως να κάνω και μία αναφορά ηθικής τάξεως. Λείπει ο κ. Ρεγκούζας, αλλά θεωρώ ότι δεν συνάδει με το ήθος του Κοινοβουλίου και των Βουλευτών η επανειλημμένη επίθεση, η αναφορά σε πρόσωπα τα οποία υπηρετούν ευόρκως εδώ και πολλά χρόνια σε δημόσιες θέσεις, όπως είναι ο κ. Κουσουλάκος, ο Γενικός Γραμματέας Δημοσιονομικής Πολιτικής, ο οποίος πάνω από δέκα χρόνια υπηρετεί σε σημαντικές θέσεις του οικονομικού τομέα, με εξαιρετική αποτελεσματικότητα και σπάνιο ήθος.
      Θέλω δε επίσης να υπενθυμίσω ότι όλες οι αναφορές της Νέας Δημοκρατίας προς τη δικαιοσύνη, που αφορούσαν τη δραστηριότητα της ΔΕΚΑ και άλλων, αν θέλετε, δραστηριοτήτων στις οποίες ο κ. Κουσουλάκος συμμετέχει ως εκ της θέσεώς του, κατέπεσαν ως απολύτως αναληθείς και ετέθησαν στο αρχείο. Και κάποια στιγμή, επειδή επικαλείσθε διαρκώς την ανεξάρτητη λειτουργία της δικαιοσύνης, θα πρέπει να σεβαστείτε τις αποφάσεις της. Είναι «ανεκτές» -το ανεκτές το βάζω σε εισαγωγικά, γιατί δεν είναι ποτέ ανεκτές- οι οποιεσδήποτε προσωπικές επιθέσεις, όχι μέσα στο Κοινοβούλιο, καθ΄ ον χρόνο γίνεται μια καταγγελία, αλλά δεν είναι επ΄ ουδενί ανεκτές, όταν η δικαιοσύνη αποφαίνεται με οριστικές και αμετάκλητες αποφάσεις. Για τις υποθέσεις για τις οποίες αδίκως κατηγορήσατε τον κ. Κουσουλάκο και άλλους δημόσιους λειτουργούς, η δικαιοσύνη απεφάνθη και οι υποθέσεις ετέθησαν στο αρχείο. Επομένως, δεν είναι δυνατόν να επαναφέρονται αυτές οι σκιές και αυτή η λάσπη στην Αίθουσα του Κοινοβουλίου, την οποία προφανώς κάποιοι που δεν θα εξετάσουν τα πράγματα ή δεν τα ξέρουν, θα φροντίσουν να την πολλαπλασιάσουν. Αν υπάρχει μόνιμα κάτι στις εκθέσεις του Ελεγκτικού Συνεδρίου, είναι προφανώς οι προτάσεις για να βελτιωθούν τα πράγματα.
      Αγαπητοί συνάδελφοι, ένα σύστημα ελέγχων που έχει η χώρα για πολλές δεκαετίες, φαίνεται ότι εξάντλησε ουσιαστικά τον κύκλο του. Ο έλεγχος της νομιμότητας και της κανονικότητας, δηλαδή ο έλεγχος των χαρτιών είναι απαραίτητος, αλλά στην πραγματικότητα δεν οδηγεί σε μια πλήρη απεικόνιση του τι έχει συμβεί σε κάθε ελεγχόμενο έργο ή σε κάθε ελεγχόμενη προμήθεια ή σε κάθε ελεγχόμενο ένταλμα.
      Ενόψει, λοιπόν, αυτής της εκτίμησης, η Κυβέρνηση ολοκλήρωσε την επεξεργασία ενός νέου θεσμικού πλαισίου για την εισαγωγή στο δημόσιο του συστήματος του ουσιαστικού ελέγχου των δαπανών.
      Τι σημαίνει αυτό; Σημαίνει ότι πέρα από τη νομιμότητα και την κανονικότητα, θα πρέπει να πάμε πρώτον στη δημιουργία οργάνων, τα οποία θα ελέγχουν και το φυσικό αντικείμενο, πέρα από τη νομιμότητα των πράξεων, για να δούμε αν το φυσικό αντικείμενο ανταποκρίνεται σ’ αυτά που εμφανίζονται σε ένα φάκελο, αν οι εργασίες έγιναν σωστά. Όχι μόνο αν έγιναν χίλια μέτρα αποχέτευσης, αλλά αν το έργο έγινε με σωστό τρόπο. Και αυτό σημαίνει διεπιστημονικές επιτροπές, με τη συμμετοχή και άλλων επιστημόνων, μηχανικών ή ό,τι χρειαστεί, για να μπορεί ο έλεγχος να είναι ουσιαστικός.
      Και βεβαίως αυτό που θεσμοθετούμε οριστικά, μετά την επιτυχή λειτουργία του σε κάποια Υπουργεία, είναι οι θεσμοί εσωτερικού ελέγχου στους φορείς. Είναι λογικό να απαλλαγούμε από μια απίστευτη γραφειοκρατία, η οποία υπάρχει κατά το λεγόμενο προέλεγχο ή το λεγόμενο προληπτικό έλεγχο, που πολλές φορές δεν οδηγεί σε αποτελέσματα, τα οποία αφορούν την πραγματική διαχείριση του δημοσίου χρήματος. Μπορεί να τα εξετάζουν, ο φάκελος να είναι νόμιμος καθ΄ όλα, αλλά αυτός ο φάκελος να μην ανταποκρίνεται σε ένα σωστό έργο ή πολλές φορές, κυρίως στους φορείς της αυτοδιοίκησης, έχουν παρατηρηθεί φαινόμενα, στα οποία οι φάκελοι δεν ανταποκρίνονται καθόλου στα έργα.
      ΒΑΣΙΛΗΣ ΚΕΔΙΚΟΓΛΟΥ: Αυτό είναι. Η εσωτερική ροή του χρήματος. Μπράβο, τα σκεπάζουμε όλα πολύ ωραία, με αρχηγό το συνέδριο. 
      Αυτή ήταν πολύ ωραία ομολογία, κύριε Πρόεδρε. Απ’ όλα αυτά, αυτό αξίζει. Πολύ ωραίο περιτύλιγμα! 
      ΠΡΟΕΔΡΕΥΩΝ (Κωνσταντίνος Βρεττός): Ψυχραιμία. Δεν γράφεται τίποτα.
      ΒΑΣΙΛΗΣ ΚΕΔΙΚΟΓΛΟΥ: Από εδώ και πέρα δεν γράφεται τίποτα. 
      ΠΡΟΕΔΡΕΥΩΝ (Κωνσταντίνος Βρεττός): Από εδώ και πέρα. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Αγαπητοί συνάδελφοι, με βάση τη διεθνή εμπειρία και κυρίως με βάση το καινούριο πλαίσιο το οποίο ετοιμάζει αυτήν τη στιγμή η Ευρωπαϊκή Ένωση για τον έλεγχο των δαπανών, προχωρούμε σε ένα συμβατό πλαίσιο ελέγχου και στην Ελλάδα, απόλυτα συμβατό με το καινούριο πλαίσιο που ετοιμάζει η Ευρωπαϊκή Ένωση για τις δικές της δαπάνες. Εκεί έχει ανοίξει, εδώ και καιρό μια πολύ μεγάλη συζήτηση για την πραγματοποίηση ουσιαστικών ελέγχων στο εσωτερικό της κοινότητας. Και αυτό το σύστημα ελέγχου το δικό μας, θα είναι απολύτως συμβατό. Το επιδιωκόμενο πλέον από την Ευρωπαϊκή Ένωση είναι όλα τα συστήματα των κρατών-μελών να είναι απολύτως συμβατά μεταξύ τους και με το κεντρικό σύστημα της Ευρωπαϊκής Ένωσης. Σε λίγο διάστημα αυτό το νομοσχέδιο, του οποίου έχουμε ολοκληρώσει την επεξεργασία, θα δει το φως της δημοσιότητας για να έρθει στη συνέχεια στη Βουλή να το συζητήσουμε και να το ψηφίσουμε. Φαντάζομαι να το υπερψηφίσουμε, γιατί θα καλύψει αν θέλετε και ελλείμματα και ελλείψεις που υπάρχουν στο ελεγκτικό μας σύστημα και έχουν προκύψει από την εμπειρία όλων των προηγουμένων ετών και που βεβαίως επισημαίνεται κάθε φορά και στις εκθέσεις του Ελεγκτικού Συνεδρίου. Έχουν γίνει πάρα πολλά βήματα. Έχουν γίνει βήματα τα οποία αναδεικνύουν διαρκώς τη διαφάνεια στη λειτουργία και κυρίως στη διαχείριση του δημοσίου χρήματος. Σήμερα οι απεικονίσεις που συζητάμε με βάση την Έκθεση του Ελεγκτικού Συνεδρίου είναι απολύτως αποκαλυπτικές, ότι τα βήματα έγιναν και είχαν αποτέλεσμα. Αλλά αυτό το 0,03% που παραμένει είναι σίγουρο ότι πρέπει να εξαφανιστεί και αυτό. Και αυτό θα εξαφανιστεί μέσα από ένα σύστημα το οποίο θα οργανώνει καλύτερα το υπάρχον.
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Κωνσταντίνος Βρεττός): Να δώσουμε τώρα το λόγο στον κ. Πολύδωρα, ο οποίος έχει τώρα τη δυνατότητα να απαντήσει με οποιοδήποτε ύφος και τρόπο θέλει.
     ΙΩΑΝΝΗΣ ΓΙΑΝΝΑΚΟΠΟΥΛΟΣ: Και εμείς τη δυνατότητα να τον διακόπτουμε. 
     ΠΡΟΕΔΡΕΥΩΝ (Κωνσταντίνος Βρεττός): Και θα δώσουμε και δυνατότητα μιας διακοπής από τον κύριο Υπουργό, για να ισοφαρίσουμε. 
     ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, μετά είμαι εγώ;
     ΠΡΟΕΔΡΕΥΩΝ (Κωνσταντίνος Βρεττός): Όχι, στο τέλος, κύριε Κεδίκογλου, δηλαδή μετά από μια ώρα περίπου. 
     Ορίστε, κύριε Πολύδωρα, έχετε το λόγο.
     ΒΥΡΩΝ ΠΟΛΥΔΩΡΑΣ: Πρώτα - πρώτα, κύριε Πρόεδρε, εγώ έχω κάποιο περίσσευμα γενναιότητας να πω συγγνώμη για τη διακοπή που έκανα στον Υπουργό και για τον τόνο της διακοπής ή για το ύφος της διακοπής. Δεν είμαι εγώ μικρόψυχος σαν τον Υπουργό, ο οποίος σχολίασε την απουσία του Προέδρου της Νέας Δημοκρατίας με τόση κακεντρέχεια. 
     Είπε εν άλλοις λόγοις ότι πέρσι τον συντρίψαμε τον Πρόεδρο της Νέας Δημοκρατίας στη συζήτηση της εκθέσεως και εξ αιτίας της συντριβής που υπέστη ο Πρόεδρος της Νέας Δημοκρατίας πέρσι, εφυγομάχησε φέτος. Εάν αυτό αναβιβάζει το επίπεδο του Κοινοβουλίου και αν αυτό απαιτεί υπομονή πόσων μεγατόνων, ας το μετρήσουμε έτσι, εκθέτω αυτήν την υπόθεση στην κρίση των συναδέλφων, του Προεδρείου και του ελληνικού λαού. 
     Είπαμε να μιλήσουμε σοβαρά, ας αφήσουμε αυτές τις κακεντρέχειες για καμιά κομματική συνέλευση του ΠΑΣΟΚ –δεν ξέρω σε ποια περιφέρεια της Ελλάδος- ας εντείνουμε την υποβάθμιση του πολιτικού επιπέδου και κλίματος, αλλά άπαγε της βλασφημίας δεν θέλω εγώ να είμαι συνυπεύθυνος σ’ αυτήν την υπόθεση και η Νέα  Δημοκρατία. Εμείς θα εμμείνουμε στην αλήθεια και στην ουσία των πραγμάτων. Η αλήθεια και η ουσία των πραγμάτων οριοθετείται κατά κάποιον τρόπο από τις τελευταίες παραγράφους και τελευταίες σκέψεις που είπε ο εισηγητής του ΠΑΣΟΚ, κ. Γιαννακόπουλος κατερχόμενος του Βήματος. Αυτή είναι η ουσία. Επαναλαμβάνω ότι υπάρχουν τομείς διαχειρίσεως δημοσίου χρήματος που είναι εκτός ελέγχου. Είναι η ένσταση μέσα από το ΠΑΣΟΚ σοβαρών οικονομικών ζητημάτων στον πολιτικό βίο που άπτονται της εκθέσεως του Ελεγκτικού Συνεδρίου που συζητάμε σήμερα.
     Μιλάμε για ουσιαστικό έλεγχο. Από το είκοσι εννέα η Ελλαδίτσα στην κλίμακα της διαφθοράς, έφθασε τα τελευταία τρία χρόνια στο σαράντα τέσσερα. Όλα είναι ωραία εδώ!
     Έρχονται οι εκθέσεις του Ελεγκτικού Συνεδρίου και λένε ότι επιδεινώνονται τα πράγματα εδώ. Όλα ωραία, λέει ο Υπουργός των Οικονομικών. Ε, αυτό είναι πολιτικό ζήτημα πρώτου μεγέθους. Ή δεν έχετε συναίσθηση της καταστάσεως ή έχετε συναίσθηση της καταστάσεως και καλύπτετε τους κλέφτες. Σας το λέω ευθέως.
     Μιλάτε για την Ολυμπιακή Αεροπορία; Δηλαδή την καταστήσατε τυμπανιαία; Δηλαδή πλήρωσε ο ελληνικός λαός περισσότερα από ένα τρισεκατομμύριο και έρχεσθε και μιλάτε για διαχείριση και ελέγχους;
     Μιλάτε για την ΔΕΚΑ που αθωώθηκε στην προδικασία, όταν υπάρχουν καταληστευθέντες άνθρωποι με προϊόν ληστείας 35 τρισεκατομμύρια στο χρηματιστήριο, κατά τους ελάχιστους υπολογισμούς; Και έχετε το θράσος, την αναίδεια να λέτε ότι εδώ ελέγχουμε τα πράγματα και έχουν καλώς;
     Υπάρχει και μία άλλη θεωρία που αναπτύχθηκε εδώ. Μπορεί να μην την εννοούσε έτσι ο κ. Βαθειάς, αλλά η θεωρία έλεγε: «Grosso mondo, παίρνουμε φρέσκια εντολή από τον ελληνικό λαό, επομένως μη μας μιλάτε». Δηλαδή εξελέγη μεν και το 2000 και ό,τι ανάγεται πριν από το 2000 είναι συγχωρημένο.
     Δεν την καταλαβαίνω αυτή τη θεωρία. Έχει μία υπογράμμιση της αξίας της λαϊκής κυριαρχίας, αλλά στα κοινοβουλευτικά πολιτεύματα λειτουργούμε μέσα σε πλαίσιο συνταγματικής νομιμότητας. Δηλαδή δεν παίρνει καμία κυβέρνηση, στις συντεταγμένες πολιτείες, καμία εν λευκώ εξουσιοδότηση για να ληστεύει το δημόσιο χρήμα. Υπάρχει Σύνταγμα, υπάρχουν έλεγχοι οι οποίοι πρέπει να μην είναι για το θεαθήναι 
     Έρχομαι τώρα στην έκθεση συγκεκριμένα. Να χαιρετίσουμε το γεγονός ότι η Βουλή εξετάζει, ενδιατρίβει επί της εκθέσεως, αλλά αν αυτό είναι μόνο για το  θεαθήναι, χαθήκαμε. Πρέπει η Κυβέρνηση να λαμβάνει σοβαρά υπόψη της τις υποδείξεις που κάνει το Ελεγκτικό Συνέδριο και εγώ θα έλεγα να τις εφαρμόζει, αν θέλει να εξακολουθήσουμε να ελέγχουμε την υπόθεση του δημοσίου χρήματος. 
     Πάντως μη μου μιλάτε για το ΠΑΣΟΚ και τις καλές του ημέρες, γιατί διαθέτει την καλλίστη ώρα το ΠΑΣΟΚ -και το σαρκάζω- για την κάλυψη των ενόχων, όταν την απιστία σε βάρος του δημοσίου το 1994 από κακούργημα την έκανε πλημμέλημα. Διότι είχε σειρά υποδίκων, γι’ αυτό το έκανε. Για να προστατεύσει δηλαδή τους ανθρώπους που καλύπτει συστηματικά.
     (Χειροκροτήματα από την πτέρυγα της Νέας Δημοκρατίας)
     Μας είπατε ότι βρήκατε κάποιον οργανισμό σίτου που έκανε ατασθαλίες το 1991. Και σας είπα εγώ: «Καλύψαμε κανέναν από αυτούς εμείς ως Νέα Δημοκρατία;». Ενώ εσείς καλύψατε όλους τους συνεταιρισμούς από την ΕΛΑIΟΥΡΓΙΚΗ μέχρι την Ένωση Συνεταιρισμών Κερκύρας.
     Εμείς θέλουμε να συναντηθούμε ως πολιτικές δυνάμεις, να ενώσουμε δυνάμεις, σχέδια και διαδικασίες έτσι ώστε να απαντήσουμε με γρόνθο νομιμότητας και ηθικής στο έγκλημα που καλπάζει και λέγεται διασπάθιση του δημοσίου χρήματος. Το πιστοποιεί η έκθεση και φέτος.
      Τι μου βρήκατε κάποιο ποσοστό 0% που το αμφισβητώ από τα δεδομένα, όταν σας λέω ότι η κατάσταση επιδεινώνεται; Υπήρξαν μη νόμιμες δαπάνες το 1999 10 περίπου δισεκατομμύρια για πιστώσεις της εκθέσεως. Το 2000 υπήρξαν 34 περίπου δισεκατομμύρια. Αυτό τι είναι; Βάλαμε φρένο; Τους αναχαιτίζουμε ή εξακολουθούν οι επιλήσμονες του καθήκοντος δημόσιοι λειτουργοί, συνηθέστατα με την κάλυψη των Υπουργών σας, να διασπαθίζουν το δημόσιο και να καταχρώνται το δημόσιο χρήμα, ενώ πάλι από τον ίδιο λογαριασμό (1999-2000) μένουν ανέλεγκτα και χρηματικά εντάλματα 9,5 δισεκατομμυρίων δραχμών; Πράξεις καταλογισμού υπολόγων το 1999 επτακόσιες πενήντα χιλιάδες, εισηγήσεις για καταλογισμό το 1999 τρία εκατομμύρια επτακόσιες σαράντα οκτώ χιλιάδες. Πράξη του 2000 αντίστοιχα: σαράντα τρία εκατομμύρια, ενενήντα τρία εκατομμύρια. Αυτά είναι ο ενδεικτικός έλεγχος και το τελικό συμπέρασμα από την έκθεση και έρχεστε να μιλήσετε επί του ενδεικτικού ελέγχου και του συμπεράσματος ότι συνέλαβε μία ύλη παρανομιών, ατασθαλιών ή παρατυπιών του 0%.
      Από κάτω «κοχλάζει», «βράζει» η παρανομία, μάχεται το Ελεγκτικό Συνέδριο, έτσι ώστε να την τιθασεύσει, να τη θέσει υπό έλεγχο, να την αναχαιτίσει και με τον προληπτικό έλεγχο. Βλέπω την τάση που ανέφεραν ο εισηγητής του ΠΑΣΟΚ και ο κ. Υπουργός να καταργήσουμε τον προληπτικό έλεγχο. Λένε δεν αποδίδει τίποτα, ότι πρέπει να πάμε σε άλλες μορφές ελέγχου. Θα το συζητήσουμε την κατάλληλη στιγμή. 
      Όμως, σας λέω: Κάτω τα χέρια από το Ελεγκτικό Συνέδριο. Δεν είναι ώρα να αναλάβει η εκτελεστική εξουσία το ρόλο του ελεγκτή και του κριτή, όταν είναι η ίδια κρινόμενη. Η δικαστική εγγύηση του Ελεγκτικού Συνεδρίου, του αρχαιότερου θεσμού για την καταστολή και για την πρόληψη δαπανών και λογαριασμών, είναι η σοβαρότερη εγγύηση, αποτελεί καταφύγιο για όλη την πολιτική σκηνή. 
      Πρέπει να ενισχύσουμε το Ελεγκτικό Συνέδριο με εμπειρογνώμονες, με τεχνοκράτες, να παρακολουθήσουμε τη σχέση πέραν της τυπικότητας και της κανονικότητας όπως είπατε, δηλαδή, να δούμε αν η ουσία της εκτελέσεως ενός έργου ή μιας προμήθειας αντιστοιχεί προς τα εξαγγελθέντα, να τα δούμε όλα αυτά. Το Ελεγκτικό Συνέδριο πρέπει να είναι ο φύλακας, ο οδηγός, ο τιμωρός, η δαμόκλειος σπάθη στο κεφάλι των επίορκων και με τον προληπτικό έλεγχο. 
      Κυρίες και κύριοι συνάδελφοι, οι λογαριασμοί αυξάνονται και τα αντικείμενα διευρύνονται. Τώρα λέω μία σκέψη πέραν της τυπικότητας. Ποιος θα πληρώσει τα σχέδια για την Ομόνοια, η οποία έχει εγγυήσεις τυπικότητας ή τυπικής αξίας; Έγινε διεθνής διαγωνισμός, επεκυρώθη και έρχεται το «κοστούμι» σε βάρος του ραγιά, του αχθοφόρου ελληνικού λαού. Κανένας εν τω μεταξύ δεν έκρινε ότι αυτό είναι ένα ζήτημα για το οποίο κάτι έφταιγε στις προδιαγραφές του διεθνούς διαγωνισμού, κάτι έφταιγε στη μελέτη. Σας μιλάω για «νομιμότατη» πράξη.
      Τι να πούμε για την Τοπική Αυτοδιοίκηση; Βρέθηκε ένας άλλος μικρόψυχος του ΠΑΣΟΚ και είπε: «Οι τρεις μεγάλοι δήμοι είναι της Νέας Δημοκρατίας κι εκεί παρατηρούνται στην έκθεση ατασθαλίες». Είναι σοβαρή συζήτηση αυτή; Έγινα εγώ Ηρακλής ως Νέα Δημοκρατία, έβαλα θώρακα για να καλύψω παρανομίες και στους τρεις μεγάλους δήμους ή στις νομαρχίες; Προσκλητήριο κάνω να ενώσουμε τις δυνάμεις μας με οδηγό την έκθεση, ώστε να αναχαιτίσουμε την παρανομία, το σκάνδαλο, τη διαφθορά. Μας έπνιξε. Λέει: «Όχι, εδώ θα χωρίσουμε δικούς μας και δικούς σας, εμείς θα καλύψουμε ως επιδέξιοι προστάτες τους δικούς μας». Είναι αυτό πολιτική πρόταση; Είναι αυτό συζήτηση για την έκθεση του Ελεγκτικού Συνεδρίου;
      Θέλω να σας πω συγκεκριμένα ότι η κατάσταση όσον αφορά την έκθεση δεν είναι απλά μια συζήτηση, για να πούμε ότι βρήκαμε θεσμούς. Εάν δεν οργανώσουμε διαδικασίες συμμορφώσεως της εκτελεστικής εξουσίας προς τις υποδείξεις του Ελεγκτικού Συνεδρίου και δεν ενισχύσουμε και τους τρόπους ελέγχου όπου  υπάρχουν κενά, τότε θα είμαστε επιλήσμονες εμείς του καθήκοντός μας. Το λέω αυτό, γιατί δεν έχουμε πρόβλημα θεσμικού εξοπλισμού της χώρας. Έχουμε πρόβλημα λειτουργικότητας των θεσμών. Μπορώ να πω ότι πολλές φορές έχουμε πληθώρα ή ακράτεια θεσμών εσωτερικού ελέγχου και αυτοί οι θεσμοί δεν αποδίδουν το αποτέλεσμα. Η συζήτηση εδώ, εάν δεν είναι συζήτηση ουσίας, προβληματίζει πάρα πολύ, γιατί οδηγεί σε ευτέλεια την έκθεση. Από τις περσινές υποδείξεις πόσες εσεβάστηκε και συμμορφώθηκε η εκτελεστική εξουσία;
      Ένα άλλο κεφάλαιο είναι πως η έκθεση με την τιμωρία είναι ασύνδετα πράγματα. Μπορεί να υπάρχουν και ατέλειες στην ίδια την έκθεση η οποία θα όφειλε εν είδει μιας απαρχής προδιαδικασίας ποινικής οδού να υποδεικνύει ότι εδώ είναι έγκλημα πέραν της παραβάσεως καθήκοντος και πέραν της πλημμεληματικής απιστίας. Ακούς πλημμέλημα που είναι η πρώτη πράξη του αλήστου μνήμης Υπουργού Δικαιοσύνης κ. Κουβελάκη.
      ΣΤΕΦΑΝΟΣ ΜΑΝΟΣ: Νομίζω ότι ήταν ο Βενιζέλος. 
      ΒΥΡΩΝ ΠΟΛΥΔΩΡΑΣ: Όχι. Το κακούργημα σε πλημμέλημα είναι του Κουβελάκη. 
     Θέλω να συναντάται η έκθεση και οι υποδείξεις της με την κύρωση. Δηλαδή να υπάρξει μία επιτροπή από τη Βουλή να ελέγξει εν είδει εξεταστικής επιτροπής την ποινική διάσταση των ευρημάτων της εκθέσεως. Επιμένουμε και στην τελική μας θέση ο προληπτικός έλεγχος να διευρυνθεί. Κάθε έντιμος αξιωματούχος της εκτελεστικής εξουσίας είτε πολιτικός αξιωματούχος είτε της γραφειοκρατίας θα θέλει να έχει προληπτικό έλεγχο από τον πάρεδρο. Η σχολή που ηκούετο ότι φέρνει μεγάλο εμπόδιο στην ταχύτητα της διεκπεραίωσης του εκτελεστικού έργου είναι τουλάχιστον αστεία και ύποπτη. Το δημόσιο χρήμα θα πρέπει να είναι όσιο και ιερό στην πολιτική μας λειτουργία και πολιτική σκέψη. 
      Ήταν κάποτε στην αρχαία Ρώμη, όταν οργανωνόταν το ρωμαϊκό ήθος το οποίο την κατέστησε από μόνο του κοσμοκράτειρα, κάποιος που λεγόταν «Manius Curius Dentatus». Αυτός δέχεται αντιπροσωπεία από τους Ετρούσκους -κανονικούς πρέσβεις- για να το δωροδοκήσουν για την αποσόβηση ενός πολέμου, για να μην εισβάλουν, για να εξασφαλιστούν τα εισοδήματα της χρονιάς καλύτερα χωρίς τον κίνδυνο να επιδράμουν. Ο Μanius Curius Dentatus τους είπε: «Φύγετε, κύριοι πρέσβεις των Ετρούσκων. Εγώ είμαι εδώ για να διοικώ πλουσίους, όχι για να γίνω εγώ ο ίδιος πλούσιος». Αυτή η φωνή πρέπει να ακούγεται από κάθε εκτελεστική εξουσία. Ασφαλώς είναι λησμονημένη φωνή για τις κυβερνήσεις του ΠΑΣΟΚ και δεν μετράει το άλλοθι ότι ο λαός σας ψηφίζει. 
      Δεν θα σας ξαναψηφίσει. Αλλά τι να το κάνω; Εξίσωση δεν βγαίνει. Είκοσι πολύτιμα χρόνια τόση ζημιά, τρεις φορές να σας νικήσουμε, εξίσωση δεν βγαίνει.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Φλώρος Κωνσταντίνου έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μετά θα μπούμε στον κατάλογο;
      ΠΡΟΕΔΡΕΥΩΝ (Κωνσταντίνος Βρεττός): Μετά τον κ. Κωνσταντίνου θα μπούμε στον κατάλογο, διότι έχουν μιλήσει οι συνάδελφοι από το ΚΚΕ και από το Συνασπισμό και δεν υπάρχει δευτερολογία, όπως ξέρετε.
     Με συγχωρείτε, κύριε Κωνσταντίνου. Έχετε το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Ήμουν έτοιμος, κυρίες και κύριοι συνάδελφοι, να αναγνωρίσω τη γενναιότητα του κ. Πολύδωρα, ο οποίος πράγματι με γενναιότητα είπε ότι δεν έπρεπε να διακόψω σε εκείνο το σημείο κανέναν και πολύ περισσότερο τον ομιλούντα Υπουργό. Κι επάνω που ήμουν έτοιμος να το αναγνωρίσω, κύριε Πολύδωρα, ήρθε η συνέχεια της ομιλίας σας για να ξεχάσετε τη γενναιότητα την οποία θελήσατε να επικαλεσθείτε στην αρχή. Κι επειδή πρέπει να είμαστε γενναίοι –κι εγώ συμφωνώ ότι πρέπει να είμαστε γενναίοι- και σε αυτή την Αίθουσα, αλλά όχι μόνο εδώ, θέλω να σας θυμίσω και κάτι: 
      Το 1994, όταν άλλαξε ο νόμος περί ευθύνης Υπουργών, δεν εδιώκετο ο Ανδρέας Παπανδρέου ή στελέχη του ΠΑΣΟΚ. Αυτή τη δίωξη την είχατε κάνει. Κι οδηγήσατε τον Ανδρέα Παπανδρέου στο δικαστήριο με τα γνωστά αποτελέσματα. Το 1994 εδιώκετο ο προηγούμενος Πρωθυπουργός της περιόδου 1989-1993. Και ήταν ο κ. Μητσοτάκης…
      ΒΥΡΩΝ ΠΟΛΥΔΩΡΑΣ: Δεν σας είμαστε ευγνώμονες! 
      ΦΛΩΡΟΣ ΚΩΝΣΤΑΝΤΙΝΟΥ: Σας παρακαλώ πολύ. Θα ακούσετε, γιατί πάλι επιδεικνύετε μη γενναιότητα, διακόπτοντάς με. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα, μη διακόπτετε. Ακούσαμε και τα λατινικά με πολύ μεγάλη ευχαρίστηση. Μη διακόπτετε σας παρακαλώ.
      ΦΛΩΡΟΣ ΚΩΝΣΤΑΝΤΙΝΟΥ: Επιδεικνύετε, λοιπόν, μη γενναιότητα διακόπτοντάς με. 
      Και για να σας θυμίσω ακόμη καλύτερα, ο Ανδρέας Παπανδρέου είχε και άλλη γενναιότητα, κύριε Πολύδωρα. Έφερε νόμο στη Βουλή περί απαλλαγής, ενώ εσείς τον οδηγήσατε στο δικαστήριο με τα γνωστά επακόλουθα και τις δίκες τις γνωστές.
     Δεν θέλω, όμως, να πάω στο παρελθόν και να ανοίξω τέτοιου είδους συζήτηση. Για την αποκατάσταση της ιστορικής αλήθειας μόνο είπα αυτά τα λίγα λόγια. 
      Έρχομαι τώρα στο θέμα, στη συζήτηση δηλαδή της έκθεσης του Ελεγκτικού Συνεδρίου για το οικονομικό έτος 2000. 
      Πιστεύω, κύριοι συνάδελφοι, ότι το θέμα αυτό έχει τρεις πλευρές. Η πρώτη πλευρά είναι τι κάνουμε, όταν έχουμε τέτοια έκθεση του 2000 ή του 1999 ή του χρόνου ή κάθε χρόνο, ώστε αυτές οι εκθέσεις χρόνο με το χρόνο να γίνονται καλύτερες, να μην υπάρχουν ούτε στην πράξη αλλά ούτε και υποψίες ότι υπάρχει διασπάθιση του δημοσίου χρήματος ή η υποψία ότι γίνεται τέτοιου είδους τυχόν διαχείριση. Μία υπεύθυνη Κυβέρνηση παίρνει μέτρα –όταν της δίνεται η ευκαιρία- τα οποία να είναι όσο το δυνατόν πιο ισχυρά. Και τι πιο ισχυρό από το να υπάρξει συνταγματική ρύθμιση; 
      Ήθελα να θυμίσω, λοιπόν, στους συναδέλφους και γι’ αυτή την έκθεση του Ελεγκτικού Συνεδρίου –και του 1999 που συζητήσαμε πέρυσι και του 2000 που συζητούμε τώρα- το εξής: Δεν είναι πρωτοβουλία της Κυβέρνησης ότι φέρνει αυτό το θέμα και συζητείται στη Βουλή; Άρα, η λογική λέει ότι η Κυβέρνηση, όχι μόνο δεν θέλει να καλύψει κανέναν, αλλά πολύ περισσότερο δεν έχει να φοβηθεί τίποτε όταν συζητούνται τέτοια θέματα με δική της πρωτοβουλία στην Ολομέλεια της Βουλής. Νομίζω ότι ο καλόπιστος θα το ομολογήσει. Ο κακόπιστος θα συνεχίσει να διαμαρτύρεται απλώς για να φωνασκεί και να φανατίζει τους οπαδούς του. 
      Θα ήθελα να πω επίσης ένα δεύτερο. Με το νέο Σύνταγμα υπάρχει υποχρεωτική συζήτηση του ισολογισμού και του απολογισμού του κράτους. Τέσσερις συζητήσεις στην Επιτροπή Οικονομικών της Βουλής και δύο συζητήσεις στην Ολομέλεια της Βουλής. Διότι θέλω να θυμίσω –και για όσους δεν γνωρίζουν να πληροφορήσω- ότι πράγματι μπορεί μία κυβέρνηση ενώ άλλον προϋπολογισμό εμφανίζει, στην εκτέλεσή του να είναι διαφορετικός και όταν έρθει η ώρα του απολογισμού τα μεγέθη στα διάφορα Υπουργεία ή όποιους άλλους οργανισμούς, να είναι εντελώς διαφορετικά απ’ αυτά που εμφάνιζε στον προϋπολογισμό.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Τι έκανε λοιπόν η Κυβέρνηση; Είπε: «Αυτά τα συζητάει. Δίνω τη δυνατότητα και στην αρμόδια επιτροπή της Βουλής και στην Ολομέλεια να τα ελέγξει και η Κυβέρνηση να κριθεί».
      Τι είναι αυτό, κύριοι συνάδελφοι; Είναι προσπάθεια περαιτέρω διαφάνειας των δημοσίων οικονομικών, των οικονομικών του κράτους; Ναι ή όχι; Πιστεύω ότι ο καλόπιστος θα το παραδεχθεί. Ο κακόπιστος θα συνεχίζει να φωνασκεί ή θα προσπαθήσει να βρίσκει δικαιολογίες για να φανατίζει ορισμένους οπαδούς του.
      Τρίτο θέμα: Οι συμβάσεις προμηθειών. Ποιος έφερε το νόμο και ποιος αποστέλλει υποχρεωτικά προμήθειες μέχρι 500 εκατομμύρια να περνούν πρώτα από το Ελεγκτικό Συνέδριο; Δεν είναι η Κυβέρνηση του ΠΑΣΟΚ; Και επιπλέον ποιος υποχρεώνει, όχι μόνο για προμήθειες, αλλά και για εκτελέσεις έργων πάνω από ένα δισεκατομμύριο, να υπάρχει οπωσδήποτε η γνώμη του Ελεγκτικού Συνεδρίου; Και σε περίπτωση διαφωνίας να μην εκτελούνται; Είναι ή δεν είναι η Κυβέρνηση του ΠΑΣΟΚ; Είναι ή δεν είναι βήματα προς την κατεύθυνση της διαφάνειας αυτό που όλοι πιστεύω εξίσου επιθυμούμε; Ορισμένοι όμως για λόγους κομματικού κατά την κρίση τους οφέλους είτε ξεχνούν είτε κάνουν ενέργειες που δεν θα τους ωφελήσουν καθόλου.
      Απέναντι σ’ αυτά νομίζω ότι η θέση που πρέπει να εκφράσουμε στην Αίθουσα αυτήν έχει δύο επίσης πλευρές. Η πρώτη πλευρά: Ποια ήταν η κριτική των συναδέλφων της Νέας Δημοκρατίας; Αφήνω όμως το τι είπαν οι συνάδελφοι της Νέας Δημοκρατίας. Τι είπε ο Κοινοβουλευτικός Εκπρόσωπος;
      Κύριοι συνάδελφοι, υπάρχουν πράγματι στην έκθεση του Ελεγκτικού Συνεδρίου –και αυτά είναι προς καταπολέμηση, όσα δεν είναι σωστά- περιπτώσεις που αναφέρονται όπου η λειτουργία δεν ήταν σωστή. Μπορούμε άραγε, δικαιούμαστε να πάρουμε αυτές τις περιπτώσεις -αναφέρει αρκετές μέσα σ’ αυτήν την έκθεση, πάρα πολλές, ένας συνάδελφος από τη Νέα Δημοκρατία τις διάβαζε κιόλας- να τις διαβάζουμε στην τηλεόραση και να θεωρείται στη συνείδηση του μέσου πολίτη ότι μόνο αυτό υπάρχει στο ελληνικό κράτος; Ότι δεν υπάρχουν χιλιάδες υπάλληλοι, σωστοί, αποτελεσματικοί,  που ιδρώνουν όσο κι εμείς για την τελευταία δεκάρα του ελληνικού λαού;
      Είναι σωστό, νομιμοποιούμαστε να το κάνουμε αυτό; Κατά την κρίση μου όχι, κατά την κρίση του σωστού πολίτη όχι, κατά την κρίση των φανατικών πρέπει να γίνεται, γι’ αυτό ορισμένοι της Νέας Δημοκρατίας το επεχείρησαν. Δεν θα κερδίσουν τίποτε μ’ αυτό. Αδικούν πάρα πολλούς ανθρώπους ικανούς, έντιμους, αποτελεσματικούς.
      Υπάρχει όμως και η δεύτερη πλευρά, κύριοι συνάδελφοι, απέναντι σ’ αυτήν την έκθεση, απέναντι σ’ αυτό που πράγματι όλοι καταπολεμούμε. Ποιο είναι; Πέραν του τι λέει ο καθένας ως πρόσωπο, έχει μεγαλύτερη ουσία να ακούσουμε το τι προτείνουν τα κόμματα. Πώς αντιμετωπίζεται αυτή η κατάσταση; Εγώ συμφωνώ με μία πρόταση, γιατί μόνο μία πρόταση είπε ο Κοινοβουλευτικός Εκπρόσωπος της Νέας Δημοκρατίας: να επεκταθεί όπου είναι δυνατόν περισσότερο και γρηγορότερα ο προληπτικός έλεγχος. Συμφωνούμε απολύτως. Θα ήθελα όμως να ρωτήσω τη Νέα Δημοκρατία: Δεν έχει άραγε άλλες προτάσεις όταν το θέμα της διαφθοράς, το θέμα της διαπλοκής το έχει αναγάγει σε πρώτιστο θέμα της ελληνικής κοινωνίας;
      Και αυτό ήταν, κύριε Κοινοβουλευτικέ Εκπρόσωπε, που είπε ο Υπουργός όταν μιλούσε. Δεν είπε γιατί ο κ. Καραμανλής ηττήθη και δεν ήρθε σήμερα στη συζήτηση στη Βουλή. Δεν μπορεί όμως να επικαλείται αυτά που είπα πριν κάθε μέρα κι όταν ένα τέτοιο θέμα έρχεται στη Βουλή να είναι απών. Όχι γιατί έχει καμία επιθυμία ο κύριος Υπουργός να συγκρουστεί με τον κ. Καραμανλή. Αλίμονο.
      ΒΥΡΩΝ ΠΟΛΥΔΩΡΑΣ: Να συζητήσουμε τις προτάσεις μας όποτε θέλετε.
      ΦΛΩΡΟΣ ΚΩΝΣΤΑΝΤΙΝΟΥ: Τις προτάσεις βεβαίως τις συζητούμε, αλλά δεν υπάρχει πιο υπεύθυνος χώρος και πιο επίσημο Βήμα από το να λεχθούν εδώ. Σήμερα είχατε την ευκαιρία. Ελπίζω ότι έχετε προτάσεις, αλλά δεν τις είπατε σήμερα και θα μας τις πείτε μια άλλη φορά.
      ΒΥΡΩΝ ΠΟΛΥΔΩΡΑΣ: Πολλές φορές τις έχουμε διατυπώσει.
      ΦΛΩΡΟΣ ΚΩΝΣΤΑΝΤΙΝΟΥ: Έρχομαι τώρα, κύριοι συνάδελφοι, να πω δυο λόγια σε ό,τι αφορά αυτά που είπε ο κύριος Υπουργός.
      Πρέπει να σας βεβαιώσω, κύριε Υπουργέ, ότι όλοι οι Βουλευτές του ΠΑΣΟΚ αισθανθήκαμε πως γίνεται ένα ουσιαστικό βήμα προς τη θετική κατεύθυνση. 
      Ποιο είναι αυτό που θέλω να πω ως τρίτο σημείο της τοποθέτησής μου; Είναι ότι όσο περνά ο καιρός και οι αγορές παγκόσμια φιλελευθεροποιούνται, δηλαδή η κίνηση των κεφαλαίων γίνεται πιο ελεύθερη, όχι μόνο στο εσωτερικό της χώρας, αλλά παγκόσμια -αυτό πρέπει να το αντιμετωπίσουμε- είναι λογικό ότι οι ελεγκτικοί μηχανισμοί που υπάρχουν είτε δεν επαρκούν είτε είναι αναποτελεσματικοί είτε καμια φορά δεν προσφέρουν τίποτα πέρα από τη γραφειοκρατική καθυστέρηση. Είναι, λοιπόν, καιρός να πάρουμε γενναία μέτρα προς αυτή την κατεύθυνση. 
      Χάρηκα, κύριε Υπουργέ, που είπατε ότι ήδη είναι έτοιμη η Κυβέρνηση να φέρει σύντομα το σχετικό νομοσχέδιο. Εκεί θα φανεί ποιο κόμμα, ιδιαίτερα η Νέα Δημοκρατία, έχει θέσεις, όπως μας είπε προηγουμένως ο Κοινοβουλευτικός της Εκπρόσωπος. 
      Γι’ αυτό το λόγο νομίζω ότι πρέπει να βιαστεί η Κυβέρνηση προς αυτή την κατεύθυνση, όχι γιατί έχει να φοβηθεί κάτι. Ένα πράγμα έχει να φοβηθεί ο πολιτικός, ένα πράγμα είναι στη σκέψη του, ένα πράγμα βρίσκεται στην καθημερινή του δραστηριότητα και επιθυμία: Πώς θα πάνε καλύτερα τα δημόσια οικονομικά του κράτους, πώς θα πάει μπροστά η χώρα. 
      Αυτό είναι πολύ πιο επιβεβλημένο, κύριε Υπουργέ, διότι τελευταία –είναι λογικό- δημιουργούνται συνεχώς νέα νομικά πρόσωπα ιδιωτικού δικαίου ή εταιρείες, που είτε επιχορηγούνται είτε παίρνουν μέρος των χρημάτων του δημοσίου για δημόσια έργα και πολλές απ’ αυτές δεν υπόκεινται στον έλεγχο του Ελεγκτικού Συνεδρίου.
      Για το λόγο αυτό πρέπει το οπλοστάσιο αυτό να αρματωθεί όσο το δυνατόν καλύτερα, όσο το δυνατό γρηγορότερα προς την κατεύθυνση που είπατε, κύριε Υπουργέ, ώστε να επιτελούμε το έργο που θέλουν όλοι οι Βουλευτές όλων των πτερύγων όσο το δυνατόν αποδοτικότερα. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκος έχει το λόγο για πέντε λεπτά.
      ΑΡΙΣΤΕΙΔΗΣ ΤΣΙΠΛΑΚΟΣ: Θα ήταν εύκολο, κύριε Πρόεδρε, ξεφυλλίζοντας τις σελίδες της έκθεσης να επιλέξω ορισμένες περιπτώσεις και να ασκήσω κριτική για θέματα που συνεχώς επαναλαμβάνονται χρόνια τώρα από το Ελεγκτικό Συνέδριο, χωρίς να γίνεται τίποτε για την βελτίωση της κατάστασης. Στο λίγο χρόνο που έχω δεν θα ασκήσω κριτική, αλλά θα περιοριστώ σε ορισμένες προτάσεις  για να μπορέσουμε να μειώσουμε αυτό το κακό που γίνεται με τις παρατυπίες σε ορισμένους τομείς κρίσιμους για την εθνική μας οικονομία.
     Θα αναφερθώ στις παρατυπίες που παρουσιάζονται στην εκτέλεση δημοσίων έργων και σε συγκεκριμένες ατασθαλίες. 
      Πρώτα-πρώτα έχουμε τις υπερβάσεις των αρχικών προϋπολογισμών των έργων μέχρι 500%, που είναι κάτι που συνεχώς επαναλαμβάνεται στις εκθέσεις του Ελεγκτικού Συνεδρίου, δεύτερον έχουμε τον τρόπο ανάθεσης των έργων και τρίτον, έχουμε τις παρουσιαζόμενες κακοτεχνίες που τελευταία έφθασαν σε σημαντικό ποσοστό και τις διαπιστώνουμε καθημερινά με τις διάφορες κατολισθήσεις, καθιζήσεις κ.λπ.
      Σε παλαιότερες εποχές ίσως να μην είχαν και τόση σημασία αυτές οι παρατυπίες, όμως τώρα με τον πακτωλό των κοινοτικών χρημάτων και τους σαθρούς κανονισμούς, υπάρχουν δυσμενέστερες επιπτώσεις. Οι υπερβάσεις των έργων δεν αναγνωρίζονται από την Ευρωπαϊκή Ένωση και δεν συγχρηματοδοτούνται, οι δε παράνομες αναθέσεις και κακοτεχνίες επιφέρουν σοβαρά πρόστιμα, που φθάνουν μέχρι και το συνολικό κόστος των έργων.
      Έχω κουραστεί, κύριε Πρόεδρε, να επισημαίνω ότι τα προβλήματα αυτά λύνονται, εάν υπάρχει η πολιτική βούληση της Κυβέρνησης, αλλά κάθε φορά προσκρούω σε ώτα μη ακουόντων, επειδή οι αρμόδιοι δεν θέλουν να συγκρουστούν με οργανωμένα εργολαβικά συμφέροντα. Είναι αδύνατο να βελτιωθεί η κατάσταση, εάν δεν γίνει ριζική αλλαγή του υπάρχοντος θεσμικού πλαισίου στη διαμόρφωση του οποίου, δυστυχώς έχω και εγώ προσωπικά συμπράξει, όταν πριν πολιτευτώ, ανήκα στην άλλη κατηγορία ως ιδιοκτήτης μεγάλης κατασκευαστικής εταιρείας, γιατί, ως γνωστόν, στη σύνταξη των νόμων «υποβοηθούνται» οι αρμόδιοι υπάλληλοι για τη σύνταξή τους.
      Κύριοι συνάδελφοι, δεν είναι δυνατόν με το υπάρχον θεσμικό πλαίσιο να έχουμε οικονομική εκτέλεση των έργων, όταν τις μελέτες εκπονούν ιδιώτες μηχανικοί, των οποίων η αμοιβή αυξάνεται όσο αυξάνει το κόστος των έργων και έχουν κοινά συμφέροντα με τους εργολάβους. Είμαστε χαμένοι από πρώτο χέρι!
      Πώς είναι δυνατόν οι δύο συντελεστές του έργου, δηλαδή ο εργολάβος και ο μελετητής, να επιζητούν την αύξηση του κόστους και ποιος θα αντιδράσει; Ο τρίτος συντελεστής, που είναι ο υπάλληλος των 3.000 ευρώ μηνιαίως; 
      Είναι απόλυτη ανάγκη, κύριε Πρόεδρε, το έχω τονίσει επανειλημμένως, να αποδεσμευτεί η αμοιβή του μελετητή από το κόστος των έργων και ο μελετητής να είναι ο επιβλέπων του έργου, για να υπερασπίζεται τη μελέτη του και μάλιστα με κίνητρα που θα ταυτίζουν το συμφέρον του μελετητή με εκείνο του δημοσίου. 
      Δεύτερον, οι αναθέσεις των έργων που γίνονται με το μαθηματικό τύπο με τη δικαιολογία της αποφυγής μεγάλης εκπτώσεως, είναι επινόηση για επιλεκτική ανάθεση των έργων σε ορισμένους.
      Οι μεγάλες εκπτώσεις αποφεύγονται μόνο με έναν τρόπο. Αποφεύγονται όταν υπάρχει αυστηρός έλεγχος στην επίβλεψη, την οποία πρέπει να ασκούν ειδικευμένοι μηχανικοί, αμειβόμενοι σωστά με ελάχιστο ποσό του κόστους του έργου και με τη θέσπιση αυστηρών κανόνων και απλούστευση των διαδικασιών για την έκπτωση των εργολάβων που δεν ανταποκρίνονται στις υποχρεώσεις τους, η οποία έκπτωση με το σημερινό θεσμικό πλαίσιο είναι αδύνατον να γίνει. Επομένως, δύσκολα θα ρισκάρει ο εργολάβος τη μεγάλη έκπτωση αν το δημόσιο είναι οργανωμένο και δεν χαρίζεται. 
      ΒΑΣΙΛΗΣ ΚΕΔΙΚΟΓΛΟΥ: Οι μεγάλες τιμές θα έχουν και μεγάλες εκπτώσεις.
      ΑΡΙΣΤΕΙΔΗΣ ΤΣΙΠΛΑΚΟΣ: Αν υπάρχει αυστηρή επίβλεψη, κύριε συνάδελφε, οι εκπτώσεις θα περιοριστούν. Αυτός είναι ο απαράβατος κανόνας. Εν πάση περιπτώσει έχετε την άποψή σας. Μη μου παίρνετε χρόνο, όμως, γιατί είναι περιορισμένος.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, δεν έχει αρκετό χρόνο ο συνάδελφος και το θέμα είναι μεγάλο.
      ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, οι κακοτεχνίες οφείλονται στην ασυδοσία των εργολάβων, που τους παρέχει το υπάρχον θεσμικό πλαίσιο. Θα πρέπει ο έλεγχος της ποιότητας των έργων να καταστεί αναγκαία προϋπόθεση για την πληρωμή των εργολάβων, κάτι ανάλογο που γίνονταν και με τα αυθαίρετα, που για να πάρουν ρεύμα της ΔΕΗ θα έπρεπε να υπάρχει πρώτα ο έλεγχος. 
     Αυτά δεν είναι θεωρητικές λύσεις, έχουν προκύψει από μακροχρόνια πείρα που έχω και από τις δύο πλευρές του λόφου, κύριε Πρόεδρε, πρώτα-πρώτα σαν εργολάβος επί δεκαπενταετία και σαν Γενικός Γραμματέας του Υπουργείου Δημοσίων Έργων, Υφυπουργός του κλπ.
      Κύριε Υπουργέ, μόνο με την κυβερνητική βούληση μπορεί να λυθεί το πρόβλημα. Το θέμα είναι αν μπορείτε να τολμήσετε, αγνοώντας τα μεγάλα εργολαβικά συμφέροντα.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών πολέμων 1912-1913», εξήντα τρεις μαθητές και μαθήτριες και τέσσερις συνοδοί καθηγητές από το Ενιαίο Λύκειο Βελεστίνου, από την πατρίδα του Ρήγα. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
     Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
     Κύριε Υπουργέ, ενώ συζητάμε σήμερα την έκθεση του Ελεγκτικού Συνεδρίου, η οποία διεκτραγωδεί το κατάντημα της διαφάνειας στη Χώρα μας επί των ημερών σας, βρήκατε την ευκαιρία να μας πείτε τι; Ότι είστε υπερήφανος για τις επιδόσεις της Κυβέρνησης, σχετικά με τα ζητήματα που αφορούν τη διαφάνεια στη διαχείριση του δημοσίου χρήματος! 
      Το θέλετε ή δεν το θέλετε να το καταλάβετε, ένα πράγμα είναι δεδομένο και αυτό με βάση τις εκθέσεις του ανεξάρτητου οργανισμού διεθνούς διαφάνειας. Οδηγήσατε τη χώρα στην τεσσαρακοστή τέταρτη θέση. Είμαστε τελευταίοι και ουραγοί στην Ευρώπη και πίσω ακόμη και από χώρες του τρίτου κόσμου. Πέσαμε από το 1993 ως σήμερα, πάνω από είκοσι θέσεις σε ό,τι αφορά τη διαφάνεια. Είμαστε η Χώρα η οποία χρησιμοποιεί μεθόδους που δεν ταιριάζουν ούτε σε κράτη τύπου «μπανανίας». Αυτή είναι η κατάσταση της Χώρας και γι’ αυτήν είστε εσείς υπερήφανος; 
      Και ρωτάτε -άκουσα και τον Κοινοβουλευτικό Εκπρόσωπο του ΠΑΣΟΚ- ποιες είναι οι προτάσεις της Νέας Δημοκρατίας για τα θέματα αυτά; Ακούστε λοιπόν. Δεν είναι μόνο το γεγονός ότι η Ελλάδα κατρακύλησε, από πλευράς διαφάνειας εκεί που την έχετε οδηγήσει, δεν είναι ότι καταγγέλλεται στα διεθνή fora για αδιαφάνεια και έλλειψη ανταγωνισμού, είναι και το γεγονός ότι επί των ημερών των «εκσυγχρονιστών» τύπου Σημίτη φθάσαμε στο σημείο όχι απλώς και μόνο να γίνονται αδιαφανείς δημόσιες συμβάσεις, αλλά να θεσμοθετείται η αδιαφάνεια. 
      Έχετε εφεύρει τη μέθοδο της «θεμιτής παρανομίας». Τι σημαίνει αυτό; Και την παρανομία που υπήρχε κάποτε την καθιστάτε θεμιτή. Όρα ν. 2522/97. Ο νόμος ο οποίος λέει ότι και αν ακυρωθεί μία σύμβαση από ένα δικαστήριο, η σύμβαση αυτή εκτελείται από εκείνον ο οποίος παρανόμως την πήρε. Όρα ν. 2940/2001, ο νόμος ο οποίος δημιούργησε το ολιγοπώλιο των εργολαβικών επιχειρήσεων. Όρα ν. 3021/2002 ο νόμος για τον «βασικό μέτοχο», που είναι ο δούρειος ίππος της διαπλοκής στα Μέσα Μαζικής Ενημέρωσης και της όσμωσης μεταξύ ιδιοκτητών Μέσων Μαζικής Ενημέρωσης και εργολάβων και προμηθευτών. Αυτές είναι οι επιδόσεις σας. 
      Και όταν έρχεται το Ελεγκτικό Συνέδριο έστω και να καταγγείλει –και εδώ είναι το εντυπωσιακό- ποια είναι η αντίδρασή σας; Είσθε ικανοποιημένος κύριε Υπουργέ, επειδή παραδείγματος χάρη ο Συνήγορος του Πολίτη, το Ελεγκτικό Συνέδριο κάνουν καταγγελίες και έρχεσθε εδώ και λέτε «βεβαίως λειτουργούν οι θεσμοί γιατί κάνουν καταγγελίες». Εκεί όμως είναι το ζήτημα; Το ζήτημα είναι πως δεν θα φθάσουμε στο κατάντημα που επισημαίνει σήμερα το Ελεγκτικό Συνέδριο. Αλλά αρκείσθε στις καταγγελίες, τις πηγές όμως της αδιαφάνειας, της διαπλοκής, της κακοδιαχείρισης, της κατασπατάλησης και της διασπάθισης του δημόσιου χρήματος, τις διατηρείτε αλώβητες.
      Ποιες είναι οι προτάσεις της Νέας Δημοκρατίας. Απ’ αυτό το Βήμα στην προ ημερήσιας διάταξης συζήτησης ο Κώστας Καραμανλής σας είπε  τις έντεκα πηγές αδιαφάνειας και διαπλοκής. Είναι έντεκα συγκεκριμένες διατάξεις. Ελάτε να τις καταργήσουμε. Δεν καταργείτε όμως καμία. Όταν εδώ φέραμε πρόταση νόμου για την κατάργησή τους, τί κάνατε; Τίποτε απολύτως. Τις απορρίψατε. Όταν σας είπαμε να δημιουργηθεί Ανεξάρτητη Αρχή για την ανάθεση των έργων και των προμηθειών, δεν το δεχθήκατε, ενώ ήταν δική σας προεκλογική δέσμευση από το 1993. Και είστε περήφανοι για το κατάντημα της Χώρας, η οποία έχει φθάσει σε αυτά τα τριτοκοσμικά  επίπεδα;
      Ας δούμε και το Ελεγκτικό Συνέδριο για το οποίο μιλάμε σήμερα. Κατά το Σύνταγμα το Ελεγκτικό Συνέδριο είναι ο φυσικός ελεγκτής, δικαστικός και διοικητικός, της διαφάνειας του δημόσιου χρήματος. Ποια είναι η θέση σας για το Ελεγκτικό Συνέδριο; Πρώτα, να δούμε τί κάνατε τόσα χρόνια. Επί δέκα χρόνια -σας το καταγγέλλει στο τέλος της έκθεσης το Ελεγκτικό Συνέδριο, και το παρασιωπάτε σε αυτή την Αίθουσα- το Ελεγκτικό Συνέδριο λειτουργεί με κατά 1/3 λιγότερο από το διοικητικό ελεγκτικό προσωπικό που είναι αναγκαίο. Λειτουργεί μόνο με τα 2/3 του προσωπικού. Το 1/3 δεν υπάρχει, γιατί δεν του δίνετε τη δυνατότητα να το προσλάβει. Σας το καταγγέλλει επί δέκα χρόνια σε όλες τις εκθέσεις και επί δέκα χρόνια το αγνοείτε. 
      Όταν το Ελεγκτικό Συνέδριο σας λέει π.χ. για το θέμα των στρατιωτικών τί πρέπει να πάρουν, απαντάτε σε κοινοβουλευτικό έλεγχο ότι «γνωμοδοτική είναι η αρμοδιότητα του». Και όταν έρχεται το Ελεγκτικό Συνέδριο να καταγγείλει, τις παραμονές της συζήτησης του προϋπολογισμού, μέσα σε αυτή την Αίθουσα ότι κρύψατε δαπάνες που δεν περιλαμβάνονται στον προϋπολογισμό, για να τον εμφανίσετε ως δήθεν πλεονασματικό, ύψους 1.704 δισεκατομμυρίων δραχμών, ο Υπουργός Εθνικής Οικονομίας, προϊστάμενός σας Υπουργός, γύρισε και αποκάλεσε –και τα Πρακτικά είναι εδώ- τα μέλη του Ελεγκτικού Συνεδρίου «άσχετους και νεόκοπους». Αυτός είναι ο σεβασμός σας στους θεσμούς. Έτσι σέβεσθε το Ελεγκτικό Συνέδριο; Όποτε σας βολεύει, εξαγγέλλετε μέτρα, όποτε δεν σας βολεύει το καταργείτε εμμέσως, όπως πάτε να πράξετε τώρα. Γιατί καταργείτε κάθε τι που δεν σας βολεύει. Ευτυχώς, τουλάχιστον, σε ό,τι αφορά αυτό, γιατί υπάρχουν οι διατάξεις του Συντάγματος που θα σας εμποδίσουν.
      Υπάρχουν οι διατάξεις του Συντάγματος που αποτελούν φραγμό και επιτρέπουν στα δικαστήρια να κάνουν έλεγχο της συνταγματικότητας των διατάξεων που φέρνετε εδώ. Να ξέρετε όμως ότι και αυτή η έκθεση είναι ένας πραγματικός κόλαφος, σε ότι αφορά τη διαφάνεια. Το τονίζω. Δεν αρκούν οι καταγγελίες, πρέπει να κόψουμε τη ρίζα της αδιαφάνειας και της διαπλοκής. Και αυτό είναι οι διατάξεις μέσα από τις οποίες θεσμοθετείτε την αδιαφάνεια και τη διαπλοκή. Δεν θέλετε όμως, γιατί σε αυτές στηρίζεται η Κυβέρνηση για την προβολή της από διαπλεκόμενα Μέσα Μαζικής Ενημέρωσης. Και αυτό είναι η αχίλλειος πτέρνα της. Γιατί οι εκλογές θα αποδείξουν –μιά και λέτε ότι κερδίζετε πάντα τις εκλογές- ότι επιτέλους ψηφίζει σε αυτό τον τόπο ο Ελληνικός Λαός και όχι η διαπλοκή ούτε η εικόνα που ορισμένοι θέλουν να εμφανίζουν. Ευχαριστώ κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Αγαπητοί συνάδελφοι, συνδυάζοντας τη θεωρητική γνώση με την εμπειρική, σε ένα –και το λέω προεισαγωγικά-  προσωπικής φύσεως ζήτημα- θα σας έλεγα κύριε Υπουργέ: Αν σας άκουγε η σύζυγός σας, η οποία είναι δικαστής και υπηρέτησε στα δικαστήρια του Νομού Σερρών και γνωρίζω ότι είναι αδαμάντου χαρακτήρος αλλά και τηρήτρια του εκάστοτε ισχύοντος πλαισίου, θα σας έλεγε ότι η δημόσια κριτική σε ζητήματα που προσεγγίζονται με καθαρά δικανική αλλά και σε επίπεδο ουσιαστικού δικαίου συλλογιστική και ο δημόσιος διάλογος –που βεβαίως δεν μπορεί να αποτρέπεται- πρέπει να γίνει με τους ίδιους όρους: Επιστημονικούς όρους επί της ουσίας του τιθεμένου επ’ αφορμή της συγκεκριμένης εκθέσεως ζητήματος, του ζητήματος της υπάρχουσας αναμφισβήτητα διαπλοκής, αδιαφανείας, με ό,τι αυτό παραπέρα συνεπάγεται και ανησυχεί όλους μας.
      Θεωρητικά ανησυχεί και εσάς αλλά τι γίνεται από πλευράς πρακτικής εφαρμογής; Το Ελεγκτικό Συνέδριο είναι και δικαστικό όργανο. Και παρ’ ότι έχει θέσεις συγκεκριμένες από πλευράς οργανισμού , οι ελλείψεις σ’ αυτές τις θέσεις δεν έχουν καλυφθεί εδώ και εκατό χρόνια.  Και όχι μόνο αυτό. Ιστορικά υπάρχει από πλευράς θεσμικών δυνατοτήτων μία συνεχής αποδυνάμωση του Ελεγκτικού Συνεδρίου και όσον αφορά τον προληπτικό έλεγχο και όσον αφορά τον κατασταλτικό έλεγχο.
      Για να είναι δε πολιτική η επισήμανσή μου πρέπει να σας πω ότι θυμάμαι χαρακτηριστικά το ν. 1489/84 που οδήγησε επί μία πενταετία μέχρι το 1990 στην ανυπαρξία ελέγχων από πλευράς Ελεγκτικού Συνεδρίου. Αυτό ήταν εις βάρος της δημοκρατίας μας μέχρις ότου αντιληφθήκατε ότι έπρεπε να υπάρξει αλλαγή του θεσμικού πλαισίου. Η αλλαγή ήταν ελλιπής διότι ο προληπτικός έλεγχος έπρεπε να επεκταθεί και σε περιπτώσεις που δεν προβλέπονται, αλλά και διότι λόγω των ιδιωτικοποιήσεων είχαμε επαύξηση αυτών των οργανισμών. Έτσι, και εκεί, δεν έχουμε ουσιαστικό έλεγχο των δαπανών διαχείρισης του δημοσίου χρήματος. 
      Βέβαια, αυτό το λέω με επιφύλαξη, όχι από την πλευρά των ιδιωτικοποιήσεων, αλλά από την πλευρά μιας διαμορφωθείσας κατάστασης λειτουργίας κάποιων οργανισμών του δημοσίου με κανόνες ιδιωτικού δικαίου, δηλαδή, ουσιαστική μετατροπή των νομικών προσώπων δημοσίου δικαίου σε ιδιωτικού δικαίου.
      Προκύπτουν, λοιπόν, θεσμικά ελλείψεις οι οποίες θα έπρεπε να έχουν συμπληρωθεί. Τίποτα τέτοιο δεν έχει γίνει. Αντίθετα στα ζητήματα της διαπλοκής και της αδιαφάνειας που αφορούν ποιοτικά τη λειτουργία της δημοκρατίας μας, η Νέα Δημοκρατία έχει την άποψη ότι δυστυχώς, όχι μόνο υπάρχουν ελλιπείς διατάξεις, αλλά αντίθετα υπάρχουν και διατάξεις οι οποίες συνιστούν «εκκολαπτήριο» της αδιαφάνειας και της διαπλοκής, γεγονός που έχει επισημανθεί και από διεθνείς οργανισμούς με την κατάταξη της χώρας μας σε θέσει όχι ιδιαίτερα τιμητικές.
      Σας αναφέρω χαρακτηριστικά το ν. 2522/97 με τις αναθέσεις έργων και προμηθειών του δημοσίου. Δεν μπορεί όταν μία σύμβαση κρίνεται παράνομη από το Ελεγκτικό Συνέδριο να μην μπορεί να σταματήσει η εκτέλεσή της, αλλά να συνεχίζεται η εκτέλεσή της από αυτόν που παρανόμως πήρε το συγκεκριμένο έργο ή προμήθεια και να αναγνωρίζεται μόνο δυνατότητα αποζημιώσεως σ’ αυτόν ο οποίος εθίγη. Ως εκ τούτου έχουμε προσαύξηση του τελικού κόστους του έργου. 
      Επίσης, με το ν. 2843 δεν είναι δυνατόν παρά μόνο με βουλεύματα δικαστικού συμβουλίου να υπάρχει έλεγχος στις χρηματιστηριακές συναλλαγές. Με το ν. 2940/2001 ορίζεται μονοπωλιακό πλαίσιο για συγκεκριμένες κατασκευαστικές εταιρείες, αφού έχετε επιβάλλει τις αναγκαστικές συνενώσεις και ως εκ τούτου ελάχιστες εταιρείες μπορούν να μπουν στον κατασκευαστικό κλάδο. Με το ν. 3021/2002 επί τη βάσει ενός συνταγματικού ορισμού, με την τελευταία αναγνώριση έπρεπε ο μέτοχος στις κατασκευαστικές εταιρείες να ονομαστικοποιηθεί μέχρι τελικού προσώπου, αλλά εσείς κατά παράβαση του άρθρου 14 του Συντάγματος ορίζετε την έννοια του βασικού μετόχου με ό,τι αυτό παραπέρα συνεπάγεται.
      Συμπερασματικά, η Νέα Δημοκρατία θεωρεί για μια ακόμα φορά αυτή την έκθεση του Ελεγκτικού Συνεδρίου ότι δημοσιοποιεί αναμφισβήτητα κενά του θεσμικού πλαισίου και ελλείψεις της πολιτικής βούλησης της κυβέρνησης. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσίπρας έχει το λόγο. 
      ΒΑΣΙΛΗΣ ΤΣΙΠΡΑΣ: Το αντικείμενο της σημερινής συζήτησης, κύριε Πρόεδρε, είναι σαφές και καθορισμένο. Είναι οι διαπιστώσεις από τον έλεγχο που έγινε από ένα αναγνωρισμένο δικαστικό όργανο του οποίου και η ύπαρξη και η λειτουργική του αρμοδιότητα είναι συνταγματικά κατοχυρωμένες. 
     Το να συζητάμε, λοιπόν, αν πρέπει ή δεν πρέπει να επεκτείνεται στην ουσιαστική βασιμότητα των απαιτήσεων ο έλεγχος του οργάνου αυτού, ή στην τυπική νομιμότητα των πράξεων της διοικήσεως νομίζω πως δεν υπάρχει θέμα συζήτησης και δεν δικαιολογείται.  Καλόπιστη συζήτηση πάνω σ’ αυτό το κείμενο, πάνω σ’ αυτό το δικαστικό πόνημα θα ήταν η εξής: Αμφισβητούμε ή όχι αυτές τις διαπιστώσεις που εκτίθενται στην έκθεση αυτή; Αμφισβήτηση των διαπιστώσεων αυτών δεν άκουσα από καμία πλευρά. Αντί να γίνει συζήτηση για τη θεραπεία αυτού του κακού, ακούσαμε αναμασήματα του παρελθόντος. Και άλλοι είπαν και εσείς, όταν ήσασταν στην κυβέρνηση, είχατε καλύψει κάποιες εταιρείες.
      Λέχθηκε ακόμα ότι αφού και οι δήμοι έκαναν τέτοιες παράνομες και παράτυπες πράξεις, δικαιούμαστε και εμείς να κάνουμε κάτι τέτοιο. Πάντως, το αναμάσημα του παρελθόντος που αναφέρεται στη μεγαλοψυχία του εκλιπόντος Ανδρέα Παπανδρέου γιατί συγχώρεσε νομοθετικά τη δίωξη που επρόκειτο να ασκηθεί κατά του Μητσοτάκη, πέρα από τις γνώσεις που έχουμε όλοι για την ιστορία του παρελθόντος, ακούστηκε κατά τη συζήτηση του Συντάγματος από τον ίδιο τον Κωνσταντίνο Μητσοτάκη ότι αυτή την πράξη την αρνήθηκε ο ίδιος και τη θεωρεί ως μία αδικαιολόγητη πολιτική πράξη της τότε κυβερνήσεως του Ανδρέα Παπανδρέου. Δεν επεζήτησε το έλεος, αλλά ζήτησε να δικαστεί και να αθωωθεί για να μην επικαλούμαστε και σήμερα ακόμα συμψηφιστικές πράξεις του παρελθόντος, του έτους 1989 κλπ. Τέτοιου είδους συζητήσεις δεν είναι δημιουργικές και δεν ανταποκρίνονται στο πνεύμα του Κοινοβουλίου και σε αυτό της εκθέσεως. 
      Απ’ αυτή την έκθεση μπορεί να ξεχωρίσει κανείς, πρώτο, υπέρβαση των εσόδων και πληρωμών από τον προϋπολογισμό περισσότερα των τριών τρισεκατομμυρίων και άνω. Αυτό επισημαίνεται και από την έκθεση που συζητάμε και είναι γνωστό ότι είναι παράνομη  και μάλιστα και αντίθετη προς το άρθρο 5 παράγραφος 2 του νόμου περί δημοσίου λογιστικού. 
      Δεύτερον, μη βλέπουμε τι πλήρωσε από την τσέπη του ο ελληνικός λαός για τις παράνομες αυτές ενέργειες και πόσα εντάλματα υποβλήθηκαν παρανόμως και παρατύπως. Αν δεν κάνω λάθος έξι χιλιάδες επτακόσιες ογδόντα μία, ύψους 272 δισεκατομμυρίων περίπου. Διαπιστώθηκαν όμως οι ελλείψεις και επεστρέφησαν. Αποτελεί ή όχι μια απόπειρα να περάσουν παράνομα αυτά τα εντάλματα και να καταβληθούν χρήματα ύψους περίπου 272 δισεκατομμυρίων; 
      Αυτές και μόνο οι διαπιστώσεις πιστεύω ότι εκτιμώνται ως ηγεμονική νοοτροπία και η προσπάθεια δικαιολογήσεως τέτοιων πράξεων και παρανομιών είναι καθεστωτική νοοτροπία.  Πρέπει να πω εδώ ότι στο Μιλάνο μισθώθηκε κτίριο κατεστραμμένο από πυρκαγιά, αναγράφεται στην έκθεση, για τέσσερα ή πέντε χρόνια, η σύμβαση δεν καταργήθηκε, γιατί λησμόνησαν οι αρμόδιες υπηρεσίες του ΕΟΤ να την καταγγείλουν και ανανεώνεται.
Το αποτέλεσμα ήταν 777 εκατομμύρια ζημία για ένα κτίριο το οποίο ουδέποτε χρησιμοποιήθηκε. Επιτέλους! Μας είπε η Κυβέρνηση -και όφειλε ο κύριος Υπουργός να μας πει- αν ελήφθη ή αν δεν ελήφθη κάποιο μέτρο κατά των παράνομων εκείνων ανθρώπων οι οποίοι διασπαθίζουν το δημόσιο χρήμα, το χρήμα του ελληνικού λαού; Δεν ακούστηκε κάτι τέτοιο! 
	Τελειώνω, κύριε Πρόεδρε -γιατί θέλω να είμαι πάντα συνεπής με το χρόνο- λέγοντας ότι αντί να καταφεύγουμε σε επιστημονικούς συνεργάτες και επιστημονικούς συμβούλους με τους οποίους βλέπουμε να «φορτώνεται» η διοίκηση με κάθε νομοσχέδιο και σε ρουσφετολογικές προσλήψεις δημοσίων υπαλλήλων, σε δημιουργία πολυπρόσωπων επιθεωρήσεων των διαφόρων Υπουργείων, ας γίνει μία περικοπή αυτών των προσώπων και αυτών των δαπανών, ώστε να επανδρωθεί το Ελεγκτικό Συνέδριο, γιατί με εκατόν ογδόντα ένα ελεγκτικά πρόσωπα είναι αδύνατον να φτάσει στο επιθυμητό αποτέλεσμα. 
	Επ’ ευκαιρία, η ίδια ανάγκη υπάρχει και για το Συμβούλιο της Επικρατείας. 
	Ευχαριστώ πολύ. 
	ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Νικολόπουλος. 
	ΝΙΚΟΛΑΟΣ ΝΙΚΟΛΟΠΟΥΛΟΣ: Καμένο κτίριο λέει ο συνάδελφος, κ. Τσίπρας. Κύριε Πρόεδρε, μοιραία έρχεται στο νου μου και αφιερώνω στον κύριο Υπουργό την εξής φράση: «των οικιών ημών εμπιπραμένων υμείς άδετε», γιατί πραγματικά δεν ξέρω πώς αλλιώς θα μπορούσε να χαρακτηριστεί συνοπτικά η ομιλία του. Αν σκεφτεί κανένας ότι σήμερα η συζήτηση που γίνεται, αναφέρεται στον έλεγχο μόνο του 8% του ποσοστού των συνολικών δημοσίων δαπανών, αντιλαμβάνεται κανείς τι θα είχε να διαπιστώσει αν είχε το κουράγιο, την υπομονή και τη δυνατότητα να διερευνήσει το υπόλοιπο 92%. 
      Σε αυτό, λοιπόν, το μικρό ποσό ακούστηκε και θέλω να το επαναλάβω και εγώ, ότι επεστράφησαν αθεώρητα για μια σειρά από παραβάσεις, όπως διπλές πληρωμές και άλλες φορολογικές και λοιπές παραβάσεις, εντάλματα πληρωμής 271 δισεκατομμυρίων και ματαιώθηκαν πληρωμές 34 δισεκατομμυρίων. 
      Αν λάβουμε υπόψη μας ότι πολλές από αυτές τις δαπάνες είναι πάγιες, τότε το πραγματικό ύψος των μη νόμιμων δαπανών είναι πολύ μεγαλύτερο από τα 34 δισεκατομμύρια δραχμές.
      Επιπρόσθετα, με τον κατασταλτικό έλεγχο διαπιστώθηκαν μη νόμιμες πληρωμές ποσού 3 δισεκατομμυρίων δραχμών. Η Έκθεση αναφέρεται λεπτομερώς στις παραβάσεις και στις παράνομες ενέργειες που διαπιστώθηκαν. Προτού όμως προχωρήσουμε σ’ αυτή την ενότητα, πιστεύω ότι το Κοινοβούλιο και ο ελληνικός λαό οφείλει να μάθει αυτό που και σήμερα ζήτησαν όλοι οι αγορητές της Νέας Δημοκρατίας. Ελέγχθησαν πειθαρχικά οι παρανομήσαντες; Ασκήθηκε σε βάρος τους κάποια δίωξη;
      Η Έκθεση γίνεται πολύ γλαφυρή στη συγκάλυψη των τομέων της δημόσιας διοίκησης στους οποίους γίνεται κακοδιαχείριση και διασπάθιση του χρήματος του ελληνικού λαού και των τομέων όπου ενδημεί η αδιαφάνεια, η διαπλοκή και η διαφθορά.
      Άλλωστε, δεν είναι τυχαίο πως η Ελλάδα ως προς τη διαφθορά κατέχει μία από τις τελευταίες θέσεις στο σύνολο των χωρών, όπως αυτές αξιολογούνται από διεθνείς οργανισμούς.
      Από το μεγάλο αριθμό των παραβάσεων που αναφέρει η Έκθεση του Ελεγκτικού Συνεδρίου και οι οποίες επιβεβαιώνουν σχετικές επισημάνσεις της Νέας Δημοκρατίας, θα ήθελα να επικεντρωθώ στις εξής: Στις προμήθειες. Σε πολλές περιπτώσεις έγινε κατάτμηση της προμήθειας, ώστε να αποφεύγονται οι διαγωνισμοί και να δίνονται τα έργα στους «επιθυμητούς» προμηθευτές.
         Σε άλλες περιπτώσεις γίνονταν προμήθειες χωρίς διαγωνισμούς ή με παράνομους διαγωνισμούς.
      Στα δημόσια έργα επιβεβαιώνονται βασικές επισημάνσεις της Νέας Δημοκρατίας για απευθείας αναθέσεις έργων, για εκτίναξη του αρχικού κόστους των δημοσίων έργων σε πολλαπλάσιες τιμές και για μη νόμιμες αναθέσεις. 
      Αποδοχές και λοιπές αμοιβές. Σωρεία παραβιάσεων που αφορούν αποζημιώσεις, υπερωρίες, διπλές αποδοχές, καταβολή εφάπαξ και άλλα. Όλα αυτά θα μπορούσε να θεωρηθεί ότι γίνονται από αμέλεια, αν δεν επαναλαμβάνονταν. 
      Η Κυβέρνηση φαίνεται για άλλη μια φορά ότι είναι δέσμια του κομματικού της κατεστημένου και γι’ αυτό δεν τολμά να λάβει μέτρα για τη μείωση των ελλειμμάτων, τη μείωση της φορολογίας, την τόνωση της απασχόλησης και την πραγματική σύγκλιση της οικονομίας. Και αυτό παρά την επιδείνωση της κατάστασης στην οικονομία, αφού ο πληθωρισμός έχει ξεφύγει κάθε ελέγχου, το έλλειμμα στο ισοζύγιο τρεχουσών συναλλαγών χειροτερεύει και η δημοσιονομική εξυγίανση αναβάλλεται για μετά το 2004, όπως επισημαίνει και η Ευρωπαϊκή Ένωση. 
      Κύριε Πρόεδρε, η Κυβέρνηση θα πρέπει, πρώτον, άμεσα να αντιμετωπίσει τα παρακμιακά φαινόμενα που επισημαίνει το Ελεγκτικό Συνέδριο. Δεύτερον, να υιοθετήσει τα μέτρα εκείνα που κατά καιρούς έχει προτείνει η Νέα Δημοκρατία, όπως παραδείγματος χάρη τη συγκρότηση ανεξάρτητης επιτροπής έργων και προμηθειών του δημοσίου. Τέλος, να ενισχύσει το Ελεγκτικό Συνέδριο για τον προληπτικό και κατασταλτικό έλεγχο των δημοσίων δαπανών. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κωνσταντίνος Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Κύριε Πρόεδρε, κυρίες και κύριοι συνάδελφοι, πιστεύω ότι η συζήτηση της Ετήσιας Έκθεσης του Ελεγκτικού Συνεδρίου στην Ολομέλεια, αποτελεί κατάκτηση για τη σύγχρονη δημοκρατία μας και για τον κοινοβουλευτισμό. Το Ελεγκτικό Συνέδριο –ουδείς αντιλέγει σε αυτό- στη διαδρομή του κατέκτησε σημαντικό ρόλο στην προώθηση της διαφάνειας, στη διαχείριση του δημοσίου χρήματος και στη δημοσιονομική τάξη. Ιδιαίτερα μετά την πρόσφατη Αναθεώρηση του Συντάγματος οι αρμοδιότητές του απέκτησαν νέο εύρος και το ανήγαγαν πραγματικά σε βασικό θεσμό ελέγχου –επεκτάθηκαν οι αρμοδιότητές του- και προστασίας του δημοσίου χρήματος. 
     Γι’ αυτό αποδέχομαι, κύριε Υπουργέ, και την επισήμανση στην Έκθεση, -είναι πρόταση και άλλων συναδέλφων που ακούστηκαν-για την ανάγκη αύξησης του προσωπικού και των λειτουργών του Ελεγκτικού Συνεδρίου.
      Τα αποτελέσματα, όμως, κύριοι συνάδελφοι –και απευθύνομαι κυρίως στην πτέρυγα της Νέας Δημοκρατίας- του Ελεγκτικού Συνεδρίου, όπως αποτυπώνονται και στην έκθεση του οικονομικού έτους του 2000, επιβάλλεται να τα συζητήσουμε και να τα αξιολογήσουμε με τη δέουσα υπευθυνότητα. Οι διαπιστώσεις για παραλείψεις, αδυναμίες ή παραβιάσεις δεν προσφέρονται για μικροπολιτικές σκοπιμότητες. 
      Ο ετήσιος έλεγχος που διεξάγεται από το Ελεγκτικό Συνέδριο έχει πρώτο στόχο να προσδιορίσει ή να καταλογίσει συγκεκριμένες ευθύνες. Δεύτερο και παράλληλο στόχο έχει να ενημερώσει την Κυβέρνηση αλλά και –τώρα με την έκθεση- τη Βουλή και, μέσω αυτής, τον ελληνικό λαό γενικά,για τη δημοσιονομική κατάσταση και διαχείριση στο κράτος, στους Ο.Τ.Α., στα νομικά πρόσωπα. Κυρίως, όμως, θα έλεγα ότι έχει σκοπό να καθοδηγήσει τη διοίκηση και τα όργανά της στη σωστή αντιμετώπιση παρόμοιων φαινομένων στο μέλλον.
      Άρα, το ζήτημα της χρηστής διαχείρισης -για την οποία όλοι κοπτόμαστε- του δημοσίου χρήματος από το κράτος, τους Ο.Τ.Α., τα νομικά πρόσωπα, με άλλα λόγια –ας το πω έτσι- η διαφάνεια στη δημόσια οικονομικά δεν θα κριθεί στο γήπεδο των κομματικών αντιπαραθέσεων, αλλά στο πεδίο των εποικοδομητικών παρατηρήσεων και προτάσεων από τη Βουλή, ώστε οι υπάρχοντες θεσμοί που τα τελευταία χρόνια αναπτύχθηκαν και ενισχύθηκαν να αποδώσουν και τους αναμενόμενους καρπούς. 
      Δεν έχει αλλεργία –δεν είναι εδώ ο κ. Κατσαρός, ο πρώτος ομιλητής από τη Νέα Δημοκρατία, τον οποίο άκουσα να το λέει- η Κυβέρνηση στους ελεγκτικούς μηχανισμούς! Αυτό θέλω να του πω. Από πουθενά δεν προκύπτει ένα τέτοιο συμπέρασμα. Είναι λανθασμένο! Οι κυβερνήσεις του ΠΑΣΟΚ συνέστησαν νέους σημαντικούς θεσμούς και αρχές ελέγχου.
     Χρειάζεται ίσως να υπενθυμίσω τις ανεξάρτητες αρχές, τις κατοχυρωμένες πια από το Σύνταγμα, όπως το ΑΣΕΠ, το «Συνήγορο του Πολίτη» και τόσες άλλες. Να θυμίσω τη σειρά των ελεγκτικών μηχανισμών και οργάνων, όπως η Επιτροπή Δημοσιονομικού Ελέγχου, η Υπηρεσία Εσωτερικών Υποθέσεων, το Σώμα Δίωξης Οικονομικού Εγκλήματος, τα Σώματα Επιθεωρητών και, τελευταία, τον Επιθεωρητή Δημόσιας Διοίκησης. Να θυμίσω ακόμα ότι έγιναν συγκεκριμένες ρυθμίσεις για τον ανταγωνισμό και τον έλεγχο των συμβάσεων από το Ελεγκτικό Συνέδριο.
     Είπε ο κ. Κατσαρός ότι η Κυβέρνηση «απετάξατο» τον έλεγχο. Εμείς δεν είμαστε εκείνοι οι οποίοι ορίσαμε ότι οι συμβάσεις για προμήθειες προϋπολογισμού πάνω από 500 εκατομμύρια –αν θυμάμαι καλά- και για έργα προϋπολογισμού πάνω από ένα δισεκατομμύριο ελέγχονται προληπτικά από το Ελεγκτικό Συνέδριο; Το αμφισβητείτε;
     Υπάρχει, λοιπόν, αναμφισβήτητα ένα πλούσιο θεσμικό έργο θωράκισης της δημόσιας ζωής. Το ζητούμενο ασφαλώς είναι πώς θα λειτουργήσουν σωστά και αποτελεσματικά αυτοί οι θεσμοί. Πώς θα δημιουργήσουμε το κατάλληλο περιβάλλον καρποφορίας αυτών των θεσμών. Πώς οι έλεγχοι θα επεκταθούν, θα πολλαπλασιαστούν, πώς θα γίνουν πιο ουσιαστικοί. Το «ουσιαστικοί» είναι το κλειδί. Πρέπει να ξεφύγουμε από τον απλό έλεγχο κανονικότητας να αποφύγουμε δαιδαλώδεις διαδικασίες τυπικότητας και να προχωρήσουν οι έλεγχοι, στην ουσία. Γι’ αυτό χρειάζονται ίσως νέες, νομικές ρυθμίσεις.
     Από τις επισημάνσεις του Ελεγκτικού Συνεδρίου είναι φανερό, κύριε Υπουργέ, ότι το μεγαλύτερο έλλειμμα διαφάνειας παρατηρείται στους ΟΤΑ και στα νομικά πρόσωπα. Μέσα από την αποκεντρωτική διαδικασία, που είναι σωστή πολιτική, αλλά και τη σχετική αυτονομία που παρέχεται –κι ορθώς- στα νομικά πρόσωπα, ακόμη και στα ΑΕΙ-, αναδεικνύονται συνεχώς προβλήματα. Υπάρχουν, φαίνεται, αρκετές ρωγμές διαφυγής στην τήρηση των κανόνων, όπως παραδείγματος χάρη κατακερματισμοί έργων ή προμηθειών, και συχνές αναμορφώσεις προϋπολογισμών, που ουσιαστικά οδηγούν σε αλλοιώσεις των αρχικών μεγεθών και κατ’ επέκταση σε αδιαφάνεια.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα τελειώσω, κύριε Πρόεδρε. Θέλω ένα λεπτό μόνο.
     Υπάρχει διάχυτη η εντύπωση –και φαίνεται να έχει βάση- ότι η βαθμιαία αποκέντρωση των αρμοδιοτήτων έχει ως «παράπλευρη» απώλεια –για να χρησιμοποιήσω όρο της επικαιρότητας- την «αποκεντρωμένη διαφθορά». Είναι γι’ αυτό αναγκαιότητα η θέσπιση ενιαίων και ομοιόμορφων κανόνων, που πρέπει να διέπουν το λογιστικό όλων των φορέων, γεγονός που επισημαίνει και η Έκθεση. Κυρίως, όμως, κατά τη γνώμη μου το ζητούμενο είναι να δοθεί έμφαση και να επικεντρωθεί το ενδιαφέρον των Ελεγκτικών διαδικασιών στους χώρους αυτού. Εδώ πρέπει να δώσουμε το βάρος. Και έχουμε καθυστερήσει.
     Η Κυβέρνηση έχει πορευθεί προς τη σωστή κατεύθυνση όσον αφορά τους θεσμούς και τα ελεγκτικά όργανα. Δεν μπορεί να το αμφισβητήσει κανένας. Και ορισμένες προτάσεις που επαναλαμβάνονται σαν καραμέλα από την Αξιωματική Αντιπολίτευση, όπως η περίφημη δήθεν πρόταση για «ανεξάρτητη αρχή ανάθεσης δημοσίων έργων, είναι προτάσεις στον αέρα. Ξέρετε κάπου στον κόσμο έτσι όπως είναι το όλο σύστημα της παραγωγής των δημοσίων έργων -για όλο τον κόσμο- να υπάρχει τέτοια ανεξάρτητη αρχή; Δεν υπάρχει. Δεν μπορεί να υπάρχει. Αλίμονο. Άλλη αρχή θα αποφασίζει και θα καταρτίζει συμβάσεις και μετά το δημόσιο με τις υπηρεσίες του θα έρχεται, χωρίς καμία ανάμιξη στην κατάρτιση τους, να υλοποιεί αυτές τις συμβάσεις; Ξέρετε ότι όλες οι συμβάσεις σε όλο τον κόσμο ουσιαστικά υλοποιούνται μέσα από τη δημόσια διοίκηση και στην υλοποίηση ανακύπτουν ανάγκες τροποποιήσεων. Ποιος θα έχει την ευθύνη; Ποιος θα δίνει λόγο; Αυτά δεν γίνονται. Άρα, στο θεσμικό επίπεδο, εγώ τουλάχιστον δεν έχω ακούσει καμία εποικοδομητική πρόταση.
     Ασφαλώς, παρ’ όλη τη συνεχή θωράκιση, δεν έχουμε τα αναμενόμενα αποτελέσματα. Χρειάζεται, λοιπόν, να επιμείνουμε. Θεσμικά έχουμε θωρακιστεί ικανοποιητικά. Μας λείπει όμως μια νέα πολιτιστική αντίληψη, μια νέα κουλτούρα, εκείνη «της συνειδητοποίησης και της αποδοχής απ’ όλους των ελεγκτικών μηχανισμών και της σχετικής διαδικασίας» .Και αυτό αφορά όλη την κοινωνία μας. Πρέπει να το χωνέψουμε. Ουδείς ανεξέλεγκτος στη δημοκρατία. Και πιστεύω –και με αυτό τελειώνω- ότι μέσα από συζητήσεις σαν τη σημερινή μπορούμε εμείς να δώσουμε παράδειγμα ειλικρίνειας του πολιτικού κόσμου στον αγώνα υπέρ της διαφάνειας. Και έτσι με σύμμαχους τους πολίτες σε αυτόν τον αγώνα, θα επιτύχουμε τα επιθυμητά αποτελέσματα.
     Ευχαριστώ.
     ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Πρόεδρε.
     Ο κ. Λυκουρέζος έχει το λόγο.
      ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, η Ετήσια Έκθεση του Ελεγκτικού Συνεδρίου για το οικονομικό έτος 2000 αποτυπώνει και καταγράφει κατά τρόπο ανάγλυφο, σαφή και καθαρό τη διαπλοκή, την αδιαφάνεια, τη φαυλότητα και τη συναλλαγή στο δημόσιο βίο. 
      Δεν υπάρχει τομέας -αν διαβάσετε προσεκτικά, μαζί με την ετήσια πολυσέλιδη έκθεση- του δημοσίου βίου, νομικά πρόσωπα δημοσίου δικαίου, ΟΤΑ Α’ και Β’ βαθμού, κράτος, ειδικοί λογαριασμοί, στο οποίο να μη θριαμβεύει δυστυχώς η παράνομη συναλλαγή. Και αυτές οι διαπιστώσεις αντί να οδηγήσουν την Κυβέρνηση και τον αρμόδιο Υπουργό σε μία ταπεινή -θα έλεγα- εμφάνιση στη Βουλή, αναζητώντας κάποιους τρόπους αντιμετώπισης αυτού του φαινομένου, ο Υπουργός έρχεται με μία αλαζονεία να μας πει ότι είναι και υπερήφανος για τον τρόπο με τον οποίο γίνεται η διαχείριση του δημοσίου χρήματος. 
      Κύριε Πρόεδρε, με το ν. 2740/99, καθιερώθηκε ο έλεγχος νομιμότητας των συμβάσεων, προμήθειας, υπηρεσιών και εκτέλεσης δημοσίων έργων, άνω των 500.000.000 ή 1.000.000.000 –αναλόγως της περιπτώσεως- από το Ελεγκτικό Συνέδριο. Είχα την υπομονή να διεξέλθω όλες αυτές τις σελίδες που αναφέρονται συγκεκριμένα σε αυτήν την παράγραφο και συνέταξα κάποιους εντυπωσιακούς συνολικούς πίνακες.
      Θέλω λοιπόν να σας ενημερώσω για τα εξής: Ο έλεγχος νομιμότητας του Ελεγκτικού Συνεδρίου, απέβη αρνητικός, διότι διαπίστωσε ουσιαστικές παραβιάσεις των κειμένων διατάξεων – αυτά τα λέμε απλά παρανομίες- σε συμβάσεις εκτέλεσης δημοσίων έργων ύψους 66.587.000.000 δραχμών, με πρώτο φορέα φυσικά τις συμβάσεις γύρω από το ΥΠΕΧΩΔΕ,
      Επίσης ο έλεγχος απέβη αρνητική για συμβάσεις παροχής υπηρεσιών και προμηθειών, συνολικού ύψους 6.530.000.000 και 47.900.000.000 δραχμές αντιστοίχως. Δηλαδή έχουμε συμβάσεις ύψους περίπου 120.000.000.000 δραχμών για τις οποίες ο έλεγχος απέβη αρνητικός. Αυτό είναι για ένα έτος μόνο.
     ΒΑΣΙΛΗΣ ΚΕΔΙΚΟΓΛΟΥ: Να δοθεί στα Πρακτικά αυτός ο πίνακας. 
     ΑΛΕΞΑΝΔΡΟΣ ΛΥΚΟΥΡΕΖΟΣ: Αυτές οι συμβάσεις είναι που κρίθηκαν μη νόμιμες. Θα το καταθέσω στην Βουλή.
     (Στο σημείο αυτό ο Βουλευτής κ. Αλέξανδρος Λυκουρέζος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
     Θα ήθελα λοιπόν, κύριε Πρόεδρε, να ρωτήσω τον κύριο Υπουργό: Με όλα αυτά που διαπιστώνει αυτή η Έκθεση –και αυτό είναι ένα μονό τμήμα- ασκήθηκε κάποια ποινική δίωξη, έστω για το ανώδυνο πλημμέλημα της παραβάσεως καθήκοντος ή της απιστίας; Παραπέμψατε…
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Στην Κυβέρνηση απευθύνεστε για αυτό; Εσείς, έγκριτος ποινικολόγος; 
     ΑΛΕΞΑΝΔΡΟΣ ΛΥΚΟΥΡΕΖΟΣ: Αφήστε, όταν εμείς καταγγέλλουμε και ο εισαγγελέας παρεμβαίνει, εσείς λιθοβολείτε τους εισαγγελείς που κάνουν το χρέος τους. Πέντε φορές το κάνατε πέρυσι. Δικοί σας συνάδελφοι, κύριε Υπουργέ. 
     Εμείς λοιπόν καταγγέλλουμε. Εισαγγελείς αυτεπαγγέλτως επιλαμβάνονται και όταν έρχονται εδώ τα πορίσματα, εσείς τους λιθοβολείτε, τους διασύρετε και τους προσβάλλετε. 
     ΒΑΣΙΛΗΣ ΚΕΔΙΚΟΓΛΟΥ: Και πολύ καλά κάνουν. Δημόσια λειτουργία δεν είναι; 
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου!
       ΑΛΕΞΑΝΔΡΟΣ ΛΥΚΟΥΡΕΖΟΣ: Αφήστε με να ολοκληρώσω, κύριε Κεδίκογλου. 
     Παραπέμψατε κάποιον από αυτούς τους υπεύθυνους στη δικαιοσύνη; Μήπως θα έπρεπε τώρα αντί να αναζητείτε δικαιολογίες και προσχήματα, να προχωρήσει το ταχύτερο η Κυβέρνηση να επαναφέρει με νόμο την απιστία σε βαθμό κακουργήματος, κατάλληλα διαμορφωμένη έτσι ώστε να περιλαμβάνει αυτές τις περιπτώσεις; Διότι μόνο αυτό ενδεχομένως να αποτελέσει…
      ΒΑΣΙΛΗΣ ΚΕΔΙΚΟΓΛΟΥ: Στην Ευρώπη είναι…
      ΑΛΕΞΑΝΔΡΟΣ ΛΥΚΟΥΡΕΖΟΣ: Ποια Ευρώπη, εφόσον είμαστε εμείς πρώτοι στην αδιαφάνεια και στη διαπλοκή στις παράνομες συναλλαγές; Ας ακολουθήσουμε το παράδειγμα των ευρωπαϊκών χωρών και ας αφήσουμε τον εισαγγελέα απέξω. Αλλά αφού δεν το ακολουθούμε και κατρακυλούμε και βυθιζόμαστε στην κλίμακα της αδιαφάνειας με πολιτική των τελευταίων ετών, τουλάχιστον να φέρετε προς ψήφιση εδώ στη Βουλή τροπολογία με την οποία το πλημμέλημα σήμερα της απιστίας να αναβαθμιστεί σε κακούργημα με την κατάλληλη διατύπωση, ώστε να περιλαμβάνει αυτές τις περιπτώσεις, για να μπορέσουν κάποια στιγμή να λογοδοτήσουν οι υπεύθυνοι.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κύριε Πρόεδρε, θα περιοριστώ σε μερικές μόνο παρατηρήσεις. 
      Συζητάμε τώρα την Έκθεση του Ελεγκτικού Συνεδρίου για τη διαχείριση του οικονομικού έτους 2000. Θυμίζω στο Σώμα ότι τον απολογισμό αυτής της διαχείρισης τον έχει εγκρίνει η Βουλή με μεγάλη πλειοψηφία. Έχουμε εγκρίνει τον απολογισμό που περιγράφει η έκθεση. Με άλλα λόγια η σημερινή συζήτηση –άλλωστε φαίνεται και από το τι ακριβώς λέγεται- έχει φιλολογικό χαρακτήρα. Αντιθέτως, πέρσι για πρώτη φορά με τη συζήτηση του προϋπολογισμού και λόγω της αλλαγής του Συντάγματος, την οποία ζήτησαν επιμόνως μερικοί από μας, δεν εγκρίθηκε ο απολογισμός του έτους 2001. Και αυτός, πάντα βάσει του Συντάγματος, πρέπει να συζητηθεί και να εγκριθεί από τη Βουλή μέχρι το Νοέμβριο, νομίζω, του τρέχοντος έτους. Συνεπώς θα κάνουμε μια δεύτερη συζήτηση στη διάρκεια αυτού του χρόνου για έναν απολογισμό που όμως, δεν θα έχει ήδη εγκριθεί. Και αυτό είναι πολύ σημαντικό. 
      Για να μπορέσει να γίνει κατά τρόπο σωστό αυτή η συζήτηση, έχει συσταθεί –άλλωστε το ορίζει το Σύνταγμα- μια ειδική επιτροπή της Βουλής, η οποία έχει ως αντικείμενο την παρακολούθηση της εκτέλεσης του προϋπολογισμού, τη μελέτη της έκθεσης όταν θα έλθει ο χρόνος και την εισήγησή της προς το Σώμα. 
      Πρέπει να πω ότι αυτή η επιτροπή για την οποία δεν έχω ακούσει τίποτα περί της δικής της δραστηριότητας, έχει ιστορική σημασία να ασχοληθεί σε βάθος με τα καθήκοντα που της αναθέτει το Σύνταγμα, ο Πρόεδρος της Βουλής και ο Κανονισμός. Στην επιτροπή αυτή μετέχουν κατ’ αναλογία όλα τα κόμματα. Και θα ήθελα, απευθυνόμενος στη Νέα Δημοκρατία, να πω ότι εδώ είναι η ευκαιρία να γίνει σωστά η δουλειά, να επιμείνουν στην επιτροπή, να υπάρξει η συστηματική παρακολούθηση της εκτέλεσης του προϋπολογισμού. Διότι αυτό που έχει σημασία, κύριε Πρόεδρε, δεν είναι να χύνουμε δάκρυα γι’ αυτά που έγιναν προ τριετίας, αλλά να προλάβουμε να μη γίνονται καινούρια. Ο καλύτερος τρόπος για να γίνει αυτό είναι να υπάρξει συστηματική παρακολούθηση της εκτέλεσης του τρέχοντος προϋπολογισμού. Ήδη διαβάζω στον Τύπο ότι οι δαπάνες του τρέχοντος προϋπολογισμού εμφανίζουν, αν δεν κάνω λάθος, 30% αύξηση το πρώτο δίμηνο ή τρίμηνο. Αυτά θα έπρεπε να παρακολουθεί η επιτροπή.
      Θα ήθελα να κάνω τώρα δύο, τρεις παρατηρήσεις.
      Για τον Υπουργό πρώτα. Ευλόγως, κύριε Υπουργέ, σας ερωτούν τι κάνατε γι’ τις παρατηρήσεις, της Έκθεσης. Και δυστυχώς σήμερα δεν απαντήσατε. Περιοριστήκατε σε μια θυελλώδη παρουσίαση, αλλά επί της ουσίας δεν σας άκουσα να απαντάτε. Πρέπει, κύριε Υπουργέ να συνειδητοποιήσετε ότι τα ατιμώρητα εγκλήματα δημιουργούν καινούρια εγκλήματα.
      Σε ό,τι αφορά όμως τη Νέα Δημοκρατία θα έλεγα ότι ο τρόπος να αντιμετωπιστεί αυτό το θέμα είναι για κάθε ζήτημα που εγείρεται στην Έκθεση του Ελεγκτικού Συνεδρίου, να υπάρξει ειδική ερώτηση: «τι έγινε επ’ αυτού, τι κάνατε στη συνέχεια» κ.ο.κ., έτσι ώστε τελικώς να μαζευτεί ένα υλικό, για να δούμε τι πράγματι έχει γίνει ως αποτέλεσμα όλων αυτών των παρατηρήσεων του Ελεγκτικού Συνεδρίου.
      Δεν θα λυθούν αυτά τα ζητήματα σήμερα. Κανείς δεν είναι πρόθυμος άλλωστε να τα συζητήσει, ούτε ο χρόνος προσφέρεται. Με άλλα λόγια, έχουμε…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Είδα ότι απέναντι στον άλλον Αντιπρόεδρο της Βουλής επιδείξατε εξαιρετική ανοχή. Επιδείξτε και τώρα…
     ΠΡΟΕΔΡΕΥΩΝ (Παναγιώτης Σγουρίδης): Του έδωσα δύο λεπτά. Κι εσάς θα σας δώσω άλλα δύο, να τα κάνετε πέντε.
     ΣΤΕΦΑΝΟΣ ΜΑΝΟΣ: Ένα λεπτό…
     ΠΡΟΕΔΡΕΥΩΝ (Παναγιώτης Σγουρίδης): Δεν είχατε δικαίωμα κανονικά, να  εγγραφείτε. Γραφτήκατε, παρά τον Κανονισμό. Από τη στιγμή που γραφήκατε, έπρεπε να σας δώσω δύο λεπτά. Σας δίνω τρία, να τα κάνω πέντε. Και θα σας βάλω το χρόνο  από την αρχή. Πάρτε δύο λεπτά, να τελειώσετε.
     ΣΤΕΦΑΝΟΣ ΜΑΝΟΣ: Από την ώρα όμως που κάνατε το «λάθος» να με γράψετε, ακούστε με τουλάχιστον.
     ΠΡΟΕΔΡΕΥΩΝ (Παναγιώτης Σγουρίδης): Τώρα τι να πω; Αυτό είναι το «ευχαριστώ»;
     ΣΤΕΦΑΝΟΣ ΜΑΝΟΣ: Δεν ήσασταν εσείς, άλλος την έκανε την «αγαθοεργία»… 
     ΠΡΟΕΔΡΕΥΩΝ (Παναγιώτης Σγουρίδης): Τέλος πάντων. Αυτό είναι το «ευχαριστώ» για τους άλλους.
     ΣΤΕΦΑΝΟΣ ΜΑΝΟΣ: Αυτό το οποίο θέλω να τονίσω -και θα σταματήσω για να μη στενοχωρώ τον προεδρεύοντα- είναι πως είναι σημαντικό, κύριε Πρόεδρε, –και αυτό το απευθύνω σ’ εσάς τώρα, στο Προεδρείο- να δραστηριοποιηθεί η επιτροπή που ασχολείται με τον έλεγχο εκτέλεσης του προϋπολογισμού που πρέπει να υποστηριχθεί από ειδική επιστημονική επιτροπή της Βουλής που πρέπει να συστήσει ο Πρόεδρος της Βουλής. Όπως έχουμε την επιστημονική επιτροπή, άλλο τόσο πρέπει να υπάρχει μια επιτροπή η οποία θα υποβοηθήσει το έργο της ειδικής κοινοβουλευτικής επιτροπής. Αλλιώς θα είναι κι αυτή μια επιτροπή όπως διάφορες άλλες που θα ασχολούνται με διάφορες φιλολογικές συζητήσεις. Δυστυχώς η παρακολούθηση εκτέλεσης του προϋπολογισμού είναι κάτι –ας το πω σε εισαγωγικά- «βαρετό» και απαιτεί δουλειά συστηματική, στην οποία δεν ρέπουν δυστυχώς οι περισσότεροι συνάδελφοι της Βουλής. Γι’ αυτό χρειάζονται απαραιτήτως και επιστημονική στήριξη. 
     Αυτά ήθελα να πω, κύριε Πρόεδρε. Ευχαριστώ πάρα πολύ για την ανοχή σας και σας επιστρέφω το ένα λεπτό.
     ΠΡΟΕΔΡΕΥΩΝ (Παναγιώτης Σγουρίδης): Καλώς. Ο κ. Κεδίκογλου έχει το λόγο.
     ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
     Κατ’ αρχήν ο Πρόεδρος, ο προηγούμενός σας, πολύ καλά έκανε κι έγραψε τον κ. Μάνο. Ο Πρόεδρος δεν είναι για να κρατάει μόνο το κουδούνι αλλά και για να φροντίζει για την ενημέρωση του ελληνικού λαού. 
     Προσυπογράφω όσα είπε προηγουμένως ο κ. Λυκουρέζος, πλην του κακουργήματος της απιστίας, γιατί δεν θέλω πολύ τον εισαγγελέα στο δημόσιο βίο. Νομίζω ότι πρέπει να βρούμε άλλες διαδικασίες για να προχωρήσουμε, αλλά όλα τα άλλα τα προσυπογράφω.
     Προσυπογράφω επίσης κατά κεραίαν και κατά κόμμα και τελεία όσα είπε ο κ. Μάνος. Και βέβαια αυτό που σας είπε είναι εντελώς απαραίτητο, να παρακολουθήσουμε την εκτέλεση του προϋπολογισμού, όταν εδώ στην Έκθεση γράφει ότι το ποσοστό των δαπανών που αφορούν στο δημόσιο χρέος ήταν το 48% του συνόλου των δαπανών. Αντιλαμβάνεστε περί ποίας λαμπράς οικονομίας ομιλούμε, έστω κι αν είναι παρωχημένη.
     Είναι, λοιπόν, περισσότερο από αναγκαία και απαραίτητη η δημιουργία ειδικής επιτροπής, επιστημονικής, που να μας βοηθάει και να λειτουργεί, η επιτροπή παρακολούθησης του προϋπολογισμού, γιατί αλλιώς από όλα αυτά δεν θα ξεφύγουμε.
     Τι είναι αυτή η Έκθεση; Προσωπικώς δεν με ικανοποιεί πλήρως, παρά τα όσα είπαν οι συνάδελφοι. Είναι μια έκθεση ενός συνεδρίου το οποίο, κατά την άποψή μου, είναι ένα διορισμένο δικαστήριο το οποίο κοιτάζει τη νομιμότητα. Δεν μπήκε σε καμιά εσωτερική ροή δαπάνης. Σε καμιά! Ούτε μία σύμβαση μεγάλη, για παράδειγμα, εργοληπτική τόσων δισεκατομμυρίων. Να μπει μέσα, για να δει τα κύρια κεφάλαια. Σε κανένα! Απλώς τη νομιμότητα: αν τηρήθηκε η σειρά, αν έγιναν οι διαγωνισμοί κλπ. Δεν είναι ικανοποιητικά.
     Δεν είναι δε τυχαίο ακόμη, κύριε Πρόεδρε, ότι ασχολείται με το ότι δεν έχουν συντάξει προϋπολογισμούς  οι οργανισμοί. Για τους απολογισμούς και τη σχέση προϋπολογισμών και απολογισμών «ποιείτε την νήσσαν», γιατί κάτι τέτοιο θα ήθελε να παρακολουθηθεί και η εσωτερική ροή.
     Ας μη λέμε λοιπόν πολλά για το Ελεγκτικό Συνέδριο. Προσωπικώς έχω και μια κακή αντίληψη. Ακόμη μία φορά δεν μπόρεσε να ασχοληθεί, ενώ είναι κατ’ εξοχήν αρμόδιο, αν μια σύμβαση τηρείται νομίμως ή όχι, φοβούμενοι το πολιτικό κόστος. Εν πάση περιπτώσει, όμως, έστω και διά περιτυλίγματος, όπως ομολόγησε και ο κύριος Υφυπουργός, περιγράφει την παθογένεια του οικονομικού μας συστήματος.
     Και εδώ θα πω το εξής. Κατ’ αρχήν κατηγορήσατε τον Πρόεδρο της Νέας Δημοκρατίας, τον κ. Καραμανλή. Τι σας είπε; Όσα γράφει εδώ η Έκθεση για τη μίσθωση του ΕΟΤ στο Μιλάνο και το οποίο επανέλαβαν οι κύριοι Τσίπρας και Νικολόπουλος προ ολίγου, στη σελίδα 53. Μίσθωσαν καμένο κτίριο και δεν το είχαν δει. Εν πάση περιπτώσει.
     Πάω τώρα σε όσα είπε ο κύριος Υφυπουργός. Αναφερθήκατε σε κάποια περίοδο ’90-’93 και είπατε για παραβάσεις κλπ. Θα έπρεπε όμως να διερωτηθείτε γιατί δεν υπάρχει δίωξη. Γιατί όταν λέμε αυτές τις βαριές κατηγορίες ή έχουμε ντοκουμέντα και τα παρουσιάζουμε -και οσάκις κάποιον κατηγόρησα είχα το ντοκουμέντο και το κατέθετα ή είχα την απόφαση- ή διερωτώμαι τι δουλειά κάνει ο Εισαγγελέας του Αρείου Πάγου, ο οποίος μάλιστα τελευταία διακηρύσσει και μεγάλες πράξεις και ήδη λήγει η θητεία του και δεν έχει γίνει τίποτε. Το ένα θέμα λοιπόν είναι αυτό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα σας παρακαλέσω να κρατήσετε τον ίδιο χρόνο με τον προλαλήσαντα. 
      Δεύτερον, κάνετε παρατήρηση γιατί ο κ. Ρεγκούζας κατηγόρησε τον κ. Κουσουλάκο –για προσέξτε- ή γιατί ο κ. Λυκουρέζος είπε ότι εσείς μιλήσατε αντί του εισαγγελέα. Επιτέλους! Οι δημόσιες λειτουργίες είναι υπό έλεγχο! Προσωπικώς τιμώ τον κ. Κουσουλάκο, τον γνωρίζω και εκείνος με τιμά με τη φιλία του, άσχετα εάν διαφωνώ με κάποιους ανθρώπους του. Όμως, τους σέβομαι! Δικές του απόψεις, δικές μου απόψεις! Αλλά ελέγχεται από ένα Βουλευτή για τη δημόσια λειτουργία του. Από πού και ως πού αυτή η προσωπική επίθεση; 
      Αναφέρθηκε κανείς στην οικογενειακή του συμπεριφορά; Με κανέναν τρόπο! Αναφέρθηκε στη συμπεριφορά του ως γραμματέα! Και πραγματικώς τίθεται το ερώτημα και μπορεί να τεθεί και από εμένα που τον τιμώ! Όταν, κύριοι, οι ίδιοι λέτε ότι υπάρχει οικονομικό πρόβλημα στη χώρα, δεν μπορεί ο Γενικός Γραμματέας που είναι φορτισμένος με την εύρυθμη λειτουργία των υπηρεσιών να είναι ο ίδιος επί μία δεκαετία! Δεν μπορεί να μην έχει ευθύνη αυτός, όταν λέμε ότι υπάρχει παθογένεια του οικονομικού συστήματος στο σκέλος εκείνο που βρίσκεται αυτός που ελέγχει την ευρυθμία. 
      Εδώ, λοιπόν, να απαντήσετε! Δεν είναι καμία προσωπική επίθεση του κ. Ρεγκούζα εναντίον του κ. Κουσουλάκου. Δεν είπε κανείς ότι δεν είναι καλός οικογενειάρχης ή καλός πατέρας ή καλός σύζυγος. Κάποτε να μάθουμε αυτά να τα διαστέλλουμε. Πολύ καλά κάνετε και καταγγέλλετε τον εισαγγελέα, ο οποίος κάτι λέει. Ναι, είναι δημόσιος λειτουργός και είναι υπό έλεγχο! Τελείωσε! Απαξάπαντες! 
      Τέλος, κύριε Πρόεδρε –για να ολοκληρώσουμε- μίλησε για θεσμούς. Δεν μου λέτε, επιθεώρηση οικονομικών εφοριών έχετε; Πόσα χρόνια είστε; Έχει γίνει ποτέ μία επιθεώρηση στο ΣΔΟΕ, όπως γράφει ο δημοσιογράφος κ. Νικολάου γλαφυρότατα σαν να λέμε «Οι Αγαρηνοί»; Έχετε επιθεώρηση; Υπάρχει πουθενά Διεύθυνση Επιθεώρησης ως διοικητική βαθμίδα, ως κορωνίδα βαθμίδας; Όχι! Υπάρχουν κάποια διορισμένα ad hoc Σώματα Επιθεωρητών, όπως αυτό των δημοσίων έργων, που μπροστά έχουν ένα πολιτικό πρόσωπο και στέλνει για έλεγχο όπου θέλει και όπως θέλει. 
      Το σύστημα, λοιπόν, έχει την παθογένειά του, γι’ αυτό προσέξτε πώς μιλάτε και, εν πάση περιπτώσει, αυτή η έκθεση που κατ’ εμέ είναι ελαχίστη και ελλιπής, έχει κάποια σημαντικά στοιχεία.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, πρέπει να σημειώσω, αφού ολοκληρώθηκε η συζήτηση, ότι η σημερινή παρουσία της Νέας Δημοκρατίας σε αυτήν τη συζήτηση επιτρέψτε μου να πω ότι ήταν αρκετά σουρεαλιστική, δηλαδή ήταν «από την πόλη έρχομαι και στην κορφή κανέλλα». 
     Έχω μία Έκθεση του Ελεγκτικού Συνεδρίου, η οποία –είναι αλήθεια και πρέπει εδώ να το πούμε- δεν προσφέρεται ως ένα εργαλείο, για να υποστηρίξει και να τεκμηριώσει η Νέα Δημοκρατία αυτά, για τα οποία σωρηδόν καταγγέλλει την Κυβέρνηση του ΠΑΣΟΚ, περί αδιαφάνειας, περί κακοδιαχείρισης, περί κατασπατάλησης του δημοσίου χρήματος, περί διαπλοκής. 
     Δεν προσφέρεται για έναν απλό λόγο, διότι προηγουμένως ανέφερα –ο κ. Πολύδωρας το αμφισβήτησε, αλλά εγώ θα το καταθέσω για να μην υπάρχει καμία αμφιβολία σ’ αυτό- ότι το πεδίο για το οποίο συζητάμε σήμερα και το οποίο ηλέχθη από το Ελεγκτικό Συνέδριο και βρέθηκε ότι έχει πρόβλημα τυπικής ή ουσιαστικής νομιμότητας, στο σύνολο των ελεγχθεισών δαπανών είναι το 0,03%. Ελέχθησαν δαπάνες τρισεκατομμυρίων δραχμών και ευρέθη ένα πεδίο που είναι στο 0,03% και το οποίο λέγεται ότι όντως έχει προβλήματα τυπικής ή ουσιαστικής νομιμότητας. Άρα, το 99,7% της διαχείρισης του δημοσίου χρήματος που έγινε από την Κυβέρνηση και ελέχθηκε ευρέθη απολύτως νόμιμο. Είναι η Έκθεση του Ελεγκτικού Συνεδρίου. Δημοσιεύθηκε… 
      ΒΑΣΙΛΗΣ ΚΕΔΙΚΟΓΛΟΥ: Έτσι το εννοείτε εσείς;
      ΠΡΟΚΟΠΗΣ ΠΑΥΛΟΠΟΥΛΟΣ: Σοβαρά; Έτσι το εννοείτε; 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Παυλόπουλε, δεν μου κάνατε την τιμή να παρακολουθήσετε την πρώτη μου ομιλία. Επαναφέρω, λοιπόν, τα βασικά στοιχεία, που είναι η Έκθεση του Ελεγκτικού Συνεδρίου. Είναι στο Φύλλο της Εφημερίδας της Κυβερνήσεως η σελίδα 18657 και την καταθέτω για να τη δείτε. Αυτά ήλεγξε το Ελεγκτικό Συνέδριο. 
      ΠΡΟΚΟΠΗΣ ΠΑΥΛΟΠΟΥΛΟΣ: Σε προληπτικό και κατασταλτικό πεδίο, κύριε Υπουργέ, τι λέτε; 
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται τίποτε στα Πρακτικά.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Σε όλα αυτά αναφέρεται ο έλεγχος, κύριε Παυλόπουλε. 
      ΠΡΟΚΟΠΗΣ ΠΑΥΛΟΠΟΥΛΟΣ: …
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ο έλεγχος, κύριε Παυλόπουλε, αναφέρεται σε δαπάνες 18 τρισεκατομμυρίων δραχμών. Και επ’ αυτού του ελέγχου το πεδίο που έχει πρόβλημα είναι το 0,03%. Αυτό είναι, είτε το θέλετε είτε όχι!
     Αντιλαμβάνομαι, λοιπόν, ότι αυτή η Έκθεση δεν προσφερόταν για να αποδείξει αυτές τις ατεκμηρίωτες κατηγορίες που εκτοξεύετε διαρκώς εναντίον της Κυβέρνησης του ΠΑΣΟΚ. για όλα αυτά που είπα πριν και για όλα αυτά που επαναφέρετε. Γι’ αυτό είπα ότι η εμφάνισή σας σήμερα είχε σουρεαλιστικά χαρακτηριστικά, διότι δεν αναφερθήκατε σε στοιχεία που υπάρχουν στην έκθεση.
      Επαναφέρατε αυτήν την περίφημη έκθεση για τη διαφθορά ενός διεθνούς ιδιωτικού οργανισμού και περίμενα ότι μετά τα αποκαλυπτήρια αυτού του οργανισμού που έγιναν στη Βουλή δεν θα τολμούσατε ξανά να μιλήσετε γι’ αυτόν, γιατί αποδείχθηκε ότι τα στελέχη αυτού του οργανισμού στην Ελλάδα –γιατί  προφανώς έχει κάποιο παράρτημα στην Ελλάδα- είναι ευθέως διασυνδεδεμένα με τη Νέα Δημοκρατία. 
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Είναι ευθέως διασυνδεδεμένα με τη Νέα Δημοκρατία και το  υλικό …
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): … που τεκμηρίωσε την περίφημη διαφθορά στην Ελλάδα και την κατέταξε αυτός ο ιδιωτικός οργανισμός, ο συνεργαζόμενος με τη Νέα Δημοκρατία, είναι απλά δημοσιεύματα των φιλικών προς τη Νέα Δημοκρατία εφημερίδων τα οποία κάθε τόσο επαναλαμβάνουν τις ατεκμηρίωτες κατηγορίες. 
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Έτσι λοιπόν στήσατε μια ωραία μηχανή και πρέπει να σας πω συγχαρητήρια γι’ αυτό! 
      Ένας διεθνής ιδιωτικός οργανισμός  με τον οποίο συνεργάζεται η Νέα Δημοκρατία, πήρε τα δημοσιεύματα των φιλικών προς τη Νέα Δημοκρατία εφημερίδων και τεκμηρίωσε ότι η χώρα μας είναι τεσσαρακοστή τέταρτη η όσον αφορά τη διαφθορά στον κόσμο!
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Συγχαρητήρια λοιπόν, γιατί καταφέρατε να δυσφημίσετε τη χώρα…
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): … μέσα από μια πολιτική χωρίς καμία τεκμηρίωση και χαίρεστε γι’ αυτό, ότι δηλαδή καταφέρατε να τη δυσφημίσετε! 
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ….
      ΠΡΟΕΔΡΕΥΩΝ (Παναγιώτης Σγουρίδης): Ισχύει η απαγόρευση που έχω πει. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θέλω επίσης να πω για να μη γίνονται παρεξηγήσεις, το εξής: 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Κεφαλογιάννη, ξέρετε ότι είμαι ώρες εδώ, άκουσα με προσοχή τους πάντες και δεν διέκοψα κανέναν! 
     Θέλω να σας πω επίσης, ότι επειδή εδώ από την Έκθεση δεν μπορεί να τεκμηριωθεί διαφθορά, αυτό δεν σημαίνει ότι δεν υπάρχει διαφθορά. Και αυτή είναι η διαφορά ανάμεσα σε σας και σε μας. Αυτή η Έκθεση πράγματι, θα μπορούσε να είναι ένα ευαγγέλιο δικό μας, να στρέψουμε το βλέμμα μας από την πραγματικότητα και να πούμε, κύριοι, εδώ το Ελεγκτικό Συνέδριο ήλεγξε το 99,7% των δημοσίων δαπανών και τις βρήκε ότι είναι νόμιμες και να πούμε ότι δεν υπάρχουν αυτά τα οποία λέτε. Εμείς όμως λέμε ότι υπάρχουν. Υπάρχουν κάποια στοιχεία διαφθοράς, γιατί η διαφθορά είναι διαχρονική πραγματικότητα στην Ελλάδα και σε όλες τις χώρες του κόσμου. Υπήρχε διαφθορά στο παρελθόν, υπάρχει διαφθορά σήμερα αλλά ο έλεγχος που θα έπρεπε να κάνετε στην Κυβέρνηση είναι αν τα χρόνια που κυβερνάμε εμείς πήραμε εκείνα τα μέτρα που θα μπορούσαμε να περιστείλουμε το φαινόμενο αυτό. Και αυτό το κόμμα που εσείς το κατηγορείτε για καθεστωτική νοοτροπία και την επαναλαμβάνετε διαρκώς κάθε τόσο χωρίς να μπορείτε να την τεκμηριώσετε, είναι το κόμμα που ως Κυβέρνηση εισήγαγε το θεσμό του ΑΣΕΠ στην Ελλάδα και απάλλαξε το κράτος από την πελατειακή του σχέση με τους νέους ανθρώπους της χώρας!
     Από το 1994 με το ν. 2190 χιλιάδες άνθρωποι έχουν προσληφθεί στο δημόσιο μέσα από διαφανείς και απόλυτα αξιοκρατικές διαδικασίες σε συνθήκες απόλυτης ισονομίας με τον έλεγχο μιας ανεξάρτητης αρχής του ΑΣΕΠ, που τόσο πολεμήσατε όταν εμείς τη θεσμοθετούσαμε.
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Και βεβαίως θα πρέπει να σας υπενθυμίσω ακόμη ότι όταν θεσμοθετήσαμε το «Συνήγορο του Πολίτη» για τη δουλειά του οποίου πολλά καλά έχετε να μας πείτε τώρα, όταν φτιάξαμε αυτόν το θεσμό, επαναλαμβάνω, και τον λοιδορήσατε …
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): … αλλά και ασκήσατε μια βάναυση κριτική όταν ορίστηκε «Συνήγορος του Πολίτη» ο κ. Διαμαντούρος.
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Και ο κ.  Διαμαντούρος μετά από μια λαμπρά  πορεία στη θέση καταξιώθηκε πλέον να κληθεί από την Ευρώπη για να αναλάβει τα καθήκοντα του Ευρωπαίου «Συνηγόρου του Πολίτη»!
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ένα καθεστωτικό κόμμα, κύριε Παυλόπουλε…
      ΠΡΟΕΔΡΕΥΩΝ (Παναγιώτης Σγουρίδης): Μα είναι δυνατόν τώρα να διακόπτετε συνεχώς; 
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΠΡΟΕΔΡΕΥΩΝ (Παναγιώτης Σγουρίδης): Αυτή η τακτική την οποία ακολουθείτε είναι μια τακτική που δεν τιμά το κόμμα της Αξιωματικής Αντιπολίτευσης!
     Σας παρακαλώ!
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΠΡΟΕΔΡΕΥΩΝ (Παναγιώτης Σγουρίδης): Είχατε το λόγο, είπατε αυτά που είπατε, αφήστε τον Υπουργό να πει αυτά τα οποία θέλει να πει. Από εκεί και πέρα κρίνουν όσοι ακούν! 
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ!
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλόπουλε! Σας παρακαλώ!
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ένα καθεστωτικό κόμμα, κύριε Παυλόπουλε, δεν θα εισήγαγε ποτέ τη διαφάνεια στους διορισμούς. Θα παρέμενε στην πελατειακή σχέση που υπήρχε παλιά. 
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ένα καθεστωτικό κόμμα δεν θα δημιουργούσε το «Συνήγορο του Πολίτη».
      ΠΡΟΚΟΠΗΣ ΠΑΥΛΟΠΟΥΛΟΣ: …
      ΠΡΟΕΔΡΕΥΩΝ (Παναγιώτης Σγουρίδης): Δεν είναι σωστό αυτό που κάνετε. Δεν το καταλαβαίνετε; Δεν σας τιμά.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ένα καθεστωτικό κόμμα δεν θα δημιουργούσε το Σώμα των Επιθεωρητών Δημόσιας Διοίκησης και δεν θα δημιουργούσε το θεσμό του Γενικού Επιθεωρητή της Διοίκησης. Ένα καθεστωτικό κόμμα δεν θα ανέθετε ποτέ στο Ελεγκτικό Συνέδριο τον προσυμβατικό έλεγχο των συμβάσεων υψηλού αντικειμένου. 
      Ένα καθεστωτικό κόμμα δεν θα μεταβίβαζε την εξουσία του στην αποκεντρωμένη εξουσία του ελληνικού λαού μέσω της Νομαρχιακής και της Τοπικής Αυτοδιοίκησης με τους ισχυρούς δήμους.
      ΠΡΟΚΟΠΗΣ ΠΑΥΛΟΠΟΥΛΟΣ: …
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ένα καθεστωτικό κόμμα δεν θα ανεχόταν ποτέ να έχει αιρετούς νομάρχες, εκ των οποίων οι μισοί είναι δικοί σας. Θα είχε τους διορισμένους κομματικούς του υπαλλήλους. Ένα καθεστωτικό κόμμα ποτέ δεν θα μοιραζόταν την εξουσία του με το λαό. Αυτή είναι η διαφορά μας από εσάς. 
      Θα πρέπει, λοιπόν, να εγκαταλείψετε αυτήν τη ρητορική περί καθεστωτικού κόμματος, διότι όλες αυτές οι εκσυγχρονιστικές τομές, οι οποίες βάζουν θεσμούς διαφάνειας στο κράτος, αποκεντρώνουν την εξουσία και ενδυναμώνουν τη λαϊκή κυριαρχία, είναι αποτελέσματα της δικής μας πολιτικής που εσείς την πολεμήσατε, όταν ήρθε θεσμικά στη Βουλή. 
      Όταν φέραμε τη Νομαρχιακή Αυτοδιοίκηση, καταγγείλατε ότι πάμε σε κατάλυση του κράτους. Όταν φέραμε τον «ΙΩΑΝΝΗ ΚΑΠΟΔΙΣΤΡΙΑ», αποχωρήσατε από τη Βουλή. Αυτή είναι η στάση σας απέναντι στην καθεστωτική συμπεριφορά του ΠΑΣΟΚ που μεταβίβαζε κεντρική εξουσία σε ισχυρούς θεσμούς της αυτοδιοίκησης! 
      ΠΡΟΚΟΠΗΣ ΠΑΥΛΟΠΟΥΛΟΣ: …
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Βέβαια, είπα -και τελειώνω μ’ αυτό- ότι καταλαβαίνω γιατί σήμερα ήρθατε σε δύσκολη θέση και γιατί εγκατέλειψε αυτήν την Αίθουσα ο Αρχηγός σας που πέρσι ήρθε με μεγάλη φόρα εδώ. Αυτή η Έκθεση δεν βοηθάει σε τίποτα αυτά που ατεκμηρίωτα κάθε τόσο καταγγέλλετε. Εμείς θα συνεχίσουμε την προσπάθεια για τη θεσμική θωράκιση της χώρας, έτσι ώστε να εξαλείψουμε και αυτό το 0,03%.
       Κάποιοι αναφέρθηκαν στους δήμους που διοικούνται από επιφανή στελέχη σας -την Αθήνα, τη Θεσσαλονίκη, τον Πειραιά- ότι δήθεν εμείς τους χρησιμοποιούμε ως άλλοθι και είπαμε ότι εφόσον γίνεται κάτι στους δήμους, τότε ας κάνει κάτι και το κράτος.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ, ολοκληρώστε.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Δεν είπαμε αυτό, είπαμε το εξής: Εάν το πεδίο στο οποίο το Ελεγκτικό Συνέδριο έκρινε μη νόμιμες δαπάνες σε ποσοστό 0,03% και αφορά στις δαπάνες της Κυβέρνησης, είπαμε κάτι πάρα πολύ απλό, ότι δηλαδή εκεί όπου διοικούν τα επίλεκτα στελέχη σας, αυτό το ποσοστό είναι τριπλάσιο. Αυτό δεν είναι άλλοθι για την κεντρική εξουσία, αλλά θα πρέπει να τους παραγγείλετε ότι είναι ανάγκη να κάνουν μια προσπάθεια να φτάσουν τις επιδόσεις της Κυβέρνησης, όσον αφορά τη διαφάνεια στις δαπάνες.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
    ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 
    ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, σας ευχαριστώ πολύ.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα «Η Ελλάδα των Βαλκανικών Πολέμων 1912-1913» πενήντα τρεις μαθητές και τρεις συνοδοί από το 3ο Τεχνικό Επαγγελματικό Εκπαιδευτήριο Σερρών. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
     Θα ήθελα να πληροφορήσω τα παιδιά ότι έχουμε Κοινοβουλευτικό Έλεγχο γι’ αυτό είναι παρόντες οι Βουλευτές, οι οποίοι τοποθετούνται και ο κύριος Υπουργός ο οποίος απαντά.
      Κύριοι συνάδελφοι, κηρύσσεται περαιωμένη η συζήτηση επί της Ετήσιας Εκθέσεως του Ελεγκτικού Συνεδρίου για το οικονομικό έτος 2002.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 15.06΄, λύεται η συνεδρίαση για αύριο ημέρα Πέμπτη 10 Απριλίου 2003 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: 1) Συζήτηση συμβάσεων και 2) συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: «Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις, «σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



2
Συνεδρίαση 9-4-2003               σελ.       

