     ΠΙΝΑΚΑΣ ΠΕΡΙΕΧΟΜΕΝΩΝ
     Η΄ ΑΝΑΘΕΩΡΗΤΙΚΗ ΒΟΥΛΗ 
     ΠΕΡΙΟΔΟΣ ΙΒ΄
     ΣΥΝΟΔΟΣ Α΄
     ΣΥΝΕΔΡΙΑΣΗ ΝΣΤ΄
     Τρίτη 18 Δεκεμβρίου 2007 
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Επικύρωση Πρακτικών. σελ. 
     2. Ανακοινώνεται ότι τη συνεδρίαση παρακολουθούν μαθητές από το 4ο Γυμνάσιο Λάρισας. σελ.
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών. σελ.
     2. Απαντήσεις Υπουργών σε ερωτήσεις Βουλευτών. σελ.
     Γ. ΝΟΜΟΘΕΤΙΚΗ ΕΡΓΑΣΙΑ
     Συζήτηση επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των Προϋπολογισμών ορισμένων ειδικών ταμείων και υπηρεσιών οικονομικού έτους 2008 ».σελ.
     ΟΜΙΛΗΤΕΣ
     Επί του σχεδίου νόμου του Υπουργείου Οικονομίας και Οικονομικών:
     ΑΘΑΝΑΣΙΑΔΗΣ Α. σελ.
     ΑΛΟΓΟΣΚΟΥΦΗΣ Γ. σελ.
     ΑΝΤΩΝΙΟΥ Τ. σελ.
     ΑΠΟΣΤΟΛΑΚΗ Μ. σελ.
     ΒΕΛΟΠΟΥΛΟΣ Κ. σελ.
     ΓΙΑΝΝΑΚΑ Σ. σελ.
     ΚΑΛΛΙΩΡΑΣ Η. σελ.
     ΚΑΝΕΛΛΗ Λ. σελ.
     ΚΑΝΕΛΛΟΠΟΥΛΟΥ Κ. σελ.
     ΚΑΝΤΕΡΕΣ Ν. σελ.
     ΚΑΡΑΟΓΛΟΥ Θ. σελ.
     ΚΑΡΠΟΥΖΑΣ Α. σελ.
     ΚΟΣΜΙΔΗΣ Σ. σελ.
     ΚΟΥΚΟΔΗΜΟΣ Κ. σελ.
     ΛΑΜΠΙΡΗΣ Η. σελ.
     ΛΙΑΠΗΣ Μ. σελ.
     ΜΑΝΙΑΤΗΣ Ι. σελ.
     ΜΑΡΙΝΟΣ Γ. σελ.
     ΜΗΤΣΟΤΑΚΗΣ Κ. σελ.
     ΜΠΟΥΖΑΛΗ Π. σελ.
     ΝΕΡΑΝΤΖΗΣ Α. σελ.
     ΞΕΝΟΓΙΑΝΝΑΚΟΠΟΥΛΟΥ Μ. σελ.
     ΠΑΓΚΑΛΟΣ Θ. σελ.
     ΠΑΝΑΓΙΩΤΟΠΟΥΛΟΣ Ν. σελ.
     ΠΑΠΑΘΑΝΑΣΙΟΥ Ι. σελ.
     ΡΑΠΤΗ Σ. σελ.
     ΡΕΓΚΟΥΖΑΣ Α. σελ.
     ΡΟΒΛΙΑΣ Κ. σελ.
     ΣΑΜΑΡΑΣ Α. σελ.
     ΣΚΑΝΔΑΛΙΔΗΣ Κ. σελ.
     ΣΚΟΥΛΑΚΗΣ Ε. σελ.
     ΣΠΗΛΙΩΤΟΠΟΥΛΟΣ Α. σελ.
     ΣΤΥΛΙΑΝΙΔΗΣ Ε. σελ.
     ΤΑΤΟΥΛΗΣ Π. σελ.
     ΦΛΩΡΙΝΗΣ Α. σελ.
     ΧΑΛΒΑΤΖΗΣ Σ. σελ.
     ΠΡΑΚΤΙΚΑ ΒΟΥΛΗΣ
     Η΄ ΑΝΑΘΕΩΡΗΤΙΚΗ ΒΟΥΛΗ
     ΙΒ ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΝΣΤ΄
     Τρίτη 18 Δεκεμβρίου 2007
     Αθήνα, σήμερα στις 18 Δεκεμβρίου 2007, ημέρα Τρίτη και ώρα 18.02΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ.
     ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 17 Δεκεμβρίου 2007 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΝΕ΄ συνεδριάσεώς του, της Δευτέρας 17 Δεκεμβρίου 2007 σε ό,τι αφορά την ψήφιση στο σύνολο των σχεδίων νόμων: 1) «Κύρωση, εφαρμογή του Προαιρετικού Πρωτοκόλλου στη Σύμβαση για τα Δικαιώματα του Παιδιού, σχετικά με την εμπορία παιδιών, την παιδική πορνεία και παιδική πορνογραφία και άλλες διατάξεις», 2) «Κύρωση της Συμφωνίας μεταξύ της Ευρωπαϊκής Ένωσης, της Ευρωπαϊκής Κοινότητας και της Ελβετικής Συνομοσπονδίας, σχετικά με τη σύνδεση της Ελβετικής Συνομοσπονδίας προς τη θέση σε ισχύ, την εφαρμογή και την ανάπτυξη του κεκτημένου του Σένγκεν», 3) «Κύρωση της Συμφωνίας για την τροποποίηση της Συμφωνίας Εταιρικής Σχέσης μεταξύ των μελών της ομάδας των κρατών της Αφρικής, της Καραϊβικής και του Ειρηνικού αφ’ ενός και της Ευρωπαϊκής Κοινότητας και των κρατών μελών της αφ’ ετέρου, η οποία υπεγράφη στην Κοτονού στις 23 Ιουνίου 2000, με τη συνημμένη σ’ αυτήν Τελική Πράξη, που υπογράφηκαν στο Λουξεμβούργο, στις 25 Ιουνίου 2005, της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών μελών συνελθόντων στο πλαίσιο του Συμβουλίου για την Τροποποίηση της Εσωτερικής Συμφωνίας της 18ης Σεπτεμβρίου 2000 σχετικά με τα ληπτέα μέτρα και τις ακολουθητέες διαδικασίες για την εφαρμογή της Συμφωνίας εταιρικής σχέσης ΑΚΕ-ΕΚ, που υπογράφηκε στο Λουξεμβούργο στις 10 Απριλίου 2006 και της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών μελών συνελθόντων στο πλαίσιο του Συμβουλίου σχετικά με την χρηματοδότηση των ενισχύσεων της Κοινότητας στο πλαίσιο του πολυετούς χρηματοδοτικού πλαισίου για την περίοδο 2008-2013 βάσει της Συμφωνίας εταιρικής σχέσης ΑΚΕ-ΕΚ, καθώς και για τη χορήγηση χρηματοδοτικής ενίσχυσης στις υπερπόντιες χώρες και εδάφη για τις οποίες ισχύουν οι διατάξεις του τετάρτου μέρους της Συνθήκης ΕΚ» και 4) «Κύρωση α) Σύμβασης Δωρεάς του Σωματείου «ΕΛΠΙΔΑ –Σύλλογος Φίλων Παιδιών με Καρκίνο» υπέρ του ελληνικού δημοσίου και του Ν.Π.Δ.Δ. «Νοσοκομείο Παίδων – Η Αγία Σοφία», β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις».)
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Λιάνα Κανέλλη, Βουλευτή Α΄ Αθηνών, τα ακόλουθα: 
     ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Γενική Συνομοσπονδία Εργατών Ελλάδος και η Ανώτατη Διοικούσα Επιτροπή Δημοσίων Υπαλλήλων ζητούν την αλλαγή της οικονομικής και ασφαλιστικής πολιτικής της Κυβέρνησης.
     2) Ο Βουλευτής Ξάνθης κ. ΠΑΝΑΓΙΩΤΗΣ  ΣΓΟΥΡΙΔΗΣ κατέθεσε αναφορά με την οποία  ο Σύλλογος Επιστημόνων Μαιών Ανατολικής Μακεδονίας και Θράκης ζητεί τη δημιουργία Μαιευτικού Τμήματος, που να είναι ενταγμένο στην Ιατρική Σχολή του Δημοκριτείου Πανεπιστημίου Θράκης.
     3) Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά με την οποία  το Μουσικό Σχολείο Σερρών  ζητεί την κατά παρέκκλιση πρόσληψη αναπληρωτή καθηγητή, ως Διευθυντή της μαθητικής συμφωνικής ορχήστρας στο Μουσικό Σχολείο Σερρών.
     4) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία  η Ομοσπονδία Συλλόγων Ιεροψαλτών Ελλάδος ζητεί τη χρηματοδότηση πολιτιστικών δραστηριοτήτων της, που αφορούν στη διάσωση και ανάδειξη της βυζαντινής μουσικής.
     5) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία  ο Όμιλος Ερασιτεχνών Αλιέων και Ναυτικών Αθλημάτων Βόλου Μαγνησίας ζητεί να του καταβληθεί από τη Γ.Γ.Α. η ετήσια τακτική επιχορήγησή του.
     6) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία  ο Δήμος Νέας Αγχιάλου Μαγνησίας ζητεί τη δημιουργία Βυζαντινού Μουσείου στη Νέα Αγχίαλο Μαγνησίας.
     7) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία  κάτοικοι της περιοχής Μπούφα Πηλίου Μαγνησίας ζητούν την κατασκευή αντιπλημμυρικών έργων στο ποτάμι της Μπούφας.
     8) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η κ. Ευσταθία Κασιδάκη, κάτοικος Αργαλαστής Μαγνησίας ζητεί να της χορηγηθεί αποζημίωση για περιουσιακά της στοιχεία, ως πυρόπληκτη.
     9) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αγροτικός Συνεταιρισμός Νέας Αγχιάλου Μαγνησίας «Η ΔΗΜΗΤΡΑ» ζητεί από τον ΕΛ.Γ.Α. την επανεκτίμηση των ζημιών στις αμπελοκαλλιέργειες της περιοχής του.
     10) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Σύλλογος Κωφών και Βαρηκόων Θεσσαλίας ζητεί την κάλυψη πάγιων λειτουργικών αναγκών του από τα έσοδα του Κρατικού Λαχείου.
     11) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ  κατέθεσε αναφορά με την οποία  η Ορχήστρα «ΜΙΚΗΣ ΘΕΟΔΩΡΑΚΗΣ» ζητεί να της καταβληθεί το ποσόν της ετήσιας κρατικής επιχορήγησής της.
     12) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη ίδρυσης Δημοτικού Σχολείου στον Άγιο Νικόλαο Κρήτης.
     13) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη κατοχύρωσης της εργασίας των διοικητικών υπαλλήλων των Τ.Ε.Ι. της Κρήτης.
     14) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις ανάγκες κάλυψης σχολικών κτηρίων του Δήμου Αγίου Νικολάου Κρήτης.
     15) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης Νομού Λασιθίου ζητεί την υπογραφή  σύμβασης για την ανέγερση των νέων φυλακών Λασιθίου.
     16) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Σκορδυλάκης Εμμανουήλ ζητεί την επανεξέταση των μορίων που δικαιούται για την πρόσληψή του στα  Ελληνικά Ταχυδρομεία.
     17) Η Βουλευτής Καστοριάς κ. ΠΑΡΑΣΚΕΥΗ ΜΠΟΥΖΑΛΗ κατέθεσε αναφορά με την οποία  ο Σύλλογος Επαγγελματιών Γεωπόνων Δυτικής Μακεδονίας ζητεί να εξασφαλιστούν οι απαραίτητες πιστώσεις για την πραγματοποίηση επενδύσεων στην πρωτογενή παραγωγή της περιοχής.
     18) Η Βουλευτής Καστοριάς κ. ΠΑΡΑΣΚΕΥΗ ΜΠΟΥΖΑΛΗ κατέθεσε αναφορά με την οποία ζητεί τη χρηματοδότηση πολιτιστικών φορέων του Νομού Καστοριάς.
     19) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία η Ανεξάρτητη Παράταξη Σπουδαστών Τ.Ε.Ι. Πύργου «ΑΥΤΟΝΟΜΙΑ» διαμαρτύρεται για την κατάσταση που επικρατεί στο Παράρτημα Πύργου του Τ.Ε.Ι. Πάτρας.
     20) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία  ο Γενικός Οργανισμός Εγγείων Βελτιώσεων Πηνειού- Αλφειού ζητεί τη λήψη μέτρων για την αποκατάσταση των ζημιών που προκάλεσαν οι πυρκαγιές στα εγγειοβελτιωτικά έργα του Νομού Ηλείας.
     21) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Ανδρέας Χρυσανθακόπουλος, Ηλεκτρονικός-Μηχανικός της «SMART CONTROL E.Π.Ε.» ζητεί τη λήψη μέτρων για την πάταξη του παράνομου εμπορίου εισαγωγής ακατάλληλων  κινέζικων προϊόντων.
     22) Ο Βουλευτής Αχαΐας  κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία  ο Δήμος Μόβρης Αχαϊας ζητεί τη δημιουργία Τμήματος Τροχαίας  Εθνικής Οδού, που θα επιβλέπει το τμήμα Πατρών-Πύργου.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία Κανέλλη. 
     ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμεθα στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2008».
     Ορίστε, κυρία Κανέλλη, έχετε το λόγο.
     ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
     Κυρίες και κύριοι συνάδελφοι, όταν έχει κάποιος να μιλήσει επί του Προϋπολογισμού για τις στρατιωτικές δαπάνες, τους εξοπλισμούς, το ένστολο τμήμα το οποίο επωμίζεται ως κομμάτι του λαού την άμυνα αυτής της πατρίδας, βεβαίως σε απαραίτητο συνδυασμό με την εξωτερική πολιτική, δεν μπορεί παρά να ανησυχεί εκτός και αν αγνοεί την θλιβερή επικαιρότητα. 
     Αυτή τη στιγμή που μιλάμε, κυρίες και κύριοι συνάδελφοι, τουρκικά αεροπλάνα βομβαρδίζουν το Βόρειο Ιράκ. Και αυτή τη στιγμή που μιλάμε και με όλα όσα έχουμε ακούσει ήδη τις τελευταίες μέρες, πολλώ μάλλον από ενάρξεως συζητήσεως του Προϋπολογισμού, αποκρύπτουν ένα κομμάτι της αλήθειας και αυτό για την Κυβέρνηση είναι ένα μεγάλο ερωτηματικό. 
     Για παράδειγμα αναρωτιέται κάποιος, είτε το θέλει, είτε όχι, μη μπορώντας να αγνοήσει, πολλώ μάλλον ως κομουνιστικό κόμμα, την διεθνή πραγματικότητα όπως όντως έχει και όχι όπως παρουσιάζεται ότι έχει με τις ευλογίες της παγκοσμιοποίησης και τις πολυδιαφημισμένες νίκες του ιμπεριαλισμού, ποια είναι η θέση τη χώρας για το Κόσοβο. 
     Πολύ λυπάμαι γιατί ό,τι και αν έχετε ακούσει, αγαπητοί συνάδελφοι, η θέση της Κυβέρνησης για το Κόσσοβο υπεγράφη προχθές στη Λισαβόνα. Εκτός και αν δεν γνωρίζουμε ότι η Κυβέρνηση έβαλλε την υπογραφή της κάτω από κείμενο της Ευρωπαϊκής Ένωσης που λέει ότι το παρόν καθεστώς του Κοσόβου δεν μπορεί να διατηρηθεί ως έχει. Τι άλλο εννοούσε η Κυβέρνηση από το ότι δεν θα ισχύσει το ψήφισμα του Ο.Η.Ε. που θέλει το Κόσοβο επαρχία της Σερβίας; 
     Άρα πήραμε αποφάσεις ήδη. Είναι δικές μας; Όχι. Είναι οι κεντρικές επιλογές για τις οποίες διατείνεται η Κυβέρνηση ότι έχει κάνει τα μάλλα να τις εξυπηρετήσει. Ποιες είναι αυτές; Μα το ΝΑΤΟ, για παράδειγμα. Πρώτο και καλύτερο απ’ όλα, έτσι ώστε να μπορεί κάτοικος αυτού του πλανήτη που θα βρεθεί σε δορυφόρο ή άλλος κάτοικος άλλου πλανήτη που θα έρθει εδώ να περηφανεύεται για την μεγαλύτερη αμερικάνικη στρατιωτική βάση στον κόσμο, που είναι πού αλλού; Στο Κόσσοβο. 
     Άρα, ξέρουμε ότι εάν πας από ψηλά και δεις μόνο το Σινικό Τείχος και το Κόσσοβο, θα δεις και τις αποφάσεις της ελληνικής Κυβέρνησης. Γι’ όλα αυτά, ρίχνεις μια ματιά στον Προϋπολογισμό και αναρωτιέσαι σε τι συνίσταται η υπεράσπιση της πατρίδας με ολοένα και περισσότερα βάρη στην πλάτη του ελληνικού λαού. 
     Σε τι συνίσταται; Πολύ απλά, εάν ανοίξετε τον Προϋπολογισμό, αγαπητοί συνάδελφοι, θα δείτε δαπάνες για το ΝΑΤΟ 92.744.000 ευρώ. Την ίδια στιγμή για τους στρατεύσιμους, δηλαδή για τη σάρκα από τη σάρκα του λαού και όχι γι’ αυτούς οι οποίοι πηγαίνουν γιατί αναγκάζονται να πάνε, το ποσό είναι μόλις 11.150.000 ευρώ. Είναι 11.150.000 ευρώ για τους στρατιώτες, 92.000.000 ευρώ για τις ανάγκες του ΝΑΤΟ. Εάν κάνετε ένα συγκεκριμένο άθροισμα των στρατιωτικών δαπανών αυτής της χώρας της διασφαλισμένης, γιατί θα έχει Κ.Ε.Π.Π.Α., Κοινή Ευρωπαϊκή Ασφάλεια και Εξωτερική Πολιτική, εάν θεωρήσετε ότι δεν κινδυνεύει από μία χώρα -δεν κατέχει το Βόρειο τμήμα της Κύπρου φιλεία δύναμη; Δεν το κατέχει συμμαχική δύναμη; Δεν είναι εισβολέας; Παρά ταύτα πρέπει να αισθανόμαστε εξαιρετικά ασφαλείς, τόσο, ώστε να διαθέτουμε αυτά που διαθέτουμε για τη βελτίωση της ζωής, της ποιότητας και της εκπαίδευσης των στρατευσίμων με ένα Κομμουνιστικό Κόμμα, το οποίο επιμένει κάθε στρατεύσιμος να δικαιούται κατ’ ελάχιστον 300 ευρώ μηνιαίως. 
     Είναι αίτημα και διατύπωση του Κομμουνιστικού Κόμματος. Εδώ δεν είμαστε μόνο για να κρίνουμε τα τμήματα του Προϋπολογισμού, τα οποία αφορούν στο σύνολο των πολιτών. Είμαστε και για να διατυπώνουμε απαιτήσεις και θέσεις, γιατί ήλθε ο καιρός να καταλάβει ο κόσμος τι σημαίνει κεντρική επιλογή. Και αναρωτιέμαι, τι θα γίνει εάν θα επανέλθει αύριο το πρωί ένα σχέδιο Ανάν, ή μια δήλωση ανεξαρτητοποίησης του ψευδοκράτους του Ντεκτάς, όταν θα έχεις πάρεις αυτήν τη θέση που έχεις πάρει για το Κόσσοβο. 
     Εάν αθροίσετε, λοιπόν, αγαπητοί συνάδελφοι, αυτά που ο ελληνικός λαός θα δώσει από το ξίγκι μιας μύγας που είναι ήδη πατημένη από το μεγάλο κεφάλαιο σ’ αυτήν τη χώρα -δεν έχει τίποτε άλλο να δώσει- θα δείτε ότι θα δώσει το 10,5% του Προϋπολογισμού για στρατιωτικές δαπάνες, οι οποίες δεν έχει αποδειχθεί καμμία φορά μέχρι σήμερα με κανένα τρόπο, παρά μόνο με δράμα και με αίμα ότι δεν είναι για την άμυνα της χώρας. Είναι για να εξυπηρετηθούν τα λεγόμενα κεντρικών επιλογών συμφέροντα (ΝΑΤΟ, Ευρωπαϊκή Ένωση, ή η άλλη πλευρά του Ατλαντικού που είναι στην ουσία το ΝΑΤΟ) σε μια χώρα η οποία έχει διαθέσει και έχει κάνει κουρελόχαρτο το Σύνταγμά της για να περάσουν τα νατοϊκά πάνοπλα στρατεύματα από εδώ για να πάνε στη Γιουγκοσλαβία, σε μία χώρα η οποία διαθέτει 11.000.000 ευρώ έναντι 92.000.000 ευρώ για τους στρατεύσιμους, που μεταξύ αυτών είναι είκοσι τρία θύματα του απεμπλουτισμένου ουρανίου. 
     Είμαστε τόσο μεγάλη και τόσο ισχυρή χώρα, που αυτοί που μας ακούνε ώρες-ώρες, αναρωτιέμαι εάν αντέχουν να ακούνε εναλλασσόμενα κυρίως τα δύο μεγάλα κόμματα να διατείνονται για το ότι αυτή η χώρα είναι πιο μεγάλη από ποτέ, πιο ισχυρή από ποτέ, πιο δυνατή από ποτέ. Η παραγωγική βάση της χώρας είναι ο λαός της. Όποιος θέλει να διατείνεται ότι καλώς θα διατεθούν αυτά τα χρήματα, πρέπει να απολογηθεί για 2% μόνο πέρυσι πτώση της βιομηχανικής παραγωγής της χώρας, για 3% πτώση στις οικοδομές, για 5% πτώση στην αγροτική παραγωγή, για 62% διεύρυνση του εμπορικού ισοζυγίου, για 144% αύξηση του ελλείμματος του εμπορικού ισοζυγίου από πέρυσι μέχρι φέτος, σε μία χρονιά. 
     Αυτός ο λαός έρχεται τώρα να καθίσει να διαπραγματευθεί τι με αυτόν τον Προϋπολογισμό; Τι να διαπραγματευθεί; Την ΕΠ.ΟΠ.; Να διαπραγματευθεί τι; Μερικούς ακόμη συνοριοφύλακες; Να διαπραγματευθεί διάφορα σεμινάρια για την πτώση των αυτοκτονιών στο στράτευμα;
     Μα τι είναι τα στρατευμένα παιδιά; Τα στρατευμένα αυτά παιδιά είναι εκείνα που καλούνται με 9 ευρώ το μήνα να υπερασπιστούν μία πατρίδα, η οποία τα στέλνει πού; Πάρθηκαν ήδη οι αποφάσεις. Συνάδελφοι, πάρθηκαν οι αποφάσεις να στείλουμε παραπανίσιες δυνάμεις στο Αφγανιστάν, να ενισχύσουμε την παρουσία μας στο Νταρφούρ, να ενισχύσουμε την παρουσία μας στα Βαλκάνια.
     Και κάτω από ποιες προοπτικές; Καθορισμό θαλασσίων συνόρων στο Αιγαίο δεν έχουμε με τίποτα. Γκρίζες ζώνες εξακολουθούμε να έχουμε. Η ασταθής, εντελώς υπηρετική, αλλοτρίων συμφερόντων στάση μας για το Κόσοβο θα έχει επιπτώσεις σε όλα τα λεγόμενα, «εθνικώς ζητούμενα».
     Και την ίδια ώρα καθόμαστε και συζητάμε αν θα ιδιωτικοποιήσουμε και σε ποιο βαθμό την Ολυμπιακή, που στο κάτω κάτω της γραφής, αν θα το δείτε, είναι μία συζήτηση με ανύπαρκτη την πολιτική της φύλαξης των συνόρων και κυρίως της οικονομικής ενίσχυσης όλων των Ελλήνων στις παραμεθόριες περιοχές. Γιατί καμμία χώρα δεν είναι φυλασσόμενη –καμμία χώρα και κυρίως μία χώρα η οποία έχει υπογεννητικότητα- αν δεν έχει πραγματικά στήθη, δηλαδή τους ίδιους τους πολίτες της.
     Και καθόμαστε και συζητάμε εδώ τμήμα του Προϋπολογισμού. Το Κομμουνιστικό Κόμμα δεν υπάρχει περίπτωση να εγκρίνει ούτως ή άλλως τον Προϋπολογισμό και ειδικώς τις αμυντικές και στρατιωτικές δαπάνες. Γιατί δεν είναι για τη δική μας άμυνα. Δεν είναι. Προωθούμε, στηρίζουμε και ενισχύουμε με ό,τι δεν περισσεύει από έναν πλούτο που παράγει ο ελληνικός λαός, για να στηρίξουμε τις δυνατότητες να μπορεί να παρεμβαίνει ο ιμπεριαλισμός και το μεγάλο παγκοσμιοποιημένο κεφάλαιο όπου γης για να ληστέψει ό,τι απόμεινε να ληστέψει, σε εποχές νεοαποικιοκρατίας και κυριολεκτικά οικοδόμησης ενός μοντέρνου και καταπιεστικού αστικοφασιστικού καθεστώτος.
     Βεβαίως, καταψηφίζουμε ειδικά και τις στρατιωτικές δαπάνες της χώρας σε αυτό τον Προϋπολογισμό.
     (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ την κ. Κανέλλη.
     Σειρά έχει τώρα η Βουλευτής της Νέας Δημοκρατίας κ. Παρασκευή Μπουζάλη.
     ΠΑΡΑΣΚΕΥΗ ΜΠΟΥΖΑΛΗ: Ευχαριστώ πολύ, κύριε Πρόεδρε.
     Κυρίες και κύριοι συνάδελφοι, η διαδικασία της συζήτησης και της ψήφισης του Προϋπολογισμού αποτελεί την κορυφαία στιγμή της Δημοκρατίας και του Κοινοβουλευτισμού. Είναι ώρα ευθύνης και απολογισμού των πεπραγμένων τόσο για την κυβερνητική πολιτική, αλλά επίσης είναι ώρα ευθύνης και για την Αντιπολίτευση, η οποία οφείλει να προχωρήσει στην άσκηση εποικοδομητικής κριτικής και στην κατάθεση προτάσεων.
     Στη διάρκεια όμως της χθεσινής συζήτησης αυτό που παρατήρησα ήταν ότι από τη μια πλευρά έχουμε την Κυβέρνηση, η οποία καταθέτει έναν συνεπή, δίκαιο, διαφανή, με κοινωνική ευαισθησία Προϋπολογισμό, έναν Προϋπολογισμό που προωθεί περαιτέρω το νοικοκύρεμα των δημόσιων οικονομικών, την προστασία των ευαίσθητων κοινωνικών ομάδων και φυσικά τη συνέχεια των μεταρρυθμίσεων.
     Και από την άλλη πλευρά έχουμε μιαν Αντιπολίτευση, που εξαντλείται σε μικροπολιτικά συνθήματα, στείρες, προκλητικές αντιπαραθέσεις, μία Αντιπολίτευση που την ενδιαφέρουν μόνο οι εντυπώσεις και όχι η κατάθεση συγκεκριμένων προτάσεων.
     Κυρίες και κύριοι συνάδελφοι, άκουσα με μεγάλη έκπληξη τους συναδέλφους μου Βουλευτές της Αξιωματικής Αντιπολίτευσης να κάνουν λόγο για μύθους γύρω από τα μεγέθη της ελληνικής οικονομίας, καθώς επίσης και να αναφέρονται σε αδιαφανή Προϋπολογισμό, βίαιη αναδιανομή των εισοδημάτων και έλλειψη αναπτυξιακού σχεδιασμού.
     Αγαπητοί συνάδελφοι, εμείς δεν χρησιμοποιούμε μύθους, προκειμένου να αντιμετωπίσουμε τα προβλήματα της καθημερινότητας. Εμείς κάνουμε πράξη τις δεσμεύσεις μας και δίνουμε βιώσιμες λύσεις, ακολουθώντας συγκεκριμένη πολιτική και υλοποιώντας το μεταρρυθμιστικό πρόγραμμα, για το οποίο μας ψήφισε ο ελληνικός λαός.
     Και είναι ένα πρόγραμμα, το οποίο καταρρίπτει τους δικούς σας μύθους, αφού συντελεί στη μείωση της φορολογίας για τους πολίτες. Το νέο αφορολόγητο όριο που θεσπίσαμε αφορά τρία εκατομμύρια τριακόσιες χιλιάδες φορολογούμενους, δηλαδή το 62% του συνόλου των φορολογουμένων της χώρας.
     Συντελεί στη μείωση της φορολογίας για τις επιχειρήσεις. Ο συντελεστής μειώθηκε από 32% σταδιακά στο 25%, δίνοντας έτσι ζωή στην ελληνική επιχειρηματικότητα και ενισχύοντας τις επενδύσεις. Συντελεί στην ενίσχυση της ανάπτυξης. Θυμίζω ότι στο διάστημα 2004-2007 εγκρίθηκαν 3.670 σχέδια συνολικής δημόσιας δαπάνης 3,3 δισεκατομμυρίων ευρώ, δημιουργώντας έτσι 20.000 νέες θέσεις εργασίας.
     Και συντελεί στην ενίσχυση των εξαγωγών. Θυμίζω ότι την περίοδο 2001-2004 οι εξαγωγές αγαθών, σύμφωνα με τα στοιχεία της Ε.Σ.Υ.Ε., κινήθηκαν στα 12,8 δισεκατομμύρια ευρώ, το 2005 αυξήθηκαν στα 14.000.000.000 ευρώ, το 2006 στα 16,7 δισεκατομμύρια ευρώ. Δηλαδή σε δύο χρόνια είχαμε αύξηση 34%. Επιπλέον, η ανοδική πορεία συνεχίζεται για το πρώτο εννεάμηνο του 2007 κατά 2,7%.
     Και συντελεί, επίσης, στην ενίσχυση της κοινωνικής συνοχής. Προβλέπουμε πρόσθετα κονδύλια ύψους 850.000.000 ευρώ για κοινωνικές δαπάνες στο νέο Προϋπολογισμό, που θα ανακουφίσουν έτσι ευαίσθητες κοινωνικές ομάδες.
     Εσείς, αντίθετα, με τις πολιτικές που ακολουθήσατε επί σειρά ετών, μάλλον γίνετε μύθος, αφού μειώσατε την αξιοπιστία της ελληνικής οικονομίας, ωραιοποιώντας σε ανεπίτρεπτο βαθμό την εικόνα της και αποκρύπτοντας την πραγματική κατάσταση στα δημοσιονομικά μεγέθη. Αυξήσατε τα ποσοστά ανεργίας σε διψήφιο αριθμό, διευρύνατε τα δημόσια ελλείμματα στο 7,8% και το δημόσιο χρέος στο 109,3%, ενώ εμείς καταφέραμε να το περιορίσουμε στο 2,5% και 95,3% αντίστοιχα σε σαράντα δύο μήνες. 
     Κυρίες και κύριοι συνάδελφοι, δεν μπορώ να μην αναφερθώ και στο θέμα της ανάπτυξης και αξιοποίησης των κοινοτικών κονδυλίων, ένα θέμα που τέθηκε τόσο επίμονα από συναδέλφους της Αξιωματικής Αντιπολίτευσης. 
     Μας εγκαλείτε, επειδή δεν επιτεύχθηκε υψηλή απορροφητικότητα των κοινοτικών πόρων. Προφανώς, αγαπητοί συνάδελφοι, ξεχνάτε ότι επί των ημερών σας το Γ΄ Κοινοτικό Πλαίσιο Στήριξης ξεκίνησε με καθυστέρηση δεκαοκτώ μηνών, ενώ αντίστοιχα το δικό μας Ε.Σ.Π.Α. εγκρίθηκε μεταξύ των πρώτων από την Ευρωπαϊκή Ένωση.
     Ξεχνάτε, επίσης, ότι επί των ημερών σας η απορροφητικότητα των κοινοτικών προγραμμάτων ήταν μόλις 17%. Σήμερα, μετά από επίπονες και υπεράνθρωπες προσπάθειες, αγγίζει το 67%. 
     Ξεχνάτε, ακόμα, ότι επί των ημερών σας η ελληνική περιφέρεια έχασε αρκετούς πολύτιμους κοινοτικούς πόρους, που θα συνέβαλαν πραγματικά στην ανάπτυξή της. Εμείς επιταχύνουμε την περιφερειακή σύγκλιση και κατευθύνουμε το 80% των κοινοτικών πόρων στην ελληνική περιφέρεια. 
     Κυρίες και κύριοι συνάδελφοι, με την ευκαιρία που μου δίνεται μέσα από τη σημερινή συζήτηση για τον Προϋπολογισμό και ως Βουλευτής ενός από τους βορειότερους νομούς αυτής της χώρας, του Νομού Καστοριάς, ενός ακριτικού νομού που εντάσσεται σε μία από τις φτωχότερες περιφέρειες της Ευρωπαϊκής Ένωσης, αυτήν της Δυτικής Μακεδονίας, θα ήθελα να σας αναφέρω ενδεικτικά ότι μέχρι σήμερα οι προσπάθειες που καταβάλλονται από τη σημερινή Κυβέρνηση, είναι πραγματικά μεγάλες. 
     Ενδεικτικά, αναφέρω ότι το Π.Ε.Π. Δυτικής Μακεδονίας, παρουσιάζει απορρόφηση γύρω στο 50% από το 9% που ήταν το 2004. Ο Ε.Ο.Μ.Μ.Ε.Χ. έχει εγκρίνει για την περίοδο 2004-2007 στο Νομό Καστοριάς πεντακόσια ογδόντα τρία επενδυτικά σχέδια συνολικού προϋπολογισμού 5.800.000 ευρώ. 
     Ο Νομός Καστοριάς για την περίοδο 2005-2009 θα λάβει από το πρόγραμμα «ΘΗΣΕΑΣ» συνολικά 38.000.000 ευρώ έναντι 13.000.000 ευρώ που έλαβε από το αντίστοιχο «ΕΠΤΑ» κατά την περίοδο 1999-2003. Δηλαδή μιλάμε για αύξηση πόρων κατά 181%. 
     Πράγματι, οι επιδόσεις αυτές βάζουν σε μία θετική ρότα τη Δυτική Μακεδονία, αλλά και το νομό μας. Όμως, κύριοι Υπουργοί, θέλουμε περισσότερο τη βοήθειά σας, τη βοήθεια της ελληνικής πολιτείας, προκειμένου να αναβαθμιστούν περαιτέρω οι υποδομές μας, να ενισχυθεί η επιχειρηματικότητα, να μειωθεί η υψηλή ανεργία του νομού -η οποία σημειώνω ότι αγγίζει το 24%- να γίνει πιο εξωστρεφής η οικονομία του τόπου μας, μία οικονομία η οποία βασίζεται σε τρεις πυλώνες ανάπτυξης: Στον κλάδο της γούνας, στον τουρισμό και στην αγροτική οικονομία.
     Κύριοι Υπουργοί, κυρίες και κύριοι συνάδελφοι, ο κλάδος της γουνοποιίας αποτελεί διαχρονικά τον κατ’ εξοχήν πρωταγωνιστικό επιχειρηματικό κλάδο του Νομού Καστοριάς. Αρκεί να σας αναφέρω ότι ο Νομός, με πρώτο εξαγώγιμο προϊόν τα γουναρικά, σημειώνει κάθε χρόνο μία από τις μεγαλύτερες επιδόσεις εξαγωγών σε επίπεδο Βορείου Ελλάδος με πρώτη χώρα προορισμού τη Ρωσία. Το εν λόγω εξαγώγιμο προϊόν κατέχει ποσοστό 30% στο σύνολο των εξαγωγών της χώρας προς τη Ρωσία. 
     Παρ’ όλα αυτά, ο εν λόγω κλάδος την τελευταία δεκαπενταετία διέρχεται κρίση, με αποτέλεσμα να έχει συρρικνωθεί. Απαιτείται, λοιπόν, εδώ η παρέμβαση της πολιτείας, προκειμένου να δοθούν βιώσιμες λύσεις. Χρειάζεται μακροπρόθεσμος σχεδιασμός, προώθηση του κλάδου, καταπολέμηση της μαύρης εργασίας, παροχή περισσότερων επενδυτικών κινήτρων, ενίσχυση της εξωστρέφειας, απαραίτητες υποδομές για την καθετοποίηση του κλάδου. 
     Δεν πρέπει να ξεχνάμε, αγαπητοί συνάδελφοι, ότι ο κλάδος της γούνας είναι ένας παραδοσιακός ελληνικός κλάδος με ισχυρό όνομα στις ξένες αγορές και τεχνογνωσία, η οποία είναι μοναδική ακόμη και σε παγκόσμιο επίπεδο.
     Ο Νομός Καστοριάς φημίζεται για τις ομορφιές του, για τη φιλοξενία και τον πολιτισμό του, πλεονεκτήματα που πρέπει να αναδειχθούν ακόμη περισσότερο μέσα από την ενίσχυση των υποδομών στον τομέα των μεταφορών, με την ολοκλήρωση των οδικών αξόνων, τη συχνότερη αεροπορική σύνδεση, τη δημιουργία σιδηροδρομικής σύνδεσης, καθώς και των αναγκαίων υποδομών που θα προωθήσουν τον τουρισμό στον όμορφο τόπο μας. Στο σημείο αυτό η βοήθεια της πολιτείας είναι πολύτιμη και θα συμβάλει καίρια στην ανάπτυξη των υποδομών, αλλά και στη δημιουργία νέων θέσεων εργασίας, τις οποίες έχει τόσο μεγάλη ανάγκη ο τόπος και οι οποίες, με τη σειρά τους, θα δώσουν κίνητρα για παραμονή των νέων στην περιφέρεια. 
     Κυρίες και κύριοι συνάδελφοι, ο φετινός Προϋπολογισμός είναι πράγματι ένας συνεπής Προϋπολογισμός, μέσα από τον οποίο υλοποιούνται οι δεσμεύσεις μας. Είναι ένας Προϋπολογισμός που προωθεί την ενίσχυση της διαφάνειας, ένας Προϋπολογισμός προοπτικής που αντιμετωπίζει κατάματα την πραγματικότητα, ιεραρχώντας τις ανάγκες που πρέπει να καλυφθούν και τους στόχους που υπηρετεί.
     Για τους λόγους αυτούς, προτείνω την υπερψήφισή του από όλους μας. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κυρία συνάδελφε.
     Η κ. Αντωνία Αντωνίου έχει το λόγο.
     ΤΟΝΙΑ ΑΝΤΩΝΙΟΥ: Ευχαριστώ, κύριε Πρόεδρε.
     Κυρίες και κύριοι συνάδελφοι, το 2004 η Νέα Δημοκρατία ζήτησε την ψήφο του ελληνικού λαού και ήρθε στην εξουσία καλλιεργώντας  προσδοκίες, ότι θα είναι δύναμη ηθικής αναγέννησης, κυβέρνηση κοινωνικής ευαισθησίας, κυβέρνηση αλλαγών και μεταρρυθμίσεων, κυβέρνηση εξυγίανσης της οικονομίας. 
     Στα χρόνια που ακολούθησαν η εικόνα αυτή ανατράπηκε με μεγάλο θόρυβο. Αντί για ηθική αναγέννηση είχαμε χειροπέδες, ομόλογα, διαπλοκή με ισχυρά συμφέροντα και παντού κουμπάρους. Αντί για κοινωνική ευαισθησία είχαμε τεράστια αναδιανομή του πλούτου υπέρ των λίγων, ακρίβεια ρεκόρ και ανεργία που δεν κρύβεται με στατιστικά μαγειρέματα. Αντί για μεταρρυθμίσεις είχαμε κατεδάφιση του κοινωνικού κράτους, κατάργηση εργασιακών δικαιωμάτων, υπονόμευση του ασφαλιστικού συστήματος, κρίση στην παιδεία και βέβαια, ξεπούλημα επιχειρήσεων κοινής ωφέλειας στρατηγικής σημασίας. Αντί για εξυγίανση της οικονομίας είχαμε τρεις προϋπολογισμούς ανεφάρμοστους, μείωση της ανταγωνιστικότητας, εκτίναξη του δημοσίου χρέους στα ύψη και βέβαια, εκατομμύρια πόροι χαμένοι από το Γ΄ Κοινοτικό Πλαίσιο Στήριξης. 
     Το Σεπτέμβριο του 2007 ζητήσατε συγγνώμη από τον ελληνικό λαό, επαναλάβατε ψεύτικες δεσμεύσεις και ζητήσατε μία δεύτερη ευκαιρία. Οι πολίτες σας έδωσαν ψήφο ανοχής με οριακή πλειοψηφία. Δεν σας έδωσαν λευκή επιταγή που να δικαιολογεί τόση αλαζονεία εκ μέρους των Υπουργών σας. Μέσα, όμως, στους τρεις πρώτους μήνες της νέας Κυβέρνησής σας, καταφέρατε να επαναλάβετε όλα τα αρνητικά της προηγούμενης τριετίας σας. 
     Η ηθική σας εικόνα κατέρρευσε στα «αναψυκτήρια» με τους ανασφάλιστους εργαζόμενους. Το κοινωνικό σας προφίλ ανατράπηκε πλήρως μαζί με τις δήθεν δεσμεύσεις σας. Τα τρία «δεν» στο ασφαλιστικό, έγιναν «ναι μεν, αλλά» μαζί με ένα δώρο του 1.000.000.000 ευρώ στην ALPHA BANK. 
     Η δήθεν μεταρρυθμιστική σας ταυτότητα αποκαλύφθηκε με τις πολιτικές σας στον Ο.Τ.Ε., την Ολυμπιακή και τη Δ.Ε.Η.. Απαξιώνετε, διαλύετε και ξεπουλάτε συστηματικά και με σχέδιο, χωρίς να υπολογίζετε τα συμφέροντα της χώρας και του Έλληνα πολίτη. Ζημιώσατε τον Ο.Τ.Ε. με τη σκανδαλώδη εξαγορά της εταιρείας «ΓΕΡΜΑΝΟΣ». Κλείνετε την Ολυμπιακή για να εξυπηρετήσετε ιδιωτικά συμφέροντα στην Ελλάδα και στο εξωτερικό. Μετατρέψετε τη Δ.Ε.Η. από κερδοφόρα σε ζημιογόνα εταιρεία, για να δικαιολογήσετε στο μέλλον την πολιτική σας για ιδιωτικοποίηση της εταιρείας. 
     Όλα αυτά, κύριοι συνάδελφοι, μας γυρίζουν πολλά χρόνια πριν, στην κυβέρνηση του κ. Μητσοτάκη, την οποία φαίνεται, με τις πολιτικές σας σήμερα, προσπαθείτε να την ξεπεράσετε. Επόμενο ήταν, με τέτοιες πολιτικές, να δημιουργήσετε μέσα στους πρώτους κιόλας τρεις μήνες το μεγαλύτερο κύμα απεργιών και διαδηλώσεων της δεκαετίας. Αντί για το διάλογο και τη συναίνεση έχετε επιλέξει το δρόμο του αυταρχισμού και της σύγκρουσης, όπως βέβαια κάνατε και τα προηγούμενα χρόνια.
     Κύριοι της Κυβέρνησης, εάν σήμερα οι πολίτες είχαν τη δυνατότητα να πάρουν μέρος στη συζήτηση για τον Προϋπολογισμό, αυτός ο Προϋπολογισμός δεν θα ψηφιζόταν. Θα τον καταψήφιζαν οι εργαζόμενοι που δεν αντέχουν άλλο τη μείωση του εισοδήματός τους, την άδικη φορολογία και τη φοροεπιδρομή που έρχεται, την ακρίβεια που έχει σπάσει όλα τα ρεκόρ και το νέο κύμα που ακολουθεί μετά τις ιλιγγιώδεις αυξήσεις της Δ.Ε.Η. Θα τον καταψήφιζαν οι συνταξιούχοι που σήμερα δεν μπορούν να επιβιώσουν και έχουν φτάσει στο σημείο να επαιτούν από τα παιδιά τους. Θα τον καταψήφιζαν οι αγρότες που είναι υπερχρεωμένοι στις τράπεζες, που τα προϊόντα τους μένουν απούλητα, το εισόδημά τους μειώνεται και ακόμη περιμένουν να πάρουν τα χρήματα από τις επιδοτήσεις. 
     Το χειρότερο, όμως, για τους αγρότες είναι ότι δεν έχουν πλέον καμμία ελπίδα για το μέλλον τους. 
     Για τη νέα γενιά. Η νέα γενιά της ανεργίας. Η νέα γενιά της ανασφάλιστης εργασίας. Η γενιά των συμβασιούχων. Η γενιά των 700 ευρώ. Η γενιά που θα γεράσει δουλεύοντας, χωρίς να πάρει σύνταξη. Η γενιά που βιώνει την κρίση στα σχολεία και στο πανεπιστήμιο. Αυτή η γενιά, κύριοι Υπουργοί της Κυβέρνησης, όχι μόνο σας καταψηφίζει, αλλά πλέον δεν σας παρακολουθεί. Γιατί έχετε χάσει την επαφή με την κοινωνική πραγματικότητα. Ενώ εδώ νομοθετούμε, έξω στην αγορά εργασίας δεν ισχύει τίποτα από αυτά που νομοθετούμε σε αυτήν εδώ την Αίθουσα. 
     Έχει καταργηθεί το οκτάωρο στην πράξη. Έχει καταργηθεί το δικαίωμα στην απεργία. Χιλιάδες εργαζόμενοι δουλεύουν σε καθεστώς υπεργολαβίας και ενοικιαζόμενης εργασίας, χωρίς εργασιακά δικαιώματα. Ελάτε μία επίσκεψη,  κύριε Υπουργέ, στη «ΛΑΡΚΟ», για να δείτε το τι καθεστώς ισχύει. Αυτόν τον Προϋπολογισμό τον καταψηφίζουν, όμως και οι πολίτες της περιφέρειας, τους οποίους συνεχίζετε να εξαπατάτε, λέγοντας ότι ήρθε η ώρα της περιφέρειας. Αυτό το ακούμε, κύριε Υπουργέ, από το 2004. Έχουν περάσει, όχι  ώρες, μήνες, χρόνια. Κι όμως γνωρίζετε πάρα πολύ καλά, ότι η περιφέρεια σήμερα περνάει μία από τις χειρότερες περιόδους της. Ο περσινός  Προϋπολογισμός δεν υλοποιήθηκε. Για πρώτη φορά έχουν μείνει απλήρωτοι οργανισμοί εγκεκριμένων πιστώσεων του προγράμματος δημοσίων επενδύσεων. Αυτό σημαίνει,  κύριε Υπουργέ, άδεια ταμεία. Αυτοί οι απλήρωτοι λογαριασμοί αφορούν, όχι τα μεγάλα έργα, αλλά τα μικρά έργα, που όμως έχουν πολύ μεγάλη σημασία για τους πολίτες της περιφέρειας. Τα κοινωνικά προγράμματα, όπως το «Βοήθεια στο σπίτι» δεν έχουν πόρους και είναι εργαζόμενοι απλήρωτοι. Αυτό πρώτη φορά συμβαίνει να δουλεύουν εργαζόμενοι και να μην πληρώνονται. 
     Μπαίνουμε στο 2008. Το Δ΄ Κοινοτικό Πλαίσιο Στήριξης δεν έχει ξεκινήσει. Μιλάμε για το Ε.Σ.Π.Α. 2007-2013. Μπαίνουμε στο 2008 και ακόμη δεν έχει ξεκινήσει. Χάνουμε πόρους και βέβαια, όπως είπα και πριν, χάνουμε πόρους και από την κακή απορρόφηση του Γ΄ Κοινοτικού Πλαισίου Στήριξης. Χαρακτηριστικό παράδειγμα διαχείρισης είναι η περιφέρεια Στερεάς Ελλάδας που είναι όχι μόνο θύμα των στατιστικών της Ευρωπαϊκής Ένωσης, αλλά είναι θύμα και της δικής μας αδιαφορίας και εγκατάλειψης. Αντί, όμως, να δημιουργήσετε ειδικό πρόγραμμα ενίσχυσης στην περιφέρεια Στερεάς  Ελλάδας, με εθνικούς πόρους, όπως είναι η πρόταση του ΠΑ.ΣΟ.Κ, μειώνετε τους πόρους για υποδομή και ετοιμάζεστε να την καταργήσετε και ως περιφέρεια. 
     Στον τομέα της υγείας αφήνετε σύγχρονα νοσοκομεία, όπως το Νοσοκομείο της Λαμίας με σοβαρές ελλείψεις, τα αγροτικά ιατρεία χωρίς γιατρούς και επιλέγετε να εφαρμόζετε τις συμπράξεις με τον ιδιωτικό τομέα, το βρετανικό μοντέλο που το πολυδιαφημίσατε, όταν οι ίδιοι οι Βρετανοί σήμερα, μετά από δέκα χρόνια εμπειρίας, έρχονται και το αναθεωρούν. Αλλάζουν πλεύση. Εσείς, όμως, επειδή η στρατηγική σας είναι να πάμε στον ιδιωτικό τομέα, επιμένετε. 
     Στον τομέα της παιδείας καταδικάζετε περιφερειακά ιδρύματα. Πρώτα απ’ όλα, θα μιλήσω για το Πανεπιστήμιο Στερεάς Ελλάδας, που εδώ και τέσσερα χρόνια δεν έχετε ανοίξει κανένα τμήμα, δεν έχετε δώσει πόρους, δεν έχετε δώσει επαγγελματικά δικαιώματα στους φοιτητές και το αφήνετε να απαξιωθεί και να υποβαθμιστεί. 
     Η συμπεριφορά σας για το περιβάλλον είναι εγκληματική και  μιλάω σε ένα νομό που γίνονται πολύ μεγάλα έργα, και δυστυχώς δεν εφαρμόζετε καμμία νομοθετική και κοινοτική νομοθεσία για το περιβάλλον. Εκεί υπάρχουν τεράστια προβλήματα και όσον αφορά για το χωροταξικό σας σχεδιασμό, θα ήθελα να σας πω ότι εξυπηρετείτε συγκεκριμένα συμφέροντα και έτσι αφήνετε έξω από το χάρτη της τουριστικής και βιομηχανικής ανάπτυξης πολλούς νομούς και κυρίως τη Φθιώτιδα, που το γνωρίζω πάρα πολύ καλά. 
     Κλείνοντας, κύριοι της Κυβέρνησης, μετά από όλα αυτά καταψηφίζουμε τον Προϋπολογισμό σας, για λογαριασμό των χιλιάδων πολιτών που κατεβαίνουν στους δρόμους και την προηγούμενη εβδομάδα και αύριο, κύριοι Υπουργοί, απεργούν, διαμαρτύρονται, ζητούν αλλαγή πολιτικής. Αυτό είναι το μήνυμα, το οποίο σας δίνουν όλοι οι Έλληνες και οι Ελληνίδες. Πρέπει να το πάρετε, όσο είναι νωρίς, όχι για τη δικής σας εξουσία και για διακυβέρνηση, αλλά για το καλό της χώρας και των πολιτών. 
     Σας ευχαριστώ πολύ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κι εμείς. 
     Σειρά σύμφωνα  με τον κατάλογο των αγορητών, έχω να μιλήσω εγώ, αλλά επειδή αυτήν τη στιγμή διευθύνω τη συζήτηση, θα μεταθέσω το χρόνο της αγορεύσεως μου, για τότε που θα κατέβω από την έδρα.
     ΘΕΟΔΩΡΟΣ ΠΑΓΚΑΛΟΣ: Ευγενέστατος, εύγε! 
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Πάγκαλε.
     Έχει ζητήσει το λόγο και τον δικαιούται βάσει του άρθρου 64 του Κανονισμού της Βουλής ο Βουλευτής Μεσσηνίας κ. Σαμαράς.
     Έχετε το λόγο, κύριε Σαμαρά.
     ΑΝΤΩΝΙΟΣ ΣΑΜΑΡΑΣ: Κυρίες και κύριοι συνάδελφοι, καταρτίζουμε τον Προϋπολογισμό του 2008 μέσα σε δυσμενείς και επιβαρυνόμενες συνθήκες. Η μεγάλη αύξηση της τιμής του πετρελαίου, οι έντονες αναταράξεις στις διεθνείς κεφαλαιαγορές, οι φόβοι διεθνούς ύφεσης, όλα αυτά έχουν υποχρεώσει τους διεθνείς οργανισμούς και την ίδια την Ευρώπη να αναθεωρήσουν προς τα κάτω τις προβλέψεις τους για την οικονομική δραστηριότητα του 2008. Μέσα σε ένα τέτοιο δυσμενές περιβάλλον η αύξηση για το ελληνικό Α.Ε.Π. προβλέπεται γύρω στο 4%. 
     Την τελευταία τετραετία καταφέραμε να εξυγιάνουμε τα δημόσια οικονομικά, χωρίς να μειώσουμε την οικονομική ορμή, την αναπτυξιακή ορμή της ελληνικής οικονομίας. Τώρα όμως πρέπει να πετύχουμε και κάτι παραπάνω, τη διάχυση της ανάπτυξης σε ολόκληρη την οικονομία, διάχυση εισοδήματος, πλούτου, ευκαιριών και ελπίδας στο σύνολο της κοινωνίας χωρίς να θέσουμε σε κίνδυνο βέβαια τη σταθεροποίηση που έχει ήδη επιτευχθεί. Οι δαπάνες του Προϋπολογισμού, πλην χρεολυσίων, περιορίζονται στο 28% του αναθεωρημένου Α.Ε.Π. και αυτό παρά το γεγονός ότι εξασφαλίζονται σημαντικά κονδύλια και για τη βελτίωση του εισοδήματος των οικονομικά ασθενέστερων, όπως λόγου χάρη οι πρόσθετες πιστώσεις για Ο.Γ.Α. και Ε.Κ.Α.Σ., η αύξηση του επιδόματος ανεργίας, η βελτίωση του μισθολογίου και των συντάξεων των στρατιωτικών και η χορήγηση του πολυτεκνικού επιδόματος στους τριτέκνους. Οι επενδυτικές δαπάνες είναι επίσης αυξημένες κατά 7%. Προσωπικά θα ήθελα μεγαλύτερα ποσά για τις δημόσιες επενδύσεις και ελπίζω αυτό να καταστεί εφικτό στα προσεχή έτη. Σημειώνω επίσης με ικανοποίηση τα αυξημένα κονδύλια για τη γεωργία γύρω στο 11,5%. 
     Τώρα τα έσοδα από την άμεση φορολογία προβλέπεται να αυξηθούν το 2008 κατά 11,5% έναντι του 2007, ενώ τα έσοδα από την έμμεση γύρω στο 13,9%. Θεωρώ ως ιδιαίτερα θετικό γεγονός την περαιτέρω μείωση των φορολογικών συντελεστών για τα φυσικά πρόσωπα, καθώς επίσης και την κατάργηση των φόρων κληρονομιάς και γονικής παροχής. 
     Μια παρατήρηση εδώ πέρα: Τόσο μεγάλες αυξήσεις φορολογικών εσόδων συνεπάγονται πράγματι πολύ υψηλές φαινομενικές εισοδηματικές ελαστικότητες των φόρων. Η Αντιπολίτευση διατείνεται ότι η επίτευξη του στόχου αυτού αναφορικά με τα έσοδα είναι ανέφικτη. Δεν συμμερίζομαι την άποψη αυτή μετά από συγκεκριμένη μελέτη επί του θέματος. Πιστεύω ότι μια τέτοια άποψη δεν λαμβάνει υπ’ όψιν την πρόοδο που έχει συντελεστεί στην αντιμετώπιση της φοροδιαφυγής και ότι ένα σημαντικό μέρος της αύξησης των εσόδων του 2008 -1,7 δισεκατομμύρια ευρώ- θα προέλθει από την πάταξη του λαθρεμπορίου καυσίμων και τον εξορθολογισμό της φορολογίας κεφαλαίου. Άρα, η απαιτούμενη εισοδηματική ελαστικότητα για την επίτευξη του στόχου των εσόδων θα πέσει για πρώτη φορά από το 1,8% στο 1,3%. 
     Θυμίζω ότι η φαινομενική ελαστικότητα των φορολογικών εσόδων αυξήθηκε από 0,59% την περίοδο 2000-2003 σε 0,93% την περίοδο 2004-2007. Μάλιστα, φέτος θα φτάσει το 1,05%, δηλαδή θα προσεγγίσει για πρώτη φορά την πραγματική ελαστικότητα του ελληνικού φορολογικού συστήματος που εκτιμάται στο 1,2%. Αν μάλιστα ληφθούν υπ΄ όψιν οι δυσμενείς επιπτώσεις στα δημόσια έσοδα -ευμενείς για τους πολίτες- από την τρέχουσα μεταρρύθμιση στη φορολογία εισοδήματος, θεωρώ ότι ο στόχος αυτός έχει ουσιαστικά ήδη επιτευχθεί. Τούτο, δηλαδή, σημαίνει ότι η απαιτούμενη αύξηση της εισοδηματικής ελαστικότητας από 1,05% φέτος στο 1,3% το 2008 είναι απολύτως εφικτή. 
     Σημειώνω, γιατί έχει σημασία να αναφερόμαστε στη σπονδυλική στήλη του Προϋπολογισμού που είναι οι εισοδηματικές ελαστικότητες, ότι η εισοδηματική ελαστικότητα μικρότερη της πραγματικής, δηλαδή μικρότερη του 1,2% σημαίνει αύξηση της φοροδιαφυγής ως ποσοστό του Α.Ε.Π., ενώ εισοδηματική ελαστικότητα μεγαλύτερη της πραγματικής σημαίνει μείωση της πραγματικής. Επομένως, ενώ κατά την περίοδο 2000-2003 είχαμε συνεχή αύξηση της φοροδιαφυγής, το 2007 ήταν ο πρώτος χρόνος που σταμάτησε η αύξηση αυτή και παράλληλα, δημιουργήσαμε προϋποθέσεις μείωσής της για το 2008 και εφεξής. 
     Άρα, η Κυβέρνηση βαδίζει στη σωστή κατεύθυνση, αλλά εδώ είναι και η μεγάλη πρόκληση. Πρέπει να σταματήσει από εδώ και πέρα η Κυβέρνηση με κάθε τρόπο, με αυτά τα μέτρα, με τη συνέχιση αυτών των καινούργιων μέτρων που λαμβάνει, την αύξηση της φοροδιαφυγής, την οποία σταμάτησε. Τώρα πρέπει να  μειώσει το απόλυτο ύψος της φοροδιαφυγής, το ύψος δηλαδή της φοροδιαφυγής ως ποσοστό του Α.Ε.Π.. Σταμάτησε η αύξηση, πρέπει να σταματήσει το ύψος της φοροδιαφυγής. 
     Ως προς το δημόσιο χρέος, μία παρατήρηση. Με εξαίρεση το Ολυμπιακό έτος 2004, τα τελευταία χρόνια πληρώνουμε για τόκους δημόσιου χρέους πολύ περισσότερα από τις δαπάνες του Προγράμματος Δημοσίων Επενδύσεων. Αυτό είναι ανησυχητικό, τόσο για τη μακροχρόνια ανάπτυξη, όσο και για τη δικαιοσύνη ανάμεσα στις γενεές, διότι η παρούσα γενεά πληρώνει από τους φόρους της πολύ περισσότερα για τόκους, δηλαδή για χρέη προηγούμενων γενεών απ’ ό,τι η ίδια επενδύει στο μέλλον της. 
     Κυρίες και κύριοι συνάδελφοι, την προηγούμενη τετραετία λόγω των δημοσιονομικών ανισορροπιών που κληρονομήθηκαν από τις κυβερνήσεις του ΠΑ.ΣΟ.Κ. είχαμε την υποχρέωση να δώσουμε αναγκαστικά προτεραιότητα στη δημοσιονομική διαφάνεια και εξυγίανση. Με την άρση τώρα της κοινοτικής επιτήρησης η οικονομική πολιτική έχει την ευχέρεια να δώσει προτεραιότητα στην πραγματική οικονομία, στα ποιοτικά χαρακτηριστικά της ανάπτυξης, στην περιφερειακή σύγκλιση και ιδίως στην αύξηση της ανταγωνιστικότητας. Πράγματι, το μεγαλύτερο διαχρονικό πρόβλημα της ελληνικής οικονομίας είναι το έλλειμμα ανταγωνιστικότητας. Αυτό προκύπτει κυρίως από το μεγάλο έλλειμμα στο ισοζύγιο τρεχουσών συναλλαγών, που φτάνει ήδη στο 14% του Ακαθάριστου Εγχώριου Προϊόντος, που σημαίνει ότι το 1/7 των εισοδημάτων, αλλά και των θέσεων εργασίας στην οικονομία μας εξάγονται για να πληρωθούν οι εισαγωγές προϊόντων και υπηρεσιών. 
     Το κλειδί για την αντιμετώπιση του ελλείμματος ανταγωνιστικότητας είναι να κατανοήσουμε κάτι πολύ απλό. Σήμερα, την εποχή της παγκοσμιοποίησης, οι επιχειρήσεις σε μία χώρα θα πρέπει να σταματήσουν να ανταγωνίζονται απλά και μόνο για τα συγκριτικά πλεονεκτήματά τους, παραδείγματος χάριν, το φθηνό εργατικό κόστος. Αντί αυτού, θα πρέπει να εστιάσουν την προσοχή τους στα ανταγωνιστικά πλεονεκτήματα που δημιουργούνται από μοναδικά προϊόντα και υπηρεσίες ποιότητος. Βασική προϋπόθεση για μια τέτοια μεταστροφή των επιχειρήσεων στην Ελλάδα είναι η προώθηση των αναγκαίων, όχι μακροοικονομικών πλέον, αλλά μικροοικονομικών μεταρρυθμίσεων, δηλαδή η απελευθέρωση των αγορών από μονοπωλιακές καταστάσεις και παντός τύπου καρτέλ, η μείωση των κανονιστικών παρεμβάσεων και των διοικητικών βαρών των επιχειρήσεων και η βελτίωση της ποιότητας των συντελεστών παραγωγής.
     Βασικοί πυλώνες αυτού που θα ονομάσω «άξονας μικροοικονομικών μεταρρυθμίσεων» είναι οι εξής: Αυξημένος ανταγωνισμός σε ανοικτές αγορές, ώστε να μεγιστοποιείται η οικονομική αποδοτικότητα με παράλληλη προστασία του καταναλωτή. Ενθάρρυνση της καινοτομίας και της επιχειρηματικότητας. Απλοποίηση και επιτάχυνση των διαδικασιών αδειοδότησης. Ολοκλήρωση των ειδικών χωροταξικών σχεδίων για τη βιομηχανία, τον τουρισμό και τις ανανεώσιμες πηγές ενέργειας. Επενδύσεις σε έρευνα και ανάπτυξη. Πρέπει να φθάσουμε στο 1,3% από το 0,7% που βρισκόμαστε σήμερα. Κινητροδότηση για  την ενίσχυση των επενδύσεων στις τεχνολογίες πληροφορικής και την ψηφιακή οικονομία, ιδιαίτερα των μικρομεσαίων επιχειρήσεων. 
     Μπορούμε, κυρίες και κύριοι συνάδελφοι, να μετρήσουμε το έλλειμμα αυτό της ανταγωνιστικότητας στην Ελλάδα μέσω του διαφορικού πληθωρισμού. Μελετώντας τη διαφορά του ελληνικού πληθωρισμού από τον πληθωρισμό της Ευρωζώνης ανά τομέα για την περίοδο 2004-2007, παρατηρείται ότι το έλλειμμα ανταγωνιστικότητας είναι –τα φέρνω ως παράδειγμα- μεγαλύτερο στις μεταφορές, -διαφορά πληθωρισμού 2,6- στην ενέργεια -διαφορά πληθωρισμού 1,9- στις τηλεπικοινωνίες –διαφορά 1,85- στα τυποποιημένα τρόφιμα -διαφορά 1,8. Ιδού, λοιπόν, τέσσερις τομείς που έχουν ολιγοπωλιακή διάρθρωση, στους οποίους θα πρέπει να εστιάσουμε τις προσπάθειές μας για την ενίσχυση του ανταγωνισμού. 
     Επιτρέψτε μου δύο λέξεις ειδικά για τις μικρομεσαίες επιχειρήσεις. Είναι γνωστό το ειδικό τους βάρος για την οικονομία μας. Οι μικρομεσαίες με ένα έως σαράντα εννέα απασχολούμενα άτομα δημιουργούν επτά στις δέκα νέες θέσεις εργασίας, συμβάλλουν στη συνολική απασχόληση των επιχειρήσεων κατά 50% και συμμετέχουν στο συνολικό κύκλο εργασιών κατά 60%. Αυτό υπαγορεύει ειδικές πολιτικές στήριξής τους, όπως τη διευκόλυνση στην τραπεζική χρηματοδότηση και πρόσβαση, την επιδότηση για τον τεχνολογικό τους εκσυγχρονισμό και την προώθηση των δικτυώσεων. 
     Αναφέρθηκα προηγουμένως στην ανάγκη διάχυσης της ανάπτυξης. Βασικός μοχλός διάχυσης είναι ακριβώς οι μικρομεσαίες επιχειρήσεις. Είναι αυτό που μετατρέπει την ανάπτυξη από απλό αριθμό και στατιστικό μέγεθος σε αληθινό επίτευγμα κοινωνικής ευημερίας, γιατί την ανάπτυξη δεν αρκεί να τη διαπιστώνουν μόνον οι οικονομολόγοι, αλλά πρέπει να την βιώνουν και οι άνθρωποι. Γι’ αυτό μιλάμε όχι μόνο για ανάπτυξη του Α.Ε.Π., αλλά και για την ανάγκη διάχυσης της ανάπτυξης. 
     Συμπερασματικά, οι μακροοικονομικές μεταρρυθμίσεις που πετύχαμε έως τώρα απαλλάσσουν την οικονομία από μεγάλη αβεβαιότητα και ασφυξία, αλλά δεν αρκούν για να εξασφαλίσουν την αυτοτροφοδοτούμενη ανάπτυξη. Είναι απαραίτητη, αλλά όχι επαρκής προϋπόθεση ανάπτυξης. ΄Οπως λένε οι οικονομολόγοι, «οι μακροοικονομικές μεταρρυθμίσεις πηγαίνουν το άλογο στην πηγή, αλλά δεν μπορούν να το αναγκάσουν να πιει νερό». Οι μικροοικονομικές μεταρρυθμίσεις συμπληρώνουν και αν θέλετε ολοκληρώνουν αυτήν την αναγεννητική προσπάθεια. «Μαθαίνουν στο άλογο να πιει νερό».
     Κυρίες και κύριοι συνάδελφοι, ο Προϋπολογισμός της Κυβέρνησης του 2008 είναι ένα ακόμα βήμα προς την εξυγίανση την ανάπτυξη και την κοινωνική συνοχή και γι’ αυτό τον υπερψηφίζω. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Αναστάσιος Νεράντζης): Ο κ. Μανιάτης, έχει το λόγο.
     ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, πίσω από τους αριθμούς κάθε προϋπολογισμού βρίσκονται άνθρωποι με όνειρα και προσδοκίες. Βρίσκονται συνταξιούχοι και χαμηλόμισθοι, άνεργοι, νεολαίοι, αγρότες και μικρομεσαίοι, που όμως έχουν πάψει πια να ελπίζουν σε κάτι καλύτερο από την σημερινή Κυβέρνηση. Κάθε σύγχρονος, κάθε προοδευτικός προϋπολογισμός, κάθε προοδευτική πολιτική, πρέπει να έχει τρεις βασικούς πυλώνες. 
     Πρώτος πυλώνας είναι η καταπολέμηση της φτώχειας των κοινωνικά και οικονομικά αδύναμων, της φτώχειας που πλήττει πια τον έναν στους πέντε Έλληνες. Δεύτερος πυλώνας είναι η στήριξη της δημιουργικότητας της πρωτοπορίας, της καινοτομίας, της έρευνας και της τεχνολογίας. Τρίτος πυλώνας, είναι η άσκηση μιας οριζόντιας πολιτικής προστασίας και αναβάθμισης του περιβάλλοντος, μιας πολιτικής που πρέπει να διαπερνά κάθε πτυχή της δημόσιας ζωής, κάθε πτυχή των οικονομικών δραστηριοτήτων και της κοινωνικής δράσης. 
     Ο πρώτος πυλώνας αναλύθηκε ήδη από τους προηγούμενους συναδέλφους. Εγώ θα αναφερθώ περισσότερο στους άλλους δύο πυλώνας που περιλαμβάνονται στις σελίδες 104 και 49 του Προϋπολογισμού. Παρακαλώ κρατείστε αυτούς τους δύο αριθμούς στο μυαλό σας. 
     Στη σελίδα 104 περιλαμβάνεται η σκανδαλώδης, η προκλητική, η εγκληματική –θα μπορούσα να πω- ομολογία ότι οι δαπάνες για έρευνα, καινοτομία, δημιουργικότητα, θα μειωθούν το 2008 σε σχέση με το 2006 σε ποσοστό πάνω από 40%. Στην ίδια σελίδα περιλαμβάνεται δεύτερη ομολογία ότι θα χαθεί μέσα στο 2008 το 53% των εξασφαλισμένων κονδυλίων για προστασία του περιβάλλοντος από το Γ΄ Κοινοτικό Πλαίσιο Στήριξης.
     Κυρίες και κύριοι συνάδελφοι, η καινοτομία και η τεχνολογία, αναφέρονται στο σήμερα και στο αύριο των ογδόντα χιλιάδων νέων παιδιών της πατρίδας μας, που κατέχουν μεταπτυχιακούς και διδακτορικούς τίτλους σπουδών. Αναφέρονται στους πάνω από διακόσιες χιλιάδες πτυχιούχους πανεπιστημίων που αντί να εκλιπαρούν για μια μίζερη δεκαοκτάμηνη σύμβαση μέσω STAGE, αντίθετα θέλουν να δημιουργήσουν, θέλουν να ανταγωνιστούν τους ξένους συναδέλφους τους, θέλουν να προσφέρουν πρόοδο και δημιουργία στην κοινωνία και στον εαυτό τους.
     Από το 2004 οι δαπάνες για έρευνα και τεχνολογία στη χώρα μας βρίσκονται καθηλωμένες στο ύψος του 0,6% του Ακαθάριστου Εγχώριου Προϊόντος. ‘Όμως η χώρα έχει δεσμευτεί στην Ευρωπαϊκή Ένωση ότι μια από τις βασικές της μεταρρυθμίσεις –θα τολμούσα να πω η βασικότερη ίσως- είναι το ποσοστό αυτό 0,6% να φτάσει στο 1,5% μέχρι το 2015. Αυτό το ποσοστό, στόχος του 1,5% αποτελεί στην πραγματικότητα το ελάχιστο που οφείλει να πράξει η Κυβέρνηση. Σε σύγκριση με το σημερινό 1,9% του μέσου ευρωπαϊκού όρου αποτελεί ουσιαστικά ομολογία απόκλισης από τις υπόλοιπες ευρωπαϊκές χώρες και όχι σύγκλισης αφού η χώρα έχει δεσμευτεί ότι μετά από οκτώ χρόνια θα επιδιώξουμε να είμαστε πιο πίσω από εκεί που είναι σήμερα ο μέσος όρος της Ευρωπαϊκής Ένωσης.
     Παρ’ όλα αυτά, παρά αυτή τη δυσμενή συγκυρία, στον Προϋπολογισμό του 2008 αντί για τη μεγάλη αύξηση που έχει ανάγκη η χώρα, προβλέπεται μείωση σε ποσοστό πάνω από 40% και εξηγούμαι. Τα 168.000.000 ευρώ του 2006 για έρευνα και τεχνολογία, γίνονται μόλις 93.000.000 ευρώ το 2008. Πρόκειται ταυτόχρονα για πρόκληση, για σκάνδαλο, για έγκλημα. 
     Στην ίδια διαβόητη σελίδα 104 περιλαμβάνεται η δεύτερη σκανδαλώδης ομολογία για απώλεια μέσα στο 2008 του 53% των εξασφαλισμένων κονδυλίων για την προστασία του περιβάλλοντος, ένα περιβάλλον που οι κλιματικές του αλλαγές συζητήθηκαν πρόσφατα στο Μπαλί της Ινδονησίας και ένα περιβάλλον το οποίο, σύμφωνα με το Γενικό Γραμματέα των Ηνωμένων Εθνών, αποτελεί τη μεγαλύτερη πρόκληση που αντιμετώπισε ποτέ η ανθρωπότητα.
     Το Επιχειρησιακό Πρόγραμμα «ΠΕΡΙΒΑΛΛΟΝ», αρμοδιότητας του Υπουργείου Περιβάλλοντος, Χωροταξίας και Δημοσίων Έργων, έχει συνολικό προϋπολογισμό 598.000.000 ευρώ. Σήμερα, ένα μόλις χρόνο πριν την ολοκλήρωση του προγράμματος, είναι το προτελευταίο σε απορροφητικότητα με ποσοστό μόλις 61%. Μέσα στο 2008, λοιπόν, πρέπει να απορροφηθεί το υπόλοιπο 39%, δηλαδή πάνω από 230.000.000 ευρώ.
     Δυστυχώς στον αντίστοιχο πίνακα του Προγράμματος Δημοσίων Επενδύσεων και στον τομέα «Οικισμός-Περιβάλλον», προβλέπονται δαπάνες ύψους μόλις 110.000.000 ευρώ ή με άλλα λόγια ομολογείται η απώλεια πάνω από 120.000.000 ευρώ για επενδύσεις προστασίας περιβάλλοντος. 
     Υπάρχει, όμως σ’ αυτόν τον Προϋπολογισμό και μία δεύτερη εξίσου προκλητική σελίδα. Είναι η σελίδα 49 του Προϋπολογισμού, στην οποία αναφέρονται οι δήθεν μεγάλες κατακτήσεις και τα σχέδια του κ. Σουφλιά για την προστασία του περιβάλλοντος.
     Σύμφωνα με τις προγραμματικές δηλώσεις του Πρωθυπουργού, το πρώτο μεγάλο έργο της τρέχουσας κοινοβουλευτικής περιόδου, θα είναι η ολοκλήρωση του Εθνικού Χωροταξικού Σχεδιασμού της χώρας. Μετά τη δημοσιοποίηση του κειμένου, που έδωσε για διαβούλευση στο Εθνικό Συμβούλιο Χωροταξίας ο κ. Σουφλιάς, το ΠΑ.ΣΟ.Κ. ζήτησε την άμεση απόσυρσή του, αφού πρόκειται για ένα κείμενο αναπτυξιακά απαράδεκτο και παρωχημένο και επιστημονικά ατεκμηρίωτο και γεμάτο ασάφειες. Σε συνέντευξη Τύπου μάλιστα καταθέσαμε ως ΠΑ.ΣΟ.Κ. ένα πακέτο συγκεκριμένων προτάσεων. 
     Ο κ. Σουφλιάς σε δηλώσεις του την επόμενη ακριβώς ημέρα –μετά τη δική μας συνέντευξη τύπου- στις 4 Δεκεμβρίου, χαρακτηρίζει τις θέσεις του ΠΑ.ΣΟ.Κ. ως ανακριβείς, πρόχειρες, αφοριστικές και απαράδεκτες. Η απάντηση στην αμετροέπεια του κυρίου Υπουργού, ήρθε μόλις πριν λίγες ημέρες από την πλειοψηφία των μη διορισμένων μελών του Εθνικού Συμβουλίου Χωροταξίας. Οι εννέα από τους δεκαέξι επιστημονικούς και κοινωνικούς φορείς του Εθνικού Συμβουλίου ζητούν και αυτοί, όπως και το ΠΑ.ΣΟ.Κ., την απόσυρση του συγκεκριμένου κειμένου.
     Μήπως το Τεχνικό Επιμελητήριο Ελλάδας, η ΠΑ.Σ.Ε.Γ.Ε.Σ., η Γ.Σ.Ε.Ε., ο Πανελλήνιος Σύλλογος Αρχιτεκτόνων, η Γ.Σ.Ε.Β.Ε.Ε., ο Σύνδεσμος Ελλήνων Πολεοδόμων και Χωροτακτών καθοδηγούνται από το ΠΑ.ΣΟ.Κ.; Μήπως οι δέκα μεγαλύτερες περιβαλλοντικές μη κυβερνητικές οργανώσεις, που επίσης όπως το ΠΑ.ΣΟ.Κ. ζητούν το ίδιο, καθοδηγούνται και αυτές από το ΠΑ.ΣΟ.Κ.; Επιστρέφουμε, λοιπόν, στον κύριο Υπουργό ΠΕ.ΧΩ.ΔΕ. όλους τους προηγούμενους απαράδεκτους χαρακτηρισμούς. 
     Κυρίες και κύριοι συνάδελφοι, επιτρέψτε μου να ολοκληρώσω την τοποθέτησή μου με δύο μόνο σχόλια για την Πελοπόννησο και το Νομό μου, την Αργολίδα. Το καλοκαίρι η Πελοπόννησος, υπέστη τη μεγαλύτερη οικολογική καταστροφή της χώρας. Κάηκαν περίπου δυόμισι εκατομμύρια στρέμματα. Αποτελεί, λοιπόν, τουλάχιστον πρόκληση και ειρωνεία για την Περιφέρεια Πελοποννήσου, τα κονδύλια που διατίθενται στον Προϋπολογισμό του 2008 για δάση και δασαρχεία να είναι λιγότερα από αυτά του 2007.
     Από 12.000.000 ευρώ πέφτουν και γίνονται μόλις 8,8 εκατομμύρια ευρώ.
     Τέλος, αποτελεί κραυγαλέο παράδειγμα αδιαφορίας για την περιφέρεια, αδιαφορίας για την παιδεία, το γεγονός ότι στο Νομό μου, την Αργολίδα, οι δαπάνες για πρωτοβάθμια και δευτεροβάθμια εκπαίδευση από 900.000 ευρώ το 2007 προβλέπεται να είναι το 2008 μόλις 185.000 ευρώ.
     Για όλους αυτούς τους λόγους καταψηφίζουμε τον Προϋπολογισμό.
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Μανιάτη. 
     Το λόγο έχει ζητήσει ο Υπουργός Πολιτισμού κ. Μιχάλης Λιάπης.
     ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κυρίες και κύριοι συνάδελφοι, οι εκλογές του περασμένου Σεπτεμβρίου, έδωσαν μια καθαρή νίκη στη Νέα Δημοκρατία, αλλά μαζί με τη νίκη έδωσαν και μια ηχηρή εντολή: Να προχωρήσουμε άμεσα, χωρίς καθυστερήσεις και παλινωδίες, το μεγάλο έργο των μεταρρυθμίσεων. Η κοινωνία, οι πολίτες, μας υπέδειξαν το δρόμο. Διαμήνυσαν  ότι παλαιά στερεότυπα και παλιές πολιτικές φοβίες, όπως το πολιτικό κόστος, δεν μπορούν και δεν πρέπει να εμποδίσουν την χώρα να προχωρήσει μπροστά. 
     Κυρίες και κύριοι συνάδελφοι, η εποχή του σχετικού, η εποχή του «έχουμε χρόνο» πέρασε ανεπιστρεπτί. Σ’ ένα ραγδαία μεταλλασσόμενο παγκόσμιο περιβάλλον, σε μια φάση δυναμικών εξελίξεων, πρέπει να αποφασίσουμε αν θα είμαστε μ’ αυτούς που διεκδικούν και κερδίζουν ή αν απλώς θα συνεχίσουμε να διαχειριζόμαστε ως χώρα τα προβλήματά μας, περιμένοντας τον από μηχανής Θεό. Η κοινωνία το γνωρίζει αυτό πολύ καλά. Και η ψήφος στη Νέα Δημοκρατία ήταν η απόδειξη. Τώρα εμείς πρέπει να αποδείξουμε ότι και ξέρουμε και μπορούμε, ότι έχουμε και σχέδιο και όραμα, ότι οι αλλαγές κι οι μεταρρυθμίσεις που επιχειρούμε, έχουν στόχο τη διαρκή ευημερία για τους πολλούς κι όχι μια πρόσκαιρη διευθέτηση, όπως συνήθιζαν επί χρόνια οι κυβερνήσεις του ΠΑ.ΣΟ.Κ.. Γι’ αυτό και πρέπει να προχωρήσουμε δυναμικά, χωρίς καθυστερήσεις. Ο δρόμος των αλλαγών και των μεταρρυθμίσεων δεν είναι, δεν ήταν ποτέ ένας εύκολος δρόμος. Χρειάζεται και αποφασιστικότητα και τόλμη.
     Αποδείξαμε ότι την έχουμε. Πείσαμε ήδη από την πρώτη περίοδο διακυβέρνησης ότι οικοδομούμε το νέο κοινωνικό κράτος, το κράτος οδηγό, το κράτος αρωγό, μακριά από ακραίες νεοφιλελεύθερες λογικές ή σοσιαλίζουσες υπερβολές.
     Η σύνθεση του κοινωνικού φιλελευθερισμού, μας οδηγεί στην αναδιανομή ευκαιριών υπέρ μεσαίων τάξεων, των μεσαίων στρωμάτων και των μεσαίων επιχειρήσεων, υπέρ της ανταγωνιστικότητας και της επιχειρηματικής πρωτοβουλίας, αποφεύγοντας την κρατική υπερρύθμιση και τη γραφειοκρατία, απελευθερώνοντας την αγορά από μονοπωλιακές πρακτικές αλλά και από ολιγοπώλια, θέτοντας ένα αποτελεσματικό, προστατευτικό δίχτυ κοινωνικής αλληλεγγύης, χωρίς στρεβλώσεις, χωρίς αποκλεισμούς. 
     Με τη νέα λαϊκή εντολή, πρέπει να πείσουμε ότι χτίζουμε τις βάσεις σταθερών δομών, αυτών των δομών που θα κάνουν τον πολίτη να αισθάνεται ασφαλής, σίγουρος για το μέλλον του, που δεν θα αναρωτιέται συνεχώς ποια είναι η επόμενη μέρα, που δεν θα φοβάται  για τη σύνταξή του, που δεν θα αναρωτιέται για την κοινωνική ασφάλιση, που δεν θα απορεί για όσα δεν έγιναν, για όσα λείπουν, για όσα του είχαν υποσχεθεί. 
     Ο μεγαλύτερος εχθρός μιας κοινωνίας είναι η ανασφάλεια. Η ανασφάλεια είναι που οδηγεί σε ακραίες και άκριτες υπερβολές. Και η κοινωνική ανασφάλεια καθηλώνει μια χώρα. Δεν είναι απλά στόχος μας, είναι χρέος μας, να εξασφαλίσουμε επιτέλους στον πολίτη ένα ασφαλές, ένα σταθερό κοινωνικό και οικονομικό περιβάλλον. 
     Το πολιτικό κόστος που μπορεί να έχει μια τέτοια προσπάθεια, δεν μπορεί και δεν πρέπει να μεταβληθεί σε κοινωνικό κόστος. Τα αποτελέσματα τέτοιων λογικών και επιλογών, οι οποίες κυριάρχησαν επί χρόνια, τα πληρώνουμε όλοι πολύ ακριβά σήμερα. 
     Η ατολμία και η λογική του κουκουλώματος των σοσιαλιστικών κυβερνήσεων, έφεραν τα ταμεία στην κατάσταση που είναι σήμερα. Η ατολμία και ο φόβος του πολιτικού κόστους, κράτησε τη χώρα σε μια απαράδεκτη στασιμότητα δεκαετιών.
     Την εντολή να βγάλουμε τη χώρα από αυτήν τη στασιμότητα και την ανασφάλεια, μας έδωσε πρόσφατα ο ελληνικός λαός. Σ’ αυτήν την εντολή πρέπει να απαντήσουμε πειστικά και άμεσα και απ’ αυτά τα αποτελέσματα τελικά και θα κριθούμε. 
     Κυρίες και κύριοι συνάδελφοι, η πολιτική και ο σχεδιασμός στο Υπουργείο Πολιτισμού κινείται ακριβώς σ’ αυτήν τη λογική: ανοιχτές πύλες στα νέα ρεύματα, στήριξη των νέων τάσεων, δημιουργία δομών, που θα διοχετεύουν το πολιτικό προϊόν στους πολλούς, σ’ όλους, που θα δίνουν ευκαιρίες, δομές που δεν θα αναπαράγουν το κατεστημένο, αλλά θα εξασφαλίζουν συνεχή ανανέωση, θα παράγουν τελικά κουλτούρα ποιότητα στην καθημερινή ζωή των πολιτών. Μακριά από εμένα λογικές κλειστών κυκλωμάτων και στενών θεωρήσεων. Γι’ αυτό και επενδύουμε στις υποδομές, επενδύουμε στους θεσμούς. 
     Για το Υπουργείο Πολιτισμού το 2008 είναι η χρονιά του Νέου Μουσείου της Ακρόπολης, του μουσείου που θα ανοίξει τις πύλες του το προσεχές φθινόπωρο. Και αυτό δεν έχει μόνο εθνική, αλλά και διεθνή διάσταση, διότι το νέο μουσείο, παρουσιάζει μ’ έναν σύγχρονο τρόπο τους σημαντικότερους θησαυρούς του παγκόσμιου πολιτισμού. 
     Γίνεται, δηλαδή, πραγματικότητα ένα σχέδιο, που υπήρξε όραμα για πολλές δεκαετίες, ένα έργο που αλλάζει τα δεδομένα στη μουσειακή υποδομή της χώρας μας. Αποδεικνύει με τον πλέον κατηγορηματικό τρόπο ότι η Ελλάδα είναι σε θέση να προστατεύσει με τον καλύτερο τρόπο και να αναδείξει την πολιτιστική της κληρονομιά, τον αρχαιολογικό πλούτο, που έχει και που έχει γίνει στο παρελθόν αντικείμενο παράνομης διακίνησης, εμπορίας και έκθεσης. 
     Γι’ αυτό και ενισχύουμε το θεσμικό μας οπλοστάσιο, για την αντιμετώπιση αυτού του φαινομένου της αρχαιοκαπηλείας. Παρουσιάσαμε πρόσφατα το σχετικό νομοσχέδιο, που εκσυγχρονίζει τις δομές, διευκολύνει τη συνεργασία μεταξύ των εμπλεκομένων υπηρεσιών, επιταχύνει τις διαδικασίες, περιορίζει τη γραφειοκρατία, προκειμένου να υπάρχει διαρκής παρακολούθηση των κυκλωμάτων και αποτελεσματική παρέμβαση. 
     Εντείνουμε, παράλληλα, την προσπάθειά μας, για την επιστροφή παρανόμως εξαχθέντων αρχαιοτήτων από μουσεία και συλλογές του εξωτερικού. Δημιουργούμε ένα δίκτυο διεθνούς συνεργασίας. Στόχος μας είναι η χάραξη μιας κοινής ευρωπαϊκής πολιτικής για το θέμα αυτό της αρχαιοκαπηλείας. 
     Σ’ αυτήν την κατεύθυνση, διοργανώνουμε στο Νέο Μουσείο της Ακρόπολης συνέδριο της UNESCO, για τις επιστροφές αρχαιοτήτων τον προσεχή Μάρτιο, αναδεικνύοντας έτσι το πρόβλημα, αλλά και την αποφασιστικότητά μας να εγείρουμε αυτό το μεγάλο θέμα σε διεθνές επίπεδο. 
     Στη μουσειακή πολιτική αναφέρω, επίσης, τις νέες εκθέσεις του Εθνικού Αρχαιολογικού Μουσείου, που παραδίδονται φέτος, αλλά και την έναρξη σχεδιασμού της υπόγειας επέκτασής του. 
     Ιδιαίτερη έμφαση δίνεται στην περιφέρεια, με την ολοκλήρωση της έκθεσης του Μουσείου Πύργου Ηλείας και το άνοιγμα του Μουσείου Λευκού Πύργου στη Θεσσαλονίκη. 
     Ταυτόχρονα, ανοίγει στο κοινό ένα νέο σύνολο αναβαθμισμένων μουσείων και χώρων σ’ όλη την Ελλάδα. Νέα μουσεία και νέες εκθέσεις προχωρούν στα Χανιά, στις Αιγές, στη Μεσαρά, στα Χανιά, στην Αλεξανδρούπολη, στο Διδυμότειχο. Αναβαθμίσεις υπαρχόντων μουσείων βρίσκονται σε εξέλιξη, όπως στη Σπάρτη, στο Ηράκλειο, στο Κιλκίς, στην Καβάλα. 
     Υλοποιείται επίσης ένα πρόγραμμα ανάδειξης μνημείων και χώρων συμβόλων, όπως στο Δίον, στην Ακρόπολη, στην Κνωσό, στην Πέλλα, στην Κέρκυρα, στη Μεσσήνη, στο Αρχαίο Θέατρο της Λάρισας. 
     Και βέβαια πρώτη προτεραιότητα, είναι η αποκατάσταση του φυσικού περιβάλλοντος στην Ολυμπία. Συνεχίζουμε με εντατικούς ρυθμούς το έργο αποκατάστασης, αλλά και περαιτέρω ανάδειξης αυτού του ιστορικού χώρου. 
     Τα αντιπλημμυρικά έργα στον Αλφειό, έχουν προχωρήσει σε μεγάλο βαθμό. Η θωράκιση του χώρου θα ολοκληρωθεί έως τις 15 Ιανουαρίου. Ο καθαρισμός προχωρά. Οι φυτεύσεις ξεκίνησαν. Στόχος μας είναι να κάνουμε τις φυτεύσεις με τέτοιο τρόπο, ώστε να μην παραβιάσουμε και να λειτουργήσουμε συνδυαστικά με τη φυσική διαδικασία ανάπλασης του τοπίου, να προστατεύσουμε με τον καλύτερο τρόπο τον αρχαιολογικό χώρο από μελλοντικές απειλές. Και φυσικά, στόχος είναι να έχουν ολοκληρωθεί οι απαιτούμενες παρεμβάσεις, εν όψει και της τελετής αφής της φλόγας των Ολυμπιακών Αγώνων του Πεκίνου, τον ερχόμενο Μάρτη του 2008.
     Διευρύνουμε το πρόγραμμα «Πολιτισμική Εγνατία», με αναδείξεις μνημείων και χώρων, κατασκευή σύγχρονων υποδομών πολιτισμού και ίδρυση θεσμών, που προσφέρουν ελκυστικές εναλλακτικές προτάσεις τουρισμού. Τα αποτελέσματα αυτών των παρεμβάσεων είναι ήδη ορατά. Υπάρχει μία διαρκής αύξηση του κοινού, που επισκέπτεται τα μουσεία και τους αρχαιολογικούς χώρους. Σύμφωνα με τα στοιχεία του Ταμείου Αρχαιολογικών Πόρων και Απαλλοτριώσεων, ο αριθμός των επισκεπτών έχει αυξηθεί από το 2003 στο 2006 κατά 10% και συνεχίζει να αυξάνεται σταθερά μετά τους Ολυμπιακούς Αγώνες και να αποτελεί ένα ενθαρρυντικό δεδομένο για τα ελληνικά μουσεία.
     Όσον αφορά το σύγχρονο πολιτισμό, στο θέατρο, θα ήθελα να πω ότι στο Εθνικό Θέατρο ολοκληρώνονται μέσα στο έτος οι εργασίες στο Μέγαρο Τσίλερ για το κτήριο της Νέας Σκηνής, καθώς και η επέκταση της Κεντρικής Σκηνής. Η επόμενη χειμερινή θεατρική σεζόν, θα βρει τους ηθοποιούς του Εθνικού ξανά στην ιστορική τους βάση. Θα παραδώσουμε στο αθηναϊκό θεατρόφιλο κοινό ένα σύγχρονο θέατρο, που θα καλύπτει τις προσδοκίες που υπάρχουν από το ιστορικό Εθνικό Θέατρο.
     Σημαντικό ρόλο έρχεται να επιτελέσει στην επόμενη χρονιά και το Εθνικό Κέντρο Θεάτρου και Χορού, μέσω του οποίου θα δοθούν λύσεις σε χρόνια προβλήματα των δύο αυτών καλλιτεχνικών πεδίων. Εξασφαλίστηκε ο απαραίτητος χώρος για τη λειτουργία του και ολοκληρώνεται αυτές τις μέρες και η στελέχωσή του.
     Παράλληλα, αναζητούμε τρόπους βελτίωσης και του συστήματος των επιχορηγήσεων, σύστημα για το οποίο πολύς λόγος έχει γίνει και πρόσφατα και παλαιότερα. Είναι ένα σύστημα που φαίνεται να προσεγγίζει τα όριά του. Χρειάζεται αναπροσαρμογές, προκειμένου να καλύπτει δίκαια αιτήματα, να ενισχύει την καλλιτεχνική δημιουργία, την έρευνα, αλλά και την πρωτοπορία, με κοινούς κανόνες και κοινούς στόχους, με δεδομένες προτεραιότητες, αλλά και ξεκάθαρους όρους, με βάση και τη δυνατότητα, ασφαλώς, των δημοσίων οικονομικών.
     Όμως επειδή πρόκειται για ένα σύνθετο, πολύπλοκο πρόβλημα, μέσα στη χρονιά που έρχεται, θα ξεκινήσει ένας ευρύς διάλογος με τους εμπλεκόμενους, προκειμένου να καταγραφούν όλες οι ανάγκες, όλες οι απόψεις και όλες οι προτάσεις και μέσα από το διάλογο και από τη σύνθεση, να προκύψει αυτό το βελτιωμένο σύστημα οικονομικής ενίσχυσης των θεάτρων μας, με την ευρύτερη δυνατή αποδοχή, αλλά και με μία λογική βιωσιμότητας.
     Κυρίες και κύριοι συνάδελφοι, ένας άλλος τομέας είναι ο κινηματογράφος. Στον κινηματογράφο δημιουργούμε ένα νέο αναπτυξιακό πλαίσιο. Μέσα στις αμέσως επόμενες ημέρες, συστήνεται επιτροπή για τον εκσυγχρονισμό του νομοθετικού πλαισίου για τον κινηματογράφο, μία επιτροπή που θα αποτελείται από σημαντικές προσωπικότητες του χώρου με διεθνή εμβέλεια, με στόχο να ολοκληρωθεί η σύνταξη του νομοσχεδίου μέσα στους πρώτους μήνες του επόμενου έτους.
     Επιπλέον δημιουργούμε ένα πλέγμα θεσμών και μηχανισμών, που θα απελευθερώσουν τις ελληνικές κινηματογραφικές δυνάμεις, που θα ξεπερνούν τον κρατικό υπερπροστατευτισμό, που θα κινητροδοτούν την ανάπτυξη. Μ’ άλλα λόγια, θεσμοθετούμε φορολογικά κίνητρα, αξιοποιούμε το ευνοϊκό πλαίσιο για τις πολιτιστικές χορηγίες, το οποίο διευκολύνεται ακόμη περισσότερο στην αναζήτηση ιδιωτικών πόρων.
     Ευνοείται μ’ άλλα λόγια, η δημιουργική συνεργασία μεταξύ ιδιωτικών επιχειρήσεων και πολιτιστικών φορέων, με τη διακριτική υποστήριξη της πολιτείας. Και με την εφαρμογή αυτού του νέου θεσμικού πλαισίου, θα είμαστε σε θέση να εντοπίσουμε ενδεχόμενες δυσλειτουργίες ή απαιτούμενες νέες παρεμβάσεις. Κι όλα αυτά, προκειμένου να εφαρμοστεί με τον πλέον αποτελεσματικό τρόπο η χορηγική μας πολιτική.
     Στο σύγχρονο πολιτισμό, ενισχύουμε υπάρχουσες διοργανώσεις διεθνούς εμβέλειας όπως παραδείγματος χάρη, η Διεθνής Έκθεση Βιβλίου, Μπιενάλε Σύγχρονης Τέχνης, το Ευρωπαϊκό Βραβείο Θεάτρου, το Photo Μπιενάλε. Θεσμοθετούμε νέες εκθέσεις όπως την Έκθεση Παιδικού και Εφηβικού Βιβλίου, η οποία θα διεξαχθεί στην Αθήνα τον ερχόμενο Φεβρουάριο. Να πω επίσης ότι η Ελλάδα θα είναι η τιμώμενη χώρα στη Διεθνή Έκθεση Βιβλίου στο Πεκίνο.
     Αποκτούμε νέες υποδομές, όπως τα νέα κτήρια της Εθνικής Βιβλιοθήκης και της Εθνικής Λυρικής Σκηνής, όπου είναι θέμα ημερών και ο ορισμός του νέου καλλιτεχνικού διευθυντή.
     Ανάμεσα στα μεγάλα έργα υποδομών υπάρχει επίσης το εκτελούμενο ήδη έργο στο Φιξ εδώ στην Αθήνα, όπου θα εγκατασταθεί το Εθνικό Μουσείο Σύγχρονης Τέχνης. 
     Παράλληλα, κυρίες και κύριοι συνάδελφοι, ενισχύουμε την εξωστρέφεια του ελληνικού πολιτισμού. Αξιοποιούμε τις δυνατότητες που μας δίνει η πολιτιστική μας κληρονομία, αλλά και η σύγχρονη δημιουργία. Ενδεικτική είναι η διοργάνωση του Ελληνικού Πολιτιστικού Έτους στην Κίνα, το οποίο και συμπίπτει με τη διεξαγωγή των Ολυμπιακών Αγώνων στο Πεκίνο. Πετυχαίνουμε δηλαδή να ανοίξουμε τις πύλες της Ελλάδας στην Κίνα, αλλά και στην Ανατολική Ασία με όχημα τον πολιτισμό.
     Στόχος μας είναι η ανάπτυξη του πολιτιστικού τουρισμού με όρους αειφορίας, σ’ ένα πλαίσιο το οποίο συνδέει το πολιτιστικό κεφάλαιο της χώρας με το τουριστικό προϊόν και τον πολιτισμό με την οικονομική ανάπτυξη. Προβάλλουμε την πολιτιστική μας κληρονομιά αλλά παράλληλα προβάλλουμε και τη σύγχρονη δημιουργία. Αναδεικνύουμε τη διεθνή εικόνα της χώρας μας. Με απλά λόγια, προβάλλουμε τα προνομιακά πεδία της χώρας μας, τα οποία όπως προανέφερα, συνδέονται άρρηκτα μεταξύ τους.
     Ολοκληρώνοντας να αναφερθώ εν τάχει και στον τομέα του αθλητισμού. Ήδη βρίσκεται σε προχωρημένο στάδιο σύνταξης το νέο σχέδιο νόμου για την αντιμετώπιση της βίας στα γήπεδα. Ένα νομοσχέδιο που θα οχυρώνει με τον πλέον αποτελεσματικό τρόπο τους χώρους του αθλητισμού απέναντι στο φαινόμενο της βίας, αξιοποιώντας τις δυνατότητες που μας παρέχουν οι σύγχρονες τεχνολογίες, για την έκδοση εισιτηρίων και την επιτήρηση έτσι των γηπέδων. 
     Αντιμετωπίζουμε το ζήτημα των συνδέσμων σύμφωνα με τις πρόσφατες εξαγγελίες της Κυβέρνησης. Μ’ άλλα λόγια, θεσμοθετούμε πια λέσχες των φιλάθλων, που θα λειτουργούν υπό τον έλεγχο την εποπτεία και την ευθύνη των ίδιων των ομάδων. Θα αποτελούν δηλαδή ένα εσωτερικό κομμάτι των ομάδων, προκειμένου να διευκολύνουν τους πραγματικούς φίλους του αθλητισμού.
     Και θέλω να γίνει σαφές προς όλες τις πλευρές ότι η ελληνική πολιτεία είναι αποφασισμένη να απομονώσει όσους συντηρούν αυτά τα θλιβερά φαινόμενα βίας, όσους μολύνουν την ατμόσφαιρα των γηπέδων μας.
     Επίσης προωθούμε τη σύνταξη του αθλητικού κώδικα, προκειμένου να απλοποιήσουμε την αθλητική νομοθεσία, η οποία σήμερα αποτελείται από ένα σύνθετο σύμπλεγμα διατάξεων. Διότι η κατανόηση βοηθά και την εφαρμογή
     Κυρίες και κύριοι συνάδελφοι, κλείνοντας θέλω να επισημάνω τη βαθύτατη πεποίθηση μου ότι ο πολιτισμός πρέπει να καταλήγει σ’ έναν τελικό αποδέκτη: την ίδια την κοινωνία. Και οφείλουμε να αξιοποιούμε τους σύγχρονους διαύλους προώθησης, ώστε οι πολίτες να γίνονται τα αντικείμενα του πολιτισμού, να αντλούν δημιουργία από την επαφή τους με τον πολιτισμό. 
     Γι’ αυτό και θέλουμε την πολιτιστική δημιουργία εξωστρεφή, να βγαίνει στην κοινωνία, να παρεμβαίνει όσο πιο δυναμικά γίνεται, να μην κλείνεται σε μικρά δωμάτια, να μην περιχαρακώνεται, να μην αφορά τους λίγους, αλλά τους πολλούς, να αποτελεί συνάμα μοχλό ανάπτυξης, απασχόλησης, κοινωνικής συνοχής. Αυτός είναι ο κεντρικός άξονας της πολιτικής μας για τον πολιτισμό. Αυτοί οι άξονες υπηρετούνται στο πλαίσιο και του Προϋπολογισμού που έχει καταθέσει η Κυβέρνηση. Και γι’ αυτό σας ζητώ να τον υπερψηφίσετε.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υπουργέ.
     Επανερχόμαστε στον επίσημο κατάλογο των ομιλητών.
     Ο κ. Ρεγκούζας έχει το λόγο.
     ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, η συζήτηση και ψήφιση του Προϋπολογισμού αποτελεί κορυφαία πολιτική πράξη, καθώς αναδεικνύεται το πλέγμα των πολιτικών, που θα εφαρμόσει η Κυβέρνηση για τον επόμενο χρόνο. Ταυτόχρονα αποτελεί την αναγκαία εκείνη συνθήκη, με την οποία εξασφαλίζεται η τυπική νομιμοποίηση των εισπράξεων και πληρωμών της επόμενης χρονιάς.
     Ο Κρατικός Προϋπολογισμός για το 2008, είναι προϋπολογισμός ορθολογικής προσπάθειας, συνέπειας, ευθύνης, ανάπτυξης, αποτελεσματικότητας και κοινωνικής συνοχής. Αποτελεί τη συνέχεια της μεταρρυθμιστικής πολιτικής που ξεκίνησε η Κυβέρνηση της Νέας Δημοκρατίας το 2004, με στόχο μία οικονομία εύρωστη, ανταγωνιστική και κοινωνικά δίκαιη. 
     Τα αποτελέσματα της οικονομικής πολιτικής της Κυβέρνησης είναι ήδη χειροπιαστά. Τα δημόσια οικονομικά νοικοκυρεύτηκαν και βρίσκονται πλέον στο σωστό δρόμο, καθώς για πρώτη φορά από την ένταξη της Ελλάδας στην Ο.Ν.Ε., το δημοσιονομικό έλλειμμα υποχώρησε κάτω του 3% και αναμένεται να διαμορφωθεί στο 2,7% το 2007 από το 7,8% που ήταν το 2004. Ενώ το δημόσιο χρέος βρίσκεται σε μια πορεία σταθερής αποκλιμάκωσης ως ποσοστό του Α.Ε.Π.. Ο ρυθμός ανάπτυξης διατηρήθηκες τα υψηλά επίπεδα του 4% κατά την τριετία 2004-2007 και παραμένει από τους υψηλότερους στην ευρωζώνη. Κι αυτό, παρά τη μεγάλη άνοδο που σημείωσε την περίοδο αυτή η τιμή του πετρελαίου κατά 132,4% σε όρους δολαρίου και 100,2% σε όρους ευρώ.
     Πρωταρχικός μας στόχος ήταν και είναι ο διατηρήσιμος και ισόρροπος χαρακτήρας της αναπτυξιακής μας πολιτικής με μοχλό τις επενδύσεις, οι οποίες προέρχονται από την ιδιωτική επιχειρηματική δραστηριότητα και όχι από την κρατική παρέμβαση. 
     Σήμερα, επενδύουμε σε νέα προϊόντα και υπηρεσίες, σε κεφαλαιακό εξοπλισμό και σε ανθρώπινο δυναμικό, ενώ στηρίζουμε ενεργά την ερευνητική δραστηριότητα, υιοθετούμε καινοτόμες επιχειρηματικές δράσεις και εισάγουμε τις νέες τεχνολογίες στην παραγωγική διαδικασία. Παράλληλα εκσυγχρονίζουμε τις δημόσιες επενδύσεις με τη μεγαλύτερη συμμετοχή του ιδιωτικού τομέα, αλλά και με την εφαρμογή νέων χρηματοδοτικών μορφών, όπως η αυτοχρηματοδότηση και η συγχρηματοδότηση. 
     Αλλάξαμε τον παγκόσμιο ενεργειακό χάρτη, με την επίτευξη σημαντικών διεθνών ενεργειακών συμφωνιών με χώρες όπως η Ρωσία, η Τουρκία, η Βουλγαρία και η Ιταλία. Έτσι η Ελλάδα πλέον, αποτελεί σήμερα εξισορροπητικό παράγοντα στην ευρύτερη περιοχή της Νοτιοανατολικής Ευρώπης. 
     Απλοποιήσαμε το φορολογικό σύστημα, ελαφρύναμε τα φορολογικά βάρη για τους ιδιώτες και τις επιχειρήσεις, μειώνοντας την άμεση φορολογία και έτσι κάνοντας το πρώτο βήμα, ώστε να γίνει το φορολογικό σύστημα πιο δίκαιο. Και η προσπάθεια συνεχίζεται με το τρίτο μέρος της φορολογικής μεταρρύθμισης, μέχρις ότου φθάσουμε στην ηλεκτρονική διακυβέρνηση.
     Πετύχαμε χειροπιαστά κοινωνικά αποτελέσματα, τα οποία απεικονίζονται στους κατεξοχήν κοινωνικούς δείκτες, όπως της ανεργίας και της απασχόλησης. Μετά από πολλά χρόνια, το ποσοστό της ανεργίας περιορίστηκε από 11% στις αρχές του 2004, σε επίπεδα κάτω του 8% σήμερα και παράλληλα δημιουργήθηκαν χιλιάδες νέες θέσεις εργασίας. Κι αυτή είναι ίσως η πιο απτή απόδειξη της αποτελεσματικότητας του μεταρρυθμιστικού μας προγράμματος: Αναπτυξιακή πολιτική κοινωνικού χαρακτήρα.
     Είναι αλήθεια ότι μένουν να κάνουμε πολλά. Είναι αλήθεια ότι υπάρχουν συμπολίτες μας, που δύσκολα τα βγάζουν πέρα. Όμως οι προσπάθειές μας δεν σταματούν εδώ, αλλά συνεχίζονται με αποφασιστικότητα και με εντονότερους ρυθμούς. 
     Στόχοι της οικονομικής μας πολιτικής, οι οποίοι αντικατοπτρίζονται στον Προϋπολογισμό του 2008 είναι: 
     Πρώτον, ο περαιτέρω περιορισμός του δημοσιονομικού ελλείμματος και του δημοσίου χρέους στο 1,6% και στο 91% του Α.Ε.Π. αντίστοιχα στο τέλος του 2008. Κεντρικός στόχος της οικονομικής μας πολιτικής, είναι έως το 2010 να πετύχουμε ισοσκελισμένους προϋπολογισμούς. 
     Δεύτερον, η ενδυνάμωση της ανάπτυξης δίνοντας έμφαση στην ελληνική περιφέρεια, η οποία γίνεται πράξη μέσα από τη διάθεση του 80% των κοινοτικών πόρων για την περίοδο 2007-2013, αλλά και την ταχύτερη απορρόφηση των κοινοτικών πόρων. 
     Τρίτον, η άνοδος της απασχόλησης κατά 1,9% και η μείωση της ανεργίας στο 7,4%, μια προσπάθεια δύσκολη, πλην όμως αναγκαία κυρίως για τους νέους και τις νέες. 
     Τέταρτον, η ενίσχυση του αναπτυξιακού προτύπου με τη συνέχιση των απαραίτητων αποκρατικοποιήσεων και την ενδυνάμωση δραστηριοτήτων υψηλής προστιθέμενης αξίας και εξωστρέφειας. 
     Πέμπτον, η ολοκλήρωση της φορολογικής μεταρρύθμισης, με την περαιτέρω μείωση των φορολογικών συντελεστών για τα φυσικά πρόσωπα έως το 2009, με τη δραστική αντιμετώπιση της φοροδιαφυγής και του λαθρεμπορίου, με τη μεταρρύθμιση της φορολογίας ακινήτων, δίνοντας ιδιαίτερη έμφαση στην αξιοποίηση της δημόσιας περιουσίας. 
     Έκτον, η εντατικοποίηση των ρυθμών για μια δίκαιη ασφαλιστική μεταρρύθμιση, η οποία θα απαλλάσσει το ασφαλιστικό σύστημα της χώρας από τις παθογένειες, τις στρεβλώσεις και τις αδικίες του παρελθόντος, μια μεταρρύθμιση η οποία σε βάθος χρόνου, εγγυάται ασφάλεια παροχών και συντάξεων για όλους. 
     Έβδομον, η ενίσχυση της κοινωνικής συνοχής και του κοινωνικού κράτους, με δράσεις οι οποίες θα απευθύνονται στις ασθενέστερες ομάδες του πληθυσμού. Εντελώς ενδεικτικά αναφέρω την αύξηση από 1.1.2008 του επιδόματος κοινωνικής αλληλεγγύης κατά 35 ευρώ το μήνα, την αύξηση από 1.1.2008 στις συντάξεις του Ο.Γ.Α. κατά 19%, την αύξηση του κατώτατου επιδόματος ανεργίας κατά 10%, την αύξηση κατά 9,4% των κονδυλίων για την υγεία, την αύξηση κατά 6,5% των κονδυλίων για την παιδεία και τέλος, την υλοποίηση των δεσμεύσεων μας απέναντι στις τρίτεκνες γυναίκες.
     Όγδοον, πολύ σημαντικός στόχος, είναι και η εξασφάλιση μεγαλύτερης διαφάνειας στη δημοσιονομική διαχείριση μέσα από πρωτοβουλίες μεταρρυθμιστικού χαρακτήρα, οι οποίες αναμορφώνουν το σύστημα κατάρτισης και εκτέλεσης του Κρατικού Προϋπολογισμού. Έτσι καθιερώνεται ο προϋπολογισμός προγραμμάτων και ταυτόχρονα εφαρμόζεται ένα πιο σύγχρονο σύστημα λογιστικής απεικόνισης στην κεντρική κυβέρνηση. 
     Κυρίες και κύριοι συνάδελφοι, ένας αντικειμενικός παρατηρητής, δεν χρειάζεται να μελετήσει τους οικονομικούς δείκτες προκειμένου να διαπιστώσει την πρόοδο της ελληνικής οικονομίας τα τελευταία τέσσερα χρόνια. Τα αποτελέσματα είναι απτά, ορατά στην καθημερινότητα. Οι προσπάθειες που καταβάλαμε ήταν μεγάλες. Κανείς δεν ισχυρίζεται ότι όλα έγιναν τέλεια. Σίγουρα έγιναν και λάθη ή υπήρξαν κάποιες καθυστερήσεις. Όμως το σημαντικότερο όλων, είναι το γεγονός ότι άνοιξε ο δρόμος για την εφαρμογή νέων πολιτικών, πολιτικών που ανακόπτουν το παρακμιακό χθες, πολιτικών ουσίας και όχι λαθροχειρίας αριθμών, πολιτικών που στηρίζονται στην παραγωγή και στη μεγέθυνση του εθνικού προϊόντος, πολιτικών που δεν είναι αποστεωμένες από την κοινωνική ευαισθησία, πολιτικών που σέβονται τον πολίτη και νοιάζονται για τους πολλούς, τις γυναίκες, τους άνδρες και, κυρίως, τους νέους, πολιτικών που προσδίδουν αισιοδοξία για το αύριο της χώρας. 
     Η πολιτική στάση του αρνητισμού του δογματικού μηδενισμού και της καταστροφολογίας, δεν συμβάλλουν στην επίλυση των προβλημάτων των πολιτών. Όμως, δεν ωφελούν ούτε στο ξεπέρασμα εσωτερικών ή άλλων κομματικών αγκυλώσεων ή προβλημάτων. 
     Κυρίες και κύριοι συνάδελφοι, τολμήσαμε και τολμούμε, ανοίξαμε το δρόμο που οδηγεί στην πρόοδο. Συνεχίζουμε αταλάντευτα την προσπάθεια, γιατί την οφείλουμε σ’ όλους. Καλούμε όλους να πορευτούν δημιουργικά μαζί μας. Ο αντίπαλός μας σ’ αυτήν την προσπάθεια, είναι τα προβλήματα του τόπου και μόνο αυτά. Με συνέπεια και αποφασιστικότητα, με ώριμους πολιτικά και κοινωνικά πολίτες, με τόλμη και σταθερά βήματα, όλοι μαζί μπορούμε καλύτερα. Σας καλώ να υπερψηφίσουμε τον Προϋπολογισμό του 2008. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Ρεγκούζα. 
     Το λόγο τώρα έχει η κ. Συλβάνα Ράπτη. 
     ΣΥΛΒΑΝΑ ΡΑΠΤΗ: Κύριε Πρόεδρε, κυρίες και κύριοι συνάδελφοι, η Πίζα είναι μία πόλη στη βορειοδυτική Ιταλία και είναι ξακουστή για δύο πράγματα: Το πρώτο είναι το Πανεπιστήμιό της, που ιδρύθηκε το 1343 -αν δεν κάνω λάθος- και το δεύτερο είναι ο κεκλιμένος πύργος της Πίζας, που έχει έξι πατώματα και στέκεται εκεί αιώνες και όλοι κοιτάζουμε και θαυμάζουμε αυτό το έργο τέχνης αλλά πάντα μέσα μας υπάρχει η αγωνία, θα πέσει, δεν θα πέσει, θα γύρει τελικώς, θα γίνει ένα με το έδαφος;
      Γιατί το λέω αυτό; Τι μου το θυμίζει; Αντιλαμβάνεστε ότι ο συνειρμός είναι αυτόματος με το που ανακοινώνονται τα αποτελέσματα της άλλης Πίζας. Η άλλη Πίζα, είναι η ποιοτική έρευνα του Οργανισμού Οικονομικής Συνεργασίας και Ανάπτυξης ο Ο.Ο.Σ.Α. για το θέμα της παιδείας. Αυτά τα αποτελέσματα ανακοινώθηκαν προ ημερών και για την Ελλάδα είναι δραματικά. Όχι μόνο είμαστε στις τελευταίες θέσεις, αλλά πετύχαμε και ένα ρεκόρ, κατεβήκαμε και οκτώ μονάδες πιο κάτω από εκεί που ήμασταν πριν από τρία χρόνια. Να μας χαιρόμαστε όλοι μαζί!
      Έχουμε όμως και μία πρωτιά. Έχουμε πρωτιά από την ανάποδη. Δαπανούμε τα λιγότερα χρήματα για την εκπαίδευση απ΄ ότι οι χώρες-μέλη της Ευρωπαϊκής ‘Ένωσης και του Ο.Ο.Σ.Α.. Μία ματιά στον Προϋπολογισμό μας δίνει έναν αριθμό 3,4% του Α.Ε.Π.. Που είναι εκείνο το 5% που το ακούμε συνέχεια και μαύρα μάτια κάνουμε να το δούμε; Πουθενά. Γιατί; Ρωτάμε και απάντηση δεν παίρνουμε και ούτε περιμένουμε να πάρουμε από την Κυβέρνηση. Μας δίνει όμως την απάντηση με τη βοήθεια του ποιητή «το 5% είναι προορισμός, είναι η εκπαιδευτική Ιθάκη αυτής της Κυβέρνησης». Έτσι, λοιπόν, ας κάνουμε το ταξίδι μακρύ, γιατί εκεί βρίσκεται η ουσία. Ως τότε το 5%, έχει τη μορφή μεταλλίου «ανοικτής παλάμης» μπροστά στα πρόσωπα των εκπαιδευτικών, των μαθητών, των γονέων, που πληρώνουν αδρά από τη δική τους τσέπη, αυτό που λέμε δωρεάν παιδεία. 
     Θέλετε έναν, δύο αριθμούς; Όσον αφορά στη δευτεροβάθμια εκπαίδευση πόσο δίνουμε εμείς εδώ; Δίνουμε 4.700 ευρώ. Πόσο δίνουν οι άλλοι, που τους επικαλούμαστε μόνο όταν μας συμφέρει και ξεχνάμε τα υπόλοιπα; Δίνουν 6.500 ευρώ. Με τέτοια χρήματα, αντιλαμβάνεστε ότι και καλή θέση ψωνίζουμε στην έκθεση της Πίζας!
      Έτσι, λοιπόν, μου έρχεται στο μυαλό ο πύργος και λέω, έξι πατώματα έχει, έξι τάξεις έχει και η δευτεροβάθμια εκπαίδευση, τρεις στο γυμνάσιο και τρεις στο λύκειο. Ηρωική ελληνική εκπαίδευση θα αντέξεις, που θα πάει, ως άλλος πύργος της Πίζας κι εσύ! Είναι η μόνη μας ελπίδα.
     Όλα αυτά τα πληρώνει ο ‘Έλληνας οικογενειάρχης, όπως πληρώνει επίσης και την υγεία. Βάζει το χέρι όλο και πιο βαθιά στην τσέπη, κάθε φορά που γίνεται κουβέντα για το δωρεάν Εθνικό Σύστημα Υγείας. Η ιδιωτική δαπάνη για την υγεία είναι το 57%. Η συνεισφορά του κράτους είναι το 43%. 
     Τι γίνεται στις άλλες χώρες, για να έχουμε ένα μέτρο σύγκρισης και να ξέρουμε που βαδίζουμε; Στη Σκανδιναβία η ιδιωτική δαπάνη είναι στο 27%. Εκεί κάπου είναι και η Πορτογαλία, που έβλεπε τη σκόνη μας και τώρα βλέπουμε τη δική της. 
     Εδώ, λοιπόν, τα τριάμισι χρόνια που πέρασαν αλλά και προσφάτως, ακούσαμε ότι γίνεται μία προσπάθεια να νοικοκυρευτούν τα οικονομικά της υγείας. Και πώς γίνεται αυτή η προσπάθεια; Ψηφίστηκε ένας νόμος, ο νόμος για τις προμήθειες, μετά βαΐων και κλάδων. Γιατί ψηφίσαμε αυτόν το νόμο για τις προμήθειες; Η Κυβέρνηση δηλαδή τον ψήφισε, η Αντιπολίτευση δεν το ψήφισε γιατί ήξερε τι θα γινόταν μετά. Για έναν πάρα πολύ απλό λόγο, διότι θα νοικοκυρέψουμε τα οικονομικά της υγείας και επιτέλους θα ξεπληρώσουμε τα χρέη των νοσοκομείων. 
     Θα βρούμε λεφτά για να προσλάβουμε νοσηλευτές και γιατρούς και θα λύσουμε όλα τα άλλα προβλήματα της υγείας.      
     	Έγινε τίποτε απ’ όλα αυτά; Όχι βέβαια. Διερωτάται κανείς: Πού είναι το «νοικοκύρεμα»; Υπάρχει όμως και η άλλη μέθοδος του «νοικοκυρέματος». Δεν τα κατάφερε ο αρμόδιος, διότι το νομοσχέδιο για τις προμήθειες που μετά έγινε νόμος βρίσκεται ακόμα στα χαρτιά; Ανέλαβε ο αρμόδιος επί της οικονομίας με μία άλλη μέθοδο, τη μέθοδο του Azax, τα κάνει αόρατα. Ποια; Τα χρέη των νοσοκομείων. Ανοίξτε τον Προϋπολογισμό. Βλέπετε πουθενά χρέη νοσοκομείων; Όχι. Είδατε το 2007; Όχι. Θα δείτε το 2009; Αμφιβάλλω, για έναν πάρα πολύ απλό λόγο, διότι αν βάλουμε μέσα τα 3.000.000.000 ευρώ χρέη των νοσοκομείων, θα «τραυματιστεί» και θα ασθενήσει το δημόσιο χρέος και τότε θα μπει «στην εντατική» η σχέση μας με την Ευρωπαϊκή Ένωση. 
     	Αντιλαμβάνεστε, λοιπόν, την υποκρισία που υπάρχει εδώ. Από τη μία μεριά μιλάμε για κοινωνική πολιτική και από την άλλη μεριά αποδεικνύεται περίτρανα μέσω των αριθμών ότι αυτό που εξυπηρετείται είναι οι ανάγκες των δεικτών και όχι οι ανάγκες των ανθρώπων. 
     Υποτίθεται ότι από τα χρήματα αυτά που θα εξοικονομούνταν από την εφαρμογή του νέου νόμου για τις προμήθειες, θα βρίσκαμε χρήματα για να προσληφθούν νοσηλευτές. Ξέρετε ποιο κονδύλι εγγράφεται στον Προϋπολογισμό για προσλήψεις νοσηλευτών; Δέκα εκατομμύρια ευρώ. Τόσα ήταν και πέρυσι. Ξέρετε σε τι αντιστοιχεί το ποσό αυτό; Σε προσλήψεις επτακοσίων νοσηλευτών. Ηχεί ακόμα στα αυτιά μου –εδώ καθόταν ο Υπουργός, ο κ. Αβραμόπουλος, και τότε ήταν και τώρα είναι- το εξής: «Χρειαζόμαστε είκοσι χιλιάδες νοσηλευτές για τα νοσοκομεία». Πού είναι; Δεν πειράζει. Αν προσλάβουμε τους επτακόσιους με τα 10.000.000 ευρώ, θα λείπουν δεκαεννέα χιλιάδες τριακόσιοι. Σιγά το πράγμα, βρε αδελφέ, μην το κάνουμε θέμα.
     	Άλλο κονδύλι υπάρχει για τις εφημερίες των γιατρών, διότι –χτύπα ξύλο- όποτε συμβαίνει το κακό, συμβαίνει νύχτα, συμβαίνει σαββατοκύριακο, συμβαίνει στις γιορτές και τότε θέλεις εφημερεύοντα γιατρό. Ας ρωτήσουμε για να δούμε, με ποιες συνθήκες εφημερεύει αυτός ο γιατρός και πώς πληρώνεται. Η Ευρωπαϊκή Ένωση μας είπε για σαρανταοκτάωρο. Μας το έχει πει εδώ και ενάμιση χρόνο και τι κάνει η Κυβέρνηση γι’ αυτό; Τίποτα και στον Προϋπολογισμό το σχετικό κονδύλι που έχει εγγραφεί, φτάνει για να πληρωθούν μόλις και μετά βίας οι εφημερίες με το παλιό σύστημα.
     	Υπάρχει όμως και μία «ασπιρίνη», που είναι ό,τι πρέπει για τα κακώς κείμενα της υγείας, Σ.Δ.Ι.Τ., συμπράξεις δημόσιου-ιδιωτικού τομέα, για πάσα χρήση και νόσο μία ασπιρίνη, μόνο που οι πολλές ασπιρίνες, όταν δίνονται χωρίς προηγούμενες προϋποθέσεις, εξετάσεις κ.λπ., φέρνουν γαστρορραγία. 
     	Τι γίνεται με τις Σ.Δ.Ι.Τ.; Πρώτον, το κράτος βγάζει τις ευθύνες από τους ώμους του και επιπλέον κρύβει και άλλα χρέη, διότι βεβαίως οι οφειλές προς τους ιδιώτες και αυτές δεν εγγράφονται στον Προϋπολογισμό. Από την άλλη μεριά βεβαίως, γίνεται και το πολύ απλό, ανοίγουμε τη χαραμάδα –ποια χαραμάδα, την πόρτα ολόκληρη ανοίγουμε- για να μπει ο ιδιώτης χωρίς όρους, χωρίς προϋποθέσεις, χωρίς τίποτα, μέσα στον προθάλαμο των νοσοκομείων, αν όχι μέσα στο νοσοκομείο.
     	Πληρώνει, λοιπόν, ο Έλληνας πολίτης, πληρώνει για την παιδεία, πληρώνει για την υγεία. Θα πληρώσει και φόρους για να έχει μία ικανοποίηση, βρε αδελφέ. Τούτο το κράτος, δεν στηρίζεται μόνο στις «πλάτες» των ολίγων εχόντων. Είναι οι πολλοί με τα χαμηλά εισοδήματα, που στους στιβαρούς τους ώμους μπορούν να σηκώσουν τα έσοδα που χρειάζεται ο Προϋπολογισμός. Εκεί φτάσαμε. 
     	Σύγκριση: Από το 2004 ως το 2008 αυξάνεται η φορολογία φυσικών προσώπων. Εγώ, εσύ, αυτός, θα πληρώσουμε επιπλέον 7,2%, οι εταιρείες, τα νομικά πρόσωπα 4,6%. Έχουμε και το φόρο κληρονομιάς. Και αυτό για το καλό του Έλληνα οικογενειάρχη γίνεται. Ξέρετε τι είναι το τριάρι να το πληρώνεις και να το ξαναπληρώνεις; Μετά σου φαίνεται ανάκτορο. Να αμέσως-αμέσως, είναι αλλιώς η κατάστασή σου.
     	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)  
     	Αντιλαμβάνεστε, λοιπόν, ότι εδώ μιλάμε όχι με αριθμούς, αλλά μιλάμε με την ανάποδη των αριθμών. 
     	Υπάρχει ένα ερώτημα: Τελικά υπάρχει ελπίδα; Υπάρχει ελπίδα στον Προϋπολογισμό και έχει ονοματεπώνυμο: Τραπεζικός δανεισμός. Αυτό είναι το ονοματεπώνυμο της ελπίδας.
     	(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτού) 
     	Ολοκληρώνω, κύριε Πρόεδρε.
     ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε, έχετε υπερβεί το χρόνο σας κατά ενάμισι λεπτό. 
     ΣΥΛΒΑΝΑ ΡΑΠΤΗ: Δάνειο για την κατοικία, δάνειο για το αυτοκίνητο, δάνειο για τις διακοπές, δάνειο για τις σπουδές, δάνειο για να αγοράσουμε παπούτσια, ρούχα, δώρα για τα παιδιά τα Χριστούγεννα. Δάνειο για οξυγόνο, θα είναι το επόμενο τραπεζικό προϊόν με τις ευλογίες της Κυβέρνησης. 
     ΠΡΟΕΔΡΕΥΩΝ (Αναστάσιος Νεράντζης): Μετά, κυρία συνάδελφε. Παρακαλώ τελειώνετε. 
     ΣΥΛΒΑΝΑ ΡΑΠΤΗ: Ολοκληρώνω, κύριε Πρόεδρε.
      Και αυτό φαίνεται στον Προϋπολογισμό, μ΄ έναν πολύ απλό αριθμό, έναν αριθμό ανύπαρκτο, που αφορά κονδύλι για το περιβάλλον. 
     ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώστε, έχετε υπερβεί κάθε όριο. 
     ΣΥΛΒΑΝΑ ΡΑΠΤΗ: Ολοκληρώνω, κύριε Πρόεδρε, και λέω ότι σ’ αυτόν τον Προϋπολογισμό, του πρέπει ένα πανηγυρικότατο όχι! 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ.
     Έχει ζητήσει το λόγο ο Υπουργός Οικονομίας και Οικονομικών κ. Γεώργιος Αλογοσκούφης. 
     Ορίστε, κύριε Υπουργέ, έχετε το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, στις εκλογές της 16ης Σεπτεμβρίου, οι πολίτες έστειλαν για δεύτερη φορά ένα ηχηρό μήνυμα. Επέλεξαν μεταξύ του αύριο και του χθες, μεταξύ του μέλλοντος και του παρελθόντος. Και βεβαίως, επέλεξαν το μέλλον. Γύρισαν για μια ακόμη φορά την πλάτη τους στο χθες. Στο χθες των ελλειμμάτων, των χρεών, του κρατισμού, της αναξιοκρατίας, των αποτυχημένων πειραματισμών. 
     Οι πολίτες στις 16 Σεπτεμβρίου, έδειξαν την εμπιστοσύνη τους στην πολιτική της προόδου και της δημιουργίας, της συνέπειας και της ευθύνης, της αποτελεσματικότητας και της αξιοπιστίας. Οι πολίτες στηρίζουν αυτήν την πολιτική. Την πολιτική που μέσα σε τριάμισι χρόνια, έχει βάλει την ελληνική οικονομία σε μια νέα πορεία ανάπτυξης. Την πολιτική που εγγυάται την προοπτική, που εγγυάται το μέλλον της χώρας και των πολιτών. Οι πολίτες ζήτησαν και ζητούν να συνεχίσουμε το μεταρρυθμιστικό μας πρόγραμμα, να επιταχύνουμε τις αλλαγές και τις μεταρρυθμίσεις. Και αυτό κάνουμε. Συνεπείς στην εντολή αυτή, εργαζόμαστε για να τιμήσουμε την εμπιστοσύνη των πολιτών. 
     Αναστρέφουμε την βαριά κληρονομιά του χθες. Στην πρώτη κυβερνητική μας θητεία νοικοκυρέψαμε την οικονομία, υλοποιήσαμε τις δεσμεύσεις μας και ολοκληρώσαμε μια πρώτη δέσμη μεταρρυθμίσεων. Στη δεύτερη κυβερνητική μας θητεία, προχωρούμε ακόμα πιο δυναμικά. Με ανανεωμένους στόχους, υλοποιούμε τη δεύτερη δέσμη του μεταρρυθμιστικού μας προγράμματος, διότι η Κυβέρνηση του Κώστα Καραμανλή τιμά την εντολή που της δόθηκε. Και αυτό αποτυπώνεται στη συνολική μας προσπάθεια και στο κυβερνητικό έργο που βρίσκεται σε εξέλιξη. Αποτυπώνεται στον Προϋπολογισμό του 2008 που συζητούμε αυτές τις ημέρες.
     Κυρίες και κύριοι συνάδελφοι, ο Προϋπολογισμός του 2008 είναι ο τέταρτος Προϋπολογισμός της Κυβέρνησης της Νέας Δημοκρατίας. Από τη μια πλευρά, αποτελεί συνέχεια. Αποτελεί συνέχεια της μεγάλης προσπάθειας, που ξεκίνησε το Μάρτιο του 2004. Μιας μεγάλης προσπάθειας, που παρά τις δυσκολίες που συναντήσαμε έχει φέρει αποτελέσματα. Αποτελέσματα για την οικονομία, αποτελέσματα για την κοινωνία, αποτελέσματα, που αφορούν όλους τους πολίτες, όλες τις Ελληνίδες και όλους τους Έλληνες. 
     Από την άλλη πλευρά όμως, ο νέος Προϋπολογισμός αποτελεί και ένα νέο ξεκίνημα. Ένα νέο ξεκίνημα για να αντιμετωπίσουμε πολλές από τις δυσκολίες, που παραμένουν, παρά τις προσπάθειες των τελευταίων τριάμισι χρόνων και στην ελληνική οικονομία και στην ελληνική κοινωνία, για την αντιμετώπιση για παράδειγμα της φτώχειας και του κοινωνικού αποκλεισμού, για την περαιτέρω εμπέδωση της φορολογικής δικαιοσύνης, για την περαιτέρω εξυγίανση του ευρύτερου δημόσιου τομέα, για το νέο Κοινοτικό Πλαίσιο της περιόδου 2007-2013, για το ασφαλιστικό σύστημα, για την τεχνολογική και την ψηφιακή αναβάθμιση της χώρας, για την ανάπτυξη και την απασχόληση. 
     Στο νέο αυτό ξεκίνημα, ο ελληνικός λαός απαιτεί από όλες τις πολιτικές δυνάμεις να είναι παρούσες με θετικές προτάσεις και με διάθεση προσφοράς, όχι με άρνηση, όχι με αυθαίρετους ισχυρισμούς, όχι με στείρα κριτική.
     Η ευθύνη της πορείας μιας χώρας, κυρίες και κύριοι συνάδελφοι, δεν ανήκει μόνο στην Κυβέρνηση. Ανήκει στο σύνολο του πολιτικού συστήματος και του πολιτικού κόσμου. 
     Πριν από ακριβώς ένα χρόνο, σ’ αυτήν εδώ την Αίθουσα, στη συζήτηση του προηγούμενου προϋπολογισμού, ο Αρχηγός της Αξιωματικής Αντιπολίτευσης ζητούσε επίμονα την διεξαγωγή εκλογών. Στις 16 Σεπτεμβρίου ο ελληνικός λαός εξέφρασε τη βούλησή του. Επιβράβευσε τα αποτελέσματα της οικονομικής πολιτικής της Κυβέρνησης -και τη συνολικότερη πολιτική της Κυβέρνησης- και έδωσε νέα εντολή στην Κυβέρνηση του Κώστα Καραμανλή, να συνεχίσει το έργο της. Οι πολίτες μας έκριναν όλους. 
     Είναι προφανές, κυρίες και κύριοι συνάδελφοι της Αξιωματικής Αντιπολίτευσης, ότι οι πολίτες δεν μπορούν να ξεχάσουν τι αφήσατε πίσω σας. Δεν μπορούν να ξεχάσουν τον πλήρη δημοσιονομικό εκτροχιασμό της χώρας μετά την ένταξη στην Ο.Ν.Ε.. Δεν μπορούν να ξεχάσουν ότι τα ελλείμματα ήταν διπλάσια και τριπλάσια απ’ αυτά που παρουσιάζατε. Δεν μπορούν να ξεχάσουν την έκρηξη του δημοσίου χρέους. 
     Μόνο για τους τόκους αυτού του χρέους, το 2008 οι πολίτες πληρώνουν από το υστέρημά τους 10.500.000.000 ευρώ. Αντιστοιχούν περίπου 1000 ευρώ σε κάθε Ελληνίδα και σε κάθε Έλληνα. Μ’ αυτά τα χρήματα, θα μπορούσαμε να αντιμετωπίσουμε άμεσα το μεγάλο πρόβλημα της φτώχειας και να χρηματοδοτήσουμε άνετα το κοινωνικό κράτος. Αυτά τα χρήματα, είναι σχεδόν όσα εισπράττει το κράτος από την άμεση φορολογία, από την φορολογία εισοδήματος φυσικών προσώπων. Αν δεν υπήρχε δηλαδή, το χρέος που άφησε πίσω του το ΠΑ.ΣΟ.Κ., θα μπορούσαμε να μηδενίσουμε τους φόρους στο εισόδημα. 
     Οι πολίτες επίσης, δεν μπορούν να ξεχάσουν την ανεργία. Την ανεργία, που στο πρώτο τρίμηνο του 2004, παρά την επενδυτική έκρηξη που είχε προηγηθεί στις δημόσιες επενδύσεις με την προετοιμασία των Ολυμπιακών Αγώνων, είχε φτάσει στο 11,3%. Ήταν η δεύτερη υψηλότερη στην Ευρωζώνη. 
     Οι πολίτες, κυρίες και κύριοι συνάδελφοι, δεν μπορούν να ξεχάσουν την αναξιοκρατία και το κομματικό κράτος. 
     Δεν μπορούν να ξεχάσουν, ποιος αύξησε επί πολλά χρόνια την φορολογική επιβάρυνση. Ξέρουν πολύ καλά, ποιος έβαλλε σαράντα εννέα νέους φόρους μέσα στη δεκαετία ως το 2003.
     Σ’ αυτήν την πολιτική, οι πολίτες γύρισαν για δεύτερη φορά την πλάτη. Γύρισαν την πλάτη για μια ακόμα φορά, επιβραβεύοντας τις προσπάθειες της Νέας Δημοκρατίας. Διότι ασφαλώς δεν ψήφισαν μόνο αρνητικά. Ψήφισαν θετικά. Ψήφισαν θετικά για τις προσπάθειες που φέρνουν αποτελέσματα, που αποδίδουν καρπούς, που χτίζουν ένα καλύτερο αύριο για τη χώρα και για τους πολίτες. 
     Είναι γνωστό, κυρίες και κύριοι συνάδελφοι, ότι τον Μάρτιο του 2004, κληθήκαμε να αντιμετωπίσουμε μια εξαιρετικά δυσχερή οικονομική κατάσταση. Δεν ήταν μόνο το υψηλό δημόσιο χρέος. Δεν ήταν μόνο τα υπερβολικά και κρυφά ελλείμματα που υπονόμευαν τις προοπτικές της χώρας. Ήταν και η παντελής έλλειψη προετοιμασίας και οικονομικού σχεδιασμού για την επόμενη μέρα των Ολυμπιακών Αγώνων. Ήταν η χαοτική κατάσταση που επικρατούσε στο Γ΄ Κοινοτικό Πλαίσιο Στήριξης και στα δημόσια έργα. 
     Το 2004 ο κίνδυνος της ύφεσης ήταν υπαρκτός. Ο κίνδυνος να εκτιναχθεί η ανεργία σε νέα ύψη, επίσης ήταν υπαρκτός. Άλλωστε, αυτό προέβλεπαν, από αυτό εδώ το Βήμα, ο Αρχηγός και τα περισσότερα στελέχη της Αξιωματικής Αντιπολίτευσης. Γιατί ασφαλώς ήξεραν από πρώτο χέρι, το χάος που μας είχαν παραδώσει. Γι’ αυτό προέβλεπαν καταστροφή. 
     Παλέψαμε σκληρά για να αλλάξουμε τα πράγματα, για να γυρίσουμε σελίδα. Αγωνιστήκαμε για να τιμήσουμε τις δεσμεύσεις που είχαμε αναλάβει απέναντι στους πολίτες.Και τα καταφέρνουμε. Υλοποιούμε τις δικές μας δεσμεύσεις και κάνουμε πράξη όλα όσα είπαμε. 
     Στην πρώτη κυβερνητική μας θητεία, κυρίες και κύριοι συνάδελφοι, είχαμε δεσμευθεί για την αποκατάσταση της δημοσιονομικής διαφάνειας και για την αντιμετώπιση του δημοσιονομικού προβλήματος. Οι δεσμεύσεις μας έγιναν πράξη. Συνεργαστήκαμε στενά με την Ευρωπαϊκή Στατιστική Υπηρεσία. Αποκαταστήσαμε την διαφάνεια και την αξιοπιστία των λογαριασμών του δημοσίου. 
     Μειώσαμε το δημοσιονομικό έλλειμμα από το 7,3% του Α.Ε.Π., που παραλάβαμε το 2004, στο 2,5% το 2006. Το δημόσιο χρέος από το 98,6% του Ακαθάριστου Εγχώριου Προϊόντος το 2004, μειώνεται φέτος στο 93,4% και το 2008 στο 91%. Και πάμε ακόμη παρακάτω τα επόμενα χρόνια.
     Είχαμε δεσμευτεί στην πρώτη κυβερνητική μας θητεία για ένα ριζικά διαφορετικό φορολογικό καθεστώς, με κύρια χαρακτηριστικά την απλότητα, τη σταθερότητα, τη συνέπεια, τους χαμηλότερους συντελεστές στην άμεση φορολογία. Υλοποιούμε στο ακέραιο και αυτή μας τη δέσμευση. Ολοκληρώσαμε την πρώτη φάση της φορολογικής μεταρρύθμισης, που αφορούσε τις επιχειρήσεις, για να ενισχύσουμε την ανάπτυξη. Μειώσαμε τους φόρους από το 35% στο 25% για τις ανώνυμες εταιρείες και τις εταιρείες περιορισμένης ευθύνης. Μειώσαμε τους φόρους από το 25% στο 20% για τις ομόρρυθμες εταιρείες και τις ετερόρρυθμες εταιρείες. Για εκατοντάδες χιλιάδες μικρομεσαίες ελληνικές επιχειρήσεις. Γιατί αυτούς αφορούν αυτές οι μειώσεις των φόρων. Και βέβαια, η ανάπτυξη τονώθηκε. Δημιουργήθηκαν νέες θέσεις εργασίας και έχει καθιερωθεί ένα αντικειμενικό νέο καθεστώς για την αναγνώριση των δαπανών των επιχειρήσεων κατά τους φορολογικούς ελέγχους.
     Δεν παραμελήσαμε στη φορολογική μεταρρύθμιση τα φυσικά πρόσωπα. Γιατί πολλοί επιχείρησαν να εμφανίσουν εδώ ότι μόνο για τις επιχειρήσεις μειώθηκαν οι φόροι. Μειώθηκαν και για τα φυσικά πρόσωπα. Κατ’ αρχήν αυξήθηκε το αφορολόγητο για τα φυσικά πρόσωπα, για όλους τους πολίτες δηλαδή, από τα 10.000 ευρώ το χρόνο, στα 12.000 το χρόνο. Αυξήθηκε, δηλαδή, κατά 20%, πολύ πάνω από τον πληθωρισμό, πολύ περισσότερο από ό,τι εάν είχαμε τιμαριθμοποιήσει τη φορολογική κλίμακα. 
     Αυξήσαμε το ποσοστό έκπτωσης για βασικές κοινωνικές δαπάνες για τα νοικοκυριά στο 20%, από 15% που ήταν. Μειώνουμε τους φορολογικούς συντελεστές. Ο βασικός φορολογικός συντελεστής που επιβαρύνει τα μεσαία εισοδήματα, γιατί άκουσα πολλούς εδώ να μιλούν για τα μεσαία εισοδήματα και για τη μεσαία τάξη, μειώνεται σταδιακά από 30% και 40% που ήταν έως και το 2006, στο 25%. Φέτος είναι 29%, από 30% και 40% που ήταν, το 2008 πέφτει στο 27% και το 2009 πέφτει στο 25%. Μειώνεται για όλα τα νοικοκυριά η φορολογία.
     Είχαμε βάλει στόχο στην πρώτη κυβερνητική μας θητεία τη μείωση της ανεργίας κατά δυόμισι με τρεις εκατοστιαίες μονάδες. Είχαμε βάλει και έναν ποσοτικό στόχο για την ανεργία, κάτι που ήταν τολμηρό, γιατί ποτέ δεν μπορεί να ξέρει κανείς εάν θα πετύχει ένα στόχο με τα μέσα που έχει στη διάθεσή του. Και αυτή η δέσμευση γίνεται πράξη. Η ανεργία μειώθηκε. Ήταν 11,3% του εργατικού δυναμικού το πρώτο τρίμηνο του 2004. Το δεύτερο τρίμηνο του 2007 είναι στο 8,1%, δηλαδή είναι 3,2 εκατοστιαίες μονάδες χαμηλότερα από ό,τι ήταν το 2004. Η απασχόληση φτάνει πλέον το 61,5% του εργατικού δυναμικού, από το 56,7% που ήταν το 2003.
     Όλοι αναγνωρίζουμε, γιατί κανείς δεν θέλει να είναι υπερφίαλος, ότι έχουμε ακόμη δρόμο για την αντιμετώπιση αυτού του μεγάλου κοινωνικού προβλήματος της ανεργίας. Ωστόσο, η πρόοδος είναι ορατή και είναι σύμφωνη με τους ρεαλιστικούς στόχους που είχαμε θέσει.
     Θα ήθελα να καταθέσω για τα Πρακτικά και ένα σχετικό πίνακα, που δείχνει την εξέλιξη της ανεργίας ανά τρίμηνο από το 2004, από την αρχή της θητείας μας, έως το 2007.
     (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     Στη πρώτη κυβερνητική μας θητεία είχαμε δεσμευτεί, επίσης, για σταδιακή σύγκλιση των μισθών και των συντάξεων προς το μέσο όρο της Ευρωπαϊκής Ένωσης, για να βελτιωθεί το βιοτικό επίπεδο όλων όσοι εργάζονται ή όλων όσοι βρίσκονται στο στάδιο της σύνταξης. Αυτό το επιτυγχάνουμε και με την ανάπτυξη. Και με την πολιτική που ακολουθήσαμε για τις συντάξεις. Και με τη μείωση των φορολογικών βαρών.
     Το κατά κεφαλήν εισόδημα της χώρας το 2003 ήταν στο 81,3% του μέσου όρου της Ευρωπαϊκής Ένωσης των δεκαπέντε. Το 2007 φτάνει στο 88,1%. Έχουμε μια τεράστια αύξηση στο επίπεδο της πραγματικής σύγκλισης. Αυτή είναι πρόοδος όσον αφορά την πραγματική σύγκλιση. Και θα καταθέσω το σχετικό πίνακα της Ευρωπαϊκής Επιτροπής, που δείχνει αυτήν την άνοδο του κατά κεφαλήν εισοδήματος σε σχέση με την Ευρωπαϊκή Ένωση.
     (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Διότι η σύγκλιση αυτή αντανακλάται παντού. Δεν είναι κάτι θεωρητικό, αντανακλάται στο πραγματικό διαθέσιμο εισόδημα των νοικοκυριών. Το εισόδημα μετά τον πληθωρισμό αυξήθηκε την περίοδο 2004-2007 με ετήσιο ρυθμό πάνω από τον πληθωρισμό 4%. Άρα, είχαμε πραγματική βελτίωση 4% το χρόνο τα τελευταία τέσσερα χρόνια. Και θέλω να θυμίσω ότι την περίοδο 1996-2003 η αντίστοιχη αύξηση ήταν λιγότερη από τη μισή, ήταν 1,8%. Έχουμε μια πραγματική βελτίωση του διαθέσιμου εισοδήματος. Η ανάπτυξη, δηλαδή, διαχέεται στα νοικοκυριά, διαχέεται σε όλους.
     Την ίδια περίοδο οι πραγματικοί μισθοί, οι μέσοι πραγματικοί μισθοί πριν από τη φορολογία –τη φορολογία δεν την υπολογίζω, γιατί αυξάνει ακόμη περισσότερο τους πραγματικούς μισθούς- αυξήθηκαν κατά 3% περίπου ετησίως, σημειώνοντας μια από τις μεγαλύτερες αυξήσεις μεταξύ των χωρών της ευρωζώνης, όπου η μέση αύξηση ήταν μόλις της τάξης του 0,2%, δηλαδή δεκαέξι φορές λιγότερη απ’ ό,τι στη χώρα μας.
     Και εδώ θα καταθέσω το σχετικό πίνακα, που δείχνει πώς εξελίσσονται οι πραγματικοί μισθοί στην ευρωζώνη. Βλέπετε ότι υπάρχει μια στασιμότητα και στην Ελλάδα τα τελευταία χρόνια, από το 2004 έως το 2009.
     (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Διότι στόχος της πολιτικής μας είναι η βελτίωση του βιοτικού επιπέδου των πολλών. Αυτό κάνει η πολιτική μας. Και συνεχίζουμε αυτήν την πολιτική, που οδηγεί σ’ αυτά τα αποτελέσματα.
     Είχαμε δεσμευτεί, κυρίες και κύριοι συνάδελφοι, επίσης στην πρώτη κυβερνητική μας θητεία για ανάπτυξη που θα είναι ισόρροπη, για τη μείωση, δηλαδή, των περιφερειακών ανισοτήτων. Και αυτό το κάνουμε. Και αυτή μας τη δέσμευση την επιτυγχάνουμε, με τον επενδυτικό νόμο, με τις δημόσιες επενδύσεις, με την αποτελεσματική αξιοποίηση των κοινοτικών κονδυλίων, με τις Συμπράξεις Δημόσιου και Ιδιωτικού Τομέα.
     Στο πλαίσιο του επενδυτικού νόμου, έχουν εγκριθεί σχέδια που δημιουργούν πάνω από είκοσι μία νέες άμεσες θέσεις εργασίας. Έχουν για την ακρίβεια εγκριθεί τρεις χιλιάδες οκτακόσια επτά επενδυτικά σχέδια –πολλά απ’ αυτά έχουν ξεκινήσει, άλλα ξεκινούν στους επόμενους μήνες- ύψους 8.780 εκατομμυρίων ευρώ. Και αυτές οι επενδύσεις, που θα ολοκληρωθούν στο σύνολό τους τα επόμενα χρόνια, θα συμβάλουν με πολύ σημαντικό τρόπο στην ανάπτυξη, θα συμβάλουν στη μείωση της ανεργίας και, επίσης, συμβάλλουν στην αξιοποίηση των συγκριτικών πλεονεκτημάτων της ελληνικής περιφέρειας. Είναι 8.780 εκατομμύρια ευρώ για ιδιωτικές επενδύσεις.
     Προχωρούμε επίσης στην αποτελεσματική αξιοποίηση των κοινοτικών κονδυλίων. Έκλεισαν σημαντικές εκκρεμότητες του παρελθόντος με την Ευρωπαϊκή Επιτροπή, όπου η Ελλάδα ήταν το μαύρο πρόβατο. Το Μάρτιο του 2004, να σας θυμίσω, μετά από πενήντα σχεδόν μήνες, η απορρόφηση των κοινοτικών πόρων από τις προηγούμενες κυβερνήσεις έφτανε μόλις στο 23%. Είχε περάσει το μισό σχεδόν του χρόνου για το Γ΄ Κοινοτικό Πλαίσιο Στήριξης και είχε μόλις αξιοποιηθεί το 1/5 των πόρων.
     Σήμερα, η απορρόφηση φτάνει το 71%. Την περίοδο από το Μάρτιο του 2004 μέχρι σήμερα, απορροφήθηκαν και αξιοποιήθηκαν σχεδόν 15.000.000.000 ευρώ σε κοινοτικούς και σε εθνικούς πόρους, δύο φορές περισσότερα απ’ όσα την περίοδο από το 2000 έως το Μάρτιο του 2004. Και αυτά, σε απάντηση των διαφόρων αστήρικτων ισχυρισμών που ακούστηκαν από την πλευρά της Αντιπολίτευσης. Και θα καταθέσω όλα τα σχετικά στοιχεία, ενώ θα δώσει πολύ περισσότερες λεπτομέρειες ο συνάδελφος κ. Παπαθανασίου, ο οποίος είναι από το Σεπτέμβριο ο νέος υπεύθυνος για την αξιοποίηση των κοινοτικών κονδυλίων και συνεχίζει αυτήν τη μεγάλη προσπάθεια που έγινε και επί του προκατόχου του, του κ. Φώλια.
     (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Και όσον αφορά το πλαίσιο των Συμπράξεων Δημόσιου και Ιδιωτικού Τομέα, είναι μια καινοτομία και μια μεταρρύθμιση που καταψήφισε η Αξιωματική Αντιπολίτευση. Ήδη έχουν εγκριθεί και δρομολογούνται είκοσι τέσσερα έργα αξίας 3.100 εκατομμυρίων ευρώ.
     Τα έργα αυτά βρίσκονται κυρίως στην περιφέρεια και αφορούν κοινωνικές υποδομές υψηλής προτεραιότητας, οι οποίες δεν θα μπορούσαν να υλοποιηθούν λόγω της στενότητας των πόρων του Κρατικού Προϋπολογισμού. 
     Οι συμπράξεις αυτές αφορούν σε έργα, που ξεκινούν από το 2008 και θα συμβάλουν σημαντικά και στην ανάπτυξη και στην κοινωνική σύγκλιση τα επόμενα χρόνια. Έχουν ήδη δημοπρατηθεί τα τρία πρώτα από αυτά τα έργα και κάθε μήνα, με τους ρυθμούς που πάμε, θα δημοπρατούμε τουλάχιστον ένα έργο, για τους επόμενους μήνες. Θέλω να καταθέσω τα σχετικά στοιχεία και ένα χάρτη της Ελλάδας, που δείχνει πώς οι Συμπράξεις του Δημόσιου και Ιδιωτικού Τομέα εκτείνονται σε όλη την ελληνική περιφέρεια και αφορούν σημαντικά έργα. Είναι σχολεία, είναι νοσοκομεία, δημόσια κτήρια, κτήρια για την Τοπική Αυτοδιοίκηση, δηλαδή μία σειρά από έργα κοινωνικού περιεχομένου.
     (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Κυρίες και κύριοι συνάδελφοι, εμείς μιλάμε με το έργο μας. Αφήνουμε τους μύθους και τη μυθολογία στην Αξιωματική Αντιπολίτευση. Εμείς δίνουμε ώθηση στην ανάπτυξη με μία ανταγωνιστική φορολογική πολιτική, με αποτελεσματική αξιοποίηση των κοινοτικών πόρων, με κίνητρα για επενδύσεις, με νέα εργαλεία για την παραγωγή υποδομών.
     (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
     Είχαμε βάλει και άλλους στόχους στην πρώτη κυβερνητική μας θητεία, κυρίες και κύριοι συνάδελφοι. Είχαμε θέσει ως προτεραιότητα την ενίσχυση του ανταγωνισμού στο τραπεζικό σύστημα, ένα τραπεζικό σύστημα που ήταν ελάχιστα ανταγωνιστικό. Και το κάναμε με συγκεκριμένες πρωτοβουλίες: με την πλήρη αποκρατικοποίηση της Εθνικής Τράπεζας και της Εμπορικής Τράπεζας, με την αναδιάρθρωση και την εισαγωγή του Ταχυδρομικού Ταμιευτηρίου στο Χρηματιστήριο, με την εξυγίανση και την ενδυνάμωση της Αγροτικής Τράπεζας, που αφορά όλους τους αγρότες της χώρας. 
     Δώσαμε ώθηση στον εσωτερικό ανταγωνισμό μεταξύ των ισχυρών τραπεζικών ομίλων. Ως αποτέλεσμα, η διαφορά μεταξύ των επιτοκίων χορηγήσεων και των επιτοκίων καταθέσεων μειώνεται. Είχαμε πρόσφατα τα σχετικά στοιχεία της Τράπεζας της Ελλάδος. Η διαφορά μειώθηκε από 4,79% το Δεκέμβριο του 2004, πριν ξεκινήσει η πολιτική του ανταγωνισμού, σε 4,19% τον Ιούλιο του 2007, μείωση κατά σχεδόν μισή εκατοστιαία μονάδα. Ακόμα έχουμε δρόμο, για να μειωθεί αυτή η διαφορά, αλλά σαφώς υπάρχει πρόοδος και σ’ αυτόν τον τομέα.
     Και έγινε αυτό σε μία περίοδο που το βασικό επιτόκιο της Ευρωπαϊκής Κεντρικής Τράπεζας αυξήθηκε στην προσπάθεια που έκανε η Ευρωπαϊκή Κεντρική Τράπεζα να αντιμετωπίσει τον πληθωρισμό. Υπάρχουν δε ορισμένες κατηγορίες τραπεζικών δανείων, όπως τα στεγαστικά δάνεια, όπου τα επιτόκια στην Ελλάδα είναι χαμηλότερα απ’ ό,τι στην ευρωζώνη. Μ’ αυτόν τον τρόπο, βεβαίως, δίνεται ώθηση και στην επιχειρηματικότητα –γιατί ο ανταγωνισμός στο τραπεζικό σύστημα, ασφαλώς, ευνοεί την επιχειρηματικότητα- αλλά είναι και προς όφελος των νοικοκυριών, που μπορούν να αποκτούν σπίτια ή άλλα διαρκή καταναλωτικά αγαθά νωρίτερα στον κύκλο της ζωής τους. Επίσης, δίνεται ώθηση και στην ανάπτυξη της οικονομίας. Έχουμε δρόμο ακόμα να κάνουμε, για να ενισχύσουμε τον ανταγωνισμό στο τραπεζικό σύστημα, αλλά αυτός ο δρόμος είναι που θα συνεχίσουμε να ακολουθούμε και σ’ αυτήν την περίοδο.
     Είχαμε, επίσης, θέσει στην πρώτη κυβερνητική μας θητεία ως προτεραιότητα την προώθηση των ελληνικών προϊόντων στη διεθνή αγορά. Και αυτό το κάναμε με μία σειρά από πρωτοβουλίες των δύο συναρμόδιων Υπουργείων, του Υπουργείου Οικονομίας και Οικονομικών και του Υπουργείου Εξωτερικών, δηλαδή με την αναβάθμιση του Εθνικού Συμβουλίου Εξαγωγών, με την άρση αντικινήτρων για τους εξαγωγείς, με την αναδιοργάνωση και την κινητοποίηση του Οργανισμού Προώθησης Εξαγωγών. Δώσαμε μία νέα δυναμική στις ελληνικές εξαγωγές.
     Προωθούμε αποτελεσματικά τα προϊόντα μας στις διεθνείς αγορές. Οι εξαγωγές τα τελευταία χρόνια –θα παρουσιάσω σε λίγο και τα σχετικά στοιχεία- αυξάνονται με ρυθμούς, που είναι διπλάσιοι από το ονομαστικό Ακαθάριστο Εγχώριο Προϊόν και συμβάλλουν ενεργά και στην ανάπτυξη και στην απασχόληση. 
     Δεν λύσαμε, βεβαίως, ακόμα πλήρως το ζήτημα της υποκατάστασης των εισαγωγών. Η ελληνική οικονομία ακόμη απορροφά σημαντικές εισαγωγές, κυρίως για τις επενδύσεις, διότι δεν παράγουμε κεφαλαιουχικά αγαθά. 
     Κυρίες και κύριοι συνάδελφοι, στις 16 Σεπτεμβρίου οι πολίτες επιβράβευσαν τη συνέπεια μεταξύ λόγων και έργων. Επιβράβευσαν την αξιοπιστία και την αποτελεσματικότητα. Την πρόοδο που σημειώνει η χώρα με την Κυβέρνηση της Νέας Δημοκρατίας, με την Κυβέρνηση του Κώστα Καραμανλή.
     (Χειροκροτήματα από την πτέρυγα της Νέας Δημοκρατίας)
     Έχουμε ήδη ξεκινήσει τη δεύτερη φάση του μεταρρυθμιστικού μας προγράμματος. Δεν χάσαμε ούτε μία μέρα. Ήδη έχουν ψηφιστεί στη Βουλή τα νομοσχέδια, για τα οποία είχαμε δεσμευτεί, πριν από τις εκλογές. Με το ν.3610/2007 ενισχύουμε σημαντικά το οπλοστάσιο κατά της φοροδιαφυγής, ενισχύοντας την εμπιστοσύνη των φορολογουμένων προς τις φορολογικές αρχές και την αποτελεσματικότητα των φορολογικών ελέγχων. Ήδη είχαμε μία πρώτη εφαρμογή αυτού του νόμου, με την καταγγελία που έγινε για κάποιους εφοριακούς, οι οποίοι προσπάθησαν να εκβιάσουν κάποιο φορολογούμενο. Παράλληλα, δίνουμε με το νόμο αυτό κίνητρα στους φορολογουμένους για τη συμμετοχή τους στην προσπάθεια κατά της φοροδιαφυγής. 
     Επίσης, ένα δεύτερο σημαντικό νόμο που έλεγε η αντιπολίτευση τότε, ότι ποτέ δεν θα ψηφίσουμε, είναι ο νόμος που αφορά την αποτελεσματική υλοποίηση του Εθνικού Στρατηγικού Πλαισίου Αναφοράς, 2007-2013. Ο ν.3614/2007 για τη διαχείριση του Ε.Σ.Π.Α., ολοκληρώνει το πλαίσιο για την υλοποίηση του Εθνικού Στρατηγικού Πλαισίου Αναφοράς. Έχει ήδη εγκριθεί επίσης από την Ευρωπαϊκή Επιτροπή το Ε.Σ.Π.Α., νωρίτερα από κάθε άλλη ευρωπαϊκή χώρα. Αυτό είναι πολύ σημαντικό, διότι θα επιτρέψει να αξιοποιήσουμε πολύ ταχύτερα τα κονδύλια. 
     (Χειροκροτήματα από την πτέρυγα της Νέας Δημοκρατίας)
     Με το ν.3620/2007 υλοποιούμε στο ακέραιο τις δεσμεύσεις μας για την αύξηση των συντάξεων γενικά, καθώς και για τις αποδοχές των αξιωματικών και των δικαστικών. Διότι αυτά που λέμε, τα κάνουμε πράξη. Δεν καταθέσαμε τα νομοσχέδια το καλοκαίρι στη Βουλή, για να μείνουν στα συρτάρια. Τα καταθέσαμε για να τα ψηφίσουμε και για να τα υλοποιήσουμε και αυτό κάναμε αμέσως μετά τις εκλογές. 
     Ήδη δε έχουν κατατεθεί στη Βουλή δύο ακόμη σημαντικά νομοσχέδια. Το πρώτο ήδη συζητήθηκε στην επιτροπή, σχετικά με το Εθνικό Ταμείο για την κοινωνική συνοχή, που είναι ένα σημαντικό όπλο για την αντιμετώπιση της φτώχειας και το δεύτερο νομοσχέδιο αφορά την τρίτη φάση της φορολογικής μεταρρύθμισης. Διότι πραγματοποιούμε τις δεσμεύσεις μας, με συνέπεια και με αξιοπιστία, σε πείσμα των ισχυρισμών των εκφραστών του χθες, ότι δεν θα καταθέσουμε ποτέ αυτά τα νομοσχέδια.
      Το νομοσχέδιο για τη φτώχεια κατατέθηκε στις 6 Δεκεμβρίου. Προβλέπεται η  χρηματοδότηση ολοκληρωμένων προγραμμάτων για την αντιμετώπιση της φτώχειας και είναι μία σημαντική μεταρρύθμιση όσον αφορά τη λειτουργία του κοινωνικού κράτους στη χώρα μας, διότι ο στόχος του είναι η εισοδηματική ενίσχυση των φτωχών νοικοκυριών μέσα από στοχευμένες δράσεις. Χρηματοδοτείται αυτό το ταμείο με ένα ποσό, που σταδιακά θα φτάσει τα 2.000.000.000 ευρώ και βέβαια, παράλληλα με το ίδιο σχέδιο νόμου, υλοποιούμε και τη δέσμευσή μας για την εξομοίωση των τρίτεκνων οικογενειών με τις πολύτεκνες οικογένειες. Και αυτό ήταν μια σημαντική δέσμευση. Και αυτό, το είπαμε και το κάνουμε. Διότι αυτή η Κυβέρνηση υλοποιεί τις δεσμεύσεις της. 
     (Χειροκροτήματα από την πτέρυγα της Νέας Δημοκρατίας)
     Από την 1η Ιανουαρίου ξεκινά η χορήγηση του πολυτεκνικού επιδόματος στις τρίτεκνες οικογένειες και το επίδομα αυτό, θέλω να θυμίσω ότι απαλλάσσεται από κάθε φόρο, από  κάθε τέλος, από κάθε εισφορά, από κάθε κράτηση. 
     Επίσης, καταθέσαμε στη Βουλή, πριν από λίγες μέρες, το φορολογικό νομοσχέδιο -για να συνεχίσουμε την προσπάθεια που κάνουμε για την αντιμετώπιση της φοροδιαφυγής και για ένα δικαιότερο φορολογικό σύστημα- μαζί με το συνάδελφο, τον κ. Μπέζα, ο οποίος έχει κάνει σημαντικό έργο σ’ αυτόν τον τομέα. Μ’ αυτό το σχέδιο νόμου καταργείται ο φόρος κληρονομιάς και γονικών παροχών στα ακίνητα  και απαλλάσσεται από τους φόρους η πρώτη κατοικία, στο βαθμό βέβαια που εξυπηρετεί και καλύπτει βασικές στεγαστικές ανάγκες. Και όσον αφορά το πώς ορίσαμε τις βασικές στεγαστικές ανάγκες, ήμασταν γενναιόδωροι. Δεν ήμασταν τσιγκούνηδες. Είπαμε διακόσια τετραγωνικά ή αντικειμενική αξία 300.000 ευρώ. Και αυτό γίνεται σε αντικατάσταση μιας σειράς φόρων, που επιβάρυναν την κατοικία. Θεσπίζουμε ένα ενιαίο τέλος ακινήτων με χαμηλό συντελεστή 1‰, 0,1%, αν θέλετε, για τα φυσικά πρόσωπα. 
      Με το νόμο αυτό και σε συνέχιση της προσπάθειας, που κάνουμε και που έχει αποτελέσματα, για την αντιμετώπιση της φοροδιαφυγής και του λαθρεμπορίου, εξομοιώνουμε το ειδικό φόρο  κατανάλωσης του πετρελαίου κίνησης και θέρμανσης και αυτό, χωρίς να υπάρξει καμμία απολύτως επιβάρυνση των νοικοκυριών, τα οποία θα εξακολουθήσουν να προμηθεύονται το πετρέλαιο θέρμανσης με το μειωμένο φόρο που ισχύει. 
     Κυρίες και κύριοι συνάδελφοι, η Κυβέρνηση αυτή πραγματοποιεί, όπως είπα, όλα εκείνα για τα οποία δεσμεύεται, με συνέπεια, με αποφασιστικότητα.
     Συνεχίζουμε τη μεγάλη προσπάθεια που ξεκινήσαμε για μια δυναμική οικονομία και μια δίκαιη κοινωνία. Οι στόχοι μας, στη δεύτερη κυβερνητική μας θητεία, είναι σαφείς και ξεκάθαροι. Έχουμε στόχο και υποχρέωση από τη συμμετοχή μας στην ευρωζώνη να πετύχουμε ισοσκελισμένους προϋπολογισμούς έως το 2010, όπως απαιτούν οι ευρωπαϊκές μας υποχρεώσεις και έτσι θα μπορέσουμε να πετύχουμε την περαιτέρω δραστική αποκλιμάκωση του δημοσίου χρέους, να απελευθερώσουμε πόρους για την οικονομία και να πετύχουμε στις σημαντικές αναπτυξιακές και κοινωνικές μας προτεραιότητες. 
     Θα καταθέσω σε λίγες μέρες και στη Βουλή το αναθεωρημένο Πρόγραμμα Σταθερότητας και Ανάπτυξης, που δείχνει πώς θα επιτευχθούν αυτοί οι στόχοι. Διότι οι πόροι που στερείται η κοινωνία και η οικονομία όλα αυτά τα χρόνια για να πληρώνονται οι τόκοι του χρέους που δημιούργησε το χθες, θα πρέπει σιγά-σιγά να γυρίσουν στην κοινωνία, για να μπορέσουμε να χρηματοδοτήσουμε και άλλες δραστηριότητες.
     Επίσης, προχωρούμε στην ολοκλήρωση της φορολογικής μεταρρύθμισης, αναφέρθηκα σ’ αυτήν. Προχωρούμε σε δραστικές πρωτοβουλίες για την ενδυνάμωση της κοινωνικής συνοχής και του κοινωνικού κράτους με στοχευόμενες δράσεις, στις οποίες αναφέρθηκα. Προχωρούμε στην ενίσχυση της ανάπτυξης της ελληνικής περιφέρειας. Προχωρούμε στην ήπια αναμόρφωση του ασφαλιστικού, για να έχουμε ένα δίκαιο, αποτελεσματικό και βιώσιμο σύστημα, που να εγγυάται τα δικαιώματα των πολιτών και να εξασφαλίζει τις μελλοντικές γενιές. Ενισχύουμε το νέο αναπτυξιακό πρότυπο με έμφαση σε δραστηριότητες υψηλής προστιθέμενης αξίας και εξωστρέφειας. Ενισχύουμε περαιτέρω τη διαφάνεια και την αποτελεσματικότητα της δημοσιονομικής διαχείρισης. 
     Υπάρχουν τρεις πρωτοβουλίες προς αυτή την κατεύθυνση: Πρώτον, η καθιέρωση του προϋπολογισμού προγραμμάτων. Ήδη έχουμε καταθέσει, μαζί με την εισηγητική έκθεση, ένα προσχέδιο του προϋπολογισμού προγραμμάτων, όπως το οραματιζόμαστε, με την εφαρμογή ενός σύγχρονου λογιστικού συστήματος για την κεντρική κυβέρνηση, με την υποχρέωση όλων των δημόσιων οργανισμών, εκτός από τις δημόσιες επιχειρήσεις, να καταθέτουν αναλυτικούς προϋπολογισμούς και ισολογισμούς, οι οποίοι θα ελέγχονται κατά τη διάρκεια της υλοποίησής τους και βεβαίως, με τη σταδιακή κατάργηση των ειδικών λογαριασμών. 
     Ο Προϋπολογισμός του 2008, κυρίες και κύριοι συνάδελφοι, είναι ένας ακόμη προϋπολογισμός, που υλοποιείται σε μια δύσκολη διεθνή συγκυρία. Η αναταραχή στις διεθνείς χρηματιστηριακές αγορές και οι μεγάλες αυξήσεις των τιμών του πετρελαίου και των πρώτων υλών, έχουν αυξήσει και τους κινδύνους και τις αβεβαιότητες για την παγκόσμια και ευρωπαϊκή οικονομία. Παράλληλα, είναι γεγονός ότι οι αυξήσεις των διεθνών τιμών των σιτηρών, όπως και των υπολοίπων πρώτων υλών, επηρεάζουν την αγοραστική δύναμη των καταναλωτών σε όλες τις χώρες. 
     Σε όλες τις χώρες του κόσμου έχει ανέβει δυστυχώς ο πληθωρισμός και ως εκ τούτου, οι διεθνείς οργανισμοί αναθεωρούν ελαφρά προς τα κάτω τις προβλέψεις τους για την πορεία της παγκόσμιας οικονομίας, σε σχέση με τις προβλέψεις που έκαναν την περασμένη άνοιξη. Κάποιες επιπτώσεις πιθανόν να υπάρξουν και για την ελληνική οικονομία. Ήδη τις βλέπουμε στον πληθωρισμό. Ωστόσο, εκτιμάται και από τους διεθνείς οργανισμούς, αλλά και στις πρόσφατες φθινοπωρινές προβλέψεις της Ευρωπαϊκής Επιτροπής, ότι οι επιπτώσεις αυτές θα είναι περιορισμένες. Και αυτό, γιατί τώρα ωριμάζουν οι μεταρρυθμίσεις που κάναμε τα προηγούμενα χρόνια. 
     Οι αναπτυξιακές προοπτικές της χώρας μας βασίζονται σε στέρεες βάσεις για τα επόμενα χρόνια. Πρώτον, στηρίζονται στην αξιοποίηση των κοινοτικών πόρων της επόμενης προγραμματικής περιόδου, που θα ξεπεράσουν τα 24.000.000.000 ευρώ. Δεύτερον, στηρίζονται στο ευρύ Πρόγραμμα Δημοσίων Επενδύσεων, που φτάνει το 2008 τα 9.300.000.000 ευρώ. Τρίτον, στηρίζονται στις ιδιωτικές επενδύσεις που έχουν εγκριθεί ήδη στο πλαίσιο του επενδυτικού νόμου του 2005 και που φθάνουν τα 8.780.000.000 ευρώ. Επίσης, στηρίζονται στις Συμπράξεις του Δημόσιου και Ιδιωτικού Τομέα, που έχουν εγκριθεί από τη διυπουργική επιτροπή και που ξεπερνούν τα 3.100.000.000 ευρώ και βεβαίως, ξεκινούν να υλοποιούνται από το 2008. Οφείλονται όμως και στο γεγονός ότι η ανάπτυξη της Νοτιοανατολικής Ευρώπης αυξάνει τη ζήτηση για τα προϊόντα και τις υπηρεσίες μας. 
     Στο πλαίσιο αυτό, παρά τις διεθνείς δυσκολίες, είναι σαφείς οι προτεραιότητες του προϋπολογισμού και για τη μείωση του ελλείμματος στο 1,6% του Α.Ε.Π., από 2,7% το 2007 και για την αποκλιμάκωση του δημοσίου χρέους και για την ουσιαστική στήριξη των ευαίσθητων ομάδων του κοινωνικού συνόλου και για την αποτελεσματική αντιμετώπιση της φοροδιαφυγής και για την ενίσχυση της περιφέρειας και για την ταυτοποίηση παλαιών οικονομικών εκκρεμοτήτων που αφορούν την Τοπική Αυτοδιοίκηση. Δίνουμε τα χρήματα, που επί χρόνια δεν απέδιδαν στην Τοπική Αυτοδιοίκηση οι κυβερνήσεις του χθες και βεβαίως και στα ασφαλιστικά ταμεία.
     Παράλληλα, με τις βάσεις που βάλαμε τα προηγούμενα χρόνια είμαστε πλέον σε θέση με τον προϋπολογισμό του 2008 να υλοποιήσουμε ουσιαστικές πρωτοβουλίες για την ενίσχυση της κοινωνικής συνοχής.
     Άκουσα σ’ αυτήν την Αίθουσα πολλά στελέχη της Αντιπολίτευσης να μας κατηγορούν για δήθεν ταξική πολιτική. Φαίνεται ότι οι λέξεις έχουν χάσει το νόημά τους. 
     Είναι ταξική πολιτική η αύξηση του επιδόματος κοινωνικής αλληλεγγύης κατά 18%;. Γιατί το Ε.Κ.Α.Σ. από 1.1.2008 αυξάνεται κατά 35 ευρώ το μήνα και φθάνει τα 230 ευρώ το μήνα. 
     Είναι μήπως ταξική πολιτική το ότι αυξάνονται οι συντάξεις του Ο.Γ.Α. με το νέο έτος κατά 52,25 ευρώ το μήνα και θα φθάσουν τα 330 ευρώ το μήνα; Συζητάμε για ένα ποσοστό αύξησης κατά 19% που αφορά όλους τους συνταξιούχους αγρότες; Αυτό είναι ταξική πολιτική; Είναι οι πλούσιοι του συστήματος οι συνταξιούχοι αγρότες ή αυτοί οι οποίοι λαμβάνουν το Ε.Κ.Α.Σ.; 
     Είναι μήπως ταξική πολιτική το ότι αυξάνεται το κατώτατο επίδομα ανεργίας κατά 36,50 ευρώ το μήνα από την αρχή του 2008 και φθάνει τα 404 ευρώ το μήνα; 
     Είναι μήπως ταξική πολιτική το ότι καταργείται πλήρως το χαρτόσημο στις μισθώσεις κατοικιών για τα φυσικά πρόσωπα, που μέχρι πρόπερσι ήταν 3,6% και που αφορά εκείνους τους πολίτες που δεν έχουν δικό τους σπίτι και που νοικιάζουν σπίτι, για να μπορέσουν να καλύψουν τις στεγαστικές τους ανάγκες; 
     Μήπως συνιστά ταξική πολιτική η σύσταση του Εθνικού Ταμείου Κοινωνικής Συνοχής, οι πόροι του οποίου θα χρηματοδοτήσουν προγράμματα για τους φτωχούς συμπολίτες μας και οι οποίοι θα φτάσουν σταδιακά τα 2.000.000.000 ευρώ ετησίως; 
     Μήπως συνιστά ταξική πολιτική το ότι υλοποιούνται στο ακέραιο οι δεσμεύσεις της Κυβέρνησης για τους τρίτεκνους, για το πολυτεκνικό επίδομα; Είναι οι τρίτεκνοι οι προνομιούχοι αυτής της κοινωνίας; Ή μήπως είναι ταξική πολιτική το ότι διατίθενται για την υγεία από τον τακτικό Προϋπολογισμό κονδύλια που είναι αυξημένα κατά 9,4% σε σχέση με φέτος, δηλαδή με ρυθμό υπερτριπλάσιο του πληθωρισμού;
     Είναι ταξική πολιτική ότι για την υγεία διαθέτουμε κονδύλια αυξημένα κατά 6,5% σε σχέση με το 2007, με ρυθμό δηλαδή υπερδιπλάσιο από τον πληθωρισμό; 
     Είναι ταξική πολιτική το μεγάλο Πρόγραμμα Δημοσίων Επενδύσεων; 
     Είναι ταξική πολιτική η υλοποίηση στο ακέραιο των δεσμεύσεών μας για τους αξιωματικούς; Οι αξιωματικοί είναι οι προνομιούχοι της χώρας; Για να το καταλάβουμε δηλαδή. 
     Ή μήπως είναι ταξική πολιτική το ότι υλοποιείται, όπως είχαμε ήδη δεσμευτεί, η μείωση των φορολογικών συντελεστών για τα μεσαία εισοδήματα στο πλαίσιο της δεύτερης φάσης της φορολογικής μεταρρύθμισης; Για τους προνομιούχους και τα πολύ μεγάλα εισοδήματα δεν γίνεται καμμιά μείωση. Για τα μεσαία εισοδήματα γίνεται η μείωση. Αυτό είναι ταξική πολιτική για την Αξιωματική Αντιπολίτευση; 
     Κυρίες και κύριοι συνάδελφοι, η πολιτική που ακολουθούμε, είναι κάθε άλλο παρά ταξική. Αφορά όλους τους Έλληνες και όλες τις Ελληνίδες. Αφορά τους οικονομικά αδύναμους, με στοχευμένες δράσεις.
     (Χειροκροτήματα από την πτέρυγα της Νέας Δημοκρατίας )
     Αφορά τα δυναμικά στρώματα της κοινωνίας μας. Βεβαίως, με τον αναπτυξιακό χαρακτήρα που έχει αυτή η πολιτική και με τη μείωση των φορολογικών συντελεστών, αφορά όλους όσοι έχουν ανάγκη της στήριξης του κράτους. Και το κράτος δίνει ευκαιρίες σε όσους μπορούν να αξιοποιήσουν τις ευκαιρίες που υπάρχουν. Έτσι μόνο ενισχύεται η κοινωνική συνοχή, μ’ αυτόν τον τρόπο, με μια ισορροπημένη πολιτική. 
     Αυτή είναι η πολιτική που ακολουθούμε, διότι το πρόγραμμα που ακολουθούμε για την ενίσχυση της κοινωνικής συνοχής, στηρίζεται στη σημαντική δουλειά που έγινε και γίνεται στην οικονομία μας. Η πρόοδος που σημειώνει η οικονομία, είναι εκείνη που επιτρέπει την υλοποίηση στοχευμένων πρωτοβουλιών για την ενδυνάμωση της κοινωνικής συνοχής, για τη στήριξη των συμπολιτών μας, που έχουν περισσότερο ανάγκη την πολιτεία. Και όσο μεγαλύτερη πρόοδο σημειώνει η οικονομία τόσο πιο αποτελεσματικό θα μπορεί να γίνεται και το κοινωνικό κράτος που έχουμε. 
     Στην πρόοδο του τόπου μας θέλουμε και επιδιώκουμε να μετέχουμε όλοι μας, οι συμπολίτες. Είναι στόχος αμετάθετος της πολιτικής μας μια δυναμική οικονομία και μέσα απ’ αυτή, μια δίκαιη κοινωνία. 
     Μαθήματα κοινωνικής ευαισθησίας δεν είναι εύκολο να δώσει κάποιος σ’ αυτήν την Κυβέρνηση. Μαθήματα κοινωνικής ευαισθησίας δεν είναι εύκολο να δώσει κάποιος στην Κυβέρνηση του Κώστα Καραμανλή.
     (Χειροκροτήματα από την πτέρυγα της Νέας Δημοκρατίας)
     Άκουσα με προσοχή τις αιτιάσεις των κομμάτων της Αντιπολίτευσης για τον Προϋπολογισμό και την οικονομική πολιτική. Για μία ακόμα φορά, οι εισηγητές της Αντιπολίτευσης επιδόθηκαν στο αγαπημένο τους σπορ ή μάλλον, θα έλεγα, στα αγαπημένα τους σπορ, γιατί δεν είναι μόνο ένα. Ένα από τα αγαπημένα τους σπορ είναι η κινδυνολογία, ένα άλλο η καταστροφολογία, ένα άλλο είναι η διαστρέβλωση της πραγματικότητας και ένα άλλο είναι οι αστήριχτοι ισχυρισμοί. 
     Κυρίες και κύριοι συνάδελφοι της Αντιπολίτευσης, σε όλες τις προηγούμενες συζητήσεις για τον προϋπολογισμό, κινδυνολογήσατε ασύστολα. Το 2004 μιλούσατε για έκρηξη της ανεργίας, για ύφεση, για οικονομική καταστροφή. Πέσατε έξω. Το 2005 μιλούσατε για εικονικούς προϋπολογισμούς, για φορολογικές επιδρομές, για έκτακτα μέτρα λιτότητας και ξανά για έκρηξη της ανεργίας. Θυμίζω τι έλεγε το 2005 ο Αρχηγός της Αξιωματικής Αντιπολίτευσης. Έλεγε: «Τι απαντάτε στον άνεργο που δεν βλέπει μπροστά του καμμία σοβαρή προοπτική; Ο Προϋπολογισμός δεν δημιουργεί συνθήκες για επενδύσεις και άρα, καμμία προοπτική για το νέο άνεργο, για τη γυναίκα άνεργη». Και όμως και η ανεργία έπεσε και ο κ. Παπανδρέου έπεσε έξω. Η ανεργία, αυτό το μεγάλο κοινωνικό πρόβλημα, μειώνεται σταθερά, παρά τις καταστροφολογικές προβλέψεις. 
     Πέρυσι ο πρώην Πρωθυπουργός, ο κ. Κώστας Σημίτης, μιλούσε για «φαινομενική επιτυχία της οικονομικής πολιτικής». Ήπιοι χαρακτηρισμοί, αλλά «φαινομενική επιτυχία της οικονομικής πολιτικής». Κυρίες και κύριοι συνάδελφοι, η επιτυχία της οικονομικής πολιτικής δεν είναι φαινομενική, είναι πραγματική. Την αναγνωρίζει ο ελληνικός λαός, την αναγνώρισε στις εκλογές και την αναγνωρίζουν οι πάντες, ακόμα και οι πιο δύσπιστοι. 
     Σας διαβάζω τι είπε ο αρμόδιος Κοινοτικός Επίτροπος, ο κ. Αλμούνια, στις 16 Μαΐου 2007. Είπε ότι «Η Επιτροπή πρότεινε σήμερα στο Συμβούλιο ECOFIN να τερματίσει τη διαδικασία του υπερβολικού ελλείμματος, όσον αφορά την Ελλάδα, καθώς εκτιμά ότι η κατάσταση υπερβολικού ελλείμματος που παρουσίαζε, αποκαταστάθηκε κατά τρόπο αξιόπιστο και βιώσιμο». Μήπως αμφισβητείτε ξανά την Ευρωπαϊκή Επιτροπή; 
     Επειδή η επιτυχία της οικονομικής πολιτικής είναι πραγματική και αφού δεν επαληθεύτηκε καμμία από τις τόσες προβλέψεις που έκανε η Αξιωματική Αντιπολίτευση, φέτος της φταίει η ίδια η πραγματικότητα. Υποστηρίζει ότι είναι μύθος η σύγκλιση που επιτυγχάνουμε με την Ευρωπαϊκή Ένωση. Η πραγματικότητα, βεβαίως, είναι τελείως διαφορετική. Η πραγματικότητα αναδεικνύει τις μεγάλες ευθύνες της Αξιωματικής Αντιπολίτευσης για την καθυστέρηση της σύγκλισης της ελληνικής οικονομίας. Διότι, σύμφωνα με την τελευταία έκθεση της Ευρωπαϊκής Επιτροπής, το 1980 το βιοτικό μας επίπεδο, σαν ποσοστό της Ευρωπαϊκής Ένωσης των δεκαπέντε, των πλούσιων δηλαδή χωρών, ήταν στο 86,4%. Μετά από είκοσι και πλέον χρόνια διακυβέρνησης από το ΠΑ.ΣΟ.Κ., το 2003, σε σχέση με τους δεκαπέντε, το βιοτικό μας επίπεδο ήταν μόλις στο 81,3%. Ήταν 86,4% το 1980 και 81,3% το 2003. Δηλαδή, παρά τον ιλιγγιώδη δανεισμό και παρά τα τεράστια κοινοτικά κονδύλια, μέσα σ’ ένα τέταρτο του αιώνα, με την πολιτική σας κατορθώσατε να πέσουμε σε σχέση με τους Ευρωπαίους εταίρους μας κατά 5,1%. Είχαμε μια ανάπτυξη, αλλά σαφώς δεν έφτανε τους ρυθμούς των Ευρωπαίων εταίρων μας. Εκεί οδηγήσατε τη χώρα με την πολιτική σας. 
     (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
     Εμείς, αντιθέτως, από το 2004 μέχρι σήμερα, αυξήσαμε το βιοτικό μας επίπεδο, ως προς το μέσο κοινοτικό στο 88,1%. Σε τριάμισι χρόνια το αυξήσαμε κατά 6,8 εκατοστιαίες μονάδες. Αυτή είναι η αλήθεια, αυτή είναι η πραγματική σύγκλιση και θέλω να καταθέσω τα αντίστοιχα στοιχεία της Ευρωπαϊκής Επιτροπής σ’ ένα συνοπτικό πίνακα. 
     (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     (Να φωτογραφηθεί ο πίνακας στη σελ. 98)
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Υποστήριξε η Αξιωματική Αντιπολίτευση ότι είναι μύθος η αύξηση των ξένων άμεσων επενδύσεων. Υποστήριξε, μάλιστα, ότι μειώνονται. Και εδώ η πραγματικότητα δείχνει ότι τα πράγματα είναι τελείως διαφορετικά. Το 2002 οι ξένες επενδύσεις έφταναν μόλις τα 53,4 εκατομμύρια ευρώ. 
     Πέρυσι επενδύθηκαν στη χώρα μας από ξένους επενδυτές 4,3 δισεκατομμύρια ευρώ, το 2% του Ακαθάριστου Εγχώριου Προϊόντος, ογδόντα φορές περισσότερα από το 2002. Αυτή είναι η αλήθεια για τις ξένες επενδύσεις. 
     Επίσης, υπάρχει και ένα δεύτερο στοιχείο. Μας κατηγορεί η Αντιπολίτευση, επειδή οι ελληνικές επιχειρήσεις επενδύουν στο εξωτερικό. Αντί να είμαστε υπερήφανοι που ελληνικές επιχειρήσεις αυξάνουν την εξωστρέφειά τους, αυξάνουν την παρουσία τους στο εξωτερικό, κατακτούν νέες αγορές, εσείς ομφαλοσκοπείτε και παριστάνετε και τους επενδυτικούς συμβούλους. Όλοι  θυμόμαστε τις κινδυνολογίες της Αντιπολίτευσης, όταν η Εθνική Τράπεζα αποφάσισε να επενδύσει στην Τουρκία. Λοιπόν, τα νέα είναι ότι η επένδυση εκεί εξελίχθηκε σε μια εξαιρετικά κερδοφόρα επένδυση. 
     Αν η διοίκηση της Εθνικής Τράπεζας σας είχε ακούσει, θα είχε χαθεί μια μεγάλη ευκαιρία για τη χώρα, γιατί πρέπει να γίνει αντιληπτό ότι η ελληνική οικονομία έχει μια μεγάλη ευκαιρία στα χρόνια που έρχονται: την ανάπτυξη της ευρύτερης περιοχής, στα Βαλκάνια, στην Ανατολική Ευρώπη, στην Ανατολική Μεσόγειο. Μπορούμε να μετέχουμε στην ανάπτυξη της περιοχής και τα οφέλη να είναι αμοιβαία. Σήμερα οι ελληνικές τράπεζες έχουν περισσότερα από δύο χιλιάδες τριακόσια υποκαταστήματα στην ευρύτερη περιοχή. Τέσσερις χιλιάδες ελληνικές επιχειρήσεις δραστηριοποιούνται και επενδύουν στην περιοχή. Αυτό αναδεικνύει την εξωστρέφεια της χώρας μας, το δυναμισμό της. Και ως έθνος, πρέπει να είμαστε υπερήφανοι γι’ αυτό, δεν πρέπει να ντρεπόμαστε. Αυτή είναι η πραγματικότητα.
     Μας είπατε ότι είναι μύθος η αύξηση των εξαγωγών. Ακόμα και αυτό, μύθο το βρήκατε. Από το 10% του Ακαθάριστου Εγχώριου Προϊόντος το 2000, οι εξαγωγές είχαν μειωθεί το 2004 μόλις στο 8,4%. Με τη νέα εξαγωγική πολιτική μας, σήμερα οι εξαγωγές ανακάμπτουν. Πλησιάζουν το 9,6%, πλησιάζουν ξανά το 10%. Αυτή είναι η αλήθεια. 
     Μας είπατε ότι καθυστερούμε την υλοποίηση του Εθνικού Στρατηγικού Πλαισίου Αναφοράς. Η πραγματικότητα είναι ότι το Εθνικό Στρατηγικό Πλαίσιο Αναφοράς 2007-2013 εγκρίθηκε από τα πρώτα σε ολόκληρη την Ευρώπη την περασμένη άνοιξη. Πριν από τρεις εβδομάδες υπογράφηκαν τα επιχειρησιακά  προγράμματα στις Βρυξέλλες και το πρώτο έργο προκηρύσσεται την προσεχή άνοιξη. Αυτή είναι η αλήθεια. Το 2000 πέρασε, χωρίς να εγκριθεί το Γ΄ Κοινοτικό Πλαίσιο Στήριξης και έπρεπε να φθάσουμε στο 2001, δεκαοκτώ μήνες μετά, για να εγκριθεί τότε το Γ΄ Κοινοτικό Πλαίσιο Στήριξης. 
     Αλλά το ακόμα πιο εξόφθαλμο είναι ότι και η δημοσιονομική εξυγίανση για την Αξιωματική Αντιπολίτευση είναι και αυτή ένας μύθος. Η πραγματικότητα είναι φυσικά άλλη. Η Ευρωπαϊκή Στατιστική Υπηρεσία για πρώτη φορά, μετά από πολλά χρόνια, δεν αμφισβητεί την αξιοπιστία των ελληνικών στοιχείων και η Ευρωπαϊκή Επιτροπή επαινεί την πρόοδο που έχει γίνει. Αυτή είναι η αλήθεια και θέλω να καταθέσω και την τελευταία έκθεση της Ευρωπαϊκής Επιτροπής, η οποία αναφέρεται και στην αξιοπιστία των στοιχείων και στην αξιοπιστία της οικονομικής πολιτικής και στην αποτελεσματικότητα αυτής της οικονομικής πολιτικής. 
     (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά την προαναφερθείσα έκθεση, η οποία έχει ως εξής:
     (Να φωτογραφηθούν οι σελ. 103 και 104)
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και το πιο εξωφρενικό είναι ότι ακόμα και τις μειώσεις των φόρων επιχειρεί η Αξιωματική Αντιπολίτευση να τις παρουσιάσει ως μύθο. Έφερε μάλιστα ένα παράδειγμα για ένα ζευγάρι χαμηλόμισθων με δύο παιδιά και με εισόδημα 20.000 ευρώ, λέγοντας ότι μετά τις φορολογικές μειώσεις, αυτό το ζευγάρι θα πληρώσει μεγαλύτερο φόρο. Αυτά είναι εξωφρενικά πράγματα. Πώς είναι δυνατόν να μειώνονται οι φορολογικοί συντελεστές και να πληρώνει περισσότερο φόρο ένα ζευγάρι, που έχει εισόδημα 20.000 ευρώ; Ποιόν προσπαθείτε να κοροϊδέψετε με τις παραπλανητικές και παρελκυστικές μεθόδους σας; 
     ΛΟΥΚΑ ΚΑΤΣΕΛΗ: Για κάντε το, να δείτε. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Τι πάτε να κρύψετε; Την έλλειψη επιχειρημάτων; Είναι  μύθος ότι αυξήθηκε το αφορολόγητο κατά 2.000 ευρώ; Είναι μύθος ότι ο κεντρικός φορολογικός συντελεστής μειώνεται από το 30% στο 25%; Στο 29% φέτος, στο 27% το 2008. Είναι μύθος ότι αυξήθηκε από το 15% στο 20% το ποσοστό έκπτωσης των κληρονομικών δαπανών, όπως και για τα ασφάλιστρα και τα νοσήλια; Εγώ θα αναφερθώ πάλι στο συγκεκρίμενο παράδειγμα. Αν δεν είχε γίνει η φορολογική μεταρρύθμιση, ένα ζευγάρι με εισόδημα 20.000 ευρώ το 2008, θα πλήρωνε φόρο εισοδήματος 2.190 ευρώ. Με τη φορολογική μεταρρύθμιση θα πληρώσει 1.620 ευρώ, 570 ευρώ λιγότερο φόρο. Πού βλέπετε τη φορολογική επιβάρυνση; Φορολογική ελάφρυνση υπάρχει και αυτό είναι αυτονόητο. Είναι απλή αριθμητική, δεν χρειάζεται δηλαδή να είναι κανείς και φωστήρας.
     Κυρίες και κύριοι συνάδελφοι της Αξιωματικής Αντιπολίτευσης, απέναντι στους μύθους, η πραγματικότητα είναι μία: Η πολιτική μας στην οικονομία έχει αποδώσει καρπούς. Μύθος είναι οι ισχυρισμοί σας. 
     Πραγματικότητα είναι η αδυναμία σας να κατανοήσετε τις αλλαγές που συντελούνται, να διαμορφώσετε πολιτική, να διατυπώσετε προτάσεις. Η αδυναμία σας είναι βαθύτατα πολιτική. Παραμένετε προσκολλημένοι στις αγκυλώσεις και στα αδιέξοδα των περασμένων δεκαετιών. 
     Η πραγματικότητα είναι μια. Η πολιτική μας έχει αποδώσει καρπούς. Αποκαταστήσαμε τη δημοσιονομική διαφάνεια, περιορίζουμε δραστικά τα δημοσιονομικά ελλείμματα, πετύχαμε την έξοδο της χώρας από τη διαδικασία του υπερβολικού ελλείμματος, στην οποία μας είχε οδηγήσει ο δημοσιονομικός εκτροχιασμός των κυβερνήσεων του χθες, μειώνουμε τη φορολογία για τους πολίτες και τις επιχειρήσεις, δημιουργούμε ισχυρά κίνητρα για επενδύσεις, ενισχύουμε με αποτελεσματικές δράσεις τις εξαγωγές μας. 
     Υπερδιπλασιάσαμε την απορρόφηση των κοινοτικών πόρων. Με στοχευμένες πρωτοβουλίες, ενισχύουμε την κοινωνική συνοχή. Δίνουμε ισχυρή ώθηση στην απασχόληση, στην επιχειρηματικότητα και στις επενδύσεις. Η περιφερειακή σύγκλιση επιταχύνεται. Και παρά την αλματώδη άνοδο των τιμών του πετρελαίου, διασφαλίζουμε ρυθμούς ανάπτυξης που είναι από τους υψηλότερους στην ευρωζώνη. 
     Κυρίες και κύριοι συνάδελφοι, οι θετικές επιδόσεις της οικονομίας μας αναγνωρίζονται από όλους. Είναι αποτέλεσμα ενός συγκροτημένου προγράμματος οικονομικής πολιτικής που εφαρμόζεται με συνέπεια και εξελίσσεται με συνέχεια μέσα στο χρόνο. Τα αποτελέσματα που έχει αυτό το πρόγραμμα αντανακλούν στην οικονομική θέση όλων των Ελλήνων, στην καλυτέρευση της καθημερινής ζωής όλων των Ελλήνων. 
     Η Κυβέρνηση της Νέας Δημοκρατίας και του Κώστα Καραμανλή αποδεικνύει καθημερινά την αξιοπιστία της πολιτικής της. Στη θολή εικόνα που παρουσιάζει η Αντιπολίτευση, η Κυβέρνηση αντιπαραβάλλει την καθαρότητα της πολιτικής της, τη συνέπεια και την αξιοπιστία της. Η Κυβέρνηση υλοποιεί τις δεσμεύσεις της και κάνει πράξη αυτά για τα οποία δεσμεύεται με πρόγραμμα και με σχέδιο, χωρίς εκπλήξεις και χωρίς αιφνιδιασμούς. Δημιουργούμε μια νέα δυναμική για την οικονομία μας, νέες προοπτικές για όλους τους πολίτες αυτής της χώρας.
     Με τον Προϋπολογισμό του 2008 κάνουμε ένα σημαντικό βήμα. Με αυτοπεποίθηση και αισιοδοξία, συνεχίζουμε την πορεία που ξεκινήσαμε. Θέλω, κυρίες και κύριοι συνάδελφοι, να καλέσω όλους να στηρίξουν τη μεγάλη προσπάθεια που γίνεται και να υπερψηφίσουμε τον Προϋπολογισμό του 2008 για την ανάπτυξη, για την απασχόληση, για μια δυναμική οικονομία και μια δίκαιη κοινωνία.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του  ΠΑ.ΣΟ.Κ. κ. Θεόδωρος Πάγκαλος.
     ΘΕΟΔΩΡΟΣ ΠΑΓΚΑΛΟΣ: Κυρίες και κύριοι συνάδελφοι, το 2005 ο Υφυπουργός τότε, αξιότιμος συνάδελφος κ. Ρεγκούζας, είχε δηλώσει προς τον Τύπο ότι υπάρχει μια μαύρη τρύπα 1,2 δισεκατομμυρίου ευρώ, ότι ο συνάδελφός του τότε κ. Πέτρος Δούκας παρουσίασε φουσκωμένες κατά 1,3 δισεκατομμύριο ευρώ τις εκτιμήσεις, ότι η εκτίμηση ήταν έωλη και τελείωσε με την παρηγορητική φράση, «τα ίδια έκαναν και οι προηγούμενοι». 
     Σαν συνέπεια αυτών των διαπιστώσεων του κ. Ρεγκούζα, που ήταν θεμελιωμένες το ίδιο έτος το Μάρτιο, η Κυβέρνηση αύξησε κατά μια ποσοστιαία μονάδα  τους συντελεστές του Φ.Π.Α. και τους ειδικούς φόρους κατανάλωσης σε τσιγάρα και ποτά σε πλήρη αντίθεση με όσα μέχρι εκείνη τη στιγμή διακήρυσσε. 
     Κύριε Υπουργέ, θα αρχίσω από τη διαπίστωση ότι αν θέλετε πράγματι αυτός ο Προϋπολογισμός σας «ceteris paribus», διατηρουμένων των άλλων αντιρρήσεων που μπορεί να έχει κανείς, να έχει οποιαδήποτε αξία, πρέπει να αυξήσετε το Φ.Π.Α.. Αλλιώς δεν βγαίνει η αύξηση κατά 13,6% των φορολογικών εσόδων διότι αν διαιρέσετε αυτό το νούμερο –για να έρθω και σ’ αυτά που είπε πριν ο αξιότιμος κ. Σαμαράς- διά του επτά που είναι η αύξηση του ονομαστικού Α.Ε.Π. μας δίνει εισοδηματική ελαστικότητα 1,8. 
     Θα πρόκειται, δηλαδή, για θαύμα παγκοσμίας εμβελείας. Τέτοια ελαστικότητα καμμία οικονομία ποτέ δεν έχει καταφέρει να επιτύχει. Θα γίνετε παγκόσμιος πρωταθλητής όλων των εποχών.
     Γι’ αυτό συμπεραίνω, χωρίς να θέλω να υποτιμήσω τις δυνατότητές σας στο άλμα στο χάος, ότι η πρόθεσή σας είναι πολύ πιο απλή και πιο πρακτική. Έχετε ήδη συνυπολογίσει την αύξηση του Φ.Π.Α.. Και αναρωτιέμαι γιατί σ’ αυτήν την κρίσιμη συζήτηση μπροστά σ’ όλο τον ελληνικό λαό και μπροστά στους εκπροσώπους του δεν το δηλώνετε επιτέλους ώστε να κάνει και ο παραγωγός τους σχεδιασμούς του με βάση μια σαφή οικονομική προοπτική.
     Χθες η κ. Κατσέλη σας έκανε μια ερώτηση, στην οποία δεν απαντήσατε. Σας είπε ότι από το 2004 έως το 2007 μειώσατε –κατά τα λεγόμενα από σας, τα οποία σέβομαι- το έλλειμμα κατά 5%. Αυτή είναι η άποψή σας. Στην ίδια όμως εποχή οι δημόσιες δαπάνες σε σχέση με το Α.Ε.Π. αυξήθηκαν κατά 24%. Τα έσοδα σε σχέση με το Α.Ε.Π. αυξήθηκαν κατά 22%. Πώς, λοιπόν, με ένα λογαριασμό πενταετίας ελλειμματικό κατά 2% καταφέρατε να μειώσετε το έλλειμμα που είχατε διαπιστώσει το 2004 κατά 5%; 
     Πρόκειται για θαύμα. Δεν υπάρχει άλλη εξήγηση. Μόνο θαύμα μπορεί να το εξηγήσει αυτό ή χειραγώγηση των αριθμών και κατασκευή πλαστών ισορροπιών, που είναι και η πιθανότερη εξήγηση, διότι πλέον στην ηλικία που είμαι δυστυχώς, κύριε Υπουργέ, έχω πάψει να πιστεύω στα θαύματα.
     Πράγματι τι ακριβώς κάνατε το είπατε και εσείς και το έλεγαν και οι ατυχείς συνάδελφοί σας προσπαθώντας να μένουν μέσα στην κομματική γραμμή και ακυρώνοντας έτσι την κοινοβουλευτική τους παρουσία. Χθες είχατε μια στιγμή ειλικρίνειας, την οποία εξετίμησα. Διότι όπως ξέρετε αυτή τη συζήτηση την κάνουμε εδώ και τρία χρόνια τώρα. Είπατε ότι «εν πάση περιπτώσει μπορεί να μην ήταν 7%. Αλλά εν πάση περιπτώσει τι φωνάζετε, αυτό το έλλειμμα των κυβερνήσεων Σημίτη, το οποίο εσείς υποτιμούσατε, ήταν 4%, 4,5%». Μα, περί αυτού πρόκειται ακριβώς, κύριε Υπουργέ. Αυτό είναι ακριβώς το πρόβλημα.
     Εγώ -δεν θα το θυμάστε, γιατί δεν έχετε και κανένα λόγο να με προσέχετε ιδιαίτερα- αλλά από την έναρξη αυτής της συζήτησης, επειδή θέλω να είμαι πολύ έντιμος και με τον εαυτό μου και με την παράταξη την οποία υπηρετώ, έλεγα ότι εν πάση περιπτώσει είναι πολύ ενδεχόμενο να υπάρχει ένα «μπαλαμούτι», το 2,7% να υπέκρυπτε κάποιο έλλειμμα της τάξεως του 3,5% ή του 4%. Εξάλλου αυτό δεν είναι κάτι που θα κατέτασσε τις κυβερνήσεις Σημίτη στο πάνθεον της εγκληματικότητας, γιατί είναι αυτό που πρακτικά κάνουν όλες οι κυβερνήσεις της Ευρωπαϊκής Ένωσης για λόγους οι οποίοι είναι αυτονόητοι. Είναι μια συνηθισμένη πρακτική και γι’ αυτό υπάρχει και αυτή η συνεχής επαγρύπνηση της Κομισιόν ώστε αυτά να μη γίνονται ή μάλλον να γίνονται όσο το δυνατόν λιγότερο.
     Αν, λοιπόν, πρόκειται περί αυτού, είναι προφανές ότι ούτε επιτήρηση θα είχαμε ούτε ακύρωση της θέσης της χώρας διεθνώς και η έξοδος βεβαίως από την κατάσταση αυτή, την οποία δικαίως θα είχατε το δικαίωμα να επισημάνετε, θα ήταν πολύ ευκολότερη.
     Αυτό, όμως, που κάνατε εσείς είναι αυτό που με τόση επιμονή σας λέμε και αρνείστε να το δεχτείτε. Πήρατε από τα 15.000.000.000 περίπου που ήταν το πρόγραμμα των εξοπλισμών, πέραν των 8.000.000.000 που ήταν εγγεγραμμένα στις δαπάνες –διότι ήταν καταβλητέα εντός της περιόδου αυτής- τα υπόλοιπα 7.000.000.000 και τα βάλατε όχι μόνο στο χρέος, που ήταν ούτως ή άλλως καταγεγραμμένα, τα βάλατε και στις δαπάνες του Προϋπολογισμού, ενώ ξέρατε ότι δεν επρόκειτο να καταβληθούν την περίοδο αυτή. Δεν είχαν καταβληθεί και δεν επρόκειτο να καταβληθούν. Γιατί έτσι ήταν η διάρθρωση του προγράμματος.
     Επειδή η μονάδα ελλείμματος όπως αναθεωρήθηκε, του προϋπολογισμού του 2004 ήταν 1,8 δισεκατομμύριο, καταφέρατε μ’ αυτά τα 7.000.000.000 να προσθέσετε άλλα 4% και φτιάξατε το 7%, το οποίο τόσα χρόνια λέτε και παρασύρετε τους συναδέλφους σας να λένε. Έτσι τεχνητά και ασκόπως οδηγηθήκατε σε μια κατάσταση την οποία βεβαίως επικύρωσε αμέσως η Ευρωπαϊκή Ένωση. Γιατί το λέτε κι αυτό με καμάρι. 
     Αλίμονο όταν έρχεσαι και βάζεις το κεφάλι σου μέσα στου κροκόδειλου ή του λιονταριού, ας πούμε, τη δαγκάνα, να περιμένεις να μην τέρψεις το ζώο, αυτό το αδηφάγο που είναι η επιτροπή που θέλει να πιέζει συνεχώς, θέλει να ανακαλύπτει ελλείμματα, θέλει να περιορίζει την αναπτυξιακή πολιτική και την κοινωνική πολιτική των κρατών-μελών. Αυτό είναι η λογική της, αυτό είναι η πολιτική της, αυτό είναι η ιδεολογία της. Και ήρθατε εσείς και προσφερθήκατε ως θύμα. 
     Και γιατί το κάνατε αυτό; Εγώ δεν πιστεύω ότι το κάνατε για ιδεολογικούς λόγους. Διότι θα σας αδικούσα. Μια τέτοια μανία ευρωπαϊστική, ώστε να βλάψετε την ίδια σας τη χώρα και την παράταξή σας και την Κυβέρνησή σας για να είστε συνεπείς απέναντι σ’ αυτούς τους γραφειοκράτες των Βρυξελλών, δεν μπορώ να σας την καταλογίσω.
     Πιστεύω, λοιπόν, ότι το κάνετε διότι επ’ αυτής της βάσης, επ’ αυτής, δηλαδή, της χειραγώγησης των ποσοστών και των αριθμών, οικοδομήσατε την πολιτική σας της τετραετίας, η οποία απεδείχθη επιτυχής και σας οδήγησε στη νίκη και στις εκλογές που μόλις ζήσαμε πριν από μερικούς μήνες. Δεν μπορέσατε, δηλαδή, ισχυρίζεσθε να εκπληρώσετε σχεδόν καμμία από τις υποσχέσεις σας. 
     Είναι χαρακτηριστικό ότι την κάποια ικανοποίηση των αιτημάτων των τριτέκνων, στους οποίους είχατε υποσχεθεί τότε εξομοίωση με τους πολυτέκνους, έρχεστε να την αναγγείλετε ως σημερινή μεγάλη παραχώρηση της Κυβέρνησης. 
     Όλα τα ακυρώσατε, όλα τα ξεπεράσατε αποδίδοντας στους προκατόχους σας οτιδήποτε κακό συνέβαινε στη χώρα, απαλλασσόμενοι από τις ευθύνες σας. Και βεβαίως αυτό συνοδευόταν από ένα, θα έλεγα για όλους τους σκεπτόμενους Έλληνες, σενάριο, το οποίο μου δημιουργεί τουλάχιστον εμένα μια ντροπή, γιατί η ιδέα και το επιχείρημα ότι μια κυβέρνηση, ένα κόμμα, ένα από τα δύο μεγαλύτερα κόμματα της χώρας, η αξιωματική αντιπολίτευση, όπως ήσασταν τότε, έρχεται στην εξουσία και ανακαλύπτει την κατάσταση της οικονομίας, είναι προσβλητική για το καθεστώς και το πολιτικό μας σύστημα. Διότι εγώ, βεβαίως, δεν περιμένω να χάσετε τις εκλογές για να ανακαλύψω την κατάσταση της οικονομίας. Τη μαθαίνω από σας, διότι μου απαντάτε και είστε υποχρεωμένος να μου απαντήσετε, τη μαθαίνω από τους υπαλλήλους σας, τη μαθαίνω από τα διάφορα ινστιτούτα και ανθρώπους οι οποίοι μελετούν την οικονομία. Ξέρετε πολύ καλά ποια ήταν η οικονομία. 
     Αλλά ακόμη κι αν αυτό που περιγράφω δεν ισχύει, τότε θα επικαλεστώ το γεγονός ότι εσείς καταγγέλλατε εκ των προτέρων, δηλαδή, πριν χαθούν οι εκλογές από το ΠΑ.ΣΟ.Κ., αυτήν την «τραβεστί» οικονομία και την καταγγέλλατε συστηματικά και τη συκοφαντούσατε συστηματικά. Κάνατε, δηλαδή, αυτό που εμείς δεν κάνουμε τώρα, κύριε Υπουργέ. Δεν θέλω να αμφισβητήσω τον πατριωτισμό σας, αλλά είναι θέμα άλλης πολιτικής συμπεριφοράς.
     Εμείς ομάδες και συνεργεία Ευρωβουλευτών, οι οποίοι να περιφέρονται στις πρωτεύουσες και να δίνουν άλλα στοιχεία απ’ αυτά που δίνει η επίσημη κυβέρνηση της χώρας, ούτε είχαμε ούτε έχουμε ούτε θα έχουμε. Έτσι αντιλαμβανόμαστε εμείς την ταύτιση με το ελληνικό συμφέρον.
     (Χειροκροτήματα από την πτέρυγα του ΠΑ.ΣΟ.Κ.)
     Σας το λέω αυτό γιατί άκουσα να το λέτε χθες, ότι εσείς χαίρεστε που η οικονομία είχε μερικά καλά στοιχεία επί Σημίτη και το δεχόσαστε. Δεν είναι αληθές αυτό. 
     Από εκεί και πέρα είναι αυτός ο χρόνος τρομερός. Ο κήπος σας είναι γεμάτος τεθνεώσες οπώρες τις οποίες δεν μπορώ να συλλέξω δυστυχώς. Αλλά θα σας κάνω μερικές ερωτήσεις, μήπως και μας απαντήσετε από το τμήμα του κήπου που περιλαμβάνει τις μαύρες τρύπες.
     Κύριε Υπουργέ, τα ελλείμματα των νοσοκομείων τα οποία καταλογίζατε στο ΠΑ.ΣΟ.Κ., τα τελευταία χρόνια εκτιμάται ότι ξεπερνούν τα 3.000.000.000 ευρώ. Κάτι τέτοιο έχει πει και ο Υπουργός σας επί της Υγείας, ο κ. Αβραμόπουλος. Πού είναι στον Προϋπολογισμό; Δεν τα βρήκα ούτε στο έλλειμμα ούτε στο χρέος. Υπάρχει έλλειμμα, δεν υπάρχει έλλειμμα; Το έλλειμμα αυτό δεν πρέπει κάπου να καταγράφεται; 
     Ο δανεισμός του ΕΛ.Γ.Α. δεν υπάρχει στον Προϋπολογισμό. Τα έσοδά του το 2008 είναι 62.000.000 ευρώ –έτσι λέει ο Προϋπολογισμός- και οι δαπάνες του, οι ενισχύσεις, δηλαδή, 550.000.000 ευρώ. Κάτι ανάλογο έχει γίνει και το 2006 και το 2007. Δανεισμός δεν προβλέπεται. Θαύμα έχουμε και στον ΕΛ.Γ.Α., ΄Αγιο Βασίλη; Πώς είναι δυνατόν με 62.000.000 ευρώ έσοδα να χορηγείτε 550.000.000 ευρώ; 
     Υπάρχει αυτή η πιστωτική διευκόλυνση ύψους 1.000.000.000 ευρώ που εξασφάλισε η Κυβέρνησή σας στη μεταβατική περίοδο 2006-2007. ΄Ηταν η γνωστή συμφωνία Κουρή-«JP MORGAN». Πού είναι αυτό στο χρέος; Δεν πρέπει κάπου να αναφέρεται στο χρέος; Υπάρχει ή δεν υπάρχει αυτή η συμφωνία; Αδίκως περιεγράφη στον Τύπο και σας ζητήθηκε να απολογηθείτε γι’ αυτήν; 
     Ας μη μιλήσω, βεβαίως, για τα αποτελέσματα των Ο.Τ.Α., των Ο.Κ.Α., και των λοιπών νομικών προσώπων δημοσίου δικαίου, όπου εκεί βεβαίως έχουμε ένα πρόβλημα  ελαστικότητας, αλλά όχι με την έννοια της οικονομικής ελαστικότητας, αλλά ελαστικότητας πραγματικής. Είναι «λάστιχο» αυτές οι δαπάνες. Όταν θέλετε να εμφανίσετε μεγάλο έλλειμμα τις αυξάνετε, όταν θέλετε να μειώσετε το έλλειμμα, τις μικραίνετε. Δεν θα σας δώσω εδώ λεπτομέρειες, αλλά μια μικρή ματιά στα όσα μας είπατε εσείς ο ίδιος θα σας δώσει πιστεύω σημαντικές ενημερώσεις.
     Κύριε Πρόεδρε, ο κύριος Υπουργός εκαυχήθη ότι έχει τρεις χιλιάδες επτακόσια οκτώ, εάν δεν κάνω λάθος, επενδυτικά σχέδια έτοιμα. Μιλάτε για Σ.Δ.Ι.Τ.. Ο ίδιος –και για δεύτερη φορά σας επαινώ για την ειλικρίνειά σας- μιλήσατε για σχολεία, φυλακές, νοσοκομεία. Αυτά είναι τα επενδυτικά σχέδια τα οποία κάνετε μέσω Σ.Δ.Ι.Τ., αντί να τα κάνετε μέσω των δημοσίων επενδύσεων, με άγνωστο κόστος στο μέλλον και με άμεση συνέπεια για τα δημόσια οικονομικά; Αυτές οι επενδύσεις, οι φυλακές, τα σχολεία, τα νοσοκομεία -τα οποία είναι θεάρεστα έργα προφανώς- είναι παραγωγικές επενδύσεις; Είναι απόδειξη της καλής σας διαχείρισης; 
     Και τέλος, επειδή δεν θέλω να παραβιάσω το χρόνο, από τα τόσα που έχω να πω, θα ήθελα να σας πω, κύριε Υπουργέ, να μη μιλάτε πλέον για κρατικισμό, για φιλελεύθερη ιδεολογία. Μην μπερδευόσαστε, μην μπερδεύετε τους ατυχείς συναδέλφους. Τα πράγματα δεν είναι πια τόσο απλά. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
     Μισό λεπτό, κύριε Πρόεδρε.
     ΄Ηρθατε και βάλατε τον Ο.Τ.Ε. να αγοράσει σε υπερτιμημένο επίπεδο, δυσανάλογα υπερτιμημένο επίπεδο, την ιδιωτική εταιρεία «ΓΕΡΜΑΝΟΣ». Κάνατε κρατικοποίηση. Αυτό κάνατε. Ποτέ δεν μας εξηγήσατε γιατί ο Ο.Τ.Ε. είχε ανάγκη ένα μαγαζί για να πουλάει τα προϊόντα του, βεβαίως ρίχνοντας κατακόρυφα –όπως συνέβη εξάλλου και στο Χρηματιστήριο, αν παρακολουθήσετε- τη μετοχή της «ΓΕΡΜΑΝΟΣ» η οποία εφόσον έχει πια ένα πράγμα να πουλάει, αντί για δέκα, έχασε μεγάλο μέρος της αξίας της. Ποτέ δεν καταλάβαμε γιατί το κάνατε αυτό, για ποιους ή για ποιον το κάνατε, γιατί αντικειμενικά δεν μπορεί να εκτιμηθεί αυτό. 
     ΄Ηρθατε και καταργήσατε τους περιορισμούς που είχε βάλει, στον ενδεχόμενο ιδιώτη επενδυτή στον Ο.Τ.Ε., το ΠΑ.ΣΟ.Κ. με το γνωστό νομοσχέδιο, και τώρα απελαύνουν οι διάφοροι Βγενόπουλοι και πίσω τους σεΐχηδες και άλλες οντότητες δυστυχώς –γι’ αυτό μίλησα για Μογγόλους την άλλη φορά από την Κεντρική Ασία και την πρώην Σοβιετική ΄Ενωση, δεν έχω τίποτα εναντίον των Μογγόλων- και σπεύδετε πανικόβλητος να μας προτείνετε μια ελλιπή κα ατελέσφορη εκδοχή της δικής μας νομοθεσίας. 
     Εμείς, κύριε Υπουργέ, θέλουμε να βοηθήσουμε. Είναι κρίσιμο θέμα για την ελληνική οικονομία και για την ποιότητα του δημόσιου βίου. Σας έχουμε καταθέσει τροπολογία, με βάση την οποία έχετε τη δυνατότητα να επιστρέψετε στην πολιτική του ΠΑ.ΣΟ.Κ., την οποία καταργήσατε δημιουργώντας το πρόβλημα του Ο.Τ.Ε. και το γενικότερο πρόβλημα αξιοπιστίας για το δημόσιο βίο μας. 
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της αίθουσα «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», πενήντα πέντε μαθητές και μαθήτριες και τρεις συνοδοί -καθηγητές από το 4ο Γυμνάσιο Λάρισας.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπύρος Χαλβατζής. 
     ΣΠΥΡΙΔΩΝ ΧΑΛΒΑΤΖΗΣ: Κυρίες και κύριοι Βουλευτές, έγινε προσπάθεια ώστε με ρόδινα χρώματα να ζωγραφιστεί μία εικόνα που δεν έχει καμμία σχέση με τη σκληρή πραγματικότητα που βιώνουν η εργατική τάξη, τα λαϊκά στρώματα, οι άνεργοι και οι χαμηλοσυνταξιούχοι.
     Ο Προϋπολογισμός δεν είναι τίποτα άλλο από ένα χρήσιμο εργαλείο για την εφαρμογή μιας ταξικής αντιλαϊκής πολιτικής, η οποία εφαρμόζεται για πάρα πολλά χρόνια. Πάνω από είκοσι χρόνια, είτε με κυβέρνηση Νέας Δημοκρατίας είτε με κυβέρνηση ΠΑ.ΣΟ.Κ. ασκείται αυτή η ταξική πολιτική λιτότητας σε βάρος των εργατών, των πλατιών λαϊκών στρωμάτων, τη μία στο όνομα της Ο.Ν.Ε., την άλλη στο όνομα της σύγκλισης.
     Αυτός ο Προϋπολογισμός για το 2008 φορτώνει τα κύρια βάρη στους εργαζόμενους. Τα κέρδη τα προσφέρει με τη σέσουλα στο μεγάλο κεφάλαιο. Αυτή είναι η ταξική ουσία, κύριε Υπουργέ της Οικονομίας. 
     (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ) 
     Η ασκούμενη πολιτική είναι απόρροια των επιλογών και κατευθύνσεων της Ευρωπαϊκής Ένωσης. Εφαρμόζετε και εσείς τις βασικές αρχές της Ευρωπαϊκής Ένωσης, καθώς και τις κατευθύνσεις της Ευρωσυνθήκης, μιας Ευρωσυνθήκης για την οποία δεν έχετε καμμία πρόθεση να προσφύγετε στη λαϊκή ετυμηγορία, αλλά θα τη φέρετε -από ό,τι ειπώθηκε- πολύ γρήγορα για έγκριση στη Βουλή. Τα πάντα υποτάσσονται στην ενίσχυση των κερδών των επιχειρηματιών και δεν υπολογίζετε τίποτα. 
     Άνοιξαν διάπλατα οι πόρτες για να προωθούνται πιο γρήγορα, πιο εύκολα, πιο αποφασιστικά και περισσότερο αποτελεσματικά οι τέσσερις ελευθερίες της Ευρωπαϊκής Ένωσης, τις οποίες ψηφίσατε όλοι. Τις ψήφισαν η Νέα Δημοκρατία, το ΠΑ.ΣΟ.Κ. και ο Συνασπισμός.
     Είναι η ελευθερία κίνησης κεφαλαίων, υπηρεσιών, ανθρώπων και εμπορευμάτων. Τα πάντα υποτάσσονται σ’ αυτήν ακριβώς την πολιτική. Ιδιωτικοποιούνται, εμπορευματοποιούνται τα κοινωνικά αγαθά, η παιδεία, η υγεία, η πρόνοια, η κοινωνική ασφάλιση. 
     Όλα θυσιάζονται στο βωμό των κερδών των κεφαλαιοκρατών. Τα κέρδη των επιχειρήσεων στον τομέα της υγείας έφθασαν στα ύψη. Τα κέρδη των ασφαλιστικών εταιρειών συναγωνίζονται αυτά του τομέα της υγείας. 
     Ποιος ευθύνεται γι’ αυτήν την κατάσταση; Τίποτα δεν είναι τυχαίο, τίποτα δεν έπεσε από τον ουρανό. Οι κυβερνήσεις της Νέας Δημοκρατίας και οι αντίστοιχες του ΠΑ.ΣΟ.Κ. άνοιξαν το δρόμο με συγκεκριμένες αποφάσεις και με αντίστοιχους νόμους.
     Άνοιξαν την πόρτα στη ληστρική κερδοφορία σε βάρος της εργατικής τάξης, των λαϊκών στρωμάτων, των χαμηλοσυνταξιούχων. 
     Με έπαρση χθες ο εισηγητής της Νέας Δημοκρατίας δήλωσε ότι οκτακόσιες χιλιάδες συνταξιούχοι του Ο.Γ.Α. θα πάρουν το μερίδιό τους από τον παραχθέντα πλούτο και ούτε λίγο ούτε πολύ είπε ότι θα πάρουν αύξηση 1 ή 1,5 ευρώ την ημέρα. Δηλαδή για έναν καφέ κι ένα κουλούρι δεν φθάνει. 
     Σήμερα ο Υπουργός Οικονομίας δήλωσε ότι στο Ε.Κ.Α.Σ. θα δοθεί αύξηση από την 1η του Γενάρη του 2008 1,18 ευρώ την ημέρα, δηλαδή, ούτε για ένα γιαουρτάκι. Αυτή είναι η πραγματικότητα και αυτό το λένε «κοινωνική πολιτική».
     Χθες η εισηγήτρια του ΠΑ.ΣΟ.Κ. κ. Κατσέλη χαρακτήρισε αναποτελεσματική την κυβερνητική πολιτική. Δεν είναι αναποτελεσματική. Η οικονομική πολιτική της Κυβέρνησης φέρνει αποτελέσματα σε βάρος των εργαζομένων. Είναι αποτελεσματική για τα κέρδη των μεγάλων επιχειρήσεων, των τραπεζών, των εφοπλιστών. Τα κέρδη αυτά εκτινάσσονται στα ύψη. Τα κέρδη των τραπεζών και των ασφαλιστικών εταιρειών των εισηγμένων στο Χρηματιστήριο θα φθάσουν στο τέλος του χρόνου στα 11.000.000.000 ευρώ. Είναι αστρονομικά ποσά. Κι όλες οι κυβερνήσεις είναι αποτελεσματικές στην προώθηση των επιλογών της Ευρωπαϊκής Ένωσης και του ΝΑΤΟ.
     Σήμερα υλοποιούνται νέες αγορές στρατιωτικού πολεμικού υλικού, διαφόρων οπλικών συστημάτων και διαφόρων τύπων όπλων. Πρόκειται για οπλικά συστήματα, τα οποία δεν υπηρετούν παρά τις επιλογές και τις κατευθύνσεις του ΝΑΤΟ και της Ευρωπαϊκής Ένωσης. Αυτή είναι η πραγματικότητα. Και δεν ξεχνάμε τις παλιότερες «αγορές του αιώνα». Αυτές είναι δαπάνες αστρονομικές, που ακόμη πληρώνονται και για πολλά χρόνια θα πληρώνουν οι Έλληνες εργαζόμενοι.
     Ο Υπουργός Οικονομίας έφερε μαζί του σήμερα τα συγχαρητήρια του κ. Αλμούνια. Το αν σας δίνει συγχαρητήρια για την πολιτική σας ο κ. Αλμούνια και ο Ο.Ο.Σ.Α. είμαστε σίγουροι ότι τους εργάτες, τους εργαζόμενους τους αφήνει παγερά αδιάφορους. 
     Η κοινωνική ασφάλιση, κυρίες και κύριοι Βουλευτές, βρίσκεται σήμερα στο επίκεντρο. Η επίθεση που αναπτύσσεται ενάντια στα ασφαλιστικά δικαιώματα των εργαζομένων παίρνει πρωτοφανείς διαστάσεις. Ήδη οι δυο προηγούμενοι νόμοι, οι ονομαζόμενοι «νόμοι Σιούφα και Ρέππα» έφεραν δεινά για πολλούς κλάδους εργαζομένων, δρομολόγησαν ακρωτηριασμούς δικαιωμάτων ειδικά στις γυναίκες. 
     Χρησιμοποιούνται διάφορα επιχειρήματα, φληναφήματα θα τα χαρακτηρίζαμε. Είναι θέμα διαχείρισης; Είναι ανίκανα τα διοικητικά συμβούλια που διορίζουν οι εκάστοτε κυβερνήσεις; Είναι ελληνική ιδιομορφία; 
     Ανάλογα μέτρα προωθούνται σε όλες τις χώρες της Ευρωπαϊκής Ένωσης. Είναι αποτέλεσμα της πολιτικής της Ευρωπαϊκής Ένωσης, που επιμένει να εξασφαλίζει περισσότερα κέρδη στο κεφάλαιο, που προωθεί ιδιωτικοποιήσεις και την ιδιωτικοποίηση συνολικά της ασφάλισης, για να απεκδύεται το κράτος τις ευθύνες του απέναντι στους εργάτες, στα λαϊκά στρώματα και τώρα τελευταία μπαίνουν στο στόχαστρο και οι ελεύθεροι επαγγελματίες. 
     Σ’ αυτήν τη γραμμή πλεύσης είναι αποτελεσματικός κι ο Υπουργός Εμπορικής Ναυτιλίας, ο οποίος προχωρά με γρήγορους ρυθμούς στην εκχώρηση, παραχώρηση των λιμανιών του Πειραιά και της Θεσσαλονίκης στο πολυεθνικό κεφάλαιο. Σήμερα ανακοινώθηκε ότι προωθείται η προκήρυξη ενδιαφέροντος. Ένα εκατομμύριο τετραγωνικά μέτρα, αυτό το απέραντο «φιλέτο» στον Πειραιά, παραχωρείται στο μεγάλο κεφάλαιο. Δεκατέσσερις γερανογέφυρες, άλλες υποδομές και οι Σ.ΕΜΠΟ. σε Πειραιά και Θεσσαλονίκη εκχωρούνται.
     Οι πύλες εισόδου της χώρας παραδίδονται στις πολυεθνικές. Γνωρίζουμε πολύ καλά ότι είναι οι επτά αυτοί πολύ μεγάλοι πολυεθνικοί όμιλοι, οι οποίοι παίρνουν το κουμάντο στα λιμάνια του κόσμου. Ύστερα από τη μετατροπή των λιμανιών σε ανώνυμες εταιρείες με τις κυβερνήσεις του ΠΑ.ΣΟ.Κ., αυτό το νέο βήμα, το σημερινό, αποτελεί ένα ακόμα έγκλημα στην πορεία εφαρμογής των κατευθύνσεων που μήτρα τους έχουν τη Συνθήκη του Μάαστριχτ. 
     Ο Υπουργός Εμπορικής Ναυτιλίας θριαμβευτικά ανακοίνωσε σήμερα αυτήν την παράδοση. Ταυτόχρονα υποστηρίζει ότι οι λιμένες διατηρούν το δημόσιο χαρακτήρα τους. Με ποια έννοια; Ότι για πολλές δεκάδες χρόνια ακόμα και η αστυνόμευση των λιμανιών θα γίνεται από ιδιωτικούς στρατούς; Μήπως εννοεί ότι δεν θα πάρουν στην πλάτη τους το έδαφος και θα φύγουν οι εταιρείες αυτές; 
     Δήλωσε επίσης ότι οι εργαζόμενοι δεν θα χάσουν τη δουλειά τους και ότι θα αυξηθούν οι θέσεις εργασίας. Την ίδια στιγμή, όμως, μίλησε για εθελούσιες εξόδους, για αποχωρήσεις, για πρόωρες συντάξεις και μετατάξεις. 
     Οι εργαζόμενοι έχουν ήδη πείρα. Γνωρίζουν ότι και εδώ, όπως έγινε στον Ο.Τ.Ε., όπως έγινε σε τμήματα της Δ.Ε.Η. και αλλού, θα αλλάξουν ριζικά οι εργασιακές σχέσεις και στα λιμάνια. Οι νεοπροσλαμβανόμενοι θα ζουν με ελαστικές σχέσεις εργασίας. Δεν θα έχουν μόνιμη και σταθερή δουλειά. Οι εργαζόμενοι στα λιμάνια δεν θα έχουν δικαιώματα. 
     Εμείς από αυτό το Βήμα καλούμε τους εργαζόμενους σε άμεση μαζική κινητοποίηση. Δεν είχαμε χθες, δεν έχουμε και σήμερα και δεν καλλιεργήσαμε αυταπάτες. Χρειάζεται αγώνας. Χρειάζεται σύγκρουση με τις εφαρμοζόμενες πολιτικές, για να είναι τα λιμάνια κοινωνική, κρατική ιδιοκτησία, λαϊκή περιουσία.
     Το καλοκαίρι που πέρασε πολλοί είπαν ότι είχαμε τεράστιες φωτιές. Ναι, είχαμε τεράστιες καταστροφές και η καταστροφή των δασών δημιούργησε σοβαρούς κινδύνους για πλημμύρες και πλημμυρικά φαινόμενα. 
     Ποια είναι η  πολιτική σας για την αντιμετώπιση αυτών των προβλημάτων και των ανάλογων κινδύνων, τα κονδύλια του Προϋπολογισμού για την κάλυψη αυτών των αναγκών; Είναι σχεδόν ανύπαρκτα. Δασοπυροσβέστες δεν προσλαμβάνονται. Τις απαράδεκτες υποδομές δεν τις ενισχύετε. Για την αντισεισμική προστασία, για τη βελτίωση της υπάρχουσας κατάστασης, τα κονδύλια που διατίθενται είναι μηδαμινά. Μόνο με μικροσκόπιο μπορεί κάποιος να τα διακρίνει. 
     Ξανατονίζουμε, κύριοι συνάδελφοι, ότι όσο και αν ωραιοποιείτε τα πράγματα, οι αριθμοί είναι αμείλικτοι. Τα νούμερα δεν είναι η ουσία. Πίσω από τα νούμερα υπάρχουν εργαζόμενοι άνθρωποι. Αυτοί οι εργάτες, οι εργαζόμενοι, κινητοποιούνται, αγωνίζονται, διεκδικούν. 
     Το τελευταίο διάστημα πιο μαζικά, περισσότερο αποφασιστικά βγαίνουν στο δρόμο και ζητάνε αυτά που τους ανήκουν. Πριν μια βδομάδα εκατοντάδες χιλιάδες βγήκαν στους δρόμους και στις πλατείες και αυτά που ζητούσαν δεν ήταν ψίχουλα, δεν ήταν το επίδομα φτώχειας που συμβαδίζει με το αίτημα για ελάχιστο εγγυημένο εισόδημα. Τα μηνύματα από την απεργία και τις διαδηλώσεις σε όλη τη χώρα ήσαν ηχηρά. Όποιος δεν θέλει να ακούει τη βουή των εργατικών και λαϊκών διεκδικήσεων, αργά ή γρήγορα θα τρίβει τα μάτια του. 
     Εμείς στηρίζουμε αυτά τα αιτήματα. Στηρίζουμε τις διεκδικήσεις που προβάλλει το ταξικό συνδικαλιστικό κίνημα. Προσπαθούμε ώστε πολύ γρήγορα να γίνουν πιο μαζικοί, περισσότερο δυναμικοί, πιο αποτελεσματικοί οι αγώνες του ταξικού συνδικαλιστικού κινήματος. 
     Ο κύριος Υπουργός Εθνικής Οικονομίας μίλησε για μείωση της ανεργίας. Αντί για μείωση της ανεργίας, κύριε Υπουργέ, μειώσατε την πλήρη απασχόληση. 
     Όταν ο άλλος δουλεύει ένα μεροκάματο τη βδομάδα και δεν λογίζεται άνεργος, αυτό λέγεται αλχημεία. Αντί για μείωση της φορολογίας του λαϊκού εισοδήματος, προχωράτε σε μια νέα φοροεπιδρομή. Η αύξηση του αφορολόγητου στις 12.000 ευρώ αποτελεί εμπαιγμό. Δηλαδή, τι λέτε; Ότι θα έπρεπε να φορολογηθούν μηνιαία εισοδήματα 857 ευρώ το μήνα; Είναι εισοδήματα που αγγίζουν τα όρια της φτώχειας.
     Η λεκτική αντιπαράθεση στα πλαίσια του δικομματισμού αναπτύχθηκε και θα αναπτυχθεί, απ’ ό,τι φαίνεται, παραπέρα. Μια φραστική αντιπαράθεση με ξύλινα σπαθάκια σε διαδικαστικά, διαχειριστικά ζητήματα, αυτή συνεχίζεται. Όμως, η ουσία είναι ότι στα βασικά, στα στρατηγικής σημασίας ζητήματα, υπάρχει συμφωνία.
     Την ίδια στιγμή, κύριοι Βουλευτές, πολλά σενάρια βλέπουν το φως της δημοσιότητας. Άλλοι επιμένουν στο δικομματισμό. Άλλοι φλερτάρουν με την ενίσχυση του διπολισμού. Άλλοι βλέπουν διάφορες πολιτικές σχέσεις, κεντροαριστερές, κεντροδεξιές, τις οποίες θαυμάζουν. Είναι σχήματα που δοξάστηκαν και δόξασαν την αστική τάξη στη Γερμανία, στην Ιταλία και αλλού.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Είκοσι δευτερόλεπτα, κυρία Πρόεδρε.
     Η εργατική τάξη, τα λαϊκά στρώματα, η νεολαία, οι συνταξιούχοι, οι φτωχομεσαίοι αγρότες δεν έχουν να περιμένουν τίποτα από τις διαχειριστικές λογικές, από την προσπάθεια να βελτιωθεί το σημερινό σκληρό, εκμεταλλευτικό σύστημα. Το Κ.Κ.Ε. καλεί τους εργάτες σε αγώνα, σε κινητοποίηση, σε δράση. Τους καλεί να αλλάξουν τους συσχετισμούς, για την ανατροπή της εφαρμοζόμενης πολιτικής, για τη διαμόρφωση όρων, συνθηκών και προϋποθέσεων για μια άλλη οικονομία, που θα εξασφαλιστεί μόνο από μια λαϊκή εξουσία.
     Είναι φανερό ότι, ύστερα απ’ όλα αυτά, θα καταψηφίσουμε τον Προϋπολογισμό του 2008.
     Σας ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ, κύριε Χαλβατζή.
     Συνεχίζουμε με τον κ. Ηλία Καλλιώρα, Βουλευτή της Νέας Δημοκρατίας.
     ΗΛΙΑΣ ΚΑΛΛΙΩΡΑΣ: Σας ευχαριστώ πάρα πολύ, κυρία Πρόεδρε.
     Αγαπητοί συνάδελφοι, τη μέρα που η Κυβέρνηση κατέθεσε τον Προϋπολογισμό που συζητούμε, ο κ. Παπανδρέου έκανε την εξής δήλωση. Είπε, λοιπόν, ο κ. Παπανδρέου: «Ο Προϋπολογισμός είναι ένα τρίπτυχο που το αποτελούν νέοι φόροι, νέοι φόροι, νέοι φόροι».
     Επίσης, αγαπητοί συνάδελφοι, ακούω από την Αξιωματική Αντιπολίτευση και πολλά Μέσα Μαζικής Ενημέρωσης να λένε ότι υπάρχουν σε αυτόν τον Προϋπολογισμό 6,2 δισεκατομμύρια ευρώ νέοι φόροι.
     Αγαπητοί συνάδελφοι, επειδή δεν θέλω να εκτίθεστε, θα κάνω μία διαφοροποίηση και μία επεξήγηση. Επιτρέψτε μου να εξηγήσω το εξής. Αν δείτε τον Προϋπολογισμό, φέτος, είναι να κλείσει με πρόβλεψη στα 229.000.000.000 ευρώ. Του χρόνου, η πρόβλεψη είναι 245.000.000.000 ευρώ. Δηλαδή, έχουμε ένα πρόσθετο εισόδημα 16.000.000.000 ευρώ. Πρόσθετο εισόδημα σημαίνει πρόσθετοι φόροι. Με αναγωγές, αυτό βγαίνει περίπου στα 4.000.000.000. Δηλαδή, έχουμε περισσότερο τζίρο, περισσότερα εισοδήματα. Κατά συνέπεια, θα έχουμε περισσότερους φόρους. Δεν θα φορολογηθεί αυτό το έξτρα εισόδημα που θα παραχθεί του χρόνου;
     Άραγε, λοιπόν, αμέσως-αμέσως, λέτε ένα ψέμα και φέρνετε και τους πολίτες σε μία λάθος κατεύθυνση και αντίληψη, γιατί η ουσία είναι ότι οι νέοι φόροι είναι περίπου στα 2.000.000.000 ευρώ. Πού πάνε, λοιπόν, αυτοί οι νέοι φόροι των περίπου 2.000.000.000 ευρώ;
     Ακούστε: Ο.Γ.Α., δίνουμε 330 ευρώ. Στο Ε.Κ.Α.Σ., 230 ευρώ. Το επίδομα ανεργίας, που περιλαμβάνεται στον Προϋπολογισμό, θα είναι 404 ευρώ. Υπάρχει και το Ταμείο Κοινωνικής Συνοχής. Αυτά είναι 950.000.000 ευρώ.
     Επίσης, στους τρίτεκνους δίνουμε 145.000.000 ευρώ. Στους δικαστικούς, με δικαστική απόφαση, δίνουμε 180.000.000 ευρώ και 345.000.000 ευρώ, ήτοι 670.000.000 ευρώ είναι οι τρεις περιπτώσεις, συμπεριλαμβανομένων των αξιωματικών. Άραγε, λοιπόν, παίρνουμε περίπου 2.000.000.000 νέους φόρους, από τους οποίους 1,6 δισεκατομμύρια περίπου δίνεται σε αυτές τις περιπτώσεις; Προσέξτε τι θα λέτε, γιατί από εδώ και πέρα ο κόσμος θα καταλαβαίνει ότι παραπλανούμε ο ένας τον άλλο και αυτό δεν είναι σωστό. 
     Επίσης, αν δεν είχαμε τους πυρόπληκτους για το 2007 και τη δικαστική απόφαση για την «Ολυμπιακή Αεροπορία», δεν θα είχαμε το πρόβλημα με το 1,1 δισεκατομμύριο ευρώ, για να κλείσουμε φέτος τη χρονιά. Δηλαδή θα κλείναμε κανονικά το έτος. 
     Επίσης, επειδή ακούω πολλούς συναδέλφους –από το ΠΑ.ΣΟ.Κ. κυρίως- οι οποίοι λένε ότι το 2004 από 1,2 που ήταν στον Προϋπολογισμό, επειδή είχαμε τις δεσμεύσεις, τα νομοθετήματα κ.λπ., έκλεισε στα 7,9. Δηλαδή –να το πω απλά- μας λέγατε ότι το έλλειμμα το 2004 στον Προϋπολογισμό είναι 2.000.000.000 και το 2004 –ακούστε- ήταν 16.000.000.000. Δηλαδή μόνο για το 2004 μας είπατε ψέμα 14.000.000.000 ευρώ! Σας το λέω αυτό με τα επίσημα, αμετάκλητα και οριστικά στοιχεία της Ευρωπαϊκής Ένωσης. Προσέξτε τι θα λέτε! 
     Έτσι, λοιπόν, καταλαβαίνω όλους σας ότι σας ενοχλεί η έννοια της δημοσιονομικής απογραφής. Είναι φυσικό. Ένα ψέμα 14.000.000.000 ευρώ είναι λογικό να το βάλουμε κάτω από το χαλί και να μην ξέρει κανείς τι γίνεται. 
     Καταλαβαίνω, επίσης, ότι έχετε και πολιτικές ενοχές, που βγαίνουν. Όμως, για πρώτη φορά σας θυμίζω πως το 2006 όλοι οι οργανισμοί –Διεθνές Νομισματικό Ταμείο, Διεθνής Τράπεζα, Ο.Ο.Σ.Α.- πρώτη φορά στην ιστορία συμφώνησαν ότι το έλλειμμα της χώρας το 2006 –δεν μας ενδιαφέρει ο αριθμός- είναι ο ίδιος αριθμός. 
     Επίσης, ακούω πολλούς από το ΠΑ.ΣΟ.Κ. –και με ενοχλεί αυτό- όταν έχουμε οριστικά αμετάκλητα στοιχεία να λένε ότι είκοσι επτά επίτροποι που τα προσυπέγραψαν λένε ψέματα. Και καλά, λένε ψέματα αυτοί. Όλοι οι Υπουργοί Οικονομίας και Οικονομικών κι αυτοί ψέματα λένε; Ο κ. Αλμούνια, που είναι υπεύθυνος και είναι και σοσιαλιστής, κι αυτός ψέματα λέει; 
     Ακούστε, λοιπόν, τι είπε ο κ. Αλμούνια τη μέρα που φεύγαμε από την επιτήρηση, από το «υπερβολικό έλλειμμα» που λένε κάποιοι άλλοι: 
     «Η EUROSTAT μας δίνει στοιχεία για την Ελλάδα ανάλογης ποιότητας με αυτά που μας κοινοποιούν και άλλες χώρες της Ευρωζώνης. Η αξιοπιστία ενισχύθηκε και τώρα μπορούμε να λαμβάνουμε αποφάσεις μ’ ένα βαθμό εμπιστοσύνης –ακούστε τη λέξη!- τον οποίο δεν είχαμε πριν από μερικά χρόνια.» 
     Αυτό είπε ο κ. Αλμούνια, που δεν είναι ούτε Νέα Δημοκρατία ούτε ΠΑ.ΣΟ.Κ. ούτε κανένα άλλο κόμμα. 
     Βέβαια, εσείς φεύγοντας το 2004  κάνατε υπόθεση εργασίας και γι’ αυτό το παίζετε σήμερα –συγγνώμη για τη φράση- «τιμητές». Αντί δηλαδή να απολογείστε, θέλετε να βάλετε να απολογηθεί η Νέα Δημοκρατία. Πρέπει να καταλάβετε κάτι. Όταν φύγατε από την Κυβέρνηση, δεν πήρατε μαζί σας το χρέος της χώρας, τα ελλείμματα κ.λπ.. Δυστυχώς, αυτά τα αφήσατε. Είναι εδώ. Αυτά παλεύουμε. Τα έχουμε εμείς αυτήν τη στιγμή και προσπαθούμε να τα λύσουμε. Δεν είμαστε HARRY POTTER να τα λύσουμε ως διά μαγείας! 
     Βέβαια, καταλαβαίνουμε, αγαπητοί συνάδελφοι, ότι υπάρχουν προβλήματα σοβαρά και πολλές δυσκολίες. Οι πολίτες έχουν προβλήματα. Η κοινωνία αντιμετωπίζει προβλήματα. Δεν είμαστε άνθρωποι που δεν τα βλέπουμε. Όμως, αν σκεφθείτε πως όταν ξεκινήσαμε αυτή τη διαδρομή, δηλαδή το 1980, το χρέος ήταν τέσσερις μήνες  δουλειάς και όταν αναλάβαμε το 2004, ήταν δεκαέξι μήνες δουλειάς, χωρίς να τρώμε και χωρίς να πίνουμε και όταν σκέφτεστε ότι η ανεργία ήταν 2,5%, έφθασε στο 11,3% το 2004, αυτή τη στιγμή είμαστε στο 8% περίπου και έχουμε πρόβλεψη για 7,4% του χρόνου, αυτά είναι πράγματα που πρέπει να τα δείτε. Πάμε προς τη σωστή κατεύθυνση και για την ανεργία και για την ακρίβεια και για τη φτώχεια. 
     Σας είπε ο κύριος Υπουργός πριν από λίγη ώρα μια σειρά από θέματα που διευθετούμε. Δεσμευτήκαμε και κάναμε μια σειρά από πράγματα -από το αφορολόγητο μέχρι το Λ.Α.Φ.Κ.Α., τους συντελεστές φορολόγησης, το Ταμείο Κοινωνικής Αλληλεγγύης, το χαρτόσημο 3,6- που τα έχουμε ήδη δρομολογήσει. 
     Κυρίες και κύριοι συνάδελφοι, επειδή ο χρόνος είναι λίγος θα ήθελα να πω μόνο δυο κουβέντες. 
     Το ότι η νέα πολιτική, το νέο μείγμα οικονομικής πολιτικής που ακολουθείται είναι το σωστό το μαρτυρούν η ανάπτυξη που είναι και παραμένει όλα αυτά τα χρόνια στο 4% και λίγο πάνω από το 4%. Μειώθηκε ο πληθωρισμός παρά την αύξηση της τιμής του πετρελαίου που έχει φθάσει στα 90 δολάρια και πισωγυρίζει. Στις επενδύσεις είχαμε άνοδο σε διψήφιο αριθμό. Στις εξαγωγές στη τριετία είχαμε άνοδο σε διψήφιο αριθμό. Στον τουρισμό είχαμε δεκαεπτά εκατομμύρια τουρίστες και η άνοδος ήταν σε διψήφιο αριθμό. Στην ναυτιλία είχαμε 15.000.000.000 για το 2006 και η άνοδος ήταν σε διψήφιο αριθμό. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Και, βεβαίως, αυτό που με ενοχλεί εμένα προσωπικά είναι το εξής και τελειώνω. Κάποιοι προσποιούνται ότι δεν κυβέρνησαν τον τόπο, καταγγέλλουν τους άλλους και ξέχασαν…
     ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε. 
     ΗΛΙΑΣ ΚΑΛΛΙΩΡΑΣ: Λοιπόν, καλά κάνετε και καλά καταγγέλλετε, αλλά όμως είναι ο ελληνικός λαός που σας έδωσε την απάντηση. Προσέξτε, γιατί ξανάρχονται πάλι εκλογές και κάποιοι θα θυμηθούν αυτά τα οποία είπατε και θα κάνετε. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Το λόγο έχει ο Υπουργός Τουριστικής Ανάπτυξης κ. Σπηλιωτόπουλος.
     ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Κυρία Πρόεδρε, κυρίες και κύριοι συνάδελφοι, διανύουμε μια περίοδο κομβική για τη χώρα μας, μια περίοδο στην οποία η Κυβέρνηση δρομολογεί και υλοποιεί σειρά μεταρρυθμίσεων.
     Πάντα πίστευα και πιστεύω ότι για τα μεγάλα και σημαντικά χρειάζεται διάλογος και κοινωνική συναίνεση. Χρειάζεται συνένωση δυνάμεων και προσπαθειών και πάνω από όλα απαιτείται νηφαλιότητα και σοβαρότητα.
     Αίσθηση δική μου είναι ότι στο μέτρο αυτό η κοινωνία είναι πολύ πιο μπροστά και από τα πολιτικά κόμματα και από όλους μας. Και πάντα πίστευα και πιστεύω ότι όλοι μας έχουμε μερίδιο ευθύνης μικρότερο ή μεγαλύτερο για τα όσα γίνονται ή για τα όσα δεν γίνονται σ’ αυτόν τον τόπο.
     Έτσι, λοιπόν, πιστεύω ότι η χώρα μας οφείλει να έχει δικαίωμα στο μέλλον. Σ’ αυτό το πλαίσιο του δικαιώματος στο μέλλον εντάσσουμε και την τουριστική ανάπτυξη. Και βέβαια εντάσσουμε την τουριστική ανάπτυξη γιατί ο τουρισμός είναι εθνικός στόχος.
     Μέσα στο 2007 επισκέφθηκαν την χώρα μας δεκαεπτά εκατομμύρια τουρίστες. Η εθνική οικονομία ενισχύεται με 11,5 εκατομμύρια ευρώ το χρόνο από τα τουριστικά έσοδα. Οκτακόσιες πενήντα χιλιάδες οικογένειες ζουν άμεσα ή έμμεσα από τον τουρισμό. Και φυσικά ο τουρισμός είναι αυτός που δημιουργεί διαρκώς νέες θέσεις εργασίας. Μέσω του τουρισμού υποστηρίζονται όλοι σχεδόν οι κλάδοι της ελλαδικής οικονομίας και φυσικά αναπνέει η ελληνική περιφέρεια. Και αν θυμηθούμε ότι το 2020 ο παγκόσμιος τουρισμός σε αριθμούς αφίξεων θα είναι διπλάσιος από το σημερινό, τότε αντιλαμβανόμεθα ότι είναι μεγάλη πρόκληση για μας τα επόμενα χρόνια η χώρα μας να έχει σημαντικό μερίδιο στην παγκόσμια τουριστική αγορά. Και φυσικά, δεν έχουμε την πολυτέλεια σ’ αυτές τις μεγάλες προκλήσεις να μείνουμε αμέτοχοι. Και πρέπει να εισβάλουμε ενεργά και με αξιώσεις σ’ αυτή την κούρσα και φυσικά, να δώσουμε τον καλύτερο εαυτό μας έτσι ώστε να καταστήσουμε το εθνικό στοίχημα απτή χειροπιαστή πρόταση. 
     Κυρίες και κύριοι συνάδελφοι, επένδυση στον τουρισμό σημαίνει μια σειρά δράσεων που περιλαμβάνουν δημόσιες αλλά και μεγάλες ιδιωτικές επενδύσεις. Ενθαρρύνουμε την επιχειρηματικότητα και επιδιώκουμε ασφαλώς τη διαφοροποίηση του τουριστικού προϊόντος. Και αυτή τη διαφοροποίηση την επιδιώκουμε με την ανάπτυξη ειδικών μορφών τουρισμού, με την εφαρμογή προτύπων διαχείρισης των φυσικών πόρων, με την κατάρτιση του προσωπικού, με την προβολή θεματικών μορφών τουρισμού και μάλιστα θα έλεγα, με την πλήρη εξειδίκευση. Και πιο συγκεκριμένα σύμφωνα με τα στοιχεία του Υπουργείου Οικονομίας και Οικονομικών μέχρι τις 30.6.2007 νομίζω είχαν υπαχθεί στον αναπτυξιακό νόμο περίπου χίλιες πενήντα επτά τουριστικές επενδύσεις, συνολικού προϋπολογισμού 3,8 δισεκατομμυρίων ευρώ. Μέχρι την 25.10.2007 σε ό,τι αφορά την αξιοποίηση των κοινοτικών πόρων από το Ε.Π.ΑΝ. το ποσοστό απορρόφησης για τον τομέα του τουρισμού έφτασε το 73,7%.
     Και φυσικά το συνολικό ποσό που χειριστήκαμε για το Ε.Π.ΑΝ. ήταν της τάξεως των 719,7 εκατομμυρίων ευρώ. 
     Σας θυμίζω επίσης ότι το Μάρτιο του 2004 το ποσοστό απορρόφησης που παρέλαβε το νεοσύστατο τότε Υπουργείο Τουριστικής Ανάπτυξης ήταν μονοψήφιο. Επαναλαμβάνω, το ποσοστό απορρόφησης ήταν μονοψήφιο. Ειδικά σε ό,τι αφορά τα ξενοδοχεία μέχρι και τα τέλη του Σεπτεμβρίου του 2007 χορηγήθηκαν ενενήντα τρεις ειδικές γνωματεύσεις ίδρυσης ή επέκτασης ξενοδοχειακών μονάδων και με τη σειρά τους μπήκαν στον αναπτυξιακό νόμο. Παράλληλα με τις τρέχουσες δράσεις προωθούνται όλες οι πρωτοβουλίες ώστε στο πλαίσιο του Επιχειρησιακού Προγράμματος «Ανταγωνιστικότητα και Επιχειρηματικότητα» για την τέταρτη προγραμματική περίοδο 2007-2013, να ενισχυθεί η τουριστική ανάπτυξη, με γνώμονα την προστασία του περιβάλλοντος, το σεβασμό των αρχών τη βιωσιμότητας αλλά και την ευκολία υλοποίησης της επένδυσης.
     Το Υπουργείο θα χειριστεί συνολικά για τον τουρισμό 550.000.000 ευρώ. Από αυτά τα 300.000.000 θα τα χειριστεί το Υπουργείο στο πλαίσιο του Ε.Π.ΑΝ. 2 με παρεμβάσεις που αφορούν στον τουρισμό στις οκτώ μη μεταβατικές περιφέρειες της χώρας.
     Κυρίες και κύριοι συνάδελφοι, με την ενίσχυση των περιφερειών μεταβατικής στήριξης κυρίως από το Π.Ε.Π., δίνουμε κίνητρα έτσι ώστε κάθε περιφέρεια, κάθε προορισμός να προβάλλει τη δική του ξεχωριστή πολιτισμική ταυτότητα όπως άλλωστε πολλοί συνάδελφοι Βουλευτές έχουν ήδη εισηγηθεί στο Υπουργείο Τουριστικής Ανάπτυξης. Το σύνολο του ύψους αυτών των παρεμβάσεων, κατόπιν αιτήματος των περισσοτέρων Βουλευτών, ανέρχεται στα 250.000.000 ευρώ. Παράλληλα, στο πεδίο των επενδύσεων μέσω της Εταιρείας Τουριστικής Αξιοποίησης προετοιμάζεται η περαιτέρω αξιοποίηση της δημόσιας περιουσίας μετά δυστυχώς από μία μακρά περίοδο στασιμότητας. 
     Ολοκληρώνονται οι παρεμβάσεις για τη συνολική ανάπλαση του χιονοδρομικού κέντρου Παρνασσού, το οποίο επισκεφθήκαμε μόλις χθες στο πλαίσιο της έναρξης της χειμερινής τουριστικής περιόδου, και το οποίο πια μετά απ’ αυτή την ανάπλαση πιστεύουμε ακράδαντα, κύριε Παπαδημητρίου, ότι μπορεί να είναι ένα από τα καλύτερα χιονοδρομικά κέντρα των Βαλκανίων.
     Ήδη βρίσκονται στη δεύτερη φάση τρεις διαγωνισμοί, αυτοί των ΞΕΝΙΑ Θάσου και Τσαγκαράδας, και της μαρίνας Φαλήρου. Σε πρώτη φάση στην αξιολόγηση βρίσκονται τα ΞΕΝΙΑ Βυτίνας και Σκιάθου καθώς και δύο μεγάλες εκτάσεις, το γκολφ Αφάντου και η έκταση της Αναβύσσου. Επίσης, στην πρώτη φάση του διαγωνισμού βρίσκεται η αξιοποίηση του καζίνου Κέρκυρας, ενώ νέοι διαγωνισμοί ετοιμάζονται μέσα στο επόμενο εξάμηνο για την αξιοποίηση των περισσοτέρων ακινήτων.
     Κυρίες και κύριοι συνάδελφοι, είναι περιττό αλλά νομίζω ότι αξίζει για μια ακόμη φορά να αναφερθώ ότι σ’ όλες τις πολιτικές μας για την τουριστική αξιοποίηση, κύρια σημασία δίνουμε στην περιβαλλοντική διάσταση, δίνουμε στο περιβάλλον. Πιστεύουμε ότι ο τουρισμός και ειδικότερα ο «πράσινος» τουρισμός είναι αυτός που συνδυάζει την ψυχαγωγία και τη λειτουργικότητα μαζί με τον απόλυτο σεβασμό στις επόμενες γενιές στις οποίες ανήκει το περιβάλλον που εμείς κληρονομήσαμε.
     Έτσι, λοιπόν, η Εταιρεία Τουριστικής Αξιοποίησης αναπτύσσει ένα πρότυπο πρόγραμμα τουριστικής ανάπτυξης με σειρά από οικολογικές μαρίνες, από οικολογικά camping, από οικολογικά ξενοδοχεία. 
     Τα μέτρα που ανακοινώσαμε για τις πυρόπληκτες περιοχές Ολυμπίας και Καϊάφα, περιλαμβάνουν συγκεκριμένες πιλοτικές και περιβαλλοντικές παρεμβάσεις. Η τουριστική ανάπτυξη και η προστασία του περιβάλλοντος κατά τη δική μας εκτίμηση, κατά την εκτίμηση του Υπουργείου Τουριστικής Ανάπτυξης δεν είναι έννοιες αντίθετες. Είναι έννοιες συμπληρωματικές, είναι έννοιες που μπορούν πια να κινηθούν παράλληλα. Είναι έννοιες που έχουν κοινή αφετηρία και πάνω από όλα έχουν κοινό παρανομαστή. Στόχος μας είναι το Υπουργείο Τουριστικής Ανάπτυξης να αξιοποιήσει το Εθνικό Στρατηγικό Πλαίσιο Αναφοράς για την προσφορά συγκεκριμένων κινήτρων προς την κατεύθυνση του «πράσινου» τουρισμού και προς την ενίσχυση της περιβαλλοντικής συνείδησης με καταλύματα που υιοθετούν ανανεώσιμες πηγές ενέργειας που εφαρμόζουν την ανακύκλωση των απορριμμάτων ή  που προσαρμόζουν την αρχιτεκτονική τους με βάση τα ιδιαίτερα στοιχεία της περιοχής όπου λειτουργούν. Γι’ αυτό άλλωστε κι εμείς ανακηρύξαμε το 2008 ως έτος αφιερωμένο στη μεγάλη προσφορά του αρχιτέκτονα Κωνσταντινίδη και στο 2008 έχουμε σχεδιάσει θεσμικές παρεμβάσεις που πρέπει να ολοκληρωθούν στην κατεύθυνση αυτή με το διαγωνισμό για την πρότυπη κατάταξη των καταλυμάτων σε αστέρια και κλειδιά, δίνοντας έτσι μια ισχυρή ώθηση στο θέμα της ποιότητας.
     Παράλληλα, προχωρούμε στην επεξεργασία και στην ολοκλήρωση πολυνομοσχεδίου για τις νέες μορφές τουρισμού στη λειτουργική τακτοποίηση των κυρίων καταλυμάτων σε συνεργασία με το Υ.ΠΕ.ΧΩ.Δ.Ε. και την ολοκλήρωση του νομοθετικού πλαισίου για τον ιαματικό τουρισμό, τα θεματικά πάρκα και το κέντρο προπονητικού τουρισμού. 
     Ολοκληρώνουμε την αποτύπωση χαρακτηριστικών λειτουργικών και λοιπών ποιοτικών στοιχείων και φυσικά αναπτύσσουμε το ολοκληρωμένο πληροφορικό σύστημα στρατηγικού σχεδιασμού που περιλαμβάνουν το δορυφόρο λογαριασμό και το παρατηρητήριο του τουρισμού. 
     Παράλληλα, σε συνεργασία με το Υπουργείο Πολιτισμού, προχωρούμε στη δημιουργία φορέα έτσι ώστε να προσελκύσουμε ξένες κινηματογραφικές παραγωγές οι οποίες με τη σειρά τους μπορούν να βοηθήσουν αποτελεσματικά και με χαμηλό κόστος στην προβολή της Ελλάδας, άρα και στην προβολή του ελληνικού τουριστικού προϊόντος.
     Δρομολογούμε μέχρι την άνοιξη του 2008 την έναρξη λειτουργίας του γραφείου Ε.Ο.Τ. στη Σαγκάη και φυσικά διερευνούμε για να διεισδύσουμε σε νέες αναδυόμενες αγορές, όπως είναι οι Ινδίες, η Νότιος Αφρική ή ακόμη και οι αραβικές χώρες. 
     Κυρίες και κύριοι συνάδελφοι, η παρουσία της Ελλάδας στο εξωτερικό όπως ξέρετε ήδη προβάλλεται μέσω μιας νέας εικόνας και μιας νέας αισθητικής η οποία εμπλουτίζει το τουριστικό μας προϊόν με νέους άξονες. Προσδίδουμε στην Ελλάδα έτσι τη διάσταση ενός διεθνούς προορισμού κύρους και αξιώσεων. Η διαφημιστική καμπάνια ολοκληρώθηκε και παίρνει ήδη το δρόμο της στα διεθνή μέσα. Ο προϋπολογισμός της καμπάνιας θα κυμανθεί στα περσινά δεδομένα περίπου στα 47.000.000 ευρώ. Αλλά, για πρώτη φορά φέτος, δίνουμε ιδιαίτερη έμφαση στην ψηφιακή παρουσία της χώρας μας, στην ψηφιακή στρατηγική για τον τουρισμό. Έτσι, λοιπόν, στον τομέα αυτόν πολλαπλασιάζουμε το κόστος για την ψηφιακή παρουσία και κυρίως προχωρούμε σε στρατηγικές συμφωνίες με τις πιο ισχυρές ιστοσελίδες σε όλο τον κόσμο.
     Παράλληλα, το νέο portal του ελληνικού τουρισμού περνά στην τελική του ευθεία και σύντομα ο εν δυνάμει επισκέπτης θα πληκτρολογεί τη λέξη «GREECE» στις μηχανές αναζήτησης και θα λαμβάνει μια απόλυτα ολοκληρωμένη εικόνα όσον αφορά το ελληνικό τουριστικό προϊόν και τους επί μέρους εξειδικευμένους κλάδους.
     Κυρίες και κύριοι συνάδελφοι, η Κυβέρνηση της Νέας Δημοκρατίας αν έχει κάνει ένα λάθος είναι ότι έχει βάλει τον πήχη αρκετά ψηλά σε πολλούς τομείς, κυρίως στους τομείς των μεταρρυθμίσεων. Σε αυτούς όμως τους τομείς είμαστε αποφασισμένοι να προχωρήσουμε με τόλμη και ταχύτητα μπροστά. Δεν υπάρχουν περιθώρια ούτε υπαναχωρήσεων και κυρίως δεν υπάρχουν περιθώρια συμβιβασμών. 
     Και όταν ο πήχης είναι ψηλά, σημαίνει ότι για να πετύχουμε, εκτός από συνένωση δυνάμεων και προσπαθειών, χρειάζεται πάνω απ’ όλα να ξεπεράσουμε τον ίδιο τον εαυτό μας. Στην κατεύθυνση αυτή και το Υπουργείο Τουριστικής Ανάπτυξης ξέρει ότι το εθνικό μας στοίχημα για ουσιαστική τουριστική ανάπτυξη που αφορά, όχι τους αριθμούς, αλλά την ποιότητα, είναι μπροστά μας, μας αφορά όλους, είναι εθνική πρόκληση και σ’ αυτήν την πρόκληση είμαστε αποφασισμένοι να ανταποκριθούμε άμεσα και αποτελεσματικά. 
     Πιστεύουμε ότι οι μεγάλες προσπάθειες είναι αυτές που καθορίζουν το παρόν και ορίζουν το μέλλον μας. Υπ’ αυτήν την έννοια, νομίζω ότι πρέπει να είμαστε αισιόδοξοι.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο Υπουργό Τουριστικής Ανάπτυξης. 
     Το λόγο έχει ο κ. Ρόβλιας Κωνσταντίνος, Βουλευτής του ΠΑ.ΣΟ.Κ.. 
     ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, θα εστιάσω στα θέματα των Υπουργείων Εσωτερικών και Δικαιοσύνης, για να καταδειχθεί το μέγεθος της ασυνέπειας και των ανακολουθιών της Κυβέρνησης στους  τομείς αυτούς. Τι πέτυχαν οι πολιτικές της Νέας Δημοκρατίας σ’ αυτούς τους δύο τομείς; Πέτυχαν την εξαθλίωση της Τοπικής Αυτοδιοίκησης, πέτυχαν τον άκρατο κομματισμό στη δημόσια διοίκηση και στα Σώματα Ασφαλείας, την ποδηγέτηση της δικαιοσύνης και πέτυχαν την απαξίωση των θεσμών και των ανεξάρτητων αρχών. Αυτές ακριβώς οι πολιτικές είναι που αποτυπώνονται και στον Προϋπολογισμό του 2008 γι’ αυτά τα δύο Υπουργεία.
     Η σχέση Προϋπολογισμού και Τοπικής Αυτοδιοίκησης συνοψίζεται στη φράση «η μεγάλη κοροϊδία». Κοροϊδεύετε για τη διοικητική μεταρρύθμιση της χώρας, κοροϊδεύετε για την οικονομική αυτονομία της Τοπικής Αυτοδιοίκησης, κοροϊδεύετε για την επιστροφή των παρακρατηθέντων, κοροϊδεύετε για τη χρηματοδότηση των μεταφερόμενων αρμοδιοτήτων, κοροϊδεύετε συνεχώς τους συμβασιούχους. Όμως, ας τα δούμε με λεπτομέρειες.
     Πρώτα-πρώτα, για τους δήμους και τις κοινότητες για τις μεταφερόμενες αρμοδιότητες -και αναφέρομαι στους βρεφονηπιακούς σταθμούς, στους χώρους άθλησης, στα Κέντρα Φροντίδας Οικογένειας- ο Προϋπολογισμός του 2008 προβλέπει κονδύλια υπέρ της Τοπικής Αυτοδιοίκησης για τις μεταφερόμενες αρμοδιότητες ύψους 180.000.000 ευρώ. Οι πραγματικές όμως ανάγκες, οι πραγματικές δαπάνες για τις μεταφερόμενες αρμοδιότητες είναι ύψους 300.000.000 ευρώ. Έλλειμμα 120.000.000 ευρώ. Και τα 300.000.000 ευρώ δεν τα λέω εγώ, τα λένε οι Υπουργοί Εσωτερικών και Οικονομίας με τις αποφάσεις τους των ετών 2006 και 2007, σχετικά με την κατανομή αυτοτελών πόρων. Μήπως είναι αυτά υπερβολές του ΠΑ.ΣΟ.Κ., κύριε  Υπουργέ;
     (Στο σημείο αυτό ο Βουλευτής κ. Ρόβλιας καταθέτει για τα Πρακτικά τις προαναφερθείσες αποφάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Δεύτερον, μονιμοποιηθέντες συμβασιούχοι: υπολογίζονται σε δεκατρείς χιλιάδες πεντακόσιους οι συμβασιούχοι που οι συμβάσεις τους έγιναν αορίστου χρόνου, οι οποίοι εργάζονται στην Τοπική Αυτοδιοίκηση. Απαιτούνται για τη μισθοδοσία τους το 2008 περίπου 150.000.000 ευρώ. Ξέρετε πόσα προβλέπονται στον Προϋπολογισμό; Μηδέν. Έλλειμμα 150.000.000 ευρώ για την Τοπική Αυτοδιοίκηση από το συγκεκριμένο κονδύλι. Είναι και αυτά υπερβολές του ΠΑ.ΣΟ.Κ., κύριε  Υπουργέ;
     Μερική απασχόληση: στον Προϋπολογισμό του 2007 υπήρχε πρόβλεψη για 19.000.000 ευρώ. Στον Προϋπολογισμό του 2008 ξέρετε τι υπάρχει; Μηδέν και πάλι,  κύριοι συνάδελφοι. Έλλειμμα 19.000.000 ευρώ για την Τοπική Αυτοδιοίκηση και απ’ αυτόν τον τομέα. Είναι και αυτά υπερβολές του ΠΑ.ΣΟ.Κ., κύριε  Υπουργέ;
     Δημοτική Αστυνομία: απαιτούνται για τη μισθοδοσία των αστυνομικών των δήμων 130.000.000 ευρώ για το 2008. Ξέρετε τι πρόβλεψη υπάρχει στον Προϋπολογισμό, κύριοι συνάδελφοι; Μηδέν και πάλι. Και αυτά υπερβολές του ΠΑ.ΣΟ.Κ., κύριε  Υπουργέ; 
     Προνοιακές δομές, βοήθεια στο σπίτι, κοινωνική μέριμνα: επί μήνες είναι απλήρωτοι οι εργαζόμενοι σε όλα αυτά τα προγράμματα. Και τι προβλέπει ο Προϋπολογισμός του 2008; Προβλέπει μέχρι τον Αύγουστο. Μετά, θα κλείσουν τα προγράμματα; Θα δουλεύουν χωρίς να αμείβονται οι εργαζόμενοι; Μόνο η Κυβέρνηση γνωρίζει.
     Τα περίφημα παρακρατηθέντα, υπεξαιρεθέντα τα ονόμαζε η Νέα Δημοκρατία: έδινε συνεχείς υποσχέσεις ότι όταν θα γίνει Κυβέρνηση, θα τα επιστρέψει. Πέρασαν τέσσερα χρόνια. Ακούστε τι έγινε: Τα παρακρατηθέντα μέχρι το 2003 ήταν 1.400.000.000 ευρώ. Τα παρακρατηθέντα από τότε και μέχρι σήμερα είναι 1.100.000.000 ευρώ. Ξέρετε πόσα επέστρεψε η Κυβέρνηση της Νέας Δημοκρατίας στην Τοπική Αυτοδιοίκηση; Μηδέν ευρώ, κύριοι συνάδελφοι.
     Τώρα λένε ότι θα επιστρέψουν ένα μέρος αυτών με ομόλογα. Ελπίζω, κύριε Υπουργέ, να μην είναι δομημένα. 
     Εθελοντικές συνενώσεις δήμων: μηδέν, κύριοι συνάδελφοι. Πρόβλεψη στoν Προϋπολογισμό του 2008. Τόσο πιστεύει η Νέα Δημοκρατία στις συνενώσεις των δήμων στην ισχυρή τοπική αυτοδιοίκηση. 
     Τέλος, μαύρη τρύπα στο Θησέα, 300.000.000 ευρώ.
     Αλλά ας δούμε τι γίνεται και με τις νομαρχίες. Γίνονται κι εκεί τα ίδια και χειρότερα. Μείωση προγράμματος δημοσίων επενδύσεων για τα νομαρχιακά έργα. Από ένα 1.245.000.000 ευρώ του 2007 πέφτουμε στο 1.201.000.000 ευρώ το 2008, δηλαδή υπάρχει μείωση 3,5%.
      Χρηματοδότηση νομαρχιακών έργων από εθνικούς πόρους. Από τα 937.000.000 του 2007 πέφτουμε στα 825.000.000 το 2008, μείωση 12%. 
     Τέλος, επιχορηγήσεις από τον τακτικό προϋπολογισμό για τη νομαρχιακή αυτοδιοίκηση, από τα 127.000.000 του 2007 πέφτουμε στα 101.000.000 το 2008, δηλαδή μείωση 20,5%. 
     Είναι υπερβολές του ΠΑ.ΣΟ.Κ. αυτά, κύριοι Υπουργοί; Αυτά είναι από τα στοιχεία του Προϋπολογισμού. Αυτό είναι το δήθεν ενδιαφέρον της Κυβέρνησης για την Τοπική Αυτοδιοίκηση; Αυτή είναι η κατ’ ουσίαν κοροϊδία της Τοπικής Αυτοδιοίκησης, θα έλεγα. Αυτή είναι η κακή και φοβική σχέση που έχει η Νέα Δημοκρατία με την Τοπική Αυτοδιοίκηση. Θέλετε πελατειακές σχέσεις. Θέλετε κομματικά εξαρτώμενους δήμους και νομαρχίες. Δεν ενδιαφέρεστε για την Τοπική Αυτοδιοίκηση. Δεν πιστεύετε στην Τοπική Αυτοδιοίκηση και στην αποκέντρωση. Δεν έχετε κανένα σχέδιο για διοικητική μεταρρύθμιση της χώρας. Δεν έχετε καμία πρόθεση να προχωρήσετε στον «ΚΑΠΟΔΙΣΤΡΙΑ ΙΙ» και στην περαιτέρω ενίσχυση των δήμων. 
     Ας δούμε όμως μερικά και επί της φαρσοκωμωδίας της επανίδρυσης του κράτους. 
     Η επανίδρυση του κράτους έγινε διόγκωση του κράτους. Δεκάδες νέες γενικές γραμματείες, ειδικές γραμματείες, γενικές διευθύνσεις, οργανισμοί, νομικά πρόσωπα, χιλιάδες γαλάζιες και αναξιοκρατικές προσλήψεις αργόμισθων, χιλιάδες προσλήψεις ψευδοσυμβασιούχων νέας κοπής, όλα αυτά επιβάρυναν τον κρατικό προϋπολογισμό με 16,5 δισεκατομμύρια ευρώ από το 2004 ως το 2008. Το φαιδρό σύνθημα περί επανίδρυσης του κράτους εξαφανίστηκε από τα πρωθυπουργικά χείλη. Γιατί άραγε; Μήπως επειδή η χώρα μας έγινε πρωταθλήτρια της Ευρώπης στη διαφθορά; Μήπως επειδή η χώρα μας είναι πρωταθλήτρια της Ευρώπης στη γραφειοκρατία; Μήπως γιατί η χώρα μας είναι πρωταθλήτρια της Ευρώπης από την ανάποδη, βέβαια, για τη χρήση των νέων τεχνολογιών στο δημόσιο;
     Ταυτόχρονα, αποδομείτε συστηματικά τους θεσμούς και τις ανεξάρτητες αρχές. Η Κυβέρνησή σας είναι που απαγόρευσε στο Συνήγορο του Πολίτη να μπει στις φυλακές, η Κυβέρνησή σας είναι που απέκρυψε από την Αρχή Διασφάλισης του Απορρήτου των Επικοινωνιών τις υποκλοπές, η Κυβέρνησή σας είναι αυτή που διέλυσε το Α.Σ.Ε.Π., η Κυβέρνησή σας είναι αυτή που οδήγησε σε παραίτηση την Αρχή Διασφάλισης Δεδομένων Προσωπικού Χαρακτήρα. 
     Στα Σώματα Ασφαλείας φροντίσατε για τον κομματισμό και τίποτα περισσότερο. Οι υποσχέσεις για αναδιάρθρωση των Σωμάτων Ασφαλείας μετατράπηκαν σε αποδιάρθρωση. Η εγκληματικότητα της καθημερινότητας καλπάζει. Μία στις τρεις οικογένειες στο Λεκανοπέδιο έχει πέσει θύμα ληστείας ή επίθεσης. Το αίσθημα ασφάλειας του πολίτη συνεχώς υποβιβάζεται. 
     Επίσης, φροντίσατε να κοροϊδέψετε και τους εποχικούς δασοπυροσβέστες, αυτούς που ο Πρωθυπουργός αποκάλεσε «ήρωες». Πως τους κοροϊδέψατε; Με προεδρικό διάταγμα του Ιουλίου του 2007 υποσχεθήκατε ότι η χώρα μας θα έχει δασοπυρόσβεση για οκτώ μήνες και αντί για οκτώ μήνες τα κονδύλια που προβλέπετε είναι ίδια με αυτά του 2007, τα οποία αναλώθηκαν για δασοπυρόσβεση τεσσάρων μηνών. 
     Τέλος, θέλω να κάνω μία σοβαρή καταγγελία σε σχέση με το Υπουργείο Δικαιοσύνης. Η Κυβέρνηση ετοιμάζεται να προσθέσει σε νομοσχέδιο που βρίσκεται στην Κ.Ε.Ν.Ε. διάταξη, με την οποία το μακρύ χέρι της Νέας Δημοκρατίας θα μπορεί να παρεμβαίνει στη διαμόρφωση των συνθέσεων των τμημάτων του Συμβουλίου της Επικρατείας. 
     Η αρμοδιότητα αυτή ανήκει στην Ολομέλεια του Συμβουλίου της Επικρατείας εξασφαλίζοντας στοιχειωδώς την ανεξαρτησία του. 
     	ΠΡΟΕΔΡΕΥΟΥΣΑ (Βέρα Νικολαΐδου): Ο χρόνος σας έχει ολοκληρωθεί.
     	ΚΩΝΣΤΑΝΤΙΝΟΣ ΡΟΒΛΙΑΣ: Η Κυβέρνηση ετοιμάζεται να προβεί σε ρύθμιση που παραβιάζει βασικές και κυρίαρχες διατάξεις του Συντάγματος. Καταγγέλλουμε τη μεθόδευση αυτή, που είναι σε εξέλιξη. Σας συμβουλεύουμε, κύριε Υπουργέ της Δικαιοσύνης, να μην το αποτολμήσετε.
     	ΠΡΟΕΔΡΕΥΟΥΣΑ (Βέρα Νικολαϊδου): Κύριε Ρόβλια, σας ευχαριστώ.
     	ΚΩΝΣΤΑΝΤΙΝΟΣ ΡΟΒΛΙΑΣ: Σταματήστε πια να παρεμβαίνετε στην ανεξαρτησία της δικαιοσύνης, σταματήστε πια να κάνετε υποδείξεις στα δικαστήρια. Άλλη είναι η δουλειά σας και την έχετε παρερμηνεύσει.
     Γι’ αυτούς τους λόγους καταψηφίζουμε τον Προϋπολογισμό.
     	Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     	ΠΡΟΕΔΡΕΥΟΥΣΑ (Βέρα Νικολαΐδου): Κι εμείς ευχαριστούμε.
     	Το λόγο έχει ο Γ΄ Αντιπρόεδρος της Βουλής και Βουλευτής της Νέας Δημοκρατίας κ. Νεράντζης.
     	ΑΝΑΣΤΑΣΙΟΣ ΝΕΡΑΝΤΖΗΣ (Γ΄ Αντιπρόεδρος της Βουλής): «…Εγώ μεν τούτο αεί ποτέ νομίζω, οποίοί τινες αν οι προστάται ώσι, τοιαύτας και τας πολιτείας γίγνεσθαι. Επεί δε των Αθήνησι προεστηκότων έλεγον τινες ως γιγνώσκουσι μεν το δίκαιον ουδενός ήττον των άλλων ανθρώπων, δια δε την του πλήθους πενίαν αναγκάζεσθαι έφασαν αδικώτεροι είναι περί τας πόλεις…».
     	Δεν βρισκόμαστε, κυρίες και κύριοι συνάδελφοι, στην αρχαία Αθήνα. Δεν λέγονται αυτά χάριν εντυπωσιασμού ή αρχαιογνωσίας. Η Αίθουσα γνωρίζει, δεν υπάρχει καμία τέτοια ανάγκη. Η επίκληση αυτή γίνεται για δύο λόγους: Πρώτον, για να διαπιστωθεί η συνέχεια και η συνέπεια της αρχαίας ελληνικής πολιτικής σκέψης -όπως αυτή εκφράστηκε με το χωρίο αυτό του Ξενοφώντα- και δεύτερον, για να ερμηνευθεί η στάση του ΠΑ.ΣΟ.Κ.. Γιατί, πραγματικά,  τι άλλο κάνετε εσείς άραγε στο ΠΑ.ΣΟ.Κ.; Όταν ήσασταν κυβέρνηση, «δια την του πλήθους πενίαν», επειδή δηλαδή υπήρχε φτώχεια, «αδικώτεροι» γίνατε, περί τα αιτήματα της πόλεως. Δεν ικανοποιούσατε κανένα. Όταν, τώρα, γίνατε Αντιπολίτευση, δεν βρήκατε τίποτα να επαινέσετε σ’ αυτόν τον Προϋπολογισμό. Όλα είναι στραβά. Ο Προϋπολογισμός είναι, δήθεν, αντιαναπτυξιακός, ο Προϋπολογισμός είναι «ταξικός». Μέχρι και κάποιος νέος συνάδελφος τον χαρακτήρισε «μελαγχολικό», θαρρείς και είναι νουβέλα. 
     	Γιατί συμβαίνουν αυτά; Αυτά συμβαίνουν για τον απλούστατο λόγο ότι δεν έχετε αντιληφθεί την έννοια του Προϋπολογισμού. Η συμμετοχή σας στη συζήτηση, κύριοι συνάδελφοι του ΠΑ.ΣΟ.Κ., είναι πλουσιότατη, αλλά ο τρόπος με τον οποίον προσεγγίζετε τον Προϋπολογισμό είναι πενιχρότατος. Ξεκινάτε από μία άκρατη αριθμολαγνεία. Είναι σαν και αυτήν που χρησιμοποίησε η εκλεκτή εισηγήτριά σας, της οποίας η εισήγηση, οσάκις απομακρυνόταν για λίγο από τους αριθμούς, έμοιαζε με το χρυσόψαρο έξω από τη γυάλα. Προχωρήσατε με μία άλλη,νεόκοπη και ευειδή, συνάδελφό σας, η οποία πανηγύριζε για την είσοδο της Ελλάδας στην Ο.Ν.Ε. και για την προετοιμασία των Ολυμπιακών Αγώνων. Θαρρεί κανείς ότι αυτά δεν ετέθησαν υπόψη του ελληνικού λαού, δεν εκρίθησαν, δεν ζυγίστηκαν και δεν βρέθηκαν αρκετά, διαπιστώθηκαν ελλιποβαρή, θα έλεγα. 
     Ένας άλλος συνάδελφός σας από το ίδιο το κόμμα σας, μας είπε, ούτε λίγο ούτε πολύ, ότι πήραμε ψήφο ανοχής. Μάλιστα! Το 4% διαφορά είναι «ψήφος ανοχής»; Τότε, τι ήταν το 1% του 2000; Η έννοια «ψήφος ανοχής» δεν υπάρχει, ούτε στην πολιτειολογία, ούτε στο Συνταγματικό Δίκαιο, ούτε στο γενικό εκλογικό δίκαιο. Τα κόμματα, είτε καταψηφίζονται, είτε υπερψηφίζονται. Είτε υπερτερούν είτε υστερούν. Το θέλετε-δεν το θέλετε, η Νέα Δημοκρατία, με ευδιάκριτη πλειοψηφία, ανεδείχθη Κυβέρνηση, κυβερνά τον τόπο και θα εφαρμόσει το πρόγραμμά της. 
     	Σεις, εξάλλου, θεωρείτε –μόνον έτσι μπορεί κανείς να το εξηγήσει- ότι ο Προϋπολογισμός είναι ένας ψυχρός κατάλογος, με μία στείρα, σχεδόν μηχανιστική, αποτύπωση αριθμητικών μεγεθών, ότι είναι αυτοσκοπός, ότι είναι αφορμή να κάνετε ένα «γιουρούσι», όλοι εναντίον της Κυβέρνησης. Κάντε το, αλλά τουλάχιστον αντιληφθείτε ποια είναι η σημασία του. 
     Ο Προϋπολογισμός είναι μέσο για την πραγμάτωση σκοπού, δεν είναι ο ίδιος αυτοσκοπός. Ο Προϋπολογισμός είναι ένα, χρήσιμο και χρηστικό, «εργαλείο», με το οποίο το κράτος, δια της επίσημης Κυβερνήσεώς του, ασκεί τη λειτουργία του. Είναι μέσο ορθολογισμού, είναι μέσο προγραμματισμού, είναι μέσο διαφάνειας. Εσείς δεν φαίνεται να τα έχετε αντιληφθεί όλα αυτά.
     Μας μέμφεστε διαρκώς. Δεν αντιλαμβάνεστε τίποτα απ’ όσα συμβαίνουν. 
     Εάν με ρωτούσε κάποιος να επιλέξω δύο από τα βασικότερα, κατά τη γνώμη μου, χαρακτηριστικά αυτού του Προϋπολογισμού, θα έλεγα ότι το πρώτο είναι η νεωτερικότητα, που εκδηλώνεται με τον προϋπολογισμό προγραμμάτων, ο οποίος δεν αφορά μόνο διαφορετική αποτύπωση, αλλά συνιστά ουσιαστική διαχειριστική μεταβολή, κάνουμε μια βαθιά τομή. Το δεύτερο στοιχείο είναι η συνέπεια. Ό,τι στοχεύσαμε, το προσεγγίσαμε. Ό,τι διακηρύξαμε, το επιτελούμε: Αύξηση του Ε.Κ.Α.Σ., του επιδόματος ανεργίας, των συντάξεων του ΟΓΑ. Μείωση του δημοσιονομικού ελλείμματος, του χρέους, των φορολογικών συντελεστών. Αύξηση των κονδυλίων που προβλέπονται για τους μισθούς των στρατιωτικών, των υγειονομικών, των εκπαιδευτικών, καθώς και των κονδυλίων που αφορούν τα δημόσια έργα, Ταμείο Κοινωνικής Συνοχής και από την άλλη πλευρά επιδόματα στους τρίτεκνους.
     Δεν είδατε τίποτε απ’ όλα αυτά; Δεν επισημάνατε τίποτα απ’ όλα αυτά; Άραγε δεν βλέπετε ή κλείσατε εθελουσίως τα μάτια σας; Μήπως, όμως, επιπλέον και δεν ακούτε; Αυτό, τότε, σημαίνει, όχι απλώς βυθιότητα -όπως λένε οι γιατροί- σημαίνει πλήρη λήθαργο. Δεν έχετε αντιληφθεί ότι ο λαός έχει ξεκινήσει, εκ νέου, τη διαδικασία ανανεώσεως του «διαμονητήριου» σας στην Αντιπολίτευση, για να πάω και στο φίλο μου τον κ. Φλωρίνη που ξέρει τι θα πει διαμονητήριο; Εμείς σας αφήνουμε να ασχολείστε μ’ αυτό το «σπορ». Ξέρουμε ότι, μέχρις ότου ξανά -όταν δηλαδή ο χρόνος και οι συνθήκες φθάσουν -ο λαός κληθεί, τότε εσείς θα πάρετε την απάντηση. Μέχρι τότε, θα μικρολογείτε, μέχρι τότε θα μακρολογείτε, μέχρι τότε θα μεγεθύνετε τα πράγματα, μέχρι τότε δεν θα ομιλείτε μόνο εκεί που πρέπει –εάν, βεβαίως, υπάρχει κανένα σημείο που πρέπει να ομιλείτε- θα ομιλείτε και εκεί που πρέπει να σιωπάτε.
     Βεβαίως, η Εισηγήτριά σας, μεταξύ αφελείας και ειρωνείας, είπε: «Αν όλα πάνε καλά, τότε πώς εξηγείται η μεγάλη συμμετοχή στην απεργία;» Μα, ποιος ισχυρίστηκε ότι όλα πάνε άριστα; Δεν ακούσατε άραγε τον Πρωθυπουργό να επαναλαμβάνει, κατά κόρον, ότι κάναμε πολλά, αλλά απομένουν πολλά περισσότερα ακόμη;
     (Θόρυβος από την πτέρυγα του ΠΑ.ΣΟ.Κ.)
      Άραγε για ποιον είναι αυτά τα μηνύματα; Ακόμη και για τους διαμαρτυρόμενους είναι αυτά τα μηνύματα, ακόμη και για τους διακόπτοντες είναι αυτά τα μηνύματα. 
     Επομένως, πρέπει όλοι να αντιληφθείτε -γιατί φαίνεται ότι πρέπει να το επαναλαμβάνουμε συχνά- ότι, δια μιάς, δεν μπορούν όλα να βελτιωθούν, ότι χρειάζεται μια επιλογή, ότι η επιλογή έχει πάντα ένα κόστος και ότι αυτό το κόστος καλούμεθα να πληρώσουμε. Αυτό το κόστος συνίσταται σε αυτό που θυσιάζουμε, για να απολαύσουμε εκείνο το οποίο προκρίνουμε. 
     Είναι, λοιπόν, χαρακτηριστικό ότι αυτός ο Προϋπολογισμός είναι αιχμή του δόρατος. Αυτός ο Προϋπολογισμός πιστοποιεί την πρόοδο και ιχνογραφεί την περαιτέρω πορεία μας. Αυτόν τον Προϋπολογισμό ψηφίζω και εγώ. Αυτή τη στόχευση στηρίζω και εγώ, μαζί δε με την υπόλοιπη Κοινοβουλευτική Ομάδα της Νέας Δημοκρατίας εκδηλώνουμε την επιθυμία μας να είμαστε αρωγοί σε αυτή την προς τα πρόσω πορεία της Κυβέρνησης, που τελικά είναι βέβαιο πως θα πάει προς τα πρόσω και ολόκληρη τη χώρα. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας )
     ΠΡΟΕΔΡΕΥΟΥΣΑ (Βέρα Νικολαϊδου): Εγώ σας ευχαριστώ.
     Το λόγο έχει ο συνάδελφος κ. Καρπούζας.
     ΑΝΤΩΝΙΟΣ ΚΑΡΠΟΥΖΑΣ: Ευχαριστώ κυρία Πρόεδρε.
     Κυρίες και κύριοι συνάδελφοι, η συζήτηση του προϋπολογισμού ως κορυφαία κοινοβουλευτική εκδήλωση έχει κυρίως χαρακτήρα πολιτικής κριτικής και αυτοκριτικής αλλά και γενικότερου προβληματισμού. Έτσι, δίνεται η ευκαιρία σε όλες τις πτέρυγες της Βουλής και σε κάθε Βουλευτή να καταθέσουμε τις θέσεις μας αναφερόμενοι σε ό,τι θετικό ή αρνητικό κρίνουμε στα πλαίσια μιας γενικότερης προσπάθειας προς όφελος του κοινωνικού συνόλου. 
     Κατά τη γνώμη μου αποδέκτες όλων αυτών των παρεμβάσεων είναι βεβαίως κατά κύριο λόγο η Κυβέρνηση, αλλά και όλες οι πολιτικές παρατάξεις.
     Πρέπει γι’ αυτό το λόγο να συμβάλουμε στη συζήτηση αυτή, προβάλλοντας τις θέσεις μας με ρεαλισμό, αποφεύγοντας τις υπερβολές και τους δογματισμούς, αγγίζοντας όσο πιο πολύ μπορούμε την πραγματικότητα. Έτσι θα οδηγηθούμε σε άμεσες και καινοτόμες μεταρρυθμιστικές πρακτικές.
     Η συζήτηση αυτού του έτους έχει ιδιαιτερότητα, καθ’ ότι γίνεται μετά τις πρόσφατες Εθνικές Εκλογές, όπου ο ελληνικός λαός επικύρωσε την πολιτική της Νέας Δημοκρατίας και του Κώστα Καραμανλή. Διεξάγεται επίσης μετά τις εσωκομματικές εξελίξεις στο κόμμα της Αξιωματικής Αντιπολίτευσης, κάτι που δεν πρέπει να ξεχνάμε.
     Επομένως, ακραίες θέσεις και τοποθετήσεις δεν πρέπει να ακούγονται. Η σκοπιμότητα μιας οργανωμένης προσπάθειας και η εφαρμογή πολιτικής με συγκεκριμένο ορίζοντα επιτυχίας θα πρέπει να είναι το ζητούμενο από τη συζήτηση αυτή.
     Παράλληλα, δεν θα πρέπει να μας διαφεύγει ότι αυτή η συζήτηση γίνεται σε μια χρονική περίοδο όπου η Κυβέρνησή μας βρίσκεται στο στόχαστρο μιας ενορχηστρωμένης αντίδρασης, στην προσπάθειά της να νοικοκυρέψει τον τόπο, εφαρμόζοντας αυτό το πρόγραμμα που ήξεραν προεκλογικά όλοι, κόμματα και παρατάξεις, αλλά επιπλέον ενέκρινε ο ελληνικός λαός στις πρόσφατες εθνικές εκλογές.
     Κυρίες και κύριοι συνάδελφοι, η δημιουργία ενός σύγχρονου κράτους μέσα σ’ ένα διεθνές περιβάλλον, όπου η επιστήμη και η τεχνολογία αναπτύσσονται με ταχείς ρυθμούς, όπου κατά κανόνα έχει ξεπεραστεί η πολιτική μιζέρια και η σκοπιμότητα, πρέπει να μας προβληματίζει. Η εμμονή ορισμένων αντιπολιτευόμενων κύκλων σε ξεπερασμένες μεθόδους και πρακτικές δεν συμβάλλει στην αναβάθμιση του κοινωνικού και οικονομικού επιπέδου των πολιτών. Ένα κράτος με δυνατότητες δεν επιτυγχάνεται από πολίτες που δεν προβληματίζονται και δεν συμβάλλουν στην εξέλιξή του. Η δημιουργία κοινωνίας αλληλεγγύης είναι απαραίτητη, γι’ αυτό θα πρέπει να οικοδομηθεί με τη στήριξη όλων των πολιτικών και κοινωνικών ομάδων, των επιστημονικών και παραγωγικών τάξεων.
     Για να γίνει αυτό, θα πρέπει εμείς να συμβάλλουμε στην εξεύρεση λύσεων και πρακτικών αλλαγών για ένα σύστημα που όλοι συμφωνούμε ότι πρέπει να αλλάξει. Κανένας προϋπολογισμός και καμία αύξηση δαπανών δεν θα έχει τα αναμενόμενα αποτελέσματα, εάν δεν γίνουν αλλαγές και μεταρρυθμίσεις. Καμία κυβέρνηση και καμία πολιτική δεν θα φέρει θετικό αποτέλεσμα, όσο θα ανέχεται τον εκβιασμό και την πολιτική ομηρία.
     Ο λαός ζητά από εμάς και ιδιαίτερα από την Κυβέρνηση που εμπιστεύτηκε, τη λήψη μέτρων, την εφαρμογή αλλαγών και μεταρρυθμίσεων. Για εμάς στη Νέα Δημοκρατία, κάθε μέρα που περνά, οι δεσμεύσεις που αναλάβαμε απέναντι στον ελληνικό λαό και στους πολίτες γίνονται πράξη. Μετά τις εκλογές συνεχίζουμε με ακόμη πιο γρήγορους ρυθμούς. Η επιτυχία της αναπτυξιακής στρατηγικής μας, δίνει πλέον τη δυνατότητα για δημιουργία ενός κράτους κοινωνικής ευαισθησίας.
     Θα πρέπει, κυρίες και κύριοι συνάδελφοι της Αξιωματικής Αντιπολίτευσης, να αναγνωρίσετε τη μεγάλη επιτυχία της Κυβέρνησής μας, αλλά παράλληλα, κάνοντας την αυτοκριτική σας κάποια στιγμή επιτέλους, να αναλάβετε τις ευθύνες σας, ευθύνες πολλών ετών κυβερνήσεων ΠΑ.ΣΟ.Κ., αλλά και τρεισήμισι χρόνων Αντιπολίτευσης. Εξ αιτίας της πολιτικής που εσείς εφαρμόσατε, μείναμε πίσω και δεν ακολουθήσαμε τους ρυθμούς ανάπτυξης του ευρύτερου γεωγραφικού χώρου.
     Αυτό φαίνεται καθαρά και στον τομέα της ναυτιλίας, όπου η Ελλάδα έπρεπε και θα μπορούσε να δεσπόζει κυριαρχικά σε όλη τη λεκάνη της Μεσογείου, όπου τα λιμάνια, λόγω της γεωγραφικής τους θέσης, συνεχώς αποκτούν ιδιαίτερη σημασία στη διακίνηση των προϊόντων. Ο Πειραιάς, το μεγαλύτερο λιμάνι της Μεσογείου, παρά τις προσπάθειες που έγιναν τα τελευταία χρόνια, αδυνατεί να εκπληρώσει τον στρατηγικό του ρόλο.
     Το Υπουργείο Εμπορικής Ναυτιλίας με μια σειρά νομοθετημάτων στοχεύει στη μετατροπή της χώρας μας σε διεθνές ναυτιλιακό κέντρο. Οι επενδύσεις των δύο τελευταίων ετών για την κατασκευή προβλήτας στον Οργανισμό Λιμένος Πειραιώς, ο προγραμματισμός για την κατασκευή έργων στα λιμάνια Ηρακλείου και Κέρκυρας επιβεβαιώνουν τη βούληση της ηγεσίας του Υπουργείου Εμπορικής Ναυτιλίας για την υλοποίηση των αναπτυξιακών στόχων.
     Αναζητήθηκαν στην κατεύθυνση αυτή νέες λύσεις για την αντιμετώπιση των προβλημάτων, αναδεικνύοντας και προβάλλοντας πρωτοπόρες ιδέες και λύσεις. Υπεγράφη το πρωτόκολλο χρηματοδότησης ύψους 3,5 δισεκατομμυρίων ευρώ μεταξύ της Ευρωπαϊκής Τράπεζας Επενδύσεων και του Υπουργείου Εμπορικής Ναυτιλίας. Υπεγράφη μνημόνιο συνεργασίας Ελλάδος – Κορέας για την ανάπτυξη, διαχείριση και λειτουργία του λιμένος Τυμπακίου Κρήτης. Μελετάται η κατασκευή πλωτών σταθμών στάθμευσης οχημάτων στους λιμένες Κέρκυρας, Ηρακλείου, Βόλου, Καβάλας και Θεσσαλονίκης, αλλά και η κατασκευή ειδικών προβλητών ελλιμενισμού.
     Η ανάδειξη του Πειραιά σε διεθνές ναυτιλιακό κέντρο είναι γεγονός. 
     Κυρίες και κύριοι συνάδελφοι, σε όλους τους τομείς η Κυβέρνησή μας, η Κυβέρνηση της Νέας Δημοκρατίας, ήταν συνεπής στις δεσμεύσεις της, ανταποκρινόμενη όπου και όταν χρειάστηκε. 
     Ιδιαίτερα πρέπει να τονιστεί η υπευθυνότητα με την οποία αντιμετωπίζεται η αποκατάσταση των περιοχών που επλήγησαν από τις πρόσφατες πυρκαγιές.
     Η έγκαιρη καταβολή των δικαιωμάτων στους αγρότες έδωσε τέρμα στην παραφιλολογία αντιπολιτευτικών κύκλων, ικανοποιώντας τους αγρότες, κάτι που πρέπει να επισημάνουμε. Θέλω να εκφράσω την ικανοποίηση των αγροτών του Νομού μου, αλλά και να ευχαριστήσω την πολιτική ηγεσία των Υπουργείων Αγροτικής Ανάπτυξης και Τροφίμων, αλλά και Οικονομίας και Οικονομικών για τη συνέπεια που επέδειξαν.
     Έργα που χρόνιζαν και εξαιτίας της μη περάτωσής τους ταλαιπωρούσαν τους πολίτες του Νομού μου, του Νομού Πιερίας, μπήκαν, επιτέλους, στον τελικό δρόμο της ολοκλήρωσής τους.
     Στο Νοσοκομείο Κατερίνης –μεγάλη αμαρτία, Υπουργέ, κύριε Σκουλάκη- ήδη συνεχίζονται οι εργασίες με χρονοδιάγραμμα αποπεράτωσης του έργου. 
     Η ολοκλήρωση της εθνικής οδού Μαλιακός-Κλειδί και η κατασκευή και βελτίωση όλων των γεωμετρικών στοιχείων, με την κατασκευή των τούνελ του Πλαταμώνα και των Τεμπών, είναι ένα έργο εθνικής σημασίας, που θα βοηθήσει την ανάπτυξη της περιοχής μας.
     Θα ήθελα να επισημάνω και να ζητήσω από αυτό εδώ το Βήμα: Την κατασκευή της παλαιάς εθνικής οδού Κατερίνης-Ελασσόνος, Ε-13, Γ΄ κατηγορία. Η υφισταμένη κατάσταση είναι απαράδεκτη και εγκυμονεί πολλούς και μεγάλους κινδύνους. Είναι ένα έργο αναπτυξιακό για τους Νομούς Πιερίας, Λάρισας και Κοζάνης. 
     Στα πλαίσια της προσπάθειας που γίνεται για την προστασία του περιβάλλοντος είναι απαραίτητη η σύνταξη μελέτης και η κατασκευή των αναγκαίων υποδομών για την προστασία των ακτών από τις διαβρώσεις, αλλά και τις προσχώσεις που προκαλούνται από τις φερτές ύλες των ποταμών Λουδία, Αλιάκμονα και Αξιού.
     Η άμεση αντιμετώπιση της λειψυδρίας του Νομού Πιερίας με την ολοκλήρωση του Φράγματος της Μόρνας, αλλά κυρίως με τη διαχείριση και εκμετάλλευση των πηγών του Ολύμπου, είναι εξίσου σημαντική.
     Επανερχόμενος σ’ ένα αίτημά μου, θα αναφερθώ στο θέμα του Αεροδρομίου «Μακεδονία». Θα πρέπει, επιτέλους, να γίνει μετεγκατάσταση, να ληφθούν οι ανάλογες αποφάσεις και να χωροθετηθεί ο χώρος εγκατάστασης μεταξύ των ποταμών Αξιού και Αλιάκμονα, δηλαδή στην περιοχή επάνω στην εθνική οδό, όπου τα πλεονεκτήματα αυτής της τοποθεσίας θα εκθέσουμε αναλόγως στους αρμόδιους Υπουργούς.
     Κυρίες και κύριοι συνάδελφοι, η ψήφιση του Προϋπολογισμού, έχοντας χαρακτήρα επιδοκιμασίας της κυβερνητικής πολιτικής, δηλαδή ψήφου εμπιστοσύνης, είναι βεβαίως πολύ μακριά από την πρακτική που ακολουθείται από την Αντιπολίτευση. Για εμάς, τους Βουλευτές της Πλειοψηφίας, δεν είναι μία απλή τυπική διαδικασία, αλλά μία έκφραση ειλικρινούς στήριξης του κυβερνητικού έργου και απεριόριστης εμπιστοσύνης στον Πρόεδρο της Νέας Δημοκρατίας και Πρωθυπουργό μας, στον Κώστα Καραμανλή.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υπουργός Εθνικής Παιδείας και Θρησκευμάτων κ. Ευριπίδης Στυλιανίδης.
     ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Κυρίες και κύριοι συνάδελφοι, η εθνική στρατηγική για την παιδεία του μέλλοντος δεν μπορεί, βεβαίως, να συμπεριληφθεί στη σύντομη συζήτηση ενός προϋπολογισμού. 
     Ωστόσο, η σημερινή συζήτηση μας δίνει την ευκαιρία κωδικοποιημένα, αλλά με σαφήνεια, συμπυκνωμένα να παρουσιάσουμε τις βασικές αρχές της πολιτικής μας, τις πραγματικές οικονομικές μας δυνατότητες, τους βραχυπρόθεσμους, μεσοπρόθεσμους και μακροπρόθεσμους στόχους μας και τις εφαρμοσμένες πολιτικές στο πεδίο της διαχείρισης, τόσο του τυπικού συστήματος εκπαίδευσης, όσο και της δια βίου μάθησης.
     Ζούμε στην εποχή των μεγάλων μεταβολών. Η εμπειρία έχει παραδώσει τη σκυτάλη στη γνώση και αυτή, με τη σειρά της, στην πληροφόρηση. 
     Η ταχύτητα πρόσβασης είναι αναπόσπαστη παράμετρος της ανταγωνιστικότητας. Παρ’ όλα αυτά, ορισμένες σταθερές παραμένουν αναλλοίωτες, όπως είναι η κριτική σκέψη, η ανοιχτή αντίληψη, η προσήλωση σε κάποιες αρχές και αξίες, που, χωρίς να φρενάρουν την πρόοδο, δεν αφήνουν τον κόσμο να εκτροχιαστεί σε άμετρες ακραίες επιλογές, που θα μπορούσαν να θέσουν σε κίνδυνο την ποιότητα της δημοκρατίας μας, τον πυρήνα της ελευθερίας μας, την ανθρωπιά της κοινωνίας μας.
     Για ακόμη μία φορά στην Ελλάδα, στην Ευρώπη και στον κόσμο η εκπαίδευση αναδεικνύεται ως το πιο ασφαλές όχημα προς το μέλλον, εφόσον βεβαίως διαθέτει τα ποιοτικά και σύγχρονα εκείνα χαρακτηριστικά που απαιτούνται για την παροχή υψηλού επιπέδου παιδείας. 
     Η τεχνολογική εξέλιξη από μόνη της, όπως η ίδια η ιστορία αποδεικνύει, δεν συνιστά πρόοδο, παρά μόνο εάν συμπληρώνεται από την ωρίμανση και την εφαρμογή αντίστοιχων ηθικών και ανθρωπιστικών αξιών, που δημιουργούν μέτρο και ισορροπία, αρμονία, όπως έλεγαν πάντα οι Έλληνες. Το υπερτροφικό πόδι της τεχνολογικής προόδου, όταν συνδυάζεται με ατροφικό πόδι στις ανθρωπιστικές αξίες, καθιστά μία κοινωνία ανάπηρη, εύθραυστη, ανέτοιμη να βαδίσει με ασφάλεια προς το μέλλον, συχνά απειλητική, επικίνδυνη για τους γείτονές της και, βέβαια, αυτοκαταστροφική. 
     Αυτός ο προβληματισμός απασχολεί έντονα την σημερινή Ευρώπη. Είναι το κεντρικό θέμα διαλόγου μεταξύ των επιτρόπων, των κυβερνήσεων, των Υπουργών Παιδείας, της κοινωνίας των πολιτών. Όλοι δέχονται ότι η εκπαίδευση δημιουργεί κοινωνική κινητικότητα, κλείνει το χάσμα μεταξύ φτωχών και πλουσίων, όλοι παραδέχονται ότι οδηγεί με ευκολία στην απόκτηση μιας θέσης στην αγορά εργασίας. Η γνώση είναι δύναμη, δεν υπάρχει αμφιβολία. Δημιουργεί πλούτο, υπεραξία, ισότητα ευκαιριών. Το ζήτημα είναι, όμως, μόνο ζήτημα ανταγωνισμού; 
     Η σύνδεση της εκπαίδευσης με την αγορά εργασίας είναι σημαντικότατη. Δεν είναι, όμως, ο αποκλειστικός ή ο μοναδικός κύριος στόχος της εκπαίδευσης. Ο απόλυτος στόχος της εκπαίδευσης είναι η παιδεία και η παιδεία είναι κάτι υψηλότερο. 
     Η έννοια «παιδεία» συμπεριλαμβάνει τη γνώση και την πληροφόρηση, τις νέες δεξιότητες, στοιχεία αναγκαία για την επαγγελματική αποκατάσταση. Συμπεριλαμβάνει, όμως, και την ηθική, αξιακή, πολιτική διάπλαση του ανθρώπινου χαρακτήρα, ενός χαρακτήρα από τον οποίο θα γεννηθεί ο δημοκρατικός πολίτης, ο ευσυνείδητος άνθρωπος, ο γνήσιος πατριώτης, η ευαίσθητη προσωπικότητα που με το ήθος, την ανθρωπιά και τις αξίες που υπηρετεί, θα διασφαλίσει την αρμονία, την ισορροπία, το μέτρο και εν τέλει, την πραγματική πρόοδο. 
     Εμφανίζεται ενισχυμένη η τάση στην Ευρωπαϊκή Ένωση που αντιμετωπίζει την εκπαίδευση ως ζήτημα ανταγωνισμού, επιδιώκοντας συχνά να παρεμβαίνει ακόμη και στο πεδίο μιας ξεκάθαρα εθνικής νομοθετικής αρμοδιότητος. Είναι χρέος των κυβερνήσεών μας να απαντήσουν, προσδιορίζοντας με ακρίβεια τη λεπτή κόκκινη γραμμή πάνω στην οποία συναντάται και συνδυάζεται η εκπαίδευση ως εργαλείο ανταγωνιστικότητας στην αγορά εργασίας με την εκπαίδευση ως εργαλείο απόκτησης πλήρους και ποιοτικής παιδείας. 
     Κατά το πρόσφατο Συμβούλιο των Υπουργών Παιδείας στις Βρυξέλλες, μου δόθηκε η δυνατότητα να ξεκαθαρίσω την ελληνική θέση στο δίλλημα, βρίσκοντας αρκετούς φίλους και συμμετόχους των αντιλήψεών μας. Υπογράμμισα, κυρίες και κύριοι συνάδελφοι, ότι η εκπαίδευση για μας είναι δημόσιο αγαθό και ότι η πολιτεία οφείλει να το παρέχει δωρεάν σε όλους. 
     Τόνισα ότι το συγκριτικό πλεονέκτημα της Ευρώπης μας είναι η πολυμορφία της. Δεν πρέπει να κλωνοποιήσουμε τους πολιτισμούς μας, αλλά να σεβαστούμε την Ευρώπη των πατρίδων. Πρέπει να αντιστοιχίσουμε, αλλά όχι να εναρμονίσουμε, με την έννοια της εξομοίωσης, τα εθνικά εκπαιδευτικά μας συστήματα. Έτσι, δεν θα διασώσουμε μόνο την Ευρώπη των πατρίδων, αλλά θα ενισχύσουμε και από την άποψη του ανταγωνισμού, την Ευρωπαϊκή Ένωση στο πεδίο της διεθνούς αγοράς. 
     Για παράδειγμα, κάθε ένα από τα είκοσι επτά κράτη-μέλη με τις ιδιαιτερότητές του, τη γλώσσα του, την ιστορία του, τις πολιτιστικές, πολιτικές και οικονομικές του σχέσεις, μιλά με τις αντίστοιχες αγορές, τις αντίστοιχες κοινωνίες, τους αντίστοιχους πολιτισμούς, τα κράτη του κόσμου. Οι Βρετανοί με τους Αγγλόφωνους, οι Γάλλοι με τη γαλλοφωνία, ο Ισπανοί και οι Πορτογάλοι με τη λατινική Αμερική, οι Βέλγοι με τις παλαιές τους αποικίες, οι Έλληνες με τα Βαλκάνια, τη Μαύρη Θάλασσα, τη διασπορά τους. Διερωτώμαι: Δεν θα γινόταν φτωχότερη η κοινή μας πατρίδα, η Ευρώπη, εάν την περιορίζαμε σε μία γλώσσα, εάν εξομοιώναμε τα εκπαιδευτικά της συστήματα και τα καθιστούσαμε από παραγωγούς εθνικής και ευρωπαϊκής παιδείας απλά εργαλεία για την κατοχύρωση μιας θέσης εργασίας; 
     Δεν αμφισβητώ την αξία της επαγγελματικής αποκατάστασης για τη ζωή ενός ανθρώπου. Απλώς πιστεύω ότι με την αντιστοίχηση και όχι με την εξομοίωση των εκπαιδευτικών μας συστημάτων επιτυγχάνουμε τον ίδιο στόχο, χωρίς όμως να υπονομεύουμε τη δημιουργικότητα του κάθε εθνικού πολιτισμού, ο οποίος μέσα από τα δικά του επιτεύγματα θα συμβάλλει στην άνοδο της Ευρώπης, ως συνόλου. 
     Οριοθετώντας με αυτόν τον τρόπο τη σχέση μας με την Ευρώπη εμείς οι Έλληνες, όπως και κάθε άλλο κράτος-μέλος της Ευρωπαϊκής Ένωσης, οφείλουμε να συνειδητοποιήσουμε σε ποια σημεία του εκπαιδευτικού μας συστήματος πρέπει να προσαρμοστούμε με τις ευρωπαϊκές κατευθύνσεις και σε ποια πρέπει να επιμείνουμε, έτσι ακριβώς όπως μάθαμε να κάνουμε από τους πατεράδες μας, συνεχίζοντας και εξελίσσοντας έναν πολιτισμό δυναμικό, που δεν είναι μουσειακό έκθεμα, αλλά έχει ακόμη να προσφέρει πάρα πολλά και στην πατρίδα και στην ανθρωπότητα. 
     Ο εκσυγχρονισμός του ελληνικού εκπαιδευτικού συστήματος, η αναπροσαρμογή του, θα πρέπει να είναι συνεχής και ταχεία, ξεκινώντας από την πρωτοβάθμια και την δευτεροβάθμια εκπαίδευση και συνεχίζοντας στην τριτοβάθμια και στη διά βίου μάθηση. Βάση της όποιας αλλαγής μπορεί να είναι μόνο η συνάντηση των κοινωνικών δυνάμεων, η συνεννόηση των πολιτικών δυνάμεων και η σύνθεση των διαφορετικών αντιλήψεων. 
     Στην παιδεία, αγαπητοί συνάδελφοι, δεν χωρούν αγκυλώσεις και δογματισμοί. Μετά από έναν ειλικρινή και πολύπλευρο διάλογο, είναι αναγκαίο ένα πολιτικό και θεσμικό δια ταύτα, το οποίο εν τέλει θα κριθεί στην πράξη. 
     Κινητήριος δύναμη για την όποια εφαρμοσμένη πολιτική είναι βεβαίως η χρηματοδότηση. Η αύξηση των δαπανών για την παιδεία, δεν συνδέεται μόνο με τα ποσοστά του Α.Ε.Π., που συνθηματολογικά συχνά ακούγονται και δεν αφορά μόνο χρήματα τα οποία διαχειρίζεται το Υπουργείο Εθνικής Παιδείας και Θρησκευμάτων. Η χρηματοδότηση για την παιδεία, κρίνεται σε απόλυτα νούμερα και αφορά τα συνολικά ποσά που δαπανώνται για την παιδεία, είτε αυτά τα διαχειρίζεται το ίδιο το Υπουργείο Παιδείας, είτε άλλα Υπουργεία όπως το Εσωτερικών, το Οικονομικών, το Ανάπτυξης το ΠΕ.ΧΩ.Δ.Ε. κ.λπ.. 
     Κανείς δεν ισχυρίζεται ότι δεν χρειάζονται και άλλα χρήματα, κανείς όμως από την άλλη πλευρά δεν μπορεί να παραβλέπει ότι αυξήθηκαν οι δαπάνες την περίοδο 1999-2004 κατά 1,3 δισεκατομμύρια ευρώ, αλλά την περίοδο 2004-2007 το διπλάσιο περίπου, δηλαδή κατά 2,4 δισεκατομμύρια ευρώ, ενώ με αυτόν τον προϋπολογισμό οι δαπάνες για την παιδεία αυξάνονται κατά 6,5% σε σχέση με τις περσινές. 
     Είναι επιτυχία ότι ο σωστός σχεδιασμός του Δ΄ Κοινοτικού Πλαισίου Στήριξης  για την εκπαίδευση  εξασφάλισε ήδη την έγκριση 2,2 δισεκατομμυρίων ευρώ για την επόμενη προγραμματική περίοδο, δηλαδή το 14% του συνόλου των χρημάτων που θα εισέλθουν στην Ελλάδα.
     Ένα συμπέρασμα που αβίαστα προκύπτει αν συγκρίνει κάποιος την αποθεωμένη κατά το παρελθόν απορροφητικότητα, με την μετρήσιμη αποτελεσματικότητα,  είναι ότι συχνότατα το πρόβλημα στην εκπαίδευση της χώρας μας δεν είναι πρόβλημα έλλειψης φόρων και το λέω ρητά σε αυτήν την Αίθουσα, αλλά ορθολογιστικής και ανταποδοτικής διαχείρισης και αξιοποίησης των πόρων, γεγονός που μας καλεί να ασκήσουμε ένα σύγχρονο μάνατζμεντ στο χώρο του Υπουργείου Παιδείας τόσο σε σχέση με τη στρατηγική όσο και σε σχέση με την εκπαιδευτική καθημερινότητα. Από την πρώτη μέρα που αναλάβαμε τα καθήκοντά μας, επιδιώξαμε, ασκώντας αυτό το σύγχρονο μάνατζμεντ, να εκτονώσουμε εντάσεις, να αντιμετωπίσουμε εκκρεμή ζητήματα, να διαχειριστούμε αποτελεσματικά το ανθρώπινο δυναμικό μας, χωρίς όμως να σταματήσουμε ούτε στιγμή την προώθηση μιας γνήσιας μεταρρυθμιστικής και ρηξικέλευθης εκπαιδευτικής πολιτικής.
     Ξεκινώντας από την πρωτοβάθμια και δευτεροβάθμια εκπαίδευση φροντίσαμε να καλύψουμε τα κενά σε προσωπικό, χωρίς να διστάσουμε να κόψουμε αποσπάσεις εκπαιδευτικών από γραφεία της διοικήσεως, ακόμη και από πολιτικά γραφεία, κάτι ασυνήθιστο. Στείλαμε ένα ισχυρό μήνυμα στην κοινωνία ότι πρώτα θα διασφαλίζεται πως και το τελευταίο σχολείο της ελληνικής παραμεθορίου ζώνης θα έχει δάσκαλο μέσα στην αίθουσα και μετά θα τακτοποιούνται οι λειτουργοί της εκπαίδευσης. 
     Συστήσαμε ειδική επιτροπή και προετοιμάζουμε ένα σύγχρονο λογισμικό πρόγραμμα, ώστε του χρόνου να διασφαλιστεί ότι πριν ακόμη ξεκινήσει η χρονιά θα έχουν αντιμετωπιστεί και τα κενά των εκπαιδευτικών και οι ελλείψεις των βιβλίων και οι καθυστερήσεις που εμφανίζονταν τα προηγούμενα χρόνια. Προχωρούμε στην αξιολόγηση και την ποιοτική εκπαίδευση δασκάλων και καθηγητών. Διευρύνουμε τη χρήση των νέων τεχνολογιών στα σχολεία και στηρίζουμε προγράμματα αριστείας. Αναβαθμίζουμε την τεχνική και τεχνολογική εκπαίδευση των ΕΠ.Α.Λ.-ΕΠ.ΑΣ., έχοντας εγκρίνει ήδη τη χρηματοδότηση εκατόν είκοσι βιβλιοθηκών σε όλη τη χώρα, δίπλα στα σύγχρονα εργαστήρια και λειτουργώντας τα νέα γραφεία διασύνδεσης που θα δώσουν τις ίσες ευκαιρίες στα παιδιά μας να ενταχθούν στην αγορά εργασίας.
     Η προσπάθειά μας είναι δυναμική και διαρκής, με στόχο την υψηλή ποιότητα στην παρεχόμενη εκπαίδευση. Σημαντική είναι η υλοποίηση της πολιτικής μας για το «έξυπνο σχολείο», ένα σχολείο που εκτός από τους εκπαιδευμένους δασκάλους ή καθηγητές, εκτός από τα ποιοτικά βιβλία θα διαθέτει και τα σύγχρονα κτήρια με όλα τα απαιτούμενα εποπτικά μέσα. 
     Από τις δέκα πέντε χιλιάδες σχολικές μονάδες στη χώρα μας, περίπου τεσσερεσήμισι χιλιάδες μονάδες έχουν ηλικία πάνω από σαράντα πέντε χρόνια. ‘Εχουμε επιδοθεί ειλικρινά σ’ έναν αγώνα δρόμου για να καλύψουμε τα κενά δεκαετιών. Τα τελευταία τέσσερα χρόνια έχουν κατασκευαστεί χίλιες τετρακόσιες πενήντα νέες αίθουσες, εκατόν εξήντα τρεις δηλαδή νέες σχολικές μονάδες και έχουν αναβαθμιστεί ογδόντα δύο υφιστάμενα σχολεία. 
     Για την περίοδο που τώρα ξεκινά, παρουσιάσαμε ήδη το πρόγραμμά μας 2008-2012, διασφαλίζοντας τη χρηματοδότηση για την κατασκευή χιλίων διακοσίων τριάντα δύο νέων σχολείων, οκτακόσια τριάντα τρία νηπιαγωγεία, τετρακόσια δημοτικά, γυμνάσια, λύκεια και ΕΠ.ΑΛ. και βέβαια αναβάθμιση πεντακοσίων παλαιότερων σχολείων.
     Στόχος μας είναι να εξαλείψουμε την διπλοβάρδια, που ούτως ή άλλως τη μειώσαμε περίπου στο 3% και να περιορίσουμε τα μισθωμένα σχολεία που μέχρι τώρα τα φτάσαμε στο 5,3% στο λεκανοπέδιο της Αττικής και στο 7% στο σύνολο της επικράτειας.
     Για να πετύχουμε σε αυτόν το σχεδιασμό χρειαζόμαστε τη συμπαράσταση της Τοπικής και Νομαρχιακής Αυτοδιοίκησης, η οποία πρέπει να ανταποκρίνεται στην πράξη, στις υποχρεώσεις όσον αφορά τη συντήρηση των κτηρίων και να διευκολύνει τον Οργανισμό Σχολικών Κτηρίων στην ανεύρεση οικοπέδων για την ανέγερση καινούργιων σχολείων.
     (Στο σημείο αυτό την Προεδρική Εδρα  καταλαμβάνει ο  Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ).
     Το πρόγραμμά μας για το έξυπνο σχολείο διαμορφώθηκε μέσα από δώδεκα πιλοτικά προγράμματα που εφαρμόσαμε σε συνεργασία με πανεπιστήμια της χώρας και με το Κέντρο Ανανεώσιμων Πηγών Ενέργειας. Πρωτοπορώντας σε εθνικό και ευρωπαϊκό επίπεδο ενσωματώνουμε στα νέα μας κτήρια βιοκλιματικά συστήματα και σύγχρονες ενεργειακές πρακτικές, που από μόνες τους προάγουν την περιβαλλοντική συνείδηση του μαθητή, εξοικονομούν ενέργεια και προστατεύουν το περιβάλλον.
     Εγκαινιάσαμε πρόσφατα τέτοια μοντέλα σχολείων που ενσωματώνουν φωτοβολταϊκά συστήματα, αισθητήρες διοξειδίου του άνθρακα, αυτοματισμούς ηλεκτρικών εγκαταστάσεων, πράσινες στέγες, συστήματα φυσικού αερισμού, συστήματα εξοικονόμησης ενέργειας, οικολογικά υλικά, περιβαλλοντικά διαμορφωμένους αύλιους χώρους και άλλα. 
     Με τις εφαρμογές μας στο νέο τυπικό δωδεκαθέσιο σχολείο μειώνονται οι αέριες εκπομπές κατά είκοσι χιλιάδες χιλιόγραμμα το χρόνο. Στο τέλος του πενταετούς προγράμματος το 2012 υπολογίζουμε ότι με τα φωτοβολταϊκά συστήματα και τα βιοκλιματικά, που θα έχουν τότε τοποθετηθεί στο 80% των νηπιαγωγείων και το 60% των υπολοίπων σχολείων, η συνολική μείωση εκπομπών διοξειδίου του άνθρακα σε ετήσια βάση θα είναι επτά χιλιάδες τριακόσιοι τριάντα τόνοι και θα παράγεται εναλλακτική ενέργεια οκτώ εκατομμυρίων τετρακοσίων ενενήντα επτά χιλιάδες κιλοβατόρων το χρόνο. Με τον τρόπο αυτό του έξυπνου βιοκλιματικού περιβαλλοντικού σχολείου θα συμβάλλουμε, όχι μόνον στην προστασία του περιβάλλοντος, αλλά και στην καλλιέργεια της περιβαλλοντικής συνείδησης του νέου μαθητή, η οποία συμπληρώνεται με πιλοτική εφαρμογή ενός προγράμματος ανακύκλωσης που ήδη τώρα ξεκινά σε τριάντα τρία σχολεία και θα επεκταθεί σε ολόκληρη τη χώρα. 
     Για να κερδίσουμε το χαμένο χρόνο στο θέμα των υποδομών, έχουμε ήδη υπογράψει την πρώτη σύμβαση Σ.Δ.Ι.Τ. ξεκινώντας την κατασκευή συνολικά εκατόν τριάντα νέων σχολικών μονάδων σε ολόκληρη τη χώρα.
     Το πλαίσιο της πολιτικής μας για την τριτοβάθμια εκπαίδευση εναρμονίζεται με τη διαδικασία της Μπολόνια και παρακολουθεί τη στρατηγική της Λισαβόνας, χωρίς να εγκαταλείπει την ελληνική πολιτική και πολιτιστική αντίληψη που θεωρεί την εκπαίδευση όχι απλό εργαλείο για την ένταξη στην αγορά εργασίας, αλλά και μέσο για την απόκτηση ολοκληρωμένης παιδείας.
     Προχωρούμε την διαδικασία της αξιολόγησης και έχουμε θέσει ήδη σε εφαρμογή τις πρώτες διατάξεις του νόμου-πλαισίου σεβόμενοι απόλυτα την αυτονομία των Α.Ε.Ι., πολλαπλό σύγγραμμα, έλεγχος νομιμότητας κρίσεων από τα ίδια τα πανεπιστήμια και τα Τ.Ε.Ι., εφαρμογή του νέου τρόπου ανάδειξης μελών Δ.Ε.Π., τετραετής προγραμματισμός, εσωτερικοί κανονισμοί αρχίζουν ήδη να διαμορφώνονται και σε πολλές περιπτώσεις να εφαρμόζονται στην πράξη.
     Ο νόμος για την έρευνα και την τεχνολογία, έχοντας ήδη συμπεριλάβει όλες τις προτάσεις των Α.Ε.Ι., επανακατατίθεται στη Βουλή για ψήφιση. Επίσης ολοκληρώνεται η διαδικασία για την προώθηση του νόμου των μεταπτυχιακών και ξεκινά πιλοτικά η λειτουργία των κέντρων διά βίου μάθησης μέσα σε αρκετά πανεπιστήμια της χώρας.
     Ανάλογο βάρος δίνουμε στις δομές διά βίου μάθησης, οι οποίες επεκτείνονται σε όλη τη χώρα και εμπλουτίζονται με νέες δραστηριότητες. Σε κάθε περιφέρεια και σχεδόν σε κάθε  νομό λειτουργούν σχολεία δεύτερης ευκαιρίας κατά του αναλφαβητισμού, συμβουλευτικές γονέων που εκπαιδεύουν τους γονείς να συνεργάζονται με τους καθηγητές για το μέλλον των παιδιών τους, Κέντρα Κατάρτισης Ενηλίκων σε νέες δεξιότητες για να παραμένουν ή να επανεντάσσονται στην αγορά εργασίας, ειδικά σχολεία εντός των φυλακών, πύλες του ανοικτού πανεπιστημίου στην κάθε διοικητική πρωτεύουσα περιφέρειας της χώρας. 
     Στόχος μας είναι να δώσουμε έμφαση στα ζητήματα της νέας γενιάς. Και γι’ αυτό δημιουργούμε εκπροσώπηση γραφείων νέας γενιάς σε όλους τους νομούς της χώρας προάγοντας και αναδεικνύοντας ζητήματα που απασχολούν τους νέους. Επαναλειτουργούμε το Παρατηρητήριο του Παιδιού. Συμπληρωματικά προς την τυπική και τη διά βίου εκπαίδευση προωθούμε μια σειρά από καινοτόμες δράσεις υπό τον τίτλο «Έλληνας πολίτης της Ευρώπης, Έλληνας πολίτης του κόσμου» επιδιώκοντας στην κάθε μια από αυτές τις λέξεις να δώσουμε περιεχόμενο. 
     Αυτή η στρατηγική ακουμπά πάνω σε πέντε πυλώνες καινοτομίας. Ο πρώτος είναι η ανθρωποκεντρική εκπαίδευση που αφορά τα άτομα με αναπηρία, τις ευαίσθητες κοινωνικά ομάδες, Ρόμ, πρόσφυγες, παλιννοστούντες, ομογενείς και τη μουσουλμανική μειονότητα της Θράκης. Ο δεύτερος πυλώνας είναι η περιβαλλοντική εκπαίδευση για την αειφόρο ανάπτυξη. Ο τρίτος πυλώνας είναι η ψηφιακή σύγκλιση. Ο τέταρτος πυλώνας είναι η πολυγλωσσία, η γλωσσομάθεια και η ελληνομάθεια με τη δημιουργία δικτύου ελληνικών σχολείων στα Βαλκάνια. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Σ’ ένα λεπτό τελειώνω,  κύριε Πρόεδρε. 
     Επίσης, ο πέμπτος πυλώνας είναι η σύνδεση της παιδείας με τον πολιτισμό μας σε μια σειρά από δράσεις που θα ενισχύουν και θα επικαιροποιούν την πολιτισμική μας συνείδηση προωθώντας παράλληλα τις ολυμπιακές αξίες 
     Κυρίες και κύριοι συνάδελφοι, ο κάθε προϋπολογισμός μάς δίνει συγκεκριμένες οικονομικές δυνατότητες τις οποίες πρέπει να είμαστε σε θέση εξ ολοκλήρου να αξιοποιήσουμε. Το μίγμα της πολιτικής που σήμερα σας παρουσιάζω πιστεύω ότι μας επιτρέπει να υλοποιήσουμε άμεσα ένα κομμάτι της στρατηγικής μας, να αντιμετωπίσουμε αποτελεσματικά πρακτικά προβλήματα της εκπαιδευτικής καθημερινότητας συνδυάζοντάς τα με την κινητικότητα, την προσαρμοστικότητα, την ταχύτητα και την καινοτομία, στοιχεία που μας επιτρέπουν να παρακολουθήσουμε τη νέα εποχή διασφαλίζοντας στα παιδιά μας την ευκαιρία όχι μόνο να επιβιώσουν στον διεθνή ανταγωνισμό, αλλά και να εξελίξουν τα ποιοτικά χαρακτηριστικά μιας σύγχρονης ελληνοευρωπαϊκής παιδείας, μιας παιδείας που για τη δική μας Κυβέρνηση, την Κυβέρνηση του Κώστα Καραμανλή αποτελεί πρώτη προτεραιότητα. 
     Σας ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε. 
     Το λόγο έχει τώρα ο Βουλευτής του ΛΑ.Ο.Σ, κ. Κυριάκος Βελόπουλος.
     ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, απλώς θα ήθελα να πω για τον Υπουργό -γιατί είμαι ένας εκ των ανθρώπων που έχει συγγράψει ένα βιβλίο για τις μουσουλμανικές μειονότητες στη Θράκη- εδώ μέσα να μην παραβιάζουμε οι ίδιοι τη Συνθήκη της Λοζάνης. Η Συνθήκη μιλάει για μουσουλμανικές μειονότητες και όχι για μία. Τουλάχιστον εδώ να μην κάνουμε τέτοια λάθη.
      Όσο για το έξυπνο σχολείο, ας δούμε τους δασκάλους και τα βιβλία που δεν έχουν πάει ακόμα στα σχολεία και το συζητάμε μετά το έξυπνο σχολείο και το βιοκλιματικό και δεν ξέρω πώς το λένε. 
     Να μπούμε στην ουσία των πραγμάτων, γιατί άκουσα εδώ και πολλή ώρα διάφορα πράγματα. Να μείνουμε στην ουσία. Είπε ο Υπουργός ο κ. Αλογοσκούφης και μάλιστα με μία έπαρση: «Δώσαμε αυξήσεις 35 ευρώ Ε.Κ.Α.Σ., δώσαμε Ο.Γ.Α. 52 ευρώ αύξηση, δώσαμε και 36 ευρώ επίδομα ανεργίας». Αν αυτά λέγονται αυξήσεις, θλίβομαι, λυπάμαι, γιατί η ακρίβεια που υπάρχει γύρω μας, αλλά και τα νούμερα που μας λέτε, κύριε Υπουργέ, είναι το λιγότερο πενιχρά. Ας βγούμε στην κοινωνία, για να δούμε, και να τους πούμε: Σας δώσαμε 35 ευρώ, σας δώσαμε 52 ευρώ, σας δώσαμε 36 ευρώ. Είναι ικανός αριθμός, πιστεύετε, κύριε Υπουργέ, για να επιβιώσει ένας άνθρωπος;
     Θα μου πείτε ότι υπάρχει οικονομική δυσπραγία. Έχετε δίκιο, κύριε Υπουργέ, και συμφωνώ απόλυτα μαζί σας. Όμως, ας δούμε λίγο τις τσέπες των διευθυντών σας στις Δ.Ε.Κ.Ο., για παράδειγμα στην Ε.Ρ.Τ. τον κ. Παναγόπουλο που αμείβεται 22.000 ευρώ, τους πέντε διευθυντές που έχει από 16.000 ευρώ ο καθένας, τους κυρίους γενικούς γραμματείς με δεκάδες χιλιάδες ευρώ που τους δίνετε. Να ομιλήσω για δαπάνες και σπατάλες που γίνονται από εδώ και από εκεί; Να πω ότι μόνο το Υπουργείο Ανάπτυξης σύμφωνα με χθεσινό δημοσίευμα έδωσε 40.000.000 μαύρα κονδύλια –δεν ξέρω πώς τα λέτε εσείς- ως επιχορηγήσεις σε μη κυβερνητικές οργανώσεις;
     Λοιπόν, αν θέλουμε να βρούμε χρήματα, κύριε Υπουργέ, μπορούμε να βρούμε. Δυστυχώς επειδή έχετε κάνει μία νέα γενιά νέων γαλάζιων πραιτοριανών όπως και οι προηγούμενες κυβερνήσεις είχαν πράξει κατά το παρελθόν και επειδή χρησιμοποιείτε ως άλλοθι το παρελθόν του ΠΑ.ΣΟ.Κ. για να κάνετε τα ίδια λάθη εσείς, θα σας πω ότι τουλάχιστον σ’ εμάς δεν περνάνε αυτές οι λογικές. 
     Θα ήθελα να πω, επίσης, ότι οι Δ.Ε.Κ.Ο. χρωστούν 1,4 δισεκατομμύρια ευρώ. Κάποιοι έτσι λένε. Εκδίδονται ομόλογα 2,5 δισεκατομμυρίων ευρώ για τους Ο.Τ.Α. και για την κοινωνική ασφάλιση. Ο μεγάλος φόβος σας -και δεν ξέρω από πού δεσμεύεστε- είναι αν θα τα σπάσουν αυτά τα ομόλογα, αν τα χρειαστούν. Τι θα γίνει, κύριε Υπουργέ; Δώδεκα δισεκατομμύρια χρωστάει το κράτος σε Ι.Κ.Α., Ο.Τ.Α. και νοσοκομεία. Είναι νούμερα, τα οποία φαντάζουν εξωπραγματικά. Δανειστήκαμε πέρυσι 40.000.000.000 ευρώ. Πόσα περίπου δισεκατομμύρια θα χρειαστούμε φέτος δανεισμό για να επιβιώσει αυτός ο περίεργος Προϋπολογισμός; 
     Να σας πω ότι κάνετε εξοπλιστικά προγράμματα 27.000.000.000 ευρώ και ακούω περιέργως απόψεις για εξοπλισμούς στο πόδι, δηλαδή απευθείας αναθέσεις. Κατά το παρελθόν καταγγέλλατε το ΠΑ.ΣΟ.Κ. για τα γνωστά εξοπλιστικά προγράμματα. Παίρνετε υποβρύχια δισεκατομμυρίων ευρώ, τα οποία γέρνουν. Αγοράζουμε άρματα, τα οποία δεν βλέπουν. Είναι πράγματα τα οποία τα βλέπουμε εμείς και ταυτοχρόνως αγοράζετε και λίαρ τζετ για να πηγαίνετε δεν ξέρω πού, εσείς ή ο Πρωθυπουργός, όπου εν πάση περιπτώσει βολεύεστε. Υπάρχουν χρήματα, κύριε Υπουργέ, δυστυχώς αυτή είναι η αλήθεια. 
     Και να σας πω και κάτι άλλο. Εδώ μέσα επιβεβαιώσατε -μάλιστα χτες- ότι αδυνατείτε να πατάξετε τη φοροδιαφυγή. Νομιμοποιείτε τους ρουφιάνους και το λέω, δυστυχώς, μ’ έναν άκομψο τρόπο, αλλά απαλλάσσετε –λέει- αυτόν που καρφώνει από οποιαδήποτε συνέπεια. Είναι αδιανόητο. Δηλαδή, παραδέχεστε την αποτυχία της πατάξεως της φοροδιαφυγής, θεσπίζοντας ουσιαστικά το κάρφωμα. Το νομιμοποιείτε. Αδιανόητα πράγματα για τη Νέα Δημοκρατία. Επίσης, εφοριακοί οι οποίοι τα παίρνουν. Προχθές έγινε αυτό κοντά σε Υπουργούς. Δεν θέλω να το πιστέψω, κύριε Υπουργέ, αλλά δυστυχώς το γνωρίζουμε όλοι, δυστυχώς υπάρχει και αυτό. Υπάρχει κλίμακα –λένε- σε διάφορες εφορίες κατά πόσο κινείται καλύτερα το χρήμα. Είκοσι εκατομμύρια ευρώ, για να γίνει ένας διευθυντής ή προϊστάμενος. Είναι ντροπή και να τα συζητάμε, και όμως γράφονται, κύριε Υπουργέ, καθημερινά. Στη διαφθορά είμαστε πρώτοι, δεν το συζητάμε αυτό, τα έχουμε αυτά, είναι ο πρωτιές μας. Η Εθνική –ακούστε- ενημερώνει πελάτες της ότι το Σ.Δ.Ο.Ε. τους ψάχνει για το ξέπλυμα μαύρου χρήματος και δεν ντρεπόμαστε. Αυτά είναι καθημερινά φαινόμενα σήψης, κύριε Υπουργέ. 
     Τώρα θα μου πείτε: Από πού θα βρείτε τα λεφτά; Κύριε Υπουργέ, πιστέψτε με, υπάρχει τρόπος να βρείτε λεφτά. Είναι απλός και ζητώ και τη βοήθεια όλων των υπολοίπων συναδέλφων Βουλευτών, ζητώ την βοήθεια των καναλιών. Μας χρωστάει η Γερμανία από τις γερμανικές επανορθώσεις 60.000.000.000.000 δραχμές. Ας τα ζητήσουμε επισήμως, κύριε Υπουργέ, ας τα ζητήσει ο Πρωθυπουργός της χώρας, ας το κάνουμε όλοι ως Βουλή. Είναι 60.000.000.000.000. Από το ’40 και μετά και όλες οι χώρες αποζημιώθηκαν. Με τα χρήματα αυτά, κύριε Υπουργέ, τελειώνει το πρόβλημα της Ελλάδος. Θα τολμήσουμε όμως να ζητήσουμε τα λεφτά αυτά πίσω; Ένας Γλέζος έμεινε να φωνάζει. Ας τον βοηθήσουμε όλοι μας, είναι το αυτονόητο. Εξήντα τρισεκατομμύρια δραχμές. Αντ’ αυτού τι κάνουμε; Αγοράζουμε υποβρύχια από τους Γερμανούς, το «ΠΑΠΑΝΙΚΟΛΗΣ», το οποίο γέρνει, κύριε Υπουργέ, και το παίρνετε δυστυχώς. Αυτή είναι η πραγματικότητα. 
     Από την άλλη, υπάρχει και λύση στο ενεργειακό μας πρόβλημα, κύριε Υπουργέ, και αυτό είναι το πετρέλαιο στο Αιγαίο ή στο Ιόνιο. Το είπα και προχθές, θα το ξαναπώ ακόμα μια φορά. Όλο έχετε ως άλλοθι την αύξηση της τιμής του πετρελαίου. Λέτε και όταν ήταν χαμηλή η τιμή του πετρελαίου ο εργαζόμενος αμοιβόταν καλά! Αυτό είναι ένα ψευτοπαραμύθι που πρέπει να το σταματήσετε κάποτε. Λοιπόν, θέλετε; Υπάρχει πετρέλαιο στο Αιγαίο. Δεν θέλετε στο Αιγαίο, γιατί φοβάστε τους φίλους σας τους Τούρκους; Πηγαίνετε, κύριε Υπουργέ μου, στο Ιόνιο, κάντε ως Κυβέρνηση κάτι. Υπάρχει φυσικό αέριο στην Επανωμή, το είχε πει ο κ. Σαλαγκούδης, ήταν Υφυπουργός. Έχει κάνει δηλώσεις στις εφημερίδες. Τι κάνετε για το φυσικό αέριο στην Επανωμή Θεσσαλονίκης; Δυστυχώς τίποτα. 
     Είπε κάτι ο Υπουργός Εθνικής Οικονομίας. Δεν είναι εδώ δυστυχώς, θα το αναφέρω όμως. Είπε ότι το ΠΑ.ΣΟ.Κ. ντρέπεται, γιατί είτε κάνει δήλωση τότε για την Εθνική που αγόρασε την τουρκική τράπεζα και τώρα λέει: «δεν ντρέπεστε;» ή «γιατί κρύβεστε». Εμείς, κύριε Υπουργέ μου, δεν είστε εδώ, ντρεπόμαστε που αγόρασε η Εθνική Τράπεζα μια τουρκική τράπεζα, γιατί πάνω απ’ όλα δεν μπαίνει το χρήμα, γιατί στην εισβολή στην Κύπρο υπάρχουν ακόμη αγνοούμενοι, γιατί καθημερινά οι Τούρκοι προκαλούν στο Αιγαίο, γιατί καθημερινά ο Τούρκος προκαλεί στη Θράκη. Ντρεπόμαστε, λοιπόν, γι’ αυτήν την κίνηση. Αν εσείς δεν ντρέπεστε, είναι δικό σας πρόβλημα. Τα πάντα δεν είναι χρήμα, κύριε Υπουργέ, ούτε λογιστική αριθμητική. Θα έλεγα, επίσης, ότι τάξατε στον ελληνικό λαό λαγούς με πετραχήλια. Θα το πω ακόμη μια φορά: Σας έμειναν μόνο κάποιοι λαγοί εδώ για να κάνουν την εσωτερική αντίσταση και τους αντάρτες. 
     Πάμε, λοιπόν, τώρα για να τελειώνουμε, στην ανάπτυξη της χώρας. Ξέρετε τι φτιάξαμε, κύριοι, τα τελευταία τριάντα χρόνια; Είμαστε η μοναδική χώρα που ο μισός πληθυσμός κατοικοεδρεύει στο λεκανοπέδιο της Αττικής. Δείξτε μου μια χώρα παγκοσμίως, η οποία θεωρείται αναπτυσσόμενη, ακόμα και αφρικανική, που η πρωτεύουσα της έχει το ήμισυ του πληθυσμού. Αν αυτό λέγεται ανάπτυξη και περιφέρεια, αν αυτό λέγεται αποκέντρωση, εγώ λυπάμαι, τότε δεν ξέρω καλά ελληνικά. Κάντε κάτι για την περιφέρεια επιτέλους! Ερήμωσε η Ήπειρος, ερήμωσε η Μακεδονία, ερημώνει η Θράκη. Δεν τα βλέπετε αυτά, κύριε Υπουργέ, και μου λέτε για το Ε.Σ.Π.Α. ότι το 80% θα πάει στην περιφέρεια; 
     (Στο σημείο αυτό την Προεδρική ‘Εδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
     Δεν θα πάει στην περιφέρεια. Θα γίνει μπετόν και άσφαλτος όπως έγινε και στην Αθήνα. Δεν είναι ανάπτυξη αυτή, κύριε Υπουργέ. Λανθάνετε. 
     Για την παιδεία τι να πω; Τα λένε τα νούμερα. Είμαστε τελευταίοι στην Ευρώπη. Τι να συζητάμε τώρα για την παιδεία και για το έξυπνο σχολείο; Φαντάζομαι ότι κατά το παρελθόν είχαμε ένα βλακώδες σχολείο και τώρα προσπαθούμε να το κάνουμε έξυπνο. Αυτή δεν είναι λογική. Αλλάζουμε ένα όνομα και φτιάχνουμε ένα καινούργιο συνηθισμένο γλυκό. Επίσης να πω ότι για την παιδεία και την υγεία δεν υπάρχουν χρήματα, αλλά περιέργως οι ιδιώτες περιμένουν να μπουκάρουν. Αυτό είναι σημαντικό. Θέλουν να κάνουν και ιδιωτικά πανεπιστήμια και ιδιωτικά νοσοκομεία.
     Θα ρωτήσω κάτι τον Υπουργό, γιατί με ρώτησαν οι συνάδελφοι έξω. Το Μάϊο του 2007 ο κύριος Υπουργός τι δουλειά είχε στην αμαρτωλή λέσχη Μπίλντεμπεργκ στην Κωνσταντινούπολη; Είναι ένα δημοσιογραφικό ερώτημα. Το Μάιο του 2007 είχε πάει μαζί με άλλους φίλους στη λέσχη Μπίλντεμπεργκ. Είναι μία αμαρτωλή ιστορία. Θα πρέπει κάποτε να απαντήσει και γι’ αυτό.
     Δεν θα πω ούτε για τις τράπεζες, ούτε για τις αποκρατικοποιήσεις, γιατί με πιέζει ο χρόνος. Θα πω, όμως, ότι πρόκειται για έναν προϋπολογισμό δίκην μέντιουμ και με ελπίδες. Δυστυχώς, αυτή η Κυβέρνηση έχει πεθάνει ακόμα και την ελπίδα στον ελληνικό λαό. Με ελπίδα δεν μπορεί να επιβιώσει ο πολίτης. Και βέβαια είναι Προϋπολογισμός με νούμερα, που κατά το δοκούν η Κυβέρνηση ζυγίζει, ερμηνεύει. Και εγώ στενοχωριέμαι γιατί ο άνθρωπος δεν είναι αριθμός. Δεν είναι ένα απλό νούμερο. Αλλά ακόμα και στην αριθμητική, κύριε Υπουργέ, μείνατε μετεξεταστέοι. Τα νούμερά σας δεν είναι αληθινά. Είναι μαγειρεμένα.
     Κλείνω λέγοντας ότι υπόσχεστε θαύματα, αλλά μου θυμίζετε την Αλίκη στη χώρα των θαυμάτων. Και όπου Αλίκη, η Νέα Δημοκρατία.
     (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Φίλιππος Πετσάλνικος): Ο κ. Κουκοδήμος έχει το λόγο.
     ΚΩΝΣΤΑΝΤΙΝΟΣ ΚΟΥΚΟΔΗΜΟΣ: Κυρίες και κύριοι συνάδελφοι, ο φετινός Προϋπολογισμός αναδεικνύει με τον πλέον αναμφισβήτητο τρόπο ότι η μεγάλη προσπάθεια των προηγούμενων ετών της Κυβέρνησης του κ. Κώστα Καραμανλή έχει ουσιαστικά, πραγματικά και πολύ συγκεκριμένα αποτελέσματα. Αποτυπώνει πια με στοιχεία ότι ο προσανατολισμός της δημοσιονομικής εξυγίανσης που ξεκίνησε το 2004 ο Κώστας Καραμανλής συνέβαλε στην οικονομική πρόοδο σταθερότητα και ανάπτυξη της χώρας.
     Μη ξεχνάμε, όσο και αν ακούγεται κοινότυπο, ότι αυτή η Κυβέρνηση παρέλαβε συσσωρευμένα προβλήματα στο δημοσιονομικό τομέα με ό,τι αυτό συνεπάγεται στην οικονομική προοπτική της χώρας μας. Δεν πρόκειται για απλούστευση. Το γνωρίζουν όλοι, ακόμη και αν ορισμένοι από εμάς σε αυτήν την Αίθουσα δεν θέλουν να το αναγνωρίσουν. Η τεράστια προσπάθεια που καταβλήθηκε δεν είχε ως στόχο τους αριθμούς. Δεν ήταν το μόνο ζητούμενο της πολιτικής μας να διορθώσουμε τους οικονομικούς δείκτες. Ο στόχος ήταν παράλληλος. Οφείλαμε να ελαφρύνουμε τους πολίτες, τις οικονομικά ασθενέστερες ομάδες πολιτών, να δώσουμε κίνητρα για την ανταγωνιστικότητα των ελληνικών επιχειρήσεων, να δημιουργήσουμε θύλακες ανάπτυξης, να θέσουμε τις βάσεις της σταθερότητας για νέες επενδύσεις. 
     Προχωρήσαμε σε αποφασιστικές πολιτικές μεταρρυθμίσεων. Δώσαμε έμφαση στη μείωση της άμεσης φορολογίας, στην ενίσχυση των κινήτρων για την απασχόληση, στην προώθηση των εξαγωγών, στη μείωση των δημοσίων δαπανών και της απίστευτης σπατάλης των προηγούμενων ετών. Και αυτή η πολιτική μας φαίνεται σήμερα ότι απέδωσε.
     Αγαπητοί συνάδελφοι, τα στοιχεία που κατέθεσε το Υπουργείο Οικονομικών αποδεικνύουν ότι η ανάπτυξη επιταχύνθηκε και ότι σημείωσε ρυθμούς υψηλότερους των χωρών της Ευρωζώνης. Οι δείκτες ανεργίας μειώθηκαν, ίσως όχι τόσο εντυπωσιακά, αλλά μειώθηκαν. Γιατί πρέπει να αμφισβητήσουμε ένα τόσο σημαντικό δεδομένο; Το δημοσιονομικό έλλειμμα μειώθηκε. Και αυτό δεν μπορεί να το αμφισβητήσει κανείς. Δώσαμε πραγματική μάχη εντός και εκτός συνόρων για να πείσουμε πως η Ελλάδα απέκτησε πλέον ένα ανταγωνιστικό περιβάλλον για νέες επενδύσεις. Δημιουργήσαμε συνθήκες αξιοπιστίας και σταθερότητας στην οικονομία μας.
     Αγαπητοί συνάδελφοι, οι αριθμοί δεν με συγκινούσαν ποτέ. Ίσως δεν με έπειθαν. Τουλάχιστον όχι μόνο οι αριθμοί. Οφείλουμε, λοιπόν, να δούμε τους κοινωνικούς δείκτες. Να δούμε τα σημαντικά προβλήματα που αντιμετωπίζουν σήμερα οι Έλληνες πολίτες που ανήκουν στις λεγόμενες ασθενέστερες οικονομικά ομάδες. Δεν θα υποστήριζα ποτέ ότι λύθηκαν όλα τα προβλήματα. Δεν θα επιχειρηματολογούσα, όμως, ποτέ και για μια πολιτική, αν δεν γνώριζα ότι έγιναν σημαντικά βήματα και αν δεν πίστευα ότι θα γίνουν ακόμα μεγαλύτερα, προκειμένου να ωφεληθούν οι Έλληνες πολίτες. 
     Αναφέρομαι στη δημιουργία του Εθνικού Ταμείου Κοινωνικής Συνοχής, μία δέσμευση της Κυβέρνησης του Κώστα Καραμανλή που παίρνει σάρκα και οστά. Αναφέρομαι στην κατάργηση του φόρου κληρονομιάς και γονικών παροχών. Αναφέρομαι στην αύξηση του αφορολογήτου ορίου. Αναφέρομαι στην πλήρη απαλλαγή της πρώτης κατοικίας από φόρους. Αναφέρομαι στη φορολογική ελάφρυνση των φυσικών προσώπων με την περαιτέρω μείωση των φορολογικών συντελεστών.
     Μπορώ να αναφερθώ σ’ ένα πλήθος ακόμα τομών, μέτρων, αποφάσεων και ενισχύσεων που δεν θα μπορούσε η Κυβέρνηση ποτέ να υλοποιήσει, αν προηγουμένως δεν είχε δημιουργήσει το κλίμα δημοσιονομικής πειθαρχίας και σταθερότητας στην οικονομία μας. 
     Η στείρα κριτική της Αντιπολίτευσης και η άρνησή της να παραδεχθεί τα αυταπόδεικτα δεν βοηθά. Προσφεύγει, λοιπόν, σε μια ανέξοδη κριτική. Κάποιοι θεωρούν ότι δεν έγινε τίποτα. Για να ανατρέξουμε, λοιπόν, και λίγο στο πρόσφατο παρελθόν. 
     Πείτε μου, κυρίες και κύριοι συνάδελφοι, ποιοι ήταν οι δείκτες της ανεργίας επί άλλων κυβερνήσεων, ποιοι οι δείκτες του πληθωρισμού; Ποιο ήταν το δημόσιο έλλειμμα; Ας το περιορίσουμε λίγο περισσότερο. Να πάμε στην εκλογική μου περιφέρεια, την Πιερία, που ο κύριος μοχλός ανάπτυξης της οικονομίας της, όπως και για πολλούς άλλους νομούς της χώρας, είναι η γεωργία και ο τουρισμός.
     Ποια κίνητρα δόθηκαν για την ενίσχυση των τοπικών περιφερειακών οικονομιών;	Ποιες μεγάλες αναπτυξιακές πρωτοβουλίες αναλήφθηκαν; Ποιος νοιάστηκε για το μέλλον των καπνοπαραγωγών μας; Να μιλήσουμε για την ανεργία; Να μιλήσουμε για τη στήριξη των μικρών ή μεσαίων τουριστικών επιχειρήσεων; Δεν υποστηρίζουμε πως όλα αυτά έγιναν στο διάστημα των τρεισήμισι ετών της διακυβέρνησης του Κώστα Καραμανλή. Όμως, μπήκαν οι βάσεις για να μπορέσουμε να επιταχύνουμε το βήμα μας. 
     Πάμε τώρα στα αποτελέσματα της δική μας πολιτικής τα τελευταία χρόνια. Το έλλειμμα μειώθηκε από το 7,3% του Α.Ε.Π. το 2004 σε επίπεδα κάτω του 3% το 2006 και το 2007. Το ποσοστό του πληθωρισμού αποκλιμακώθηκε. Το ποσοστό της ανεργίας έπεσε από το 9,9% το 2005 στο 8,1% για το 2007. 
     Οι στόχοι που θέτει ο Προϋπολογισμός του 2008 είναι ο ισοσκελισμός προϋπολογισμών από το 2010, η ολοκλήρωση της φορολογικής μεταρρύθμισης, η αντιμετώπιση της φοροδιαφυγής, η ενδυνάμωση της κοινωνικής συνοχής, η στήριξη των ασθενέστερων οικονομικά ομάδων, η ενίσχυση της περιφέρειας, η ενίσχυση της διαφάνειας, αλλά και του νέου αναπτυξιακού προτύπου που θα ενδυναμώσουν τις βάσεις σταθερότητας, της εμπιστοσύνης, της δημοσιονομικής εξυγίανσης που συνεχίζεται, ο νέος επενδυτικός νόμος, η διάθεση του 80% των κοινοτικών πόρων στην περιφέρεια, που θα δώσουν μία αναπτυξιακή ώθηση και θα συμβάλλουν στο να αποκτήσει και η Πιερία, αλλά και κάθε νομός αυτής της χώρας, μία νέα δυναμική. 
     Κυρίες και κύριοι συνάδελφοι, είμαι σε θέση να πω ως Βουλευτής της περιφέρειας ότι αυτή η πολιτική που αφορά τη σμίκρυνση της διαφοράς μεταξύ του κέντρου και της περιφέρειας ήδη λαμβάνει σάρκα και οστά. Πώς αλλιώς θα μπορούσαμε σήμερα να υλοποιήσουμε μία σειρά από δεσμεύσεις μας, αν δεν είχαμε ως ισχυρό αντίκρισμα την εμπιστοσύνη στην οικονομία μας, δεσμεύσεις που αναλάβαμε υπεύθυνα απέναντι στους Έλληνες πολίτες που αντιλήφθηκαν την προσπάθεια, το αποτέλεσμα της πολιτικής μας, την ανάγκη να βγούμε από το αδιέξοδο. 
     Ήταν δεσμεύσεις, όπως η αύξηση του επιδόματος κοινωνικής αλληλεγγύης που θα ισχύσει από την 1η του νέου έτους, του κατώτατου επιδόματος ανεργίας, τα αυξημένα κονδύλια για την υγεία και την παιδεία, τη χρηματοδότηση ενός μεγάλου Προγράμματος Δημοσίων Επενδύσεων, το οποίο η χώρα βλέπει για πρώτη φορά.
     Κυρίες και κύριοι συνάδελφοι, η Κυβέρνηση της Νέας Δημοκρατίας προχωρά με σταθερά βήματα στις μεταρρυθμίσεις, στη δημοσιονομική εξυγίανση, στην ήπια προσαρμογή με αποφασιστικότητα. Με την πολιτική της εγγυάται την κοινωνική συνοχή. Αντιμετωπίζει τις προκλήσεις των καιρών με ευθύνη και στοχεύει στην ισχυρή οικονομία με επίκεντρο τον άνθρωπο. Η Νέα Δημοκρατία  προχωρά με κανόνες διαφάνειας. 
     Το ξέρουμε όλοι ότι η πολιτική είναι μια ομαδική υπόθεση. Η επιτυχία, λοιπόν και της οικονομικής πολιτικής δεν είναι μόνο υπόθεση της Κυβέρνησης. Πιστεύω ότι είναι υπόθεση όλων μας. Οι όποιες ιδεολογικές διαφορές δεν πρέπει να αποτελέσουν τείχος και εμπόδιο. Αντίθετα πιστεύω πως μέσα από τη σύνθεση των απόψεων, της αντιπαράθεσης προτάσεων και επιχειρημάτων, της εποικοδομητικής κριτικής θα πετύχουμε πολύ περισσότερα.
     Κλείνοντας, μπορώ να πω με βεβαιότητα ότι αυτός ο Προϋπολογισμός έχει τα στοιχεία της αξιοπιστίας και της αποτελεσματικότητας, γι’ αυτό και τον υπερψηφίζω. Είμαι σίγουρος ότι αυτή η πολιτική των μεταρρυθμίσεων της Νέας Δημοκρατίας αποδίδει και θα αποδώσει και στο μέλλον. Τα βήματα είναι σημαντικά. Τα βήματα είναι σταθερά και έχουν αποτέλεσμα. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Εμμανουήλ Σκουλάκης.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, αγαπητοί συνάδελφοι, παρακολουθούμε αυτές τις μέρες την κορυφαία κοινοβουλευτική διαδικασία τη συζήτηση για τον Προϋπολογισμό με πολύ ενδιαφέρον και εμείς εδώ όπως και όλοι οι Έλληνες οι οποίοι περιμένουν κάτι καλό να ακούσουν από τον Προϋπολογισμό, κάτι που να τους αφορά. Δεν ξέρω πού βρίσκει ο Υπουργός Οικονομίας και Οικονομικών –λείπει αυτήν τη στιγμή- την αισιοδοξία την οποία θέλει να εκπέμψει στους Έλληνες. Εγώ ξέρω ότι όλοι οι Έλληνες είναι ταλαιπωρημένοι αυτόν τον καιρό, στενοχωρημένοι. Βλέπουν μια Κυβέρνηση ανακόλουθη η οποία άλλα έλεγε προεκλογικά άλλα κάνει μετεκλογικά. Προχθές βγήκαν στους δρόμους δυόμισι εκατομμύρια και αύριο πάλι θα βγουν κάποιες δεκάδες χιλιάδες. Τα νοικοκυριά στενάζουν και ζουν με δανεικά. Εμφανίστηκαν, κυρίες και κύριοι συνάδελφοι, τα βερεσέδια. Εγώ εντόπισα βερεσέδια στα φαρμακεία, στα περίπτερα, στα βενζινάδικα. Στους φούρνους για ψωμί υπάρχουν βερεσέδια. 
     Οι Έλληνες ζουν με δανεικό το ένα στα πέντε ευρώ που ξοδεύουν. Τα χρέη από δάνεια πάσης φύσεως και κάρτες ανέρχονται στο 13,1% του Α.Ε.Π. –τι να κάνουμε θα πούμε και κάποια νούμερα τα οποία ζαλίζουν- έναντι του 8,12% που είναι ο μέσος ευρωπαϊκός όρος. Στη συνέχεια θα καταθέσω όλους τους πίνακες, κύριε Υπουργέ, μαζεμένους γιατί έχω δυο τρείς. Τα χρέη των νοικοκυριών δε είναι 200.000.000.000 ευρώ. Τα νοικοκυριά και οι επιχειρήσεις χρωστάνε στις τράπεζες 200.000.000.000 ευρώ. Αντιλαμβάνεστε το νούμερο; Έχουμε συνειδητοποιήσει πού βρίσκεται η χώρα; Ποια είναι η κατάσταση της χώρας μας; Από αυτά τα 96,5 δισεκατομμύρια ευρώ τα οφείλουν τα νοικοκυριά στις τράπεζες,  τα 64,5 δισεκατομμύρια ευρώ σε στεγαστικά και τα 29,6 δισεκατομμύρια ευρώ σε κάρτες. Αυτή είναι η αλήθεια, αυτή είναι η πραγματικότητα της χώρας μας. Αυτά συμβαίνουν  στη χώρα μας και τα  ζουν στο πετσί τους οι Έλληνες. Ό,τι και  να λέμε εμείς εδώ νούμερα ψεύτικα ή αληθινά, αυτή είναι η πραγματικότητα. Και δεν ξέρω και με τι τρικ τα φτιάξατε αυτά τα νούμερα  αλλά όπως μας βάλατε στην επιτήρηση,  έτσι μας βγάλατε από την επιτήρηση με τρικ. Να γράψουμε τις αμυντικές δαπάνες διαφορετικά; Πήρατε και ένα δάνειο από την J.P. MORGAN κρυφό, άγραφο. Δεν μας είπατε τι το κάνατε αυτό και ήταν 1.000.000.000 ευρώ. 
     Η ανταγωνιστικότητα της ελληνικής οικονομίας την ίδια ώρα κατρακύλησε το 2007 από την 61η θέση στην 65η μεταξύ εκατόν τριάντα ενός χωρών κάτι που καταγράφεται στο έλλειμμα τρεχουσών συναλλαγών το οποίο προβλέπεται να φθάσει στο 14% του Α.Ε.Π. Δεν άκουσα τίποτα εδώ να μας πει η Κυβέρνηση γι’ αυτό. Να σημειωθεί ότι μεταξύ των είκοσι επτά χωρών της Ευρωπαϊκής Ένωσης η χώρα μας κατέχει την 25η θέση. Προηγούμαστε μόνο της Βουλγαρίας και της Ρουμανίας σε ανταγωνιστικότητα. 
     Η ακρίβεια είναι δυσβάσταχτη για τα ελληνικά νοικοκυριά. Έρχονται ανατιμήσεις μέχρι και 15% από 1η του Γενάρη στα περισσότερα είδη ευρείας λαϊκής κατανάλωσης. Είμαστε η ακριβότερη χώρα της Ευρωπαϊκής Ένωσης. Οι πολυεθνικές θησαυρίζουν και δεν κατάλαβα γιατί πουλούν σ’  εμάς κατά 30% έως 100% παραπάνω τα ίδια είδη που πουλούν στις άλλες ευρωπαϊκές χώρες. Αυτό θέλει κουβέντα. Οι μικρομεσαίοι ασφυκτιούν, οι χαμηλόμισθοι κάνουν και δεύτερη και τρίτη δουλειά και το 80% βέβαια των συνταξιούχων αδυνατεί να επιβιώσει. Στις 15 του μήνα παίρνει δανεικά για την επόμενη συνταξούλα που θα πάρει. Να λοιπόν γιατί όλοι οι Έλληνες είναι ξεσηκωμένοι. Αυτή είναι η αλήθεια. 
     Ποιοι επιτέλους είναι ευχαριστημένοι; Να σας πω εγώ τι παρακολουθώ. Οι τραπεζίτες είναι πολύ ευχαριστημένοι. Οι τράπεζες, οι οποίες πέτυχαν υψηλές κερδοφορίες το 2007, γιατί να μην είναι ευχαριστημένες; Οι κερδοφορίες τους κυμάνθηκαν από 22% μέχρι 40%. Θα σας καταθέσω όλους τους πίνακες, όπως είπα. 
     Ποιοι άλλοι είναι ευχαριστημένοι; Οι μεγαλοεπιχειρηματίες, οι οποίοι εκτός από τις φοροελαφρύνσεις, εκτός από τις ρυθμίσεις των χρεών τους προς τα ασφαλιστικά Ταμεία, χρωστούν στο δημόσιο τεράστια ποσά. Θα καταθέσω την απάντηση του Υπουργείου Οικονομίας που λέει το εξής απίθανο: Δέκα χιλιάδες μεγαλοοφειλέτες οφείλουν στο δημόσιο 15,5 δισεκατομμύρια. Αυτή είναι η κατάσταση της χώρας μας. Δηλαδή το 1,5% -τόσο είναι- χρωστάει το 85% των οφειλομένων στο δημόσιο! Να μην είναι ευχαριστημένοι αυτοί; Είναι ευχαριστημένοι, τρίβουν τα χέρια τους. 
     Και πάμε παρακάτω. Ο Υπουργός των Οικονομικών μας είπε ένα παράδειγμα για το Φόρο Κληρονομιάς. Έχω ένα παράδειγμα, κύριε Υπουργέ -και δεν ξέρω αν μπορείτε να μου απαντήσετε- το οποίο το έχουν βγάλει εδώ κάποιοι ειδικοί και λένε ότι θα ωφεληθούν όντως από το Φόρο Κληρονομιάς κάποιοι, αλλά τα λίγα θα τα ωφεληθούν οι πολλοί και τα πολλά, τα πάρα πολλά οι λίγοι.
     Να σας το διαβάσω κι αν έχετε την καλοσύνη να μου πείτε αν είναι αληθές. Κληρονομιά διαμερίσματος εκατόν είκοσι τετραγωνικών στην Αγία Παρασκευή, αντικειμενικής αξίας 200.000 ευρώ, από πατέρα σε παιδί. Τι πληρώνει σήμερα; Πληρώνει 9.250 ευρώ. Τι θα πληρώσει αύριο; Θα πληρώσει 1.050. Έχει μια μείωση. 
     Ακούστε τώρα μια άλλη κληρονομιά μονοκατοικίας διακοσίων πενήντα τετραγωνικών στην Εκάλη, αντικειμενικής αξίας 1.000.000 ευρώ, από πατέρα σε παιδί. Σήμερα πόσο πληρώνει; Πληρώνει 162.750. Πόσο θα πληρώσει με το νέο σύστημα; Θα πληρώσει 9.050. Αυτές τις ελαφρύνσεις κάνετε. Στους μεγαλοκληρονόμους ναι. Στους ταλαίπωρους, τους μικρούς, ελάχιστα! Στους ελάχιστους, στους λίγους, στους ισχυρούς πάρα πολλά! Αυτή είναι η πολιτική σας κι είναι συνειδητή πολιτική αυτή, κύριοι συνάδελφοι.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κι έρχομαι τώρα, αγαπητοί συνάδελφοι, στον πολύπαθο χώρο της υγείας, που είναι το μεγάλο θύμα... 
     ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Τώρα, που τελείωσε ο χρόνος σας;
     ΕΜΜΑΝΟΥΗΛ ΣΚΟΥΛΑΚΗΣ:  Α, τέλειωσε η ώρα; Δεν το πήρα χαμπάρι. Με συνάρπασαν οι πίνακες. Κύριε Πρόεδρε, αν έχετε την καλοσύνη επιτρέψτε μου να πω μια κουβέντα μόνο. Αξίζει τον κόπο, μια που θητεύω είκοσι επτά χρόνια εδώ μέσα.
     ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, έχω την αίσθηση ότι δεν ακούσατε τον κώδωνα και τον προειδοποιητικό και τον καταληκτικό του χρόνου, εν τη ορμή και τη ρύμη του λόγου σας. Σας δίνω ένα λεπτό, αλλά σας παρακαλώ να ολοκληρώσετε στο ένα λεπτό. 
     ΕΜΜΑΝΟΥΗΛ ΣΚΟΥΛΑΚΗΣ: Ευχαριστώ πολύ. 
     Είπε ο Υπουργός ότι είναι μύθος πως οι ιδιωτικές δαπάνες στην υγεία είναι 57%. Λυπούμαι που είναι αλήθεια. Λυπούμαι για τον Υπουργό που δεν διάβασε καλά την Έκθεση του Ο.Ο.Σ.Α.. Οι ιδιωτικές δαπάνες είναι 57%. Λυπούμαι που οι δαπάνες υγείας φέτος στον Προϋπολογισμό είναι πάλι 2,7% του Α.Ε.Π.. Λυπούμαι που η υποχρηματοδότηση θα συνεχιστεί κατά τον ίδιο τρόπο.
     Θα καταθέσω τον πίνακα των πιστώσεων για τις προσλήψεις στο Υπουργείο Υγείας, που είναι χαρακτηριστικός. Το 2004 ήταν 100.000.000. Το 2005 ήταν 70.000.000, το 2006 ήταν 30.000.000, το 2007 ήταν 10.000.000 και το 2008 θα είναι 10.000.000.
     Και κλείνω, κύριε Πρόεδρε, απευθύνοντας ένα μήνυμα στο φίλο μου τον Υπουργό που τον σέβομαι σαν άνθρωπο και τον εκτιμώ, αλλά δεν μπορεί να κάνει δημόσιες σχέσεις παίζοντας με τη δημόσια υγεία! Για όνομα του Θεού! 
     Πώς θα κάνει τις εννιά χιλιάδες προσλήψεις; Πώς θα τις κάνει; Τα χρήματα φθάνουν μόνο για επτακόσια πενήντα άτομα! Πώς θα προσληφθούν αυτοί που χρειάζονται στις εκατόν πενήντα Μονάδες Εντατικής Θεραπείας; 
     ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, θα σας παρακαλέσω να ολοκληρώσετε.
     ΕΜΜΑΝΟΥΗΛ ΣΚΟΥΛΑΚΗΣ: Πώς θα προσληφθούν στον ΟΚΑΝΑ όσοι είναι απαραίτητοι; Θα σας καταθέσω και τον πίνακα της λίστας.
     ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, με αυτόν τον πίνακα ολοκληρώστε.
     ΕΜΜΑΝΟΥΗΛ ΣΚΟΥΛΑΚΗΣ: Αυτό είναι προς τον Πρωθυπουργό. Τέσσερις χιλιάδες τετρακόσιοι εξήντα περιμένουν να μπουν στα προγράμματα υποκαταστάτων, όταν αυτή τη λίστα των δυόμισι χιλιάδων την αποκαλούσε ο ίδιος ο Πρωθυπουργός «λίστα της εντροπής»!
     ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κύριε  Σκουλάκη.
     ΕΜΜΑΝΟΥΗΛ ΣΚΟΥΛΑΚΗΣ: Ευχαριστώ, κύριε  Πρόεδρε.
     (Στο σημείο αυτό ο Βουλευτής κ. Εμμανουήλ Σκουλάκης                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Υφυπουργός Οικονομίας και Οικονομικών κ. Ιωάννης Παπαθανασίου.
     Ορίστε, κύριε  Υφυπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κυρίες και κύριοι συνάδελφοι, ο Προϋπολογισμός του 2008 αποτελεί ένα ακόμη σταθερό βήμα για τη δημιουργία μιας δυνατής οικονομίας και μιας δίκαιης κοινωνίας. Αποτυπώνει τον τρόπο με τον οποίο εργάζεται η Κυβέρνηση για να ενισχύσει τη θέση της πατρίδας μας στο παγκόσμιο ανταγωνιστικό περιβάλλον και ταυτόχρονα να πετύχει και το στόχο της πραγματικής σύγκλισης.
     Την περίοδο 2004-2007 κάναμε σημαντικά βήματα προόδου. Ο ρυθμός ανάπτυξης της εθνικής οικονομίας ξεπέρασε το 4%. Ο αριθμός των ανέργων τον Αύγουστο του 2007 μειώθηκε κατά περίπου εκατόν εξήντα χιλιάδες άτομα, σε σχέση με το Μάρτιο του 2004. 
     Ο αριθμός των απασχολουμένων αυξήθηκε, αντίστοιχα, κατά περίπου τριακόσιες δεκαπέντε χιλιάδες άτομα και οι πραγματικές αποδοχές των εργαζομένων, μετά τον πληθωρισμό, αυξήθηκαν κατά την τριετία 2005-2007 με ετήσιο ρυθμό 3,1% που είναι από τους υψηλότερους ρυθμούς στην Ευρώπη, σύμφωνα με την EUROSTAT.
     Οι θετικές αυτές επιδόσεις οφείλονται σ’ ένα αξιόπιστο σχέδιο, σε μία συνεπή και υπεύθυνη οικονομική πολιτική που χτίζει σε στέρεες βάσεις και δημιουργεί προοπτικές για το μέλλον.
     Με τον Προϋπολογισμό του 2008 φιλοδοξούμε να μειώσουμε ακόμα περισσότερο το έλλειμμα, το χρέος και την ανεργία, να πετύχουμε υψηλό ρυθμό ανάπτυξης και να ενισχύσουμε την απασχόληση, να αποδώσουμε στους πολίτες τους καρπούς της προόδου που δημιουργούμε.
     Αποτελεί πράξη συνέπειας και αξιοπιστίας η υλοποίηση των προεκλογικών μας δεσμεύσεων για την ενίσχυση των ασθενέστερων κοινωνικά ομάδων, προεκλογικές δεσμεύσεις που η Αξιωματική Αντιπολίτευση κατά την προεκλογική περίοδο βιάστηκε να προεξοφλήσει ότι δεν θα υλοποιηθούν μετεκλογικά.
     Τρεις μήνες μετά, όλες οι δεσμεύσεις γίνονται πράξη. Οι δεσμεύσεις για το Ε.Κ.Α.Σ. και τετρακόσιες πενήντα χιλιάδες χαμηλοσυνταξιούχους, οι δεσμεύσεις για τον Ο.Γ.Α. και οκτακόσιες χιλιάδες χαμηλοσυνταξιούχους, οι δεσμεύσεις για το επίδομα ανεργίας, οι δεσμεύσεις για το πολυτεκνικό επίδομα στις τρίτεκνες οικογένειες, οι δεσμεύσεις για την εισοδηματική ενίσχυση των πολιτών που ζουν κάτω από το όριο της φτώχειας, οι δεσμεύσεις για την αύξηση των δαπανών για την παιδεία, την υγεία και την κοινωνική ασφάλιση και οι δεσμεύσεις για την κατάργηση του φόρου κληρονομιών και γονικών παροχών και για την απαλλαγή του φόρου της πρώτης κατοικίας.
     Εμείς κάνουμε πράξη τις δεσμεύσεις μας και η Αξιωματική Αντιπολίτευση για άλλη μια φορά διαπιστώνει την διάψευση των προβλέψεών της. Διαψεύσθηκαν οι προβλέψεις της, όταν στην αρχή της κυβερνητικής μας θητείας υποστήριζε ότι ο ρυθμός ανάπτυξης δεν επρόκειτο να ξεπεράσει το 3%. Διαψεύσθηκαν οι προβλέψεις της, όταν υποστήριζε στη συνέχεια ότι το έλλειμμα δεν πρόκειται να μειωθεί κάτω από το 3% και το ίδιο συνέβη και τώρα.
     Οι δεσμεύσεις της Κυβέρνησης απέναντι στους χαμηλοσυνταξιούχους του Ο.Γ.Α. και του Ε.Κ.ΑΣ., στους ανέργους, στους τρίτεκνους, στους στρατιωτικούς, στις Ένοπλες Δυνάμεις γίνονται πράξη και η Αξιωματική Αντιπολίτευση δεν φαίνεται να μαθαίνει από τα λάθη της και διά μέσου και των ομιλητών και της εισηγήτριάς της προβλέπει εκ νέου ότι δεν πρόκειται να μειωθεί το έλλειμμα του δημοσίου κάτω από το 3%. Σηκώνουν και φέτος τον πήχυ ψηλά, για να περάσουν και πάλι από κάτω.
     Οι πολίτες  όμως δεν περιμένουν, ούτε άλλωστε πιστεύουν τις προβλέψεις σας. Περιμένουν από εμάς τις νέες πολιτικές μας και από εσάς τις νέες προτάσεις σας –ρεαλιστικές προτάσεις- για το μέλλον της χώρας.
     Κυρίες και κύριοι συνάδελφοι, σ’  ένα μεγάλο βαθμό η υλοποίηση του Προϋπολογισμού για το 2008 θα εξαρτηθεί από το ρυθμό ανάπτυξης που θα πετύχουμε. Από τον υψηλό ρυθμό ανάπτυξης θα εξαρτηθούν κατά το μεγαλύτερο ποσοστό η αύξηση των εσόδων του δημοσίου και όχι φυσικά από την αυξημένη φορολογία των συμπολιτών μας, που υποστηρίζει η Αξιωματική Αντιπολίτευση.
     Έτσι, απαντούμε και σε ένα άλλο έωλο επιχείρημα, το οποίο χρησιμοποιεί η Αντιπολίτευση, γιατί η αλήθεια είναι ότι η πλειονότητα των συμπολιτών μας θα πληρώσει λιγότερους φόρους το 2008. Πρώτον, διότι αυξάνεται το αφορολόγητο ποσό. Δεύτερον, γιατί μειώνονται οι φορολογικοί συντελεστές στα φυσικά πρόσωπα σε 27% και 37% από 30% και 40% αντίστοιχα που ήταν το 2006. Όπως είπε και ο Υπουργός, δεν χρειάζεται να είσαι «φωστήρας» για να κάνεις αυτόν τον απλό υπολογισμό και να φθάσεις σε αυτό το αυτονόητο συμπέρασμα, ότι δηλαδή οι πολίτες θα πληρώσουν λιγότερους φόρους.
     Περισσότερους φόρους θα κληθούν να πληρώσουν οι φοροφυγάδες και οι λαθρέμποροι, και δικαίως. Επίσης, οι έχοντες μεγάλη ακίνητη περιουσία, δηλαδή, οι έχοντες και κατέχοντες. Και, βεβαίως, οι τράπεζες εξαιτίας της αύξησης της προκαταβολής του φόρου.
     Όταν λοιπόν, η Αντιπολίτευση κατηγορεί την Κυβέρνηση ότι φορολογεί τους πολλούς και ευνοεί τους λίγους, θα πρέπει ταυτόχρονα να εξηγήσει ότι πολλοί είναι οι φοροφυγάδες και οι λαθρέμποροι; Οι πολλοί είναι οι έχοντες μεγάλη ακίνητη περιουσία; Οι πολλοί είναι οι τράπεζες; Και οι λίγοι είναι οι χιλιάδες ενοικιαστές, που δεν θα πληρώσουν φέτος το χαρτόσημο; Οι λίγοι είναι τα τριάμισι εκατομμύρια συμπολιτών μας, που δεν θα πληρώσουν ούτε ένα ευρώ φόρο, εξαιτίας της αύξησης του αφορολόγητου ορίου; Οι λίγοι είναι ένα εκατομμύριο επτακόσιες χιλιάδες συμπολίτες μας, που θα πληρώσουν λιγότερο φόρο, εξαιτίας της μείωσης των φορολογικών συντελεστών; Οι λίγοι είναι η μέση ελληνική οικογένεια, που θα εξοικονομήσει φόρους από την κατάργηση του φόρου κληρονομιάς και της γονικής παροχής; Οι λίγοι είναι οι ένα εκατομμύριο διακόσιες χιλιάδες χαμηλοσυνταξιούχοι του Ο.Γ.Α. και του Ε.Κ.Α.Σ., που θα λάβουν περίπου 18% αύξηση από την 1η Ιανουαρίου;
     Βέβαια, οι πολίτες μας ακούν και μας κρίνουν. Η προσπάθεια, συνεπώς, για την επίτευξη, για ένα ακόμη έτος, υψηλού ρυθμού ανάπτυξης αποτελεί σημαντική παράμετρο για την υλοποίηση του Προϋπολογισμού. Είναι αλήθεια ότι η προσπάθεια αυτή αντιμετωπίζει ορισμένους πρόσθετους εξωγενείς κινδύνους: κίνδυνοι για τη βραχυπρόθεσμη ανάπτυξη λόγω του πιθανού περιορισμού του ρυθμού επέκτασης των διατεθειμένων πιστώσεων από τις τράπεζες, κίνδυνοι από τις υψηλές τιμές του πετρελαίου, κίνδυνοι από πιθανό αρνητικό αντίκτυπο στις ευρωπαϊκές εξαγωγές από την ισχυροποίηση του ευρώ. Αυτούς τους κινδύνους επιχειρούμε να αποδυναμώσουμε με τις νέες αναπτυξιακές πολιτικές που εφαρμόζουμε, νέες αναπτυξιακές πολιτικές που κάνουν τη διαφορά με το χθες και θωρακίζουν την πορεία της χώρας για το μέλλον.
     Πρόσθετους ρυθμούς ανάπτυξης δίνει ο καινούργιος επενδυτικός νόμος, ο ν. 3299. Σε λιγότερα από τρία χρόνια εφαρμογής έχουν, όπως ελέχθη, εγκριθεί επενδύσεις -μόνο από το Υπουργείο Οικονομίας και Οικονομικών- ύψους 8.000.000.000 ευρώ περίπου και συνολικής επιχορήγησης 3,3 δισεκατομμυρίων ευρώ, χωρίς να αναφερόμαστε στις επενδύσεις που έχουν εγκριθεί από το Υπουργείο Ανάπτυξης και από τις Περιφέρειες. Πρόκειται για επενδύσεις που δημιουργούν πάνω από είκοσι χιλιάδες νέες θέσεις εργασίας. Επενδύσεις οι οποίες κατά 95% πραγματοποιούνται στην Περιφέρεια της χώρας και μόνο το 5% από αυτές είναι στο λεκανοπέδιο, επενδύσεις οι οποίες δημιουργούν υποδομές σε τομείς με ιδιαίτερο ενδιαφέρον, όπως η δημιουργία τουριστικών μονάδων υψηλών απαιτήσεων, η προστασία του περιβάλλοντος, οι εναλλακτικές μορφές ενέργειας, οι νέες υποδομές στην τηλεματική, στις τηλεπικοινωνίες και στον τομέα των logistics.
     Το 2007, πραγματοποιήθηκαν πάνω από 500.000.000 ευρώ εκταμιεύσεις για τον επενδυτικό νόμο, γεγονός που δεν υπάρχει ως ιστορικό προηγούμενο σε άλλους επενδυτικούς νόμους. Ήδη, έχει ψηφιστεί ο νέος επενδυτικός νόμος που αναφέρεται στην Προγραμματική Περίοδο 2007-2013, για να ξεκινήσει ο νέος κύκλος προσέλκυσης και υλοποίησης ιδιωτικών επενδύσεων.
     Εγώ δεν καταλαβαίνω γιατί το ΠΑ.ΣΟ.Κ. δυσκολεύεται να διαπιστώσει την αύξηση των ιδιωτικών επενδύσεων. Μάλιστα, ελέχθη ότι δεν υπάρχουν τέτοιες αυξήσεις. Θα ήθελα να καταθέσω στα Πρακτικά μια κατάσταση με πενήντα μεγάλες ιδιωτικές επενδύσεις που επιχορηγούνται από το νέο επενδυτικό νόμο, για να γνωρίζουν όλοι ονόματα και διευθύνσεις και για να μην επιτρέπεται να λέγονται κατ’ αυτό τον τρόπο τέτοιες ανακρίβειες.
     (Στο σημείο αυτό ο Υφυπουργός Οικονομίας και Οικονομικών κ. Ιωάννης Παπαθανασίου καταθέτει για τα Πρακτικά την προαναφερθείσα κατάσταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Ενημερώνω, επίσης, το Σώμα ότι το τρίτο τρίμηνο του 2007, οι επενδύσεις αυξήθηκαν κατά 8,4%, σε σχέση με το αντίστοιχο τρίμηνο του 2006 και άγγιξαν το ποσό των 13.112 εκατομμυρίων ευρώ, όταν οι αντίστοιχες ιδιωτικές επενδύσεις -η καλύτερη χρονιά ήταν αυτή των Ολυμπιακών Αγώνων- σε κανένα τρίμηνο δεν ξεπέρασαν τα 10.500 εκατομμύρια ευρώ.
     Ακούσαμε, βέβαια, εδώ, από την Αξιωματική Αντιπολίτευση και την Εισηγήτρια ελλείψει άλλων επιχειρημάτων μια περίεργη λογική, αυτήν του ισοζυγίου. Πέρα του ότι, όπως είπε και ο κύριος Υπουργός, θα έπρεπε να αισθανόμαστε, πραγματικά, υπερήφανοι που πλέον έχουμε εξωστρεφείς επιχειρήσεις που μπορούν, καταφέρνουν και βγαίνουν και ανταγωνίζονται στο διεθνές περιβάλλον, εδώ ακούστηκε το εξής παράδοξο επιχείρημα.
     Μέχρι τώρα είχαμε μηδέν επενδύσεις ελληνικών επιχειρήσεων στο εξωτερικό, όλα και όλα 50.000.000 δολάρια επενδύσεις στο εσωτερικό και θετικό ισοζύγιο. Να το χαίρεστε αυτό το θετικό ισοζύγιο, όταν, όπως ελέχθη από τα νούμερα, κατά το διάστημα για το οποίο συζητούμε, σύμφωνα με διαχρονικά στοιχεία, οι ξένες άμεσες επενδύσεις στην Ελλάδα ήταν υπερτετραπλάσιες απ’ αυτές που ήταν το 2003 και η θέση της χώρας ανέβηκε στη διεθνή κατάταξη μέσα σε ένα χρόνο κατά δώδεκα θέσεις!
     Στην ίδια έκθεση αναφέρεται ότι η ελληνική Κυβέρνηση άνοιξε τον τουριστικό κλάδο στις ξένες επενδύσεις μεγάλης κλίμακας και μείωσε το συντελεστή φορολογίας των επιχειρηματικών κερδών, για να δημιουργήσει ένα ευνοϊκό κλίμα που φέρνει τις επενδύσεις και δημιουργεί θέσεις εργασίας. 
     Αυτά για τα οποία μας επαινούν, διεθνώς, εσείς μας κατηγορείτε στο εσωτερικό της χώρας. Αυτή είναι η απόσταση που χωρίζει το ΠΑ.ΣΟ.Κ. από τη νέα εποχή και τη διεθνή πραγματικότητα. Και εδώ εστιάζεται το τεράστιο προγραμματικό έλλειμμα που έχετε και το οποίο, βέβαια, είναι δικό σας πρόβλημα. 
     Πρόσθετους ρυθμούς ανάπτυξης δίνει και η επιτάχυνση των ρυθμών απορρόφησης του Γ΄ Κοινοτικού Πλαισίου. Μέχρι σήμερα –και το «σήμερα» είναι πραγματικά σήμερα- έχουμε πετύχει ρυθμό απορρόφησης 71% από 22,7% που ήταν το Μάρτη του 2004. Αναμένεται μέχρι το τέλος του χρόνου το ποσοστό να αυξηθεί ακόμη περισσότερο. Πετύχαμε σε τριάμισι χρόνια να υπερτριπλασιάσουμε το ρυθμό απορρόφησης. 
     Σήμερα οι εκταμιεύσεις από την Ευρωπαϊκή Ένωση για το Γ΄ Κοινοτικό Πλαίσιο Στήριξης φθάνουν τα 16,4 δισεκατομμύρια ευρώ, ενώ στο τέλος του 2007 εκτιμάται ότι θα αγγίξουν τα 17,3 δισεκατομμύρια ευρώ.  Αυτό σημαίνει ότι μένει να απορροφηθούν άλλα 5,4 δισεκατομμύρια ευρώ από το 2008 έως το 2010 και δίνουμε τη μάχη, για να καλύψουμε το χαμένο έδαφος της περιόδου 2000-2003. Έχουμε βάσιμους λόγους να πιστεύουμε –και πιστεύουμε- ότι στο τέλος θα καταφέρουμε να αξιοποιήσουμε μέχρι και το τελευταίο ευρώ, που μας αναλογεί, από το Γ΄ Κοινοτικό Πλαίσιο Στήριξης. 
     Πρόσθετους ρυθμούς ανάπτυξης δίνει, επίσης, η έναρξη υλοποίησης του Ε.Σ.Π.Α. 2007-2013. Πήρατε και εδώ την απάντηση από τον Υπουργό -την επαναλαμβάνω και εγώ- για τη δήθεν καθυστέρηση. Θα ήθελα εδώ να θυμίσω ότι τα προγράμματα του Γ΄ Κοινοτικού Πλαισίου εγκρίθηκαν το 2001, παρότι το Γ΄ Κοινοτικό Πλαίσιο έχει ξεκινήσει το 2000, δηλαδή ένα χρόνο και πλέον μετά, και ότι η κεντρική διαχειριστική αρχή του Γ΄ Κοινοτικού Πλαισίου συστάθηκε τον Οκτώβριο του 2001, δηλαδή σχεδόν δύο χρόνια μετά την έναρξη του Γ΄ Κοινοτικού Πλαισίου. Αντίθετα, το Ε.Σ.Π.Α. εγκρίθηκε το Μάρτιο του 2007 –ήταν από τα πρώτα- και τα επιχειρησιακά προγράμματα το Νοέμβριο που μας πέρασε, ενώ οι βασικές δομές για την έναρξη υλοποίησης θα είναι έτοιμες στις αρχές του 2008, διότι ήδη στο Υπουργείο ετοιμάζονται οι σχετικές υπουργικές αποφάσεις, προκειμένου να υλοποιηθεί ο νόμος. 
     Είναι βέβαιο ότι το αναπτυξιακό όφελος θα είναι σημαντικά μεγαλύτερο από τα προηγούμενα κοινοτικά πλαίσια στήριξης και υπάρχουν συγκεκριμένοι λόγοι γι’ αυτό. 
     Πρώτον, γιατί η Κυβέρνηση με τους νέους νόμους για την ανάθεση δημοσίων έργων, την ανάθεση και εκτέλεση μελετών και τη διαχείριση των επί έλασσον δαπανών δημιούργησε ένα νέο θεσμικό πλαίσιο, το οποίο είναι απόλυτα συμβατό με την κοινοτική νομοθεσία, με αποτέλεσμα η χώρα να μην κινδυνεύει να πληρώσει υψηλά πρόστιμα, όπως έγινε με τα έργα της περιόδου του 2004 στα οποία δεν είχε τηρηθεί η κοινοτική νομοθεσία. 
     Δεύτερον, γιατί η Κυβέρνηση αποφεύγοντας τους δογματισμούς και τις αγκυλώσεις του παρελθόντος σχεδιάζει στα 20,3 δισεκατομμύρια ευρώ κοινοτικής χρηματοδότησης να προσθέσει εκτός από τους εθνικούς πόρους και σημαντικά ιδιωτικά κεφάλαια, με αποτέλεσμα οι συνολικοί πόροι που θα επενδυθούν να προσεγγίσουν τα 39.000.000.000 ευρώ, πόροι που θα εξασφαλίσουν υψηλούς ρυθμούς ανάπτυξης για όλη τη χρονική περίοδο μέχρι το 2013. 
     Εδώ θα ήθελα, απλώς, να υπενθυμίσω μια έκφραση που άκουσα σήμερα από κάποιο ομιλητή. Είπε ότι «θα μπουκάρουν» τα ιδιωτικά κεφάλαια. Πραγματικά εκπλήσσομαι για την ορολογία και τη λογική αυτή το 2007. Νομίζω ότι έχει πλέον ξεπεραστεί εδώ και πάρα πολλά χρόνια. Εσείς, όμως, είστε προσκολλημένοι στο απώτερο παρελθόν. 
     Τρίτον, διότι η Κυβέρνηση περιορίζει τη γραφειοκρατία και την πολυδιάσπαση, αφού περιορίζει τον αριθμό των διαχειριστικών αρχών από είκοσι οκτώ, που ήταν στο Γ΄ Κοινοτικό Πλαίσιο Στήριξης, σε δεκατρία, που είναι τώρα στο Ε.Σ.Π.Α., και από είκοσι πέντε επιχειρησιακά προγράμματα, που ήταν στο Γ΄ Κοινοτικό Πλαίσιο, σε δεκατρία, που είναι στο Ε.Σ.Π.Α.. Κυρίως, επιβάλλει την πιστοποίηση των δομών όλων των φορέων που φιλοδοξούν να αναλάβουν έργα από το Ε.Σ.Π.Α. 2007-2013. 
     Και ο σκοπός της πιστοποίησης είναι να διασφαλίσει ότι πράγματι οι φορείς αυτοί μπορούν να υλοποιήσουν τα έργα σύμφωνα με τις προδιαγραφές και τα χρονοδιαγράμματα και όχι να επαναληφθεί το φαινόμενο της ανάληψης πάνω από είκοσι εννέα χιλιάδων έργων προϋπολογισμού έως 1,4 εκατομμύρια ευρώ από έξι χιλιάδες φορείς, όπως έγινε στο Γ΄ Κοινοτικό Πλαίσιο Στήριξης με τα γνωστά αποτελέσματα και σε καθυστερήσεις και σε κακοτεχνίες. 
     Επιπλέον, έχουμε πετύχει ορισμένες πρόσθετες διευκολύνσεις έναντι της τρίτης προγραμματικής περιόδου, όπως είναι η επιμήκυνση του χρόνου αυτόματης αποδέσμευσης ν+3 για τα πρώτα χρόνια μέχρι το 2010 επί το ν+2 που ήταν στο Γ΄ Κοινοτικό Πλαίσιο Στήριξης και κατά κανόνα 85% κοινοτική συνδρομή και διευρυμένη επιλεξιμότητα δαπανών. 
     Με αυτά τα δεδομένα, ξεκινάμε την υλοποίηση του Ε.Σ.Π.Α. και την περαιτέρω επιτάχυνση των ρυθμών ανάπτυξης τα επόμενα χρόνια. Πρόσθετους ρυθμούς ανάπτυξης δίνει και η επιλογή μας να διαθέσουμε περισσότερους εθνικούς και κοινοτικούς πόρους για τη στήριξη των επενδυτικών προγραμμάτων των μικρομεσαίων επιχειρήσεων. Σε αντίθεση με τις κυβερνήσεις του χθες, στο πλαίσιο του Γ΄ Κοινοτικού Πλαισίου Στήριξης, εγκρίθηκαν σήμερα επενδυτικά σχέδια δώδεκα χιλιάδων μικρομεσαίων επιχειρήσεων με συνολική επιχορήγηση 927.000.000 ευρώ. Από αυτές, οι δέκα χιλιάδες επιχειρήσεις μετά το 2004. Από τις δώδεκα χιλιάδες οι δέκα χιλιάδες μετά το 2004. Και εμείς συνεχίζουμε σ’ αυτήν τη γραμμή. Και στην τελευταία προκήρυξη για την ενίσχυση των εμπορικών επιχειρήσεων και των επιχειρήσεων παροχής υπηρεσιών που έληξε μάλιστα και για τις πυρόπληκτες περιοχές στις 10 Δεκεμβρίου, έχουν υποβληθεί περισσότερα από είκοσι επτά χιλιάδες επενδυτικά σχέδια, συνολικού προϋπολογισμού 2,67 δισεκατομμύρια και συνολικής δημόσιας δαπάνης περί το 1,45 δισεκατομμύρια. Αυτό δείχνει και το ενδιαφέρον που δείχνουν οι επιχειρήσεις και την αποτελεσματικότητα του συστήματος και το πόσο σωστά είναι σχεδιασμένα για τις πραγματικές ανάγκες των μικρών και μεσαίων επιχειρήσεων τα προγράμματα αυτά. 
     Στόχος αυτής της νέας αναπτυξιακής πολιτικής είναι να δημιουργηθεί μία κρίσιμη μάζα εκσυγχρονισμένων και γιατί όχι καινοτόμων επιχειρήσεων, οι οποίες θα δώσουν νέα ώθηση στην ανάπτυξη της χώρας. Και αυτή η ώθηση θα είναι προς όφελος όλων των πολιτών, προς όφελος της απασχόλησης και της κοινωνικής συνοχής. 
     Πρόσθετο ρυθμό ανάπτυξης δίνουν επίσης οι Συμπράξεις Δημόσιου και Ιδιωτικού Τομέα. Όπως ελέχθη, έχουν ήδη εγκριθεί έργα ύψους πάνω από 3.000.000.000 ευρώ, τα οποία ξεκινούν το 2008.
     Πρόσθετο ρυθμό ανάπτυξης δίνει το Πρόγραμμα Δημοσίων Επενδύσεων ύψους 9,3 δισεκατομμύρια ευρώ, το οποίο θα συγχρηματοδοτήσει τόσο επενδύσεις σε δημόσιες υποδομές, όσο και τις ιδιωτικές επενδύσεις για την εφαρμογή του νέου επενδυτικού νόμου.
     Βεβαίως, το ΠΑ.ΣΟ.Κ. θέλει περισσότερες δημόσιες επενδύσεις. Ας μας εξηγήσει, όμως, γιατί οι δικές τους κυβερνήσεις που στήριζαν την ανάπτυξη αποκλειστικά στις δημόσιες επενδύσεις μετά από τρία κοινοτικά πλαίσια στήριξης, δεν κατάφεραν να ολοκληρώσουν τουλάχιστον το βασικό μας εθνικό δίκτυο. Γιατί η Πελοπόννησος, η Ήπειρος, η Θεσσαλία και οι άλλες περιφέρειες της χώρας έμειναν χωρίς σύγχρονο οδικό δίκτυο, το οποίο είμαστε αναγκασμένοι να κάνουμε τώρα; Και γιατί σήμερα η περιφέρεια βγαίνει από την απομόνωση και αποκτά σύγχρονο και ασφαλές οδικό δίκτυο με τους δρόμους ανάπτυξης και την αξιοποίηση των ιδιωτικών κεφαλαίων; Και μάλιστα, κατασκευάζονται έργα και ποιοτικότερα και φθηνότερα με το μικρότερο δυνατό δημοσιονομικό κόστος. 
     Καλές είναι οι θεωρίες περί δημοσίων επενδύσεων, αρκεί τα χρήματα να πιάνουν τόπο. Και σήμερα τα χρήματα που δίνονται πιάνουν και τόπο και παράγουν και πολύ καλύτερα αποτελέσματα. 
     Όλες αυτές οι νέες αναπτυξιακές πολιτικές εξηγούν γιατί έχει αυξηθεί η συμμετοχή των επενδύσεων, στο ρυθμό αύξησης του Α.Ε.Π.. Όλες αυτές οι νέες αναπτυξιακές πολιτικές δείχνουν και τις μεγάλες διαφορές μεταξύ των κυβερνήσεων της Νέας Δημοκρατίας και των κυβερνήσεων του ΠΑ.ΣΟ.Κ..
     Εμείς θέλουμε μία ανάπτυξη η οποία εκτός από τις δημόσιες επενδύσεις θα στηρίζεται και στις ιδιωτικές επενδύσεις, τις εξαγωγές, την επένδυση στο ανθρώπινο δυναμικό και κυρίως στις χιλιάδες μικρομεσαίες επιχειρήσεις που δραστηριοποιούνται στη χώρα μας. Ενώ οι κυβερνήσεις του χθες ήθελαν την ανάπτυξη να στηρίζεται μονομερώς στις δημόσιες επενδύσεις. Η διαφορά φιλοσοφίας και αποτελεσμάτων είναι, νομίζω και σαφής και ξεκάθαρη. Και εξηγεί γιατί η Κυβέρνηση της Νέας Δημοκρατίας μπορεί να διασφαλίσει καλύτερα αποτελέσματα για την αναπτυξιακή πορεία της χώρας και τα επόμενα χρόνια. 
     Κυρίες και κύριοι συνάδελφοι, πρέπει να αρχίσουμε να σκεπτόμαστε για τα επόμενα χρόνια μια Ελλάδα η οποία θα μπορεί να αναπτυχτεί χωρίς κοινοτικούς πόρους, μια Ελλάδα η οποία θα  παράγει και θα εξάγει ποιοτικά και ανταγωνιστικά προϊόντα σε περισσότερες αγορές του κόσμου. Για να δημιουργήσουμε αυτήν την Ελλάδα θα πρέπει από σήμερα να κατευθύνουμε –και αυτό κάνουμε- περισσότερους πόρους για την ενδυνάμωση των παραγωγικών δυνάμεων της οικονομίας. Αναφέρομαι και στις επιχειρήσεις αλλά και στην εκπαίδευση και τη δια βίου μάθηση του ανθρώπινου δυναμικού της χώρας. Αυτό το νέο μοντέλο ανάπτυξης δημιουργούμε με τις μεταρρυθμίσεις που προωθούμε γιατί αυτό το νέο μοντέλο ανάπτυξης μπορεί να εγγυηθεί την πορεία της χώρας μετά το τέλος του Ε.Σ.Π.Α. και των μεγάλων κοινοτικών επιδοτήσεων. Το παλιό μοντέλο ανάπτυξης που στηρίζεται στις δημόσιες επιχειρήσεις και στον ασφυκτικό έλεγχο της οικονομίας από το κράτος, έχει εδώ και χρόνια αποτύχει να οδηγήσει στην πρόοδο και την ευημερία. Ελπίζω να το αντιληφθείτε κυρίες και κύριοι συνάδελφοι του ΠΑ.ΣΟ.Κ. και αυτό αρκετά σύντομα. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Ο Βουλευτής της Νέας Δημοκρατίας κ. Νικόλαος Παναγιωτόπουλος έχει το λόγο. 
     ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Κυρίες και κύριοι συνάδελφοι, κύριοι Υπουργοί, η σειρά του καταλόγου αλλά και η τύχη –όχι η ατυχία- με φέρνουν να απευθύνομαι στο Σώμα αμέσως μετά τον Υφυπουργό Οικονομίας και Οικονομικών και λίγο μετά τον Υπουργό Οικονομίας και Οικονομικών. Νιώθω, πραγματικά, υπερκαλυμμένος. Επιτρέψτε μου όμως, να συμβάλω και εγώ στην κορυφαία κοινοβουλευτική συζήτηση επισημαίνοντας τέσσερα κατά την άποψή μου καίρια σημεία για τον Προϋπολογισμό του 2008 που συζητούμε.
     Πρώτον, ο υπό συζήτηση Προϋπολογισμός είναι αποτέλεσμα μιας συνεχούς και επιτυχημένης τελικά προσπάθειας τριών ετών και πλέον για τη δημοσιονομική εξυγίανση και τον περιορισμό των ελλειμμάτων της οικονομίας. Είναι γνωστό σε όλους ότι τα ελλείμματα αυτά κληρονομήθηκαν στις κυβερνήσεις της Νέας Δημοκρατίας από τις κυβερνήσεις του παρελθόντος. Είναι επίσης γνωστό ότι στην πολιτική δεν υπάρχει αποποίηση κληρονομιάς. Επομένως, είναι παράδοξο, κύριοι συνάδελφοι της Αξιωματικής Αντιπολίτευσης, να εγκαλείτε τούτη την ώρα εσείς εμάς για δημοσιονομικούς εκτροχιασμούς. Όχι, γιατί κάνετε πάλι χρήση της επιλεκτικής σας μνήμης και ξεχνάτε ότι επί των ημερών σας οι συστάσεις, οι επιπλήξεις, οι «κίτρινες κάρτες», τα «καμπανάκια» από όλους τους διεθνείς ελεγκτικούς μηχανισμούς της οικονομίας ήταν τακτικότατο φαινόμενο, αλλά γιατί εκλογές σ’ αυτήν τη χώρα έγιναν μόλις πριν από τρεις μήνες. Και στις 16 Σεπτεμβρίου ο ελληνικός λαός ανανέωσε την εμπιστοσύνη του στην Κυβέρνηση της Νέας Δημοκρατίας και της έδωσε νέα σαφή εντολή να συνεχίσει μεταξύ άλλων την προσπάθεια νοικοκυρέματος των δημοσίων οικονομικών γιατί απλούστατα αναγνώρισε ότι μέχρι τότε τα πήγε καλά. Άλλωστε η επιτυχία και η αξιοπιστία αυτής της προσπάθειας πιστοποιήθηκε πρόσφατα και από τους ελεγκτικούς μηχανισμούς της Ευρωπαϊκής Ένωσης με την έξοδο της χώρας από τη διαδικασία υπερβολικού ελλείμματος. Βέβαια, ο αγώνας δεν τελειώνει, εξελίσσεται όμως ικανοποιητικά. 
     Στόχος για το 2008 –δεν υπάρχει λόγος να αναφέρω αριθμούς, αναφέρθηκαν εκτενέστερα από άλλους εμπειρότερους και αρμοδιότερους εμού- είναι  περαιτέρω μείωση του ελλείμματος,  περαιτέρω μείωση του δημοσίου χρέους και απώτερος στόχος βέβαια η ολοκλήρωση της δημοσιονομικής εξυγίανσης με την επίτευξη ισοσκελισμένων προϋπολογισμών μέχρι το 2010. 
     Σημείο δεύτερο. Στον υπό συζήτηση Προϋπολογισμό η δημοσιονομική εξυγίανση συνυπάρχει με την κοινωνική δικαιοσύνη και συμβάλει στην ενδυνάμωση της κοινωνικής συνοχής με μια πλειάδα από συγκεκριμένα μέτρα για τις ασθενέστερες ομάδες της κοινωνίας. 
     Πάλι, δεν θα αναφέρω τα ποσά. Ειπώθηκε εδώ ότι οι αυξήσεις είναι πολύ μικρές. Ναι, αλλά οι δικαιούχοι είναι πάρα πολλοί. Παραθέτω κάποιους αριθμούς σχετικά με τους ωφελούμενους δικαιούχους, ώστε να καταλάβουμε ότι πραγματικά υπάρχει κοινωνική διάσταση στα μέτρα αυτά. Αύξηση σύνταξης Ο.Γ.Α., ωφελούνται οκτακόσιες πενήντα χιλιάδες αγρότες. Αύξηση Ε.Κ.Α.Σ. τετρακόσιες πενήντα χιλιάδες χαμηλοσυνταξιούχοι. Κατάργηση χαρτοσήμου μισθώσεων οκτακόσιες τριάντα χιλιάδες συμπολίτες μας που ως γνωστόν στο νοίκι είναι κάποιος που ανήκει κατά βάση στους οικονομικά ασθενέστερους. Μείωση φορολογικού συντελεστή νοικοκυριών 2008 1,7 εκατομμύρια δικαιούχοι. Εάν σε αυτούς τους αριθμούς συνυπολογιστούν και τα 3,3 εκατομμύρια συμπολιτών μας που δεν πληρώνουν καθόλου φόρο εισοδήματος λόγω αφορολογήτου ορίου δώδεκα χιλιάδων ευρώ, -ήδη θεσπίστηκε στην προηγούμενη τριετία- οι δικαιούχοι του αυξημένου επιδόματος ανεργίας,- λιγότεροι βέβαια σε σχέση με το παρελθόν αφού η ανεργία έχει υποχωρήσει επί των ημερών της Νέας Δημοκρατίας- οι δικαιούχοι του βοηθήματος από το νέο Εθνικό Ταμείο Κοινωνικής Συνοχής που προικοδοτείται γενναία στον Προϋπολογισμό του 2008 με 500.000.000 για αρχή, οι τρίτεκνοι οι οποίοι πλέον πρόκειται να λάβουν το πολυτεκνικό επίδομα, καθίσταται πλέον προφανές ότι ο οικονομικός σχεδιασμός της Κυβέρνησης έχει έντονη κοινωνική διάσταση και ενισχύει, δεν αποδυναμώνει τους οικονομικά ασθενέστερους. 
     Σημείο τρίτο. Σαφής αναπτυξιακή διάσταση του προϋπολογισμού που βασίζεται στη διατήρηση των υψηλών ρυθμών ανάπτυξης τα τελευταία χρόνια. Επιγραμματικά λέω ότι στόχος είναι η επίτευξη πραγματικής σύγκλισης της οικονομίας με τις οικονομίες των χωρών της Ευρωπαϊκής Ένωσης με την ανάδειξη των υγιών δυνάμεών της που στηρίζονται στην εξωστρέφεια, στις επενδύσεις, στην ιδιωτική πρωτοβουλία, στην επιχειρηματικότητα και όχι στις δουλειές με το δημόσιο και την κρατικοδίαιτη, άρα ελλειμματική και συχνά ζημιογόνο ανάπτυξη. 
     Βασικά εργαλεία για την επίτευξη των ανωτέρω, ο υπερτριπλασιασμός στο τέλος του 2007, σε σχέση με το 2004, της απορροφητικότητας των κοινοτικών κονδυλίων. Ιδιαίτερα σημαντικό στοιχείο στο ξεκίνημα εφαρμογής του Ε.Σ.Π.Α. μέσα στο 2008. Τα μέτρα στήριξης των μικρομεσαίων επιχειρήσεων με δέκα χιλιάδες και πλέον, όπως ακούστηκε, εγκεκριμένα επενδυτικά σχέδια. Η μείωση φορολογίας των επιχειρήσεων στο πλαίσιο της συνεχιζόμενης φορολογικής μεταρρύθμισης. Ως γνωστό λιγότεροι φόροι αυξάνουν την κερδοφορία, αυτό τονώνει την απασχόληση, επανεπενδύονται τα κεφάλαια στη δουλειά, υπάρχει μεγαλύτερη δουλειά, περισσότερα κέρδη, περισσότεροι φόροι πάνω σ’ αυτά τα κέρδη. Επιπλέον, η διοχέτευση του 80% και πλέον των πόρων του	Ε.Σ.Π.Α. προς την ελληνική περιφέρεια, σε συνδυασμό με τα 9.000.000.000 ευρώ και τις δαπάνες Προγράμματος Δημοσίων Επενδύσεων. Αρκεί εδώ να αναφέρω και τοπικά το παράδειγμα του δικού μου Νομού Καβάλας, όπου η διαφαινόμενη ολοκλήρωση της Εγνατίας Οδού μέσα στο 2008, σε συνδυασμό με τη δρομολογούμενη κατασκευή των καθέτων αξόνων προς τα βόρεια σύνορά μας και τα μεγάλα αναπτυξιακά έργα βελτίωσης των Λιμένων Καβάλας, σημαίνει ότι πλέον ο  Νομός Καβάλας αποκτά πρόσβαση στη αναδυόμενη αγορά της Βαλκανικής ενδοχώρας -ιδιαίτερα κρίσιμο αυτό- και καθίσταται βασικός κόμβος μεταφορών και διαμετακομιστικού εμπορίου. 
     Επιπλέον, αναφέρω και τα αυξημένα κονδύλια για την παιδεία από τον Τακτικό Προϋπολογισμό 2008, που ποτέ, βέβαια, δεν μπορεί να είναι επαρκή, δεδομένου ότι η συνεχιζόμενη επένδυση στη εκπαίδευση του εθνικού έμψυχου δυναμικού πρέπει να αποτελεί πάντα τον ισχυρότερο μοχλό ανάπτυξης μιας χώρας. 
     Τέταρτο και κρισιμότερο σημείο, κυρίες και κύριοι συνάδελφοι, είναι η αντιφατική έως δυσμενής διεθνής συγκυρία. Τούτη την ώρα στην αγορά πετρελαίου υπάρχει γενικό κλίμα αβεβαιότητας, σε συνδυασμό με περαιτέρω αυξητικές τάσεις στην τιμή του πετρελαίου. Θυμίζω την τεράστια άνοδο στην τιμή (σε δολάρια) από το Μάρτη του 2004 μέχρι Οκτώβρη 2007 κατά 132,4%. Για μία χώρα που είναι καθαρά εισαγωγέας πετρελαίου, τα ανωτέρω σηματοδοτούν έντονες πληθωριστικές πιέσεις στο εσωτερικό, αλλά και δραματική επιβάρυνση του Προϋπολογισμού. 
     Το παγκόσμιο χρηματοπιστωτικό σύστημα βιώνει μια πρωτοφανή κρίση εμπιστοσύνης. Μεγάλες τράπεζες δεν αναλαμβάνουν πλέον με την ίδια ευχέρεια ρίσκο διατραπεζικού δανεισμού, λόγω αβεβαιότητας στις παγκοσμιοποιημένες αγορές, με αποτέλεσμα να υπάρχει κρίση ρευστότητας και απρόβλεπτη αστάθεια που επηρεάζουν αρνητικά τους παγκόσμιους ρυθμούς ανάπτυξης.
     Η οικονομία των Η.Π.Α. -κάποτε ατμομηχανή της παγκόσμιας οικονομίας, τώρα ακόμα σημαντικός παίχτης, όχι όπως παλιά- κλυδωνίζεται από πρωτοφανές μίγμα, αφενός μεν,  κρίση στη στεγαστική πίστη και ως εκ τούτου περιστολή της εγχώριας ρευστότητας και, αφετέρου δε, έντονων πληθωριστικών πιέσεων, λόγω του αδύνατου πλέον δολαρίου. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Αποτέλεσμα των ανωτέρω οι μειωμένες προσδοκίες και διαφαινόμενη ύφεση. Θυμούμαστε ίσως χθες τον Πρόεδρο Μπους να κάνει λόγο για σύννεφα που μαζεύονται, ενώ ταυτόχρονα υπερκατανάλωση στην Κίνα και υψηλότατοι ρυθμοί ανάπτυξης στην οικονομία της τροφοδοτούν τις πληθωριστικές πιέσεις παγκοσμίως, όπως αποτυπώνονται στην παγκόσμια αύξηση των τιμών των τροφίμων και το κύμα ακρίβειας που σαρώνει όλες τις ευρωπαϊκές οικονομίες. Πριν από είκοσι χρόνια οι Κινέζοι κατανάλωναν είκοσι κιλά κρέας το χρόνο, σήμερα καταναλώνουν πενήντα. Μόνο και μόνο αυτό το γεγονός τροφοδοτεί προς τα πάνω τις τιμές των δημητριακών και αυτό αρκεί από μόνο του να προκαλέσει κύμα ακρίβειας στην Ευρώπη. Πρόκειται για ένα διεθνές οικονομικό περιβάλλον ολοένα και πιο ασταθές, με συνθήκες παράδοξες, χωρίς ιστορικό προηγούμενο, με σημαντικούς αντικτύπους στην εθνική οικονομία. Καθιστούν τον κεντρικό οικονομικό προγραμματισμό μια δυσεπίλυτη εξίσωση. Και μόνο το γεγονός ότι με αυτές τις διεθνείς συγκυρίες το οικονομικό επιτελείο εκπόνησε έναν Προϋπολογισμό που συνδυάζει δημοσιονομική υπευθυνότητα, κοινωνική δικαιοσύνη και αναπτυξιακή προοπτική, αποτελεί κατά την εκτίμησή μου το μεγαλύτερο επίτευγμα στον Προϋπολογισμό του 2008.
     Κύριε Υπουργέ, ο Προϋπολογισμός του 2008 δεν είναι παγωμένος στον χρόνο, φωτογραφικό στιγμιότυπο της οικονομίας, αλλά ενδιάμεσο στάδιο στην δυναμική εξέλιξη μιας σκληρής μάχης για την αναπτυξιακή πολιτική της οικονομίας σε δύσκολους καιρούς. Να ξέρετε, λοιπόν, ότι σε αυτήν τη μάχη που δίνετε η Κυβέρνηση κι εσείς, δεν είστε μόνοι. Στηρίζω κι εγώ την οικονομική πολιτική της Κυβέρνησης ως μέλος της Κοινοβουλευτικής Ομάδας της Νέας Δημοκρατίας και υπερψηφίζω τον Προϋπολογισμό του Οικονομικού έτους 2008.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Ο κ. Κωνσταντίνος Σκανδαλίδης έχει το λόγο.
     ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Κυρίες και κύριοι συνάδελφοι, παρακολουθώ, πολλές ώρες, τους Υπουργούς να παρελαύνουν από το Βήμα της Βουλής και τα στελέχη της Κοινοβουλευτικής Ομάδας της Νέας Δημοκρατίας να προσπαθούν να μας πείσουν για την εμπιστοσύνη που έχει ο λαός σ’ αυτούς και την Κυβέρνησή τους.
     Πρέπει να πω ότι κι εμείς έχουμε καθημερινή επαφή με τους πολίτες στην σημερινή κρίση που περνάει η πολιτική και το πολιτικό σύστημα κι εκείνο που έχει σημασία να καταλάβει κανείς είναι ότι το κύριο αίτημα των πολιτών και η κύρια κριτική που μας κάποις είναι γιατί δεν ρίξαμε αυτήν την Κυβέρνηση που δημιουργεί τεράστια προβλήματα στη ζωή τους και τα σωρεύει καθημερινά.
     Η οικονομική πολιτική μιας κυβέρνησης αποτελεί το βασικό στοιχείο της πολιτικής της ταυτότητας και του κοινωνικού της οράματος. Ο Προϋπολογισμός είναι ο καθρέφτης της οικονομικής πολιτικής.
     Εάν δεν κάνω λάθος, κύριε Αλογοσκούφη, γι’ αυτόν τον Προϋπολογισμό σύρατε τη χώρα σε πρόωρες εκλογές. Είπα για μία στιγμή, κάτι θα φέρουν, κάτι θα αλλάξουν, κάτι καινούργιο θα έλθει για να ψηλώνουν τόσο πολύ τον πήχη. Εις μάτην. Ώδινεν όρος και έτεκεν μυν.
     Δεν μας εκπλήσσει βέβαια εμάς που ο Προϋπολογισμός αποτυπώνει ανάγλυφα τις συντηρητικές σας επιλογές, τον βαθιά ταξικό σας χαρακτήρα, τη διεύρυνση των ανισοτήτων και των αδικιών. Δεν μας εκπλήσσει το γεγονός ότι ενώ ο Προϋπολογισμός θα έπρεπε να αποτυπώνει ένα σχέδιο για την ανάπτυξη της χώρας και τη δικαιότερη κατανομή του πλούτου, αποτυπώνει τη σκληρή επιδρομή στα μεσαία και στα χαμηλά εισοδήματα των πολιτών. Δεν μας εκπλήσσει, γιατί ο προϋπολογισμός είναι ένας ακόμα μοχλός βίαιης ανακατανομής από τα ασθενέστερα και μεσαία στρώματα στους λίγους και τους ισχυρούς. Ένας ακόμα προϋπολογισμός που αντί να διευθετεί υποχρεώσεις που έχετε αναλάβει απέναντι στο λαό και εξαγγελίες που μοιράσατε, αφειδώς, προεκλογικά, διευθετεί απλά υποχρεώσεις απέναντι σε συγκεκριμένα συμφέροντα. Ας κοιτάξουμε στον καθρέφτη της οικονομικής σας πολιτικής. Αμφισβητείτε; Περισσότεροι φόροι, πολύ περισσότεροι φόροι.
     Λέτε για 6,24 δισεκατομμύρια ευρώ αύξηση εσόδων από φορολογία, 13,9 δισεκατομμύρια ευρώ από έμμεση φορολογία, τσιγάρα, ποτά, καύσιμα, είδη πρώτης ανάγκης, 2,375 δισεκατομμύρια από Φ.Π.Α.. Θα κυνηγήσετε τη φοροδιαφυγή; Χριστουγεννιάτικα παραμύθια. Ακόμα περιμένουμε τα 10.000.000.000 που θα περιστέλλατε. Απλά θα αυξήσετε το Φ.Π.Α.. Λέγατε καθαρά ψέματα. Το έχετε αποφασίσει και περιμένετε τον κατάλληλο χρόνο.
     Δεύτερον, υπάρχει αχαλίνωτη ακρίβεια. Έκαναν, λέει, κάποιες συμφωνίες με τους εμπόρους και με την αγορά, γι’ αυτές τις ημέρες μέχρι την 1η Ιανουαρίου, αλλά αμέσως μετά, επίκειται αύξηση έως και 15% σε τετρακόσια ήδη διατροφής για το καλάθι της νοικοκυράς.
     Υποσχεθήκατε στον προϋπολογισμό σας αύξηση γενναία των κοινωνικών δαπανών για την υγεία και την παιδεία. Περίπου στα ίδια κινείστε, ενώ τα πράγματα είναι πολύ χειρότερα. Άρα στην ουσία πρόκειται για μείωση των κοινωνικών δαπανών και παράλληλα μειώνετε την αγοραστική δύναμη με την εισοδηματική σας πολιτική. Μιλάμε για μία κοινωνία της φτώχειας και της ανέχειας, για μία οικονομία της στασιμότητας.
     Θυμάμαι το ιλουστρασιόν δελτάριο που μας στείλατε για τη δίκαιη και τη δυναμική οικονομία κλέβοντας και λίγες λέξεις από το δικό μας ιδεολογικό οπλοστάσιο και το κάνετε πάρα πολύ συνειδητά για πάρα πολλά χρόνια τώρα. Μπράβο σας που το κάνετε. Στην ουσία όμως είναι η ένδειξη της πλήρους αναξιοπιστίας της πολιτικής σας.
     Δεν χρειάζεται να μιλήσω για το χτύπημα της διαφθοράς που έγινε «σημαία» σκοπιμοτήτων, για τις εκθέσεις που μας φέρνουν παρέα με τη Βολιβία, την Ινδονησία, το Περού και τη Δομινικανή Δημοκρατία, για το 59% των πολιτών που πιστεύουν ότι θα αυξηθεί η διαφθορά, για την αμφισβήτηση της ικανότητας και της πρόθεσής σας να χτυπήσετε τη διαφθορά, για την κατάρρευση του αδιάφθορου προσωπείου αυτής της Κυβέρνησης. Και από ανάπτυξη; Δραστική μείωση του Προγράμματος Δημοσίων Επενδύσεων. «Τρέχει» το Δ΄ Κοινοτικό Πλαίσιο Στήριξης κι εσείς ακόμα χάνετε πόρους από το Γ΄ Κοινοτικό Πλαίσιο Στήριξης. 
     Άκουσα από τον κ. Παπαθανασίου την ανίερη σύγκριση. Για ποια δημόσια έργα σε σχέση με τα έργα του ΠΑ.ΣΟ.Κ. και για ποια Περιφέρεια μιλάει; Για μία Ελλάδα που δεν τη γνωρίζει κανείς ή για τα δύο μόνο έργα που έχουν εγκαινιαστεί και είναι κάποιας αξίας όλα αυτά τα χρόνια τα οποία ήταν προγραμματισμένα από πριν και που καθυστέρησαν επιπλέον δύο χρόνια για να γίνουν; 
     Η οικονομία στηρίζεται σε σαθρά πόδια, η ανταγωνιστικότητα καταρρέει, η πραγματική σύγκλιση απομακρύνεται. Με 1,5% σε περίοδο ύφεσης μέσο όρο αύξησης του Α.Ε.Π. στην Ευρώπη είχαμε από 4,5% μέχρι 5% ρυθμούς αύξησης της δικής μας ανάπτυξης, με 2,8% σήμερα μέσο όρο η ανάπτυξη είναι μόλις στο 3,9%. Αυτό σημαίνει ότι απομακρύνεται η χώρα μας από την πραγματική σύγκλιση. Δεν υπάρχει ουσιαστική ανάπτυξη και αυτή υπάρχει μονάχα από τους κοινοτικούς πόρους.
     Σε ό,τι αφορά τον δημόσιο πλούτο, αυτός εκποιείται. Εδώ ταιριάζει το τραγούδι του Μαρκόπουλου «Στο καφενείον “Η Ελλάς”». Όμως η χώρα δεν είναι τσίρκο για να κάνουμε μία πολιτική, συνεχώς, ήξεις αφήξεις, μια πουλάμε, μια αγοράζουμε, μια εκποιούμε, μια κόβουμε από τις παρυφές των τραπεζών το ασφαλιστικό σύστημα και ερχόμαστε μετά να το λύσουμε κιόλας και να κάνουμε και μεταρρυθμίσεις πάνω σ’ αυτό. 
     Ποια είναι η καθημερινή σας πρακτική; Να μιλήσω για το ασφαλιστικό που οδήγησε στους δρόμους εκατοντάδες χιλιάδες πολίτες που ακόμα δεν άκουσαν την οριστική σας πρόταση; Να μιλήσω για την καταλήστευση των ταμείων και την αυθαίρετη οικειοποίηση των αποθεματικών τους; Να μιλήσω για τον ερασιτεχνικό τρόπο με τον οποίο συζητάτε για το μέλλον της Ολυμπιακής, για τον Ο.Τ.Ε. που παραλίγο να σας φύγει από τα χέρια εξαιτίας της τακτικής του ξεπουλήματος που ακολουθείτε, για την αμηχανία σας στο χειρισμό θεμάτων που αφορούν την εξωτερική πολιτική της χώρας; Εξακολουθείτε και τώρα να κυβερνάτε με τις δημοσκοπήσεις και με επικοινωνιακά τεχνάσματα. Αυτή η πολιτική έχει «κοντά πόδια» και προβλέπει μέρες δυστυχίας για τον τόπο.
     Τι αντιπαρατάσσετε λοιπόν για να αιτιολογήσετε τη ζοφερή πραγματικότητα που ζούμε και που εσείς δημιουργήσατε; Μία συνεχή βουτιά στο παρελθόν, σ’ ένα παρελθόν όπου η χώρα πορευόταν με αξιοπρέπεια και πετύχαινε στόχους. Κυβερνάτε εδώ και τέσσερα χρόνια και από το μοντέλο της νέας διακυβέρνησης, της σεμνότητας και της ταπεινότητας, της επανίδρυσης του κράτους δεν έχει μείνει τίποτα όρθιο. Το «κατεδαφίσατε» και μένουν οι φιγούρες, τα πρόσωπα Υπουργών, κρατικών στελεχών και άλλων που φεύγουν κάθε λίγο και λιγάκι από το κυβερνητικό σχήμα.
     Ωστόσο, είναι απορίας άξιο. Παριστάνετε τη σύγχρονη δύναμη της προόδου και της μεταρρύθμισης. Ποια δύναμη προόδου και μεταρρύθμισης; Αν ήσασταν τέτοια, δεν θα πηγαινοφέρνατε ρητορικά την ανάγκη αλλαγής στο κράτος, τη διοικητική αναδιάρθρωση, την αναβάθμιση των αναπτυξιακών θεσμών. Θα προχωρούσατε στην Ελλάδα των περιφερειών, στην περιφερειακή αυτοδιοίκηση και στον «ΚΑΠΟΔΙΣΤΡΙΑ». Αν ήσασταν δύναμη προόδου, δεν θα αποδιαρθρώνατε κάθε θεσμική και κοινωνική κατάκτηση, δεν θα υπονομεύατε συστηματικά το κοινωνικό κράτος. Θα υλοποιούσατε ένα σύγχρονο σχέδιο που θα διαχώριζε το δημόσιο από τον ιδιωτικό τομέα, την κοινωνική πολιτική από το ανταποδοτικό και νομικό σύστημα κοινωνικής ασφάλισης. 
     Αν ήσασταν δύναμη προόδου, δεν θα προτείνατε μία ψευδεπίγραφη Συνταγματική Αναθεώρηση. Θα προχωρούσατε σε ριζική αλλαγή του πολιτικού συστήματος, στην κατοχύρωση της αυτονομίας της πολιτικής. Αν ήσασταν προοδευτική δύναμη, δεν θα φοβόσασταν τη λαϊκή απαίτηση και κινητοποίηση και δεν θα ολισθαίνατε στην περιστολή των ατομικών δικαιωμάτων και ελευθεριών, στον αυταρχισμό και στο αστυνομικό κράτος, αλλά θα διαμορφώνατε ένα συμβόλαιο εμπιστοσύνης για τη δικαιότερη κατανομή της ευημερίας.
     Αν ήσασταν προοδευτική δύναμη, δεν θα τρέματε στην ιδέα ότι δεν μπορείτε να κυβερνήσετε με εκατόν πενήντα δύο Βουλευτές, θα εμπιστευόσασταν την ηγεμονία των ιδεών και της πολιτικής σας πρότασης, την αποδοχή του προγράμματός σας και την υλοποίηση των προεκλογικών σας δεσμεύσεων. 
     Τέλος, αν ήσασταν προοδευτική δύναμη, δεν θα φέρνατε έναν Προϋπολογισμό που ως δομή, κατανομή πόρων και διαδικασία αναπαράγει το πελατειακό κράτος, τη σύμφυση δημόσιων και ιδιωτικών συμφερόντων, τη διαπλοκή του δημόσιου και ιδιωτικού τομέα, την αυθαίρετη επιλογή και διαχείριση από την εκτελεστική εξουσία. Θα είχατε εισηγηθεί, κύριε Αλογοσκούφη, έναν άλλο Προϋπολογισμό, ριζικά διαφορετικό, με σαφή διάκριση του αναπτυξιακού και του κοινωνικού του χαρακτήρα, με αποτύπωση των εθνικών και περιφερειακών πολιτικών, με ανακατανομή των πόρων. Θα είχατε εισηγηθεί ένα άλλο μοντέλο διακυβέρνησης.
     Αλλά τι λέω; Ένα πολιτικό προσωπικό που διατάχθηκε από τον Πρωθυπουργό να υπηρετήσει «σεμνά και ταπεινά» τη νέα διακυβέρνηση και την επανίδρυση του κράτους, υπηρετεί καθημερινά την αυθαιρεσία, υποθάλπει την παρανομία, συνεταιρίζεται με τους «κουμπάρους» και ιδιοποιείται τις κρατικές λειτουργίες. Δυστυχώς, ο «βασιλιάς είναι γυμνός».
     Τελειώνοντας, κύριε Πρόεδρε, θεωρώ ότι η Κυβέρνηση της Νέας Δημοκρατίας είναι μία κυβέρνηση περιορισμένης ευθύνης, χωρίς πυξίδα για τη χώρα, χωρίς όραμα για την κοινωνία, χωρίς ευαισθησία για τη Δημοκρατία, χωρίς έγνοια για τον πολίτη. Αυτή είναι η πολιτική σας ταυτότητα και ο καθρέπτης της οικονομικής σας πολιτικής, δηλαδή ο Προϋπολογισμός σας, γι’ αυτό και θα τον καταψηφίσουμε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Θεόδωρος Καράογλου.
     ΘΕΟΔΩΡΟΣ ΚΑΡΑΟΓΛΟΥ: Να ξεκινήσω, λέγοντας ότι θεωρώ πολύ μεγάλη τιμή τη συμμετοχή μου για μία ακόμη φορά σε μία από τις κορυφαίες κοινοβουλευτικές διαδικασίες, στη συζήτηση του τέταρτου Προϋπολογισμού των Κυβερνήσεων του Κωνσταντίνου Καραμανλή.
     Κυρίες και κύριοι συνάδελφοι, ο φετινός Προϋπολογισμός έχει δύο ιδιαιτερότητες. Η πρώτη είναι πως είναι ο πρώτος Προϋπολογισμός εκτός επιτήρησης της Ευρωπαϊκής Ένωσης, επιτήρηση που, δυστυχώς, η άφρων πολιτική των Κυβερνήσεων του ΠΑ.ΣΟ.Κ. των προηγούμενων χρόνων μάς έβαλε. Η δεύτερη είναι πως είναι ο πρώτος Προϋπολογισμός με τη νέα μορφή Προϋπολογισμού Προγραμμάτων. Με τη νέα αυτή μορφή γίνεται ευκολότερη η καταγραφή και ο έλεγχος της αποδοτικότητας των δημοσίων δαπανών, ελέγχεται η αποτελεσματικότητα των διαφόρων δράσεων και το κόστος του κάθε προγράμματος, δίνεται η δυνατότητα πολυετούς προγραμματισμού και τέλος ενισχύεται η διαφάνεια στη διαχείριση των δημοσίων οικονομικών.
     Αγαπητοί συνάδελφοι, σχεδόν τέσσερα χρόνια τώρα, η Κυβέρνηση του Κώστα Καραμανλή εφαρμόζει μία συγκεκριμένη, μία συγκροτημένη, μία συνεπή οικονομική πολιτική. Η Κυβέρνηση με όραμα, με σχέδιο, με πρόγραμμα, με όρεξη για πολλή δουλειά, ξεκίνησε από τα αυτονόητα. Πραγματοποίησε δημοσιονομική απογραφή για να γνωρίζει, ακριβώς, το μέγεθος του προβλήματος. Συνέχισε, αποκαθιστώντας την αξιοπιστία της ελληνικής οικονομία στην Ευρωπαϊκή Ένωση σε συνεργασία με όλες τις αρμόδιες ευρωπαϊκές υπηρεσίες (EUROSTAT, COMMISSION) και έτσι για πρώτη φορά έχουμε μία πολιτική χωρίς αστερίσκους και υποσημειώσεις.
     Προχώρησε στην εφαρμογή της ήπιας δημοσιονομικής προσαρμογής, που σημαίνει απλά με περιστολή δαπανών, όπως είχε καταντήσει, δυστυχώς, το κράτος από το σπάταλο σύστημα του ΠΑ.ΣΟ.Κ., με το νοικοκύρεμα του κράτους, να μπορέσει να νοικοκυρέψει επιτέλους την οικονομία. 
     Συνέχισε με την πρώτη φάση της φορολογικής μεταρρύθμισης, τη μείωση, δηλαδή, των φορολογικών συντελεστών για επιχειρήσεις, μία συνειδητή πολιτική, μία πολιτική που σκοπό έχει να δημιουργήσει ένα κατάλληλο επενδυτικό κλίμα, σε σχέση βέβαια πάντα με τη θέσπιση ενός σταθερού φορολογικού συστήματος. 
     Επίσης, προχώρησε στην ψήφιση ενός πολύ σοφού νόμου, του ν.3299/2004, ενός νόμου για τις επενδύσεις, για τα αναπτυξιακά κίνητρα, που για πρώτη φορά κατήργησε το διαχωρισμό ανάμεσα σε παλαιές και νέες επιχειρήσεις, που για πρώτη φορά έδωσε τη δυνατότητα και σε εμπορικές επιχειρήσεις να εντάσσονται στο πλαίσιο των κινήτρων του νόμου αυτού.
     Παράλληλα, με τις Συμπράξεις Δημόσιου και Ιδιωτικού Τομέα έδωσε τη δυνατότητα σε τεράστια κεφάλαια της ιδιωτικής οικονομίας να απελευθερωθούν και να στραφούν σε κοινωφελείς δράσεις.
     Προχώρησε σε επιτυχημένες αποκρατικοποιήσεις της Εθνικής, της Εμπορικής, κομματιού της Αγροτικής Τράπεζας, του Ταχυδρομικού Ταμιευτηρίου, του Ο.Τ.Ε.. Προχώρησε στη δεύτερη φάση της φορολογικής μεταρρύθμισης με τη μείωση των φορολογικών συντελεστών για τα φυσικά πρόσωπα. Θυμίζω ότι από 30% ο μέσος φορολογικός συντελεστής πήγε στο 25%. 
     Με την εφαρμογή αυτής της συγκεκριμένης, της συγκροτημένης, της συνεπούς οικονομικής πολιτικής, κυρίες και κύριοι συνάδελφοι, πετύχαμε. Πετύχαμε να μειώσουμε το δημόσιο έλλειμμα από το 7.9% στο 2.6% περίπου. Πετύχαμε να μειώσουμε το δημόσιο χρέος για πρώτη φορά κάτω από το 100% του Ακαθάριστου Εγχωρίου Προϊόντος. Πετύχαμε να μειώσουμε την ανεργία κατά τρεις ολόκληρες μονάδες, από το 11.3% στο 8.3%. Πετύχαμε να έχουμε κάθε χρόνο αύξηση του Ακαθάριστου Εγχωρίου Προϊόντος κατά 4% περίπου, διπλάσιο δηλαδή του μέσου όρου της Ευρωπαϊκής Ένωσης. Πετύχαμε την αύξηση της ανταγωνιστικότητας. Θυμίζω ότι στον περσινό παγκόσμιο πίνακα της ανταγωνιστικότητας η Ελλάδα  ανέβηκε οκτώ ολόκληρες θέσεις .
     Πετύχαμε ισχυρή ανάπτυξη και πολλές επενδύσεις χάρη στο σοφό νόμο, όπως είπα προηγουμένως, που είναι ο ν. 3299/2004, μια που –υπενθυμίζω σε όλους- τέσσερις χιλιάδες περίπου επενδυτικά σχέδια εγκρίθηκαν, ύψους επενδύσεων περίπου 8 δισεκατομμυρίων ευρώ. Είναι το μεγαλύτερο επενδυτικό πρόγραμμα που γνώρισε ποτέ στην ιστορία του ο τόπος.
     Και βεβαίως όλα αυτά είναι πιστοποιημένα από την Ευρωπαϊκή Ένωση, πιστοποιημένα από την ECOFIN, από τον αρμόδιο Επίτροπο των Οικονομικών, τον σοσιαλιστή Επίτροπο κ. Αλμούνια. Θυμίζω, λοιπόν, ότι η πιστοποίηση αυτή συνετέλεσε στο να αρθούν τα μέτρα επιτήρησης της ελληνικής οικονομίας από την Ευρωπαϊκή Ένωση τον Ιούνιο του 2007 και ο ίδιος Επίτροπος, ο σοσιαλιστής, ο κ. Αλμούνια δήλωσε ότι «η Ελλάδα στον οικονομικό τομέα πέτυχε ένα μικρό οικονομικό θαύμα».
     Στο ερώτημα, βεβαίως, που κάθε καλοπροαίρετος φίλος θα μπορούσε να κάνει, αν έχουν επιλυθεί τα προβλήματα της ελληνικής οικονομίας, φυσικά και απαντάμε ότι όχι, δεν έχουν επιλυθεί. Όμως τα μηνύματα τα οποία παίρνουμε είναι ότι βαδίζουμε στο σωστό δρόμο. Συνεχίζουμε να δουλεύουμε, για να αντιμετωπίσουμε τα προβλήματα αυτά, τα μόνιμα, τα πάγια, τα διαρθρωτικά προβλήματα της ελληνικής οικονομίας, αλλά κάνουμε και κάτι άλλο πολύ σημαντικό. Τα θετικά αποτελέσματα που μέχρι στιγμής έχουμε από την οικονομική πολιτική τα στρέφουμε, ως ένα γνήσιο λαϊκό, φιλελεύθερο κόμμα, προς όφελος των πολιτών.
     Έτσι, η Κυβέρνηση του Κώστα Καραμανλή, με κοινωνική ευαισθησία και αποδεικνύοντάς την στην πράξη πήρε –θυμίζω- κάποια συγκεκριμένα μέτρα και πρωτοβουλίες προς όφελος των πολιτών. Διπλασιάσαμε περίπου τις συντάξεις του ΟΓΑ από τα 170 ευρώ στα 330 ευρώ. Το επίδομα κοινωνικής αλληλεγγύης από τα 130 ευρώ το πήγαμε στα 220. Πήγαμε το επίδομα ανεργίας από τα 304 στα 404 ευρώ.
     Καταργήσαμε το Λ.Α.Φ.Κ.Α. και όχι μόνο αυτό, αλλά αρχίσαμε σταδιακά και επιστρέφουμε –και μέσα στο 2008 ολοκληρώνεται η επιστροφή αυτή- όλα αυτά τα χρήματα που παράνομα είχαν παρακρατηθεί από τις προηγούμενες κυβερνήσεις του ΠΑ.ΣΟ.Κ.. Προχωρήσαμε στην κατάργηση του χαρτοσήμου του ενοικίου, που ήταν μια δαπάνη που βάρυνε με 3,6% τα φτωχά, τα χαμηλόμισθα κυρίως εισοδήματα.
     Προχωρήσαμε στην αύξηση του αφορολόγητου από τις 10.000 στις 12.000 ευρώ, κάτι που πρακτικά σημαίνει ότι περίπου τρία εκατομμύρια τριακόσιες χιλιάδες Έλληνες πολίτες δεν θα πληρώνουν καθόλου φόρο. Προχωρήσαμε στη μείωση των φορολογικών συντελεστών, του μέσου φορολογικού συντελεστή από το 30% στο 25% σταδιακά, κάτι που σημαίνει ότι δύο εκατομμύρια διακόσιες χιλιάδες Έλληνες πολίτες θα πληρώνουν λιγότερους φόρους.
     Προχωρούμε από 1/1/2008 στη χορήγηση του πολυτεκνικού επιδόματος στις τρίτεκνες οικογένειες. Αυξάνουμε από 1/1/2008, όπως είχαμε υποσχεθεί, τους μισθούς των στρατιωτικών, αλλά και των αποστράτων αξιωματικών του Ελληνικού Στρατού. Προχωρήσαμε και δημιουργήσαμε το Ειδικό Ταμείο Κοινωνικής Αλληλεγγύης για τη στήριξη των ανέργων μεγάλης ηλικίας. Προχωρούμε στην επιδότηση του ενοικίου. Θυμίζω ότι το 2003 το επίδομα δικαιούνταν σαράντα χιλιάδες δικαιούχοι και είχε συνολικό κόστος 55.000.000 ευρώ, ενώ το 2007 οι δικαιούχοι έγιναν εκατό χιλιάδες και το κόστος ξεπέρασε τα 185.000.000 ευρώ.
     Τέλος, θεσπίσαμε ήδη με νόμο το Ταμείο Αντιμετώπισης της Φτώχειας με μια προίκα 500 εκατομμυρίων ευρώ, που σε βάθος τετραετίας θα γίνει 2.000.000.000 ευρώ και θα πηγαίνει αποκλειστικά σε στοχευμένες κοινωνικές δράσεις. Επίσης από 1/1/2009 προχωρούμε και στη θέσπιση της κατώτατης Εθνικής Σύνταξης.
     Ειδικότερα τώρα, με τον Προϋπολογισμό του 2008 επιδιώκουμε περαιτέρω μείωση του δημοσιονομικού ελλείμματος από το 2,7% στο 1,6%, αποκλιμάκωση του δημόσιου χρέους από το 93,4% στο 91% του Α.Ε.Π., τακτοποίηση παλαιών οφειλών του κράτους προς την Τοπική Αυτοδιοίκηση και προς το ασφαλιστικό σύστημα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Επιδιώκουμε ενίσχυση της περιφέρειας με το μεγαλύτερο πρόγραμμα δημοσίων επενδύσεων 9,3 δισεκατομμύρια ευρώ, που σημαίνει 7% μεγαλύτερο από το περσινό, αποτελεσματική αντιμετώπιση της φοροδιαφυγής, ενίσχυση ευαίσθητων τομέων, όπως είναι ο τομέας της υγείας, που έχει αύξηση δαπανών με 9,4% ή της παιδείας με 6,5%.
     Κλείνοντας –γιατί, δυστυχώς, ο χρόνος έχει ήδη ολοκληρωθεί- κυρίες και κύριοι συνάδελφοι, θέλω να πω ότι παραλάβαμε μια τραγική κατάσταση. Κάναμε πολλά. Βεβαίως, θα μπορούσε κάποιος να ισχυριστεί ότι θα μπορούσαν να γίνουν ακόμη περισσότερα. Με ευθύνη, με σοβαρότητα, μακριά από λαϊκισμούς προωθήσαμε την κοινωνική συνοχή. Για μας ήταν, είναι και παραμένει κυρίαρχο στοιχείο της πολιτικής μας ο άνθρωπος. Ασκήσαμε μια ανθρωποκεντρική πολιτική, πολιτική την οποία συνεχίζουμε να ασκούμε.
     Γι’ αυτόν το λόγο, άλλωστε, και οι πολίτες στις πρόσφατες εκλογές, πριν από τρεις μήνες, μας επαναβεβαίωσαν την εμπιστοσύνη τους. Οι πολίτες αναγνωρίζουν τη σκληρή δουλειά, την ειλικρίνεια των προθέσεών μας, το όραμα, το σχέδιό μας, τον αγώνα μας για ένα καλύτερο μέλλον για εμάς, για τα παιδιά μας, για την πατρίδα μας. 
     Οι πολίτες εμπιστεύονται και στηρίζουν την Κυβέρνηση του Κώστα Καραμανλή. Μας δίνουν την εντολή ως Κοινοβουλευτική Ομάδα της Νέας Δημοκρατίας να στηρίξουμε ανεπιφύλακτα την Κυβέρνηση του Κώστα Καραμανλή.
     Βεβαίως, είμαι υποχρεωμένος, αλλά και με μεγάλη ευχαρίστηση θα το κάνω, όχι απλώς να εγκρίνω, αλλά να δηλώσω ανεπιφύλακτα ότι στηρίζω τη σωστή αυτήν πολιτική που ακολουθεί η Κυβέρνηση και να δώσω ψήφο εμπιστοσύνης στην Κυβέρνηση του Κώστα Καραμανλή.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑ.ΣΟ.Κ. κ. Ξενογιαννακοπούλου Μαριλίζα.
     ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Κυρίες και κύριοι συνάδελφοι, ο Προϋπολογισμός του 2008, ο τέταρτος προϋπολογισμός που παρουσιάζει η Κυβέρνηση της Νέας Δημοκρατίας, αποτυπώνει ανάγλυφα την πολιτική που εφάρμοσε και συνεχίζει να εφαρμόζει η Κυβέρνηση της Νέας Δημοκρατίας, όπως μας είπε προηγουμένως ο Υπουργός Οικονομίας. Μία πολιτική καθαρά μονόπλευρη, με νεοφιλελεύθερη κατεύθυνση, μία πολιτική ταξική, μια πολιτική που σε κάθε έκφρασή της έχει τα ίδια αποτελέσματα. Ευνοεί τους λίγους, με όποιο πρόσωπο παίρνουν αυτοί οι λίγοι κάθε φορά, είτε αυτοί είναι οι τράπεζες είτε κάποια ιδιωτικά ολιγοπώλια είτε κάποια μεγάλα οικονομικά συμφέροντα, αλλά πάντα εις βάρος των πολλών, των εργαζομένων, των επαγγελματιών, των επιστημόνων, των νέων ανθρώπων της χώρας μας.
     (Στο σημείο αυτό την Προεδρική Έδρα καταλαμβάνει η Β’ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
     Επειδή άκουσα πριν με πολύ ενδιαφέρον τον Υπουργό Οικονομίας στην ομιλία του να δηλώνει ενόχληση, διότι αναφερόμαστε στον ταξικό χαρακτήρα των πολιτικών της Νέας Δημοκρατίας, και στον ταξικό χαρακτήρα του Προϋπολογισμού του 2008, θα ήθελα να επισημάνω στον κύριο Υπουργό ότι η Ελλάδα του 2007 έχει το θλιβερό προνόμιο στη διευρυμένη Ευρωπαϊκή Ένωση -δηλαδή με τις χώρες της Κεντρικής και Ανατολικής Ευρώπης- να κατέχει τη δεύτερη χειρότερη θέση όσον αφορά τη διεύρυνση των κοινωνικών ανισοτήτων. Αυτό σημαίνει πολύ απλά –και αυτή είναι η καλύτερη απόδειξη της ταξικότητας της πολιτικής που ακολουθείται όλα αυτά τα χρόνια- ότι ο πλούτος παράγεται σε αυτήν τη χώρα σταθερά, αλλά κατανέμεται συνεχώς όλο και πιο άδικα. Αυτό σημαίνει ότι το 80% του πλούτου συγκεντρώνεται στο 20% του ελληνικού πληθυσμού. 
     Αυτή, λοιπόν, είναι η ταξική πολιτική που εφαρμόζει η Κυβέρνηση της Νέας Δημοκρατίας. Μία πολιτική που την βλέπουμε στο φορολογικό σύστημα και που προοιωνίζεται και από τον παρόντα Προϋπολογισμό που συζητούμε, είτε με την αύξηση συνεχώς των εμμέσων φόρων είτε με την επικείμενη, όπως φαίνεται -και κανείς δεν διαψεύδει, κύριε Υπουργέ- αύξηση του Φ.Π.Α. είτε με το φόρο στα ακίνητα. Μία πολιτική, όπως τη βλέπουμε να εφαρμόζεται στην ασφαλιστική, υποτίθεται, ψευδεπίγραφη μεταρρύθμιση, όπου βλέπουμε με πολύ μεγάλη ευκολία να χαρίζονται τεράστια ποσά στις τράπεζες, να χαρίζονται χρέη στους μεγαλοοφειλέτες του Ι.Κ.Α., αλλά ταυτόχρονα να προοιωνίζονται αλλαγές, οι οποίες θα χτυπήσουν τον κοινωνικό δημόσιο χαρακτήρα του ασφαλιστικού συστήματος, τους πιο ασθενείς από τους ασφαλισμένους και τα ασφαλιστικά δικαιώματα. Είναι μία πολιτική που την βλέπουμε στην υποχρηματοδότηση και την απαξίωση του κοινωνικού κράτους, του Εθνικού Συστήματος Υγείας, της δημόσιας παιδείας.
     Αυτά, λοιπόν, είναι τα αποτελέσματα της πολιτικής σας. Και γι’ αυτήν την πολιτική χιλιάδες εργαζόμενοι, επαγγελματίες, επιστήμονες, βγήκαν στους δρόμους σε ένα αρραγές μέτωπο αντίδρασης και αντίστασης σε αυτήν την πολιτική. Γιατί, δεν πέρασε η δική σας αντίληψη του κοινωνικού αυτοματισμού, που προσπαθεί να διαιρέσει την κοινωνία, να φέρει τον έναν εργαζόμενο απέναντι στον άλλο.
     Εσείς πώς πήρατε το μήνυμα από τη μεγάλη κινητοποίηση του κόσμου, όπως φάνηκε την προηγούμενη Τετάρτη; Αρχικά, όπως συνηθίζετε, με αυταρχισμό, στη συνέχεια, με μία προσπάθεια επικοινωνιακής διαχείρισης. Γιατί βέβαια, με  μειωμένη πολιτική αξιοπιστία προσπαθείτε μέσα από την αλλαγή στο Υπουργείο Απασχόλησης, την αλλαγή Υπουργού, να δημιουργήσετε την αίσθηση που περισσότερο μοιάζει με αγορά πολιτικού χρόνου. Αλλά κανείς από τους πολίτες, από όλους αυτούς που ζουν στην ανασφάλεια και την αβεβαιότητα, δεν έχει την ψευδαίσθηση ότι πρόκειται να αλλάξει ο πυρήνας των στόχων και των πολιτικών σας.
     Τα περίφημα τρία «δεν» του Πρωθυπουργού, όσον αφορά την περίφημη αλλαγή στο ασφαλιστικό σύστημα, δεν είναι τίποτα άλλο από την άρνηση του δημόσιου κοινωνικού χαρακτήρα του ασφαλιστικού συστήματος, από την άρνηση οποιασδήποτε δέσμευσης από την πλευρά σας, όσον αφορά τη χρηματοδότηση του ασφαλιστικού συστήματος, και μια ισοπεδωτική προσέγγιση, όσον αφορά τα  βαρέα και ανθυγιεινά επαγγέλματα, όσον αφορά τη συνταξιοδότηση των γυναικών, όσον αφορά τα άτομα με αναπηρία και συνολικά τα ασφαλιστικά δικαιώματα. Αυτή είναι η πραγματικότητα. Μια πραγματικότητα, η οποία αυτήν τη στιγμή, έχει οδηγήσει το χρέος του δημοσίου στα 8 δισεκατομμύρια ευρώ και έχει φέρει την εισφοροδιαφυγή, περίπου στο 21%. Αυτά είναι τα αποτελέσματα της πολιτικής σας. Το ίδιο όσον αφορά το Εθνικό Σύστημα Υγείας, όπου και εκεί έχουν καθηλωθεί οι δαπάνες στο 3,4% του Α.Ε.Π., όταν το 2004 ήταν στο 3,9% του Α.Ε.Π.. Επιλογή σας είναι η υποχρηματοδότηση του Εθνικού Συστήματος Υγείας, η αδυναμία χρηματοδότησης των περίφημων προσλήψεων για το αναγκαίο νοσηλευτικό προσωπικό, όταν βέβαια βρεθήκαν οι δαπάνες για να γίνουν οι προσλήψεις για τους αγροφύλακες. Ταυτόχρονα, συνεχώς αυξάνουν τα χρέη των νοσοκομείων, παρ’ ότι πριν από δύο χρόνια είχατε κάνει μία διευθέτηση των χρεών, μέσα σε ενάμιση χρόνο έχει δημιουργηθεί ξανά, ένα χρέος 3,5 δισεκατομμύρια, το οποίο μάλιστα, όπως προηγούμενοι συνάδελφοι ανέφεραν, είναι αόρατο από τον Προϋπολογισμό που συζητούμε.
      Η πολιτική σας, λοιπόν, θίγει τον κάθε εργαζόμενο, θίγει τον κάθε πολίτη και θίγει βάναυσα και το δημόσιο συμφέρον. Και αυτό φαίνεται στις δραματικές εξελίξεις σε όλες τις επιχειρήσεις στρατηγικού χαρακτήρα για την οικονομία και την ανάπτυξη, στρατηγικού χαρακτήρα για την κοινωνική ευημερία. Το βλέπουμε μέσα από την απαξίωση της Δ.Ε.Η., μιας κερδοφόρας επιχείρησης, το βλέπουμε μέσα από το κλείσιμο που έχετε εξαγγείλει για την Ολυμπιακή Αεροπορία, το βλέπουμε  μέσα από το έλλειμμα που συνεχώς συσσωρεύεται, όσον αφορά τον Ο.Σ.Ε.. Και, βέβαια, για κάτι για το οποίο έγινε ήδη πολύ μεγάλος λόγος σήμερα σε αυτήν την Αίθουσα, μέσα από τις δραματικές εξελίξεις στον Ο.Τ.Ε.. Όταν εσείς οι ίδιοι, ως Κυβέρνηση, ανοίξατε τη θεσμική κερκόπορτα για την άλωση του Ο.Τ.Ε., με όλες τις ρυθμίσεις που είχατε φέρει τότε και παρά τη μεγάλη αντίδραση που υπήρξε από την Αντιπολίτευση και τους εργαζόμενους.
      Οφείλουμε να υπενθυμίσουμε στον Υπουργό Οικονομίας, ο οποίος κόπτεται για το μέλλον του Ο.Τ.Ε. και για την κατοχύρωση του δημόσιου στρατηγικού του χαρακτήρα, ότι ήταν ο ίδιος λίγες ημέρες πριν τις εκλογές, που έλεγε ότι αρκεί για το δημόσιο να έχει γύρω στο 5% με 10%, όσον αφορά τη συμμετοχή του στον Ο.Τ.Ε.. Αυτή, λοιπόν, είναι η πολιτική σας, την οποία βιώνει καθημερινά ο Έλληνας πολίτης.
      Εμείς είμαστε αντίθετοι σε αυτήν την πολιτική και δίνουμε τη μάχη και στη Βουλή και στην κοινωνία και για την αποτροπή της αλλά και για να αναδείξουμε έναν άλλο δρόμο. Έναν προοδευτικό, εφικτό, αξιόπιστο, εναλλακτικό δρόμο για την ανάπτυξη και την κοινωνική δικαιοσύνη. Γι’ αυτό, καταψηφίζουμε αυτόν τον Προϋπολογισμό και θα συνεχίσουμε τη μάχη μας μαζί με τους πολίτες για ένα καλύτερο μέλλον για τη χώρα μας.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε και εμείς, κυρία Ξενογιαννακοπούλου.
     Το λόγο έχει ο Βουλευτής Αρκαδίας κ. Πέτρος Τατούλης.
     ΠΕΤΡΟΣ ΤΑΤΟΥΛΗΣ: Κυρία Πρόεδρε, κυρίες και κύριοι συνάδελφοι, δεν θα αναφερθώ σε μεγέθη και αναλύσεις. Ο εισηγητής και οι ειδικοί αγορητές έχουν ενημερώσει επισταμένως το Σώμα. Εγώ θα ήθελα να σταθώ πάνω σε δύο μόνο σημεία, τα οποία θεωρώ καθοριστικά για τη δημοσιονομική εικόνα της χώρας, αλλά κυρίως για την καθημερινότητα του Έλληνα πολίτη. Θα αναφερθώ στο δημόσιο χρέος και στις δαπάνες κρατικής λειτουργίας και κοινωνικής προστασίας.
     Ένας από τους βασικούς ποσοτικούς στόχους του συζητούμενου Προϋπολογισμού είναι η αισθητή μείωση του δημοσίου χρέους, κατά 2% του Α.Ε.Π.. Ωστόσο πρέπει να σημειώσουμε ότι, πρώτον, παρά τη θεαματική αύξηση του πρωτογενούς πλεονάσματος κατά 70,5%, αυτή η αύξηση δεν επαρκεί για την πληρωμή των τόκων του δημοσίου χρέους. Δεύτερον, οι τόκοι αυτοί μάλιστα προβλέπεται ότι θα αυξηθούν κατά 7,7%. Είναι η πρώτη φορά από το 2004 που οι τόκοι αυξάνονται με ρυθμό ανώτερο του ονομαστικού Α.Ε.Π. και ως εκ τούτου συνεισφέρουν αρνητικά στη μείωση του δημοσιονομικού ελλείμματος. Τρίτον, ως απόλυτο μέγεθος το δημόσιο χρέος αυξάνεται σημαντικά και στο τέλος του 2008 θα υπερβεί τα 250.000.000.000 ευρώ. 
     Σ' αυτό το σημείο επιτρέψτε μου μία συγκριτική αναφορά. Αν στις Η.Π.Α., που είναι η πλουσιότερη χώρα του κόσμου, χαρακτηρίζεται εκρηκτικό ένα χρέος που κοστίζει 20.000 ευρώ σε κάθε Αμερικανό, τότε πώς να χαρακτηρίσουμε το δικό μας χρέος, που σύμφωνα με τα επίσημα στοιχεία του παρόντος Προϋπολογισμού θα αναλογεί σε 25.000 ευρώ για κάθε Έλληνα στο τέλος του 2008; 
     Ξέρω ότι για πολλούς συμπολίτες μας το δημόσιο χρέος είναι λίγο-πολύ μία μεταφυσική έννοια, μία έννοια που δεν έχει κανένα αντίκτυπο στην καθημερινότητά του. Τον πολίτη είναι λογικό να τον απασχολούν τα δικά του χρέη και όχι ασφαλώς τα χρέη του κράτους. Από πού πληρώνει όμως το κράτος τα 10.000.000.000 ευρώ το χρόνο που δίνει για τους τόκους του δημοσίου χρέους; Από τα φορολογικά έσοδα φυσικά. Ο δικός μας ρόλος –και το τονίζω για πολλοστή φορά- είναι ξεκάθαρος, να ενημερώσουμε τον πολίτη με ευσυνειδησία. Ο πολίτης πρέπει να αντιληφθεί ότι όλες οι κρατικές δαπάνες έχουν μετρήσιμο αντίκτυπο στα δικά του εισοδήματα. 
     Κυρίες και κύριοι συνάδελφοι, οι πρόσφατες αυξήσεις των επιτοκίων και η συνακόλουθη αύξηση του κόστους δανεισμού του δημοσίου μάς υπενθύμισαν ότι το τέρας του δημοσίου χρέους εξακολουθεί να είναι επικίνδυνο. Νομίζω ότι ήρθε η στιγμή να χρησιμοποιήσουμε, για την αντιμετώπισή του, την πιο κοφτερή λεπίδα του τακτικού Προϋπολογισμού, εκείνη των δαπανών. Πρέπει να περικόψουμε την κρατική σπατάλη και τις κρατικές δραστηριότητες με ελάχιστη ή μηδενική απόδοση στην κοινωνία. Πρέπει να δημιουργήσουμε το συντομότερο δυνατό πρωτογενή πλεονάσματα στον τακτικό Προϋπολογισμό μεγαλύτερα από τους τόκους, για να πάψει επιτέλους να μεγαλώνει και να θεριεύει το τέρας του δημοσίου χρέους. Και για τη δημιουργία ικανού πρωτογενούς πλεονάσματος απαιτείται ταυτόχρονα συγκράτηση των δημοσίων δαπανών και αύξηση των δημοσίων εσόδων. Τα καθαρά έσοδα του τακτικού Προϋπολογισμού προβλέπεται να αυξηθούν θεαματικά κατά 12,5%. Την ίδια στιγμή όμως προβλέπεται να αυξηθούν σημαντικά και οι πρωτογενείς δαπάνες κατά 7,3%. 
     Συνεπώς για μία ακόμη χρονιά δεν θα έχουμε θετική συμβολή στη μείωση του δημοσιονομικού ελλείμματος. Και πώς να έχουμε όταν οι μη επενδυτικές δαπάνες, οι κρατικές δαπάνες παραμένουν αμετάβλητες στα ίδια υψηλά επίπεδα του 2004; Ωστόσο είμαι πεπεισμένος ότι εξαλείφοντας κάθε θύλακα κρατικής σπατάλης και περιορίζοντας δραστικά τη φοροδιαφυγή υπάρχουν περιθώρια μείωσης αυτών των δαπανών. 
     Σίγουρα η προσπάθεια εξυγίανσης των οικονομικών του κράτους τα τρία τελευταία χρόνια έχει δημιουργήσει προϋποθέσεις για την ενίσχυση της κοινωνικής συνοχής με αύξηση των δαπανών κοινωνικής προστασίας. 
     Βέβαια στο σημείο αυτό καλό είναι όλοι να κατανοήσουμε ότι τα διάφορα κοινωνικά προβλήματα δεν είναι αποκλειστικά προϊόντα υποχρηματοδότησης. Η Ελλάδα ναι μεν δεν έχει τις υψηλότερες κοινωνικές δαπάνες στον κόσμο αλλά δεν βρίσκεται και χαμηλά. Η θετική τους επίπτωση ωστόσο είναι μικρή. Πιο απλά, στην Ευρωζώνη οι κοινωνικές δαπάνες αγγίζουν το 27% του Α.Ε.Π., γεγονός που μειώνει το ποσοστό της φτώχειας κατά οκτώ  ποσοστιαίες μονάδες. Αντίθετα, στην Ελλάδα, με κοινωνικές δαπάνες στο 26% του Α.Ε.Π., έχουμε καταφέρει να μειώσουμε τη φτώχεια μόνο κατά δύο  μονάδες. Γιατί συμβαίνει αυτό; Αφ’ ενός οι δαπάνες δεν είναι στοχευμένες και αφ’ ετέρου δεν είναι ξεκάθαρο το κατά πόσο αποδίδουν στους τομείς που κάθε φορά διατίθενται, ώστε στην περίπτωση που το εκάστοτε μάναντζμεντ- υπουργοί, διοικητές, αρμόδιοι- αποδεικνύεται ανεπαρκές, να βελτιώνεται και όπου χρειάζεται να αλλάζει ή τα συγκεκριμένα κονδύλια να μειώνονται ή ακόμη και να μηδενίζονται. 
     Και για τα δύο αυτά κρίσιμα ζητήματα οφείλουμε κατ’ αρχάς να καταστήσουμε σαφή τη στάση και την πολιτική μας στον ελληνικό λαό. Μόνο τότε οι μεταρρυθμίσεις θα μπορέσουν να δρομολογηθούν με κοινωνική συναίνεση χωρίς συγκρούσεις. Η επανίδρυση του κράτους είναι το πρώτο βήμα. Το δεύτερο είναι οι μεταρρυθμίσεις.
     Ας μην ξεχνούμε ότι το Διεθνές Νομισματικό Ταμείο και η Ευρωπαϊκή Ένωση μας κρούουν συχνά τον κώδωνα του κινδύνου για τα δειλά μας βήματα. Στην παρούσα φάση δυστυχώς τα δύο αυτά πρέπει να συγχρονιστούν, πράγμα που κάνει το έργο μας πιο δύσκολο. Η αποστολή μας δυσχεραίνεται περισσότερο λόγω του ότι τα βήματά μας δεν συγχρονίζονται με εκείνα του ελληνικού λαού. Αυτό δείχνουν οι κινητοποιήσεις, αυτό δείχνουν οι δημοσκοπήσεις. Γι’ αυτόν το λόγο ο δημόσιος διάλογος πρέπει να ξεκινήσει αυτήν τη στιγμή από μηδενική βάση.
     Τι σημαίνει δημόσιο χρέος και ποιος ο αντίκτυπός του; Συμβαίνει και αυτό το 26% των κοινωνικών δαπανών δεν έχει ανάλογα αποτελέσματα στην αντιμετώπιση της φτώχειας; Και ακόμη πιο πέρα, τι είναι επιτέλους αυτός ο κρατικός προϋπολογισμός; Η ιερή αγελάδα που κατεβάζει αδιάκοπα γάλα και όποιος προλάβει ή όποιος καταφέρνει παίρνει; Αυτά είναι ερωτήματα που πρέπει με διάθεση υγιούς αυτοκριτικής να απαντήσει το σύνολο του πολιτικού κόσμου, η Κυβέρνηση, η Αξιωματική Αντιπολίτευση αλλά και τα υπόλοιπα κόμματα που δεν μπορούν πλέον να κρύβονται πίσω από την αποχή. Η αποχή δεν είναι επιλογή. Είναι δειλή υπεκφυγή. 
     Είμαι ωστόσο εξαιρετικά αισιόδοξος ότι από τη στιγμή που αυτός ο ουσιαστικός δημόσιος διάλογος ανοίξει, όλες οι μεταρρυθμιστικές προσπάθειες της Κυβέρνησης θα επιβραβευθούν. Μεταρρυθμίσεις που πρέπει να φέρουν την προσωπική σφραγίδα του ίδιου του Πρωθυπουργού και όχι του εκάστοτε Υπουργού. Σε μια δεκαετία από τώρα την Κυβέρνηση Καραμανλή θα την θυμάται η ιστορία και εκείνη θα κρίνει και την εκάστοτε υπουργία.
     Κυρίες και κύριοι συνάδελφοι, κλείνοντας, τα καίρια ζητήματα είναι και σε αυτήν την περίπτωση οι χρόνοι και οι επιλογές. Χρόνος άλλος δεν υπάρχει. Οι επιλογές δεν μπορούν να είναι πια οι εύκολες και οι βολικές. Πρέπει να είναι στοχευμένες και ξεκάθαρες. Και το σημαντικότερο: αφ’ ενός οι επιλογές πρέπει σε κάθε περίπτωση να αξιολογούνται από τα αποτελέσματά τους και αφ’ ετέρου οι αρμόδιοι πρέπει να κρίνονται από το δείκτη αποτελεσματικότητας των ενεργειών τους και όχι από την επικοινωνιακή τους ικανότητα. 
     Σήμανε η ώρα της υλοποίησης του σκληρού πυρήνα του μεταρρυθμιστικού μας προγράμματος. Εάν επιδείξουμε τόλμη και αποφασιστικότητα θα αποδειχθούμε χρήσιμοι για τον τόπο. Ας ξεκινήσουμε, λοιπόν, με την υπερψήφιση του παρόντος Προϋπολογισμού. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (΄Ελσα Παπαδημητρίου):  Το λόγο έχει η συνάδελφος κ. Μιλένα Αποστολάκη.
     ΜΙΛΕΝΑ ΑΠΟΣΤΟΛΑΚΗ: Κυρίες και κύριοι συνάδελφοι, κάθε χρόνο η συζήτηση του Προϋπολογισμού συμπυκνώνει και αναδεικνύει την ιδεολογική κατεύθυνση της εκάστοτε κυβέρνησης, τις πολιτικές της στοχεύσεις, τις πολιτικές της πρωτοβουλίες, τις ευαισθησίες της, αλλά και σε ένα πολύ μεγάλο βαθμό, το βαθμό της συνέπειας ή της ασυνέπειας σε σχέση με τις κυβερνητικές εξαγγελίες και δεσμεύσεις, κυβερνητικές εξαγγελίες και δεσμεύσεις που εν προκειμένω έχουν μια αυξημένη βαρύτητα αν θυμηθούμε ότι στις 16 Αυγούστου με πρωτοβουλία του Πρωθυπουργού η Βουλή διαλύθηκε και πήγαμε σε πρόωρες εκλογές με πρόσχημα την οικονομία.
     ‘Εχει λοιπόν την ιδιαίτερη αξία της η εναγώνια προσπάθεια του Υπουργού Οικονομίας μέσα από μια σειρά ρητορικών –υποτίθεται- ερωτημάτων να ανατρέψει και να βγάλει από πάνω του το χαρακτηρισμό αυτού του Προϋπολογισμού, που δεν προήλθε από μια μόνο πτέρυγα της Βουλής, δεν προήλθε μόνο από το κόμμα της Αξιωματικής Αντιπολίτευσης αλλά αποτελεί ουσιαστικό επιχείρημα όλων των κομμάτων σε ό,τι αφορά το χαρακτήρα, τον ταξικό χαρακτήρα αυτού του Προϋπολογισμού. 
     Είχε μεγάλη αξία η παράθεση των παραδειγμάτων από την πλευρά του Υπουργού Οικονομίας με την οποία προσπάθησε να ανατρέψει την ίδια την πραγματικότητα, γι’ αυτό και ήταν εξαιρετικά ατυχής και αναποτελεσματική. Γιατί σε πείσμα όσων προσπαθούσε να υποστηρίξει ο Υπουργός Οικονομίας, ο Προϋπολογισμός που καταθέτει και αυτήν τη χρονιά η Κυβέρνηση, είναι ένας βαθιά ταξικός, αντιλαϊκός και κοινωνικά άδικος Προϋπολογισμός. 
     Είναι ένας Προϋπολογισμός που έχει σαν βασικό του χαρακτηριστικό τη δραματική ανατροπή στις φορολογικές σχέσεις των κοινωνικών στρωμάτων. Η επιβάρυνση, που γίνεται στους εργαζόμενους και τους επαγγελματίες και με τους άμεσους φόρους αλλά κυρίως με τους έμμεσους φόρους, δεν έχει προηγούμενο στην τελευταία δεκαπενταετία. Και είναι άλλωστε στο σημείο αυτό εξαιρετικά εύγλωττη η απάντηση του Υπουργού σε ό,τι αφορά το ζήτημα της νέας αύξησης του Φόρου Προστιθέμενης Αξίας.  «Δεν αποκλείεται» είπε με εξαιρετική σαφήνεια ο κ. Αλογοσκούφης, κάτι που ισοδυναμεί με τη δεδομένη επιβεβαίωση μιας νέας επικείμενης αύξησης του Φόρου Προστιθέμενης Αξίας. 
     Κυρίες και κύριοι συνάδελφοι, οι άμεσοι φόροι που πληρώνει ο κάθε εργαζόμενος και συνταξιούχος ανάλογα με το εισόδημά του πρόκειται σύμφωνα με τον Προϋπολογισμό της Κυβέρνησης να αυξηθούν το 2008 σε σύγκριση με το 2005 κατά 2,5 δισεκατομμύρια ευρώ. Την ίδια στιγμή οι φόροι, τους οποίους θα κληθούν να πληρώσουν οι επιχειρήσεις, τα νομικά πρόσωπα, βρίσκονται σχεδόν αμετάβλητοι στο ίδιο επίπεδο. Το 2008 η καθαρή καταβολή φόρων από τις επιχειρήσεις θα είναι μόλις 2,315 εκατομμύρια ευρώ, ενώ το 2007 είχαν υπολογιστεί στα 2,420 εκατομμύρια ευρώ. Οι καθαροί φόροι των επιχειρήσεων θα είναι χαμηλότεροι από την αύξηση των φόρων που θα πληρώσουν οι μισθωτοί και οι επαγγελματίες και, συνεπώς, είναι προφανές ότι έχουμε μια ριζική ανατροπή της κατανομής των φορολογικών βαρών σε βάρος των μισθωτών, όπως ανελλιπώς πράττει η Κυβέρνηση αυτή από το 2004 και μετά. 
     Τα έσοδα από τη φορολογία των φυσικών προσώπων ανήλθαν το 2004 σε 7,8 δισεκατομμύρια ευρώ, ενώ το αντίστοιχο ποσό για το 2008 φθάνει τα 10,8 δισεκατομμύρια ευρώ. Επομένως μεταξύ του 2004 και του 2008 τα φυσικά πρόσωπα θα πληρώσουν 3.000.000.000 ευρώ παραπάνω φόρους, ενώ, αντίθετα, την ίδια στιγμή τα νομικά πρόσωπα, οι μεγάλες ανώνυμες εταιρείες εν προκειμένω, θα πληρώσουν το 2008 τον ίδιο περίπου φόρο που πλήρωναν το 2004. Το ποσοστό συμμετοχής των μεγάλων επιχειρήσεων στα έσοδα από φόρο εισοδήματος μειώθηκε από το 35,5% στο 28,3%. Αντιθέτως, στα φυσικά πρόσωπα το ποσοστό συμμετοχής αυξήθηκε από το 58,8% στο 63,1% το 2008. 
     Έχουμε, λοιπόν, μια βίαιη αναδιανομή των φορολογικών βαρών σε βάρος της εργασίας και των χαμηλών και μεσαίων στρωμάτων σε πείσμα όσων αντίθετα προσπαθεί να παρουσιάσει ο Υπουργός Οικονομίας. Έχουμε έναν βαθιά ταξικό και αντιλαϊκό Προϋπολογισμό, έναν Προϋπολογισμό που αντιστοιχεί στην πολιτική φιλοσοφία αυτής της Κυβέρνησης, μια φιλοσοφία που την βλέπουμε να διαπερνά αυτό το διάστημα πολλούς άλλους τομείς: Στο ασφαλιστικό, όπου υπό το βάρος της πρόσφατης ενδοκυβερνητικής κρίσης η μεταρρύθμιση βαφτίζεται ήπια στην προσπάθεια να αποπροσανατολιστούν οι εργαζόμενοι, ασφαλισμένοι και να σταλούν κάποια καθησυχαστικά μηνύματα σε σχέση με την επιδρομή στα ασφαλιστικά τους δικαιώματα, η οποία έχει ήδη δρομολογηθεί. Στο ζήτημα της αντιμετώπισης της δημόσιας περιουσίας, είτε αυτό αφορά την Ολυμπιακή με το ουσιαστικά προαναγγελθέν κλείσιμό της από το στόμα του αρμόδιου Υπουργού, αντί την ίδια στιγμή να δίνει μάχες για τα εθνικά συμφέροντα και την τύχη της Ολυμπιακής, είτε στο ζήτημα της Δ.Ε.Η. με την ένοχη και ύποπτη σαλαμοποίησή της, είτε βέβαια στο ζήτημα του Ο.Τ.Ε. με την Κυβέρνηση να τρέχει να προλάβει την απώλεια του δημόσιου ελέγχου του Οργανισμού Τηλεπικοινωνιών Ελλάδος, όταν το προηγούμενο διάστημα με την πολιτική της είχε ουσιαστικά δρομολογήσει αυτήν ακριβώς την εξέλιξη.
     Είναι, λοιπόν, αυτός ο Προϋπολογισμός σε απόλυτη συνέπεια ως προς το ιδεολογικό του περιεχόμενο και τις συγκεκριμένες πολιτικές του στοχεύσεις με όλες αυτές τις πολιτικές. Είναι, επίσης, σε απόλυτη ασυνέπεια με τις πρωθυπουργικές δεσμεύσεις σε ό,τι αφορά έναν ακόμα συγκεκριμένο τομέα, στον οποίο θα ήθελα ιδιαίτερα να αναφερθώ στον τομέα της εκπαίδευσης και της σταθερής και κλιμακούμενης υποχρηματοδότησής της από μία Κυβέρνηση η οποία σταθερά από το 2004 και μετά ψεύδεται σε ό,τι αφορά τους σκοπούς της και σε ό,τι αφορά το τι σχεδιάζει. Και λέω «ψεύδεται» με αυτήν τη βαριά φράση, γιατί ηχούν ακόμη στ’ αυτιά μας οι πρωθυπουργικές δεσμεύσεις σε σχέση με την αύξηση της δημόσιας χρηματοδότησης το 5% -που πρέπει κανείς να σημειώσει ότι είναι ο μέσος ευρωπαϊκός όρος και όχι κάτι ιδιαίτερα υψηλό- και οι γενικότερες πρωθυπουργικές δεσμεύσεις περί πρώτης προτεραιότητας. 
     Η πραγματικότητα, είναι ότι η Ελλάδα βρίσκεται σήμερα στην τελευταία θέση και μάλιστα σε πολύ μεγάλη απόσταση από το μέσο όρο στις δαπάνες για την τριτοβάθμια εκπαίδευση. Η πραγματικότητα είναι, κυρίες και κύριοι συνάδελφοι, ότι πολλά σχολεία της χώρας είναι ακόμη χωρίς βιβλία. Η πραγματικότητα είναι ότι έχουμε δασκάλους και καθηγητές που ταπεινώθηκαν στο προηγούμενο διάστημα από αυτήν την Κυβέρνηση και που συνεχίζουν να τους αντιμετωπίζουν με τον ίδιο τρόπο, αν κανείς λάβει υπ’ όψιν του τις διαδικασίες για την προώθηση και την ανάδειξη των διευθυντικών στελεχών της εκπαίδευσης από την Κυβέρνηση, με βάση τις δικές της νομοθετικές πρωτοβουλίες. Η αλήθεια είναι ότι δεν έχουμε ένα έξυπνο σχολείο, όπως μας διαβεβαίωσε ο Υπουργός Παιδείας, αλλά έχουμε ένα διαρκώς υποβαθμιζόμενο δημόσιο σχολείο και γνωρίζουμε ότι τόσο η δημόσια παιδεία όσο και η δημόσια υγεία είναι ένα από τα πιο χρήσιμα και πιο αποτελεσματικά εργαλεία.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Ένα λεπτό μόνο, κυρία Πρόεδρε, με την άδειά σας.
     …Είναι ένα από τα πιο αποτελεσματικά εργαλεία αναδιανομής σήμερα των εισοδημάτων υπέρ των ασθενέστερων κοινωνικών τάξεων. Στην πραγματικότητα, το δημόσιο σχολείο καθημερινά υποβαθμίζεται. Το δημόσιο σχολείο, το ολοήμερο σχολείο, καθημερινά εγκαταλείπεται. Καθημερινά εγκαταλείπονται και οι οικογένειες αυτές, οι οποίες σήμερα με απόγνωση αντιμετωπίζουν τα πρόσθετα έξοδα στον οικογενειακό τους προϋπολογισμό, απέναντι στα ελλείμματα και την ανυπαρξία της πολιτείας σε ό,τι αφορά την αποστολή της.
     Είναι όλοι αυτοί οι λόγοι, κυρίες και κύριοι συνάδελφοι, που οδηγούν χωρίς δεύτερη σκέψη το ΠΑ.ΣΟ.Κ. στην καταψήφιση αυτού του Προϋπολογισμού. Είναι όμως όλοι αυτοί οι λόγοι που οδηγούν την κοινωνία στο να στέκεται απέναντι στην Κυβέρνηση και τις επιδιώξεις της, την κοινωνία έτσι όπως εκφράστηκε την προηγούμενη εβδομάδα μέσα από ένα μεγαλειώδες συλλαλητήριο, την κοινωνία όπως εκφράζεται μέσα από τις μετρήσεις της κοινής γνώμης σε σχέση με το πώς τοποθετείται απέναντι στο μέλλον της χώρας, πόσο αισιόδοξη είναι απέναντι στο μέλλον της χώρας, τι ελπίζει και προσδοκά απέναντι απ’ αυτήν την Κυβέρνηση…
     ΠΡΟΕΔΡΕΥΟΥΣΑ (Έλσα Παπαδημητρίου): Έχει περάσει ενάμισι λεπτό, παρακαλώ.
     ΜΙΛΕΝΑ ΑΠΟΣΤΟΛΑΚΗ: …που δύο μόνο μήνες μετά την εκλογή της είναι δραματικά αναντίστοιχη με τις δεσμεύσεις και τις υποσχέσεις της.
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Αθηναίος Φλωρίνης.
     ΑΘΗΝΑΙΟΣ ΦΛΩΡΙΝΗΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, κατά τη συζήτηση του Προϋπολογισμού, η κάθε κυβέρνηση και τα κόμματα προβάλλουν τις θέσεις τους παραθέτοντας στοιχεία και αριθμούς. Όμως, πέρα από τους αριθμούς, υπάρχει και η σκληρή πραγματικότητα για την κατάσταση της οικονομίας και τα προβλήματα της κοινωνίας μας. Ένας γνώστης της ελληνικής πραγματικότητας και των μεγεθών της ελληνικής οικονομίας, διαβάζοντας τον Προϋπολογισμό που συζητάμε, θα διαπιστώσει χωρίς αμφιβολία ότι είναι ένας Προϋπολογισμός ανάπτυξης και κοινωνικής συνοχής, είναι ένας Προϋπολογισμός ευθύνης και συνέπειας. Είναι η φυσική συνέπεια της οικονομικής πολιτικής της Νέας Δημοκρατίας, η οποία στηριζόταν, στηρίζεται και θα στηρίζεται στο δίπτυχο δυναμική οικονομία – δίκαιη κοινωνία.
     Μας εγκαλείτε, κύριοι συνάδελφοι της Αντιπολίτευσης, για αναδιανομή του πλούτου υπέρ των εχόντων και για σκληρή φορομπηχτική πολιτική. Κάποιοι μιλούν για πολιτική λιτότητας και φοροαφαίμαξης. Άλλοι κάνοντας παιχνίδια με αριθμούς και διατυπώνοντας κάποιες θεωρίες καταλήγουν σε αστήριχτα συμπεράσματα ότι τάχα τα χαμηλά εισοδήματα θα πληρώσουν περισσότερα από το κεφάλαιο. 
     Όλα αυτά δεν έχουν καμμία σχέση με την πραγματικότητα. Αυτά που έχουν σχέση με την πραγματικότητα είναι οι παρεμβάσεις τις οποίες προωθούμε υλοποιώντας τις δεσμεύσεις μας, όπως οι αυξήσεις του Ε.Κ.Α.Σ. και των συντάξεων του Ο.Γ.Α., η χορήγηση του πολυτεκνικού επιδόματος στις τρίτεκνες οικογένειες, η σύσταση του Εθνικού Ταμείου Κοινωνικής Συνοχής, η αυξημένη χρηματοδότηση για την υγεία και την παιδεία, οι αυξήσεις των μισθών και των επιδομάτων στους στρατιωτικούς, η περαιτέρω μείωση των φορολογικών συντελεστών κυρίως για τα μεσαία και τα χαμηλά εισοδήματα, η κατάργηση του τέλους χαρτοσήμου που επιβάλλεται στα ενοίκια, η απαλλαγή των τρίτεκνων οικογενειών από τα τέλη ταξινόμησης στην αγορά αυτοκινήτου. 
     Όλα αυτά και πολλά άλλα είναι μέτρα που περιλαμβάνονται στον Προϋπολογισμό του 2008. Και προφανώς δεν είναι δείγματα γραφής μιας ανάλγητης Κυβέρνησης. Είναι δεσμεύσεις τις οποίες είχαμε αναλάβει πριν από τις εκλογές και τώρα τις υλοποιούμε. Δεν αποτελούν ούτε φιλανθρωπία ούτε παροχές με δανεικά. Είναι μέτρα που αποδεικνύουν την κοινωνική μας ευαισθησία, αποτελούν κοινωνικό μέρισμα που έρχεται να μοιραστεί στους πολίτες. 
     Κυρίες και κύριοι συνάδελφοι, της Αξιωματικής Αντιπολίτευσης, η υποκρισία περισσεύει όταν ενώ γνωρίζετε τα δεδομένα και ενώ γνωρίζετε ότι ευθύνεσθε για τη διαμόρφωσή τους έρχεσθε να μας χρεώσετε αναλγησία και έλλειψη κοινωνικής ευαισθησίας. Ακούσαμε προχθές την εισηγήτρια του ΠΑ.ΣΟ.Κ. να ομιλεί για πέντε μύθους και πέντε κτυπήματα. Ο Υπουργός  Οικονομίας πριν από λίγο απέδειξε ότι ήταν μύθοι αυτά που υπεστήριξε. Ακούσαμε όμως και άλλα ηγετικά στελέχη του ΠΑ.ΣΟ.Κ., τον κ. Σημίτη, τον κ. Παπανδρέου, τον κ. Βενιζέλο, την κ. Αποστολάκη προηγουμένως να μας εγκαλούν. Όμως, όλοι αυτοί λησμόνησαν τα καυτά προβλήματα που μας κληροδότησαν οι κυβερνήσεις τους.
     Να τα θυμίσουμε λίγο. Ανεργία 11%. Ακρίβεια, πληθωρισμός στα ύψη. Φτώχεια. Το 25% του πληθυσμού στα όρια της φτώχειας. Γραφειοκρατία με το γρηγορόσημο. Διαφθορά και διαπλοκή. Χάος στην υγεία και στην παιδεία. Χρεοκοπία της Ολυμπιακής και ασφαλιστικό.
     Κυρίες και κύριοι συνάδελφοι της Αξιωματικής Αντιπολίτευσης, αντί να διεκδικείτε την εξουσία με ολοκληρωμένες προτάσεις και θέσεις συνεχίζετε να επαναλαμβάνετε τα ιδεολογικά σας συμπλέγματα και στερεότυπα, τα οποία ως γνωστόν δεν βρήκαν ανταπόκριση στον ελληνικό λαό στις εκλογές του Σεπτεμβρίου.
     Τελειώνοντας, επιτρέψτε μου να αναφερθώ στην περιφέρεια και ειδικότερα στο Νομό Χαλκιδικής, τον οποίο και εκπροσωπώ. Το νομό που τόσα συνεισφέρει στην εθνική οικονομία, το νομό που από τουριστικής πλευράς θεωρείται το θέρετρο της Ευρώπης, οι κυβερνήσεις του ΠΑ.ΣΟ.Κ. τον είχαν εγκαταλείψει στην τύχη του. Δεν έλαβαν κανένα μέτρο για έργα υποδομής, για τη μείωση της ανεργίας, για τη βελτίωση της ποιότητας ζωής των πολιτών, για τη βελτίωση των παρεχομένων υπηρεσιών υγείας και παιδείας και για την αύξηση του τουριστικού ρεύματος. Οδικό δίκτυο-λαιμητόμος. Λιμάνια τριτοκοσμικά. Γκολφ και μαρίνες ανύπαρκτες. Άναρχη δόμηση. Ανυπαρξία φραγμάτων. Αυτές είναι μερικές από τις πιο σημαντικές ελλείψεις.
     Η Νέα Δημοκρατία από την πρώτη χρονιά της διακυβέρνησης προέβη στη σύνταξη μελετών για την ανάπτυξη ενός σύγχρονου οδικού δικτύου και για την κατασκευή φραγμάτων και λιμανιών. Χρηματοδοτήθηκε η κατασκευή σχολικών αιθουσών, αθλητικών εγκαταστάσεων και ο εκσυγχρονισμός του Νοσοκομείου Πολυγύρου.
     Ελήφθησαν σημαντικά μέτρα για την αύξηση του τουριστικού ρεύματος. Μόλις προ ολίγου ο Υπουργός Τουρισμού με διαβεβαίωσε ότι θα κατασκευαστούν οικολογικές μαρίνες και κάμπινγκ, όπως επίσης και γκολφ. Όλα αυτά και σε συνδυασμό με τη διάθεση του 80% του Δ΄ Κοινοτικού Πλαισίου Στήριξης στην περιφέρεια προεξοφλούν την περαιτέρω ανάπτυξη του νομού. Γι’ αυτόν το λόγο, οι Χαλκιδικιώτισσες και οι Χαλκιδικιώτες εμπιστεύονται και στηρίζουν τον Κωνσταντίνο Καραμανλή και την Κυβέρνησή του.
     Κυρίες και κύριοι συνάδελφοι, δεν υπάρχει αμφιβολία ότι έχουμε κάνει σημαντικά βήματα προόδου τα τελευταία χρόνια. Όμως, απομένει πολύς δρόμος για να φτάσουμε στην πραγματική σύγκλιση και το ζητούμενο είναι να κινηθούμε και πιο γρήγορα και πιο αποτελεσματικά. 
     Η Κυβέρνηση της Νέας Δημοκρατίας αξιοποιεί τα όσα έχει επιτύχει από το Μάρτιο του 2004. Με τον Προϋπολογισμό του 2008 συνεχίζουμε την πορεία προόδου που ξεκινήσαμε πριν από τριάμισι χρόνια. Πλησιάζουμε κοντά στους στόχους μας. Δημιουργούμε μια πιο δυναμική οικονομία και μια πιο δίκαιη κοινωνία, μια κοινωνία με προοπτική.
     Κυρίες και κύριοι συνάδελφοι, η ψήφος στον Προϋπολογισμό είναι ψήφος ευθύνης. Η ψήφος αυτή είναι για ένα καλύτερο αύριο, ένα αύριο που δεν θα κουβαλά τα προβλήματα και τις παθογένειες του παρελθόντος. Υπερψηφίζω τον Προϋπολογισμό.
     Σας ευχαριστώ που με ακούσατε και σας εύχομαι καλές γιορτές.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε. 
     Το λόγο έχει ο κ. Μαρίνος του Κομμουνιστικού Κόμματος Ελλάδος. 
     ΓΕΩΡΓΙΟΣ ΜΑΡΙΝΟΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, ο Κρατικός Προϋπολογισμός είναι ένα βασικό εργαλείο της γενικότερης κυβερνητικής πολιτικής. Είναι ένα αντιλαϊκό εργαλείο, γιατί συγκεντρώνει έσοδα, φόρους από τους πολλούς και δίνει στους λίγους. Δίνει χρηματοδοτήσεις, επιχορηγήσεις. Ενισχύει την υποδομή που χρησιμοποιείται για την ισχυροποίηση των μεγάλων επιχειρήσεων.
     Ο Κρατικός Προϋπολογισμός διαιωνίζει την πολιτική της λιτότητας, καθηλώνοντας τους μισθούς και τις συντάξεις και τα κονδύλια για κοινωνικές υπηρεσίες. Συνεχίζει την εκμετάλλευση που υφίστανται οι εργαζόμενοι στην παραγωγική διαδικασία και υλοποιεί μια συγκεκριμένη στρατηγική, η οποία αυξάνει την ανταγωνιστικότητα, την κερδοφορία των βιομηχάνων, των τραπεζιτών, των εφοπλιστών και των άλλων τμημάτων της πλουτοκρατίας. 
     Δεν είναι ο πρώτος προϋπολογισμός. Η Νέα Δημοκρατία και το ΠΑ.ΣΟ.Κ. κυβερνούν πολλά χρόνια. Με την πολιτική τους χειροτερεύουν συνεχώς την κατάσταση των εργατοϋπαλλήλων, των λαϊκών στρωμάτων, υπονομεύουν το μέλλον της νέας γενιάς. Η οικονομία αναπτύσσεται με αρκετά υψηλούς ρυθμούς. 
     Ο πλούτος που παράγουν οι εργαζόμενοι αυξάνεται περίπου 4% το χρόνο. Το αποτέλεσμα, όμως, είναι η αύξηση της κερδοφορίας των μεγάλων επιχειρήσεων και η όξυνση των λαϊκών προβλημάτων, γιατί η εξουσία είναι στα χέρια του μεγάλου κεφαλαίου και τα μέσα παραγωγής στην ιδιοκτησία του.
     Τα στοιχεία είναι συνταρακτικά. Κέρδη επί κερδών όλα τα χρόνια. Αύξηση των κερδών κατά 60% το 2006. Τεράστια αύξηση για τους τραπεζίτες, για τους εφοπλιστές, για τους οποίους επιτρέψτε μου να πω δυο λόγια.
     Την περίοδο 1990-2007 τα ελληνόκτητα πλοία αυξήθηκαν κατά χίλια διακόσια εβδομήντα τρία και εκατόν τριάντα τρία εκατομμύρια τόνους. Το ναύλο για ένα φορτηγό πλοίο εκατόν ογδόντα χιλιάδων τόνων έφτασε 120.000 δολάρια την ημέρα, αλλά οι θέσεις εργασίας των ναυτεργατών μειώθηκαν δραματικά. 
     Οι μισθοί είναι καθηλωμένοι. Η κατώτερη σύνταξη είναι 380 ευρώ. Επειδή ευημερούν οι λίγοι -οι καπιταλιστές- υποφέρουν οι πολλοί. Γι’ αυτό ο κατώτατος μισθός είναι το 2007 είναι 657 ευρώ μικτά. Το 80% των μισθωτών παίρνει μισθούς κάτω από 800 ευρώ και προσπαθεί να ζήσει σε συνθήκες μεγάλης ακρίβειας. 
     Ένα μεγάλο μέρος του λαϊκού εισοδήματος ξοδεύεται για τις ανάγκες της υγείας, της μόρφωσης των παιδιών και η τάση αυτή, κυρίες και κύριοι, ενισχύεται στην πορεία της ιδιωτικοποίησης, της εμπορευματοποίησης της υγείας, της πρόνοιας, της παιδείας. Κανείς εργαζόμενος δεν μπορεί να δεχθεί τους κυβερνητικούς ισχυρισμούς για τη φτώχεια. Το βασικό ζήτημα είναι ότι η πολιτική που εφαρμόζεται από το δικομματισμό, οδήγησε δυόμισι εκατομμύρια ανθρώπους και πάνω να ζουν κάτω από το όριο της φτώχειας και αυτό δεν μπορεί να παραγραφεί επειδή η Κυβέρνηση θα τους πετάξει κάποια ψίχουλα πολύ λίγων λεπτών του ευρώ την ημέρα. Κανείς δεν μπορεί να κρύψει ότι μισό εκατομμύριο λαϊκοί άνθρωποι στερούνται του δικαιώματος στην εργασία και η Κυβέρνηση -συνεχίζοντας την πολιτική του ΠΑ.ΣΟ.Κ.- τους εμπαίζει με το εξευτελιστικό επίδομα των 367 ευρώ το μήνα που θα γίνει 404 το 2008 και αυτό για το 1/3 των ανέργων. Ναι, αυτή είναι σκληρή ταξική αντεργατική πολιτική, η οποία προκαλεί, η οποία αποκαλεί τους παραγωγούς του πλούτου ως ασθενέστερες οικονομικά ομάδες!
     Κυρίες και κύριοι, τα αντιασφαλιστικά μέτρα που εφαρμόζουν οι κυβερνήσεις της Νέας Δημοκρατίας και του ΠΑ.ΣΟ.Κ. όλα αυτά τα χρόνια είναι συστατικό μέρος των γενικότερων αντιδραστικών αλλαγών που έχουν σαν στόχο τη μείωση της τιμής της εργατικής δύναμης, τη συνεχή επιβάρυνση των εργαζομένων και την απαλλαγή των εργοδοτών και του κράτους από ασφαλιστικές υποχρεώσεις. 
     Οι αντιδραστικές αλλαγές που προωθούνται στην Ελλάδα, στην Ευρωπαϊκή Ένωση, στις άλλες καπιταλιστικές χώρες, είναι συγκεκριμένες: Αύξηση των ορίων ηλικίας συνταξιοδότησης, μείωση των συντάξεων, περισσότερα χρόνια εργασίας για την κατοχύρωση συνταξιοδοτικού δικαιώματος, αύξηση των εισφορών των εργαζομένων, μείωση των εργοδοτικών εισφορών. Η επίθεση κατά των δικαιωμάτων εκδηλώνεται με ιδιαίτερη σφοδρότητα ενάντια στις εργαζόμενες γυναίκες, στις εργαζόμενες με ανήλικα παιδιά, στους νέους και στις νέες. Σε αυτήν την κατεύθυνση κινήθηκαν οι αντιδραστικές αλλαγές των νόμων του κ. Σιούφα το 1990-1993 και ο νόμος του κ. Ρέππα το 2002.
     Η στρατηγική είναι η ίδια. Το ΠΑ.ΣΟ.Κ. εφάρμοσε τους νόμους της Νέας Δημοκρατίας. Η Νέα Δημοκρατία αξιοποιεί τη νομοθεσία που επέβαλε το ΠΑ.ΣΟ.Κ. και τη διευρύνει με νέα σκληρά αντιλαϊκά μέτρα με διάφορα προσχήματα. Όμως τα ελλείμματα των ταμείων είναι ευθύνη της πολιτικής του δικομματισμού, δηλαδή της πολιτικής της ανεργίας, της εισφοροδιαφυγής και εισφοροκλοπής, της λεηλασίας των αποθεματικών που γίνεται από τη δεκαετία του ’50. Το κράτος και η εργοδοσία χρωστάνε δισεκατομμύρια ευρώ στα ταμεία. Οι εργαζόμενοι δεν χρωστάνε ούτε 1 ευρώ. Δουλεύουν μια ζωή και το 70% των συνταξιούχων παίρνει σύνταξη κάτω από τα 600 ευρώ. 
     Η ενοποίηση των ταμείων που προβλέπεται από το νόμο Ρέππα και εφαρμόζεται από την Κυβέρνηση γίνεται με στόχο την περικοπή, την προς τα κάτω εξίσωση δικαιωμάτων. Ο αποχαρακτηρισμός των βαρέων και ανθυγιεινών επιχειρείται στη βάση πολιτικής απόφασης που βιάζει την πραγματικότητα την οποία ζουν οι εργαζόμενοι στους εργασιακούς χώρους. Και η πραγματικότητα αυτή λέει ότι θερίζουν τα εργατικά ατυχήματα, οι επαγγελματικές ασθένειες, η φθορά της εργατικής δύναμης, η εντατικοποίηση της δουλειάς που τροφοδοτείται από τις ελαστικές εργασιακές σχέσεις και συνεπώς απαιτείται διεύρυνση των βαρέων και ανθυγιεινών επαγγελμάτων.
     Κυρίες και κύριοι συνάδελφοι, η πείρα από τη μεγάλη απεργία στις 12 Δεκέμβρη είναι σημαντική.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κυρία Πρόεδρε.
      Η συντριπτική πλειοψηφία των εργαζομένων απορρίπτει τα αντιασφαλιστικά μέτρα. Υπάρχει μόνο μία επιλογή: Να συνεχιστεί, να κλιμακωθεί ο αγώνας, για να εμποδιστούν, να μην περάσουν τα κυβερνητικά μέτρα, να καταργηθούν οι νόμοι Σιούφα και Ρέππα, να διεκδικηθούν ουσιαστικές αυξήσεις στους μισθούς και στις συντάξεις, να μειωθούν τα όρια ηλικίας συνταξιοδότησης. 
     Σ’ αυτήν την κατεύθυνση παλεύει το Κομμουνιστικό Κόμμα Ελλάδας και το Πανεργατικό Αγωνιστικό Μέτωπο, το ταξικό κίνημα που συγκεντρώνει…
     ΠΡΟΕΔΡΕΥΟΥΣΑ ('Ελσα Παπαδημητρίου): Ολοκληρώστε, κύριε συνάδελφε.
     ΓΕΩΡΓΙΟΣ ΜΑΡΙΝΟΣ: …στις γραμμές του μεγάλο αριθμό συνδικάτων, χιλιάδες εργαζόμενους.
     Σας ευχαριστώ. 
     ΠΡΟΕΔΡΕΥΟΥΣΑ ('Ελσα Παπαδημητρίου): Κι εγώ ευχαριστώ. 
     Παρακαλώ τον κ. Γιάννη Κοσμίδη να έρθει στο Βήμα.
     ΙΩΑΝΝΗΣ ΚΟΣΜΙΔΗΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, η συζήτηση του Κρατικού Προϋπολογισμού στην Εθνική Αντιπροσωπεία αποτελεί την κορυφαία κοινοβουλευτική διαδικασία του έτους. Κι αυτό είναι φυσικό, διότι ο προϋπολογισμός του κράτους είναι ο καταστατικός χάρτης της οικονομίας, που μέσα από την είσπραξη των εσόδων και την κατανομή των δαπανών επηρεάζει τη ζωή όλων μας. 
     Ο Κρατικός Προϋπολογισμός του έτους 2008 είναι ο τέταρτος προϋπολογισμός της Κυβέρνησης της Νέας Δημοκρατίας. Είναι ένας Προϋπολογισμός ανάπτυξης και κοινωνικής συνοχής, αποτελεσματικότητας και προοπτικής. Είναι ένας Προϋπολογισμός αρκετά φιλόδοξος, που τον διακρίνει η αισιοδοξία και η εμπιστοσύνη στις επιτυχίες της ελληνικής οικονομίας. Μετά από τριάμισι χρόνια συνεχούς και συνεπούς εφαρμογής του μεταρρυθμιστικού προγράμματος, η ελληνική οικονομία έχει πλέον εισέλθει σε μια νέα πορεία. Αποκαταστάθηκε η δημοσιονομική διαφάνεια και περιορίστηκαν δραστικά τα δημοσιονομικά ελλείμματα. Επιτεύχθηκε η έξοδος από τη διαδικασία του υπερβολικού ελλείμματος, στην οποία μας έβαλε ο δημοσιονομικός εκτροχιασμός των κυβερνήσεων του χθες. 
     Ο περιορισμός των δημοσιονομικών ελλειμμάτων είναι η πιο σημαντική επιτυχία της οικονομικής πολιτικής της Κυβέρνησης της Νέας Δημοκρατίας και η μεγαλύτερη προσφορά της στον ελληνικό λαό, διότι τα υπερβολικά ελλείμματα καταπίνουν τους οικονομικούς πόρους του έθνους και τρομοκρατούν τους πολίτες.
     Το έλλειμμα μειώθηκε από το 7,3% του Α.Ε.Π. το 2004 σε επίπεδα κάτω από το 3% το 2006 και το 2007. Το χρέος της γενικής κυβέρνησης μειώθηκε κατά 5,2 ποσοστιαίες μονάδες του Α.Ε.Π. στην περίοδο του 2004-2007. Είναι σημαντικό να τονιστεί ότι η πρόοδος αυτή βασίστηκε κυρίως στον περιορισμό της σπατάλης και την αντιμετώπιση της φοροδιαφυγής, ενώ το φορολογικό βάρος, τόσο στις επιχειρήσεις όσο και για τα νοικοκυριά, μειώθηκε. 
     Η μείωση του ελλείμματος παραμένει πάντα μια από τις μεγάλες και κορυφαίες προτεραιότητες. Διότι το μεγάλο έλλειμμα και το αυξημένο δημόσιο χρέος έχουν σοβαρές συνέπειες, όπως μείωση της εθνικής απασχόλησης και επένδυσης και επιβράδυνση της μακροχρόνιας οικονομικής ανάπτυξης. Και αυτό συμβαίνει διότι το αυξημένο δημόσιο χρέος εκτοπίζει το ιδιωτικό κεφάλαιο, αυξάνει την αναποτελεσματικότητα από τη φορολόγηση και υποχρεώνει ένα έθνος να μειώσει την κατανάλωση και τις επενδύσεις, για να εξυπηρετήσει το δανεισμό του. 
     Άρα οι στόχοι για περαιτέρω μείωση του ελλείμματος στο 1,6% του Α.Ε.Π. και για αποκλιμάκωση του δημόσιου χρέους στο 91% του Α.Ε.Π. είναι εξαιρετικά σημαντικοί. 
     Αλλά πώς είναι δυνατόν να επιτευχθούν όλα αυτά; Με την αύξηση των φορολογικών εσόδων και τη συγκράτηση των δαπανών. Η αύξηση των φορολογικών εσόδων προϋπολογίζεται σε 6,4 δισεκατομμύρια ευρώ.
     Από πού θα εξευρεθούν όμως αυτά τα 6,4 δισεκατομμύρια ευρώ; Μήπως βρισκόμαστε, όπως διατείνονται οι συνάδελφοι της Αξιωματικής Αντιπολίτευσης και μερίδα του Τύπου, σε μια φοροεπιδρομή κάτω από το βάρος της οποίας θα συνθλιβούν τα εισοδήματα των ασθενέστερων οικονομικά τάξεων; Όχι, κυρίες και κύριοι συνάδελφοι! Από την ανάλυση των στοιχείων του Προϋπολογισμού δεν προκύπτει κάτι τέτοιο. Αντίθετα, προκύπτει ότι με βάση την εκτιμώμενη αύξηση του Ακαθάριστου Εθνικού Προϊόντος κατά 7% και την προοδευτικότητα της άμεσης φορολογίας, τα φορολογικά έσοδα θα αυξηθούν τουλάχιστον κατά 4.000.000.000 ευρώ. Η κατά 7% αύξηση του Α.Ε.Π. θα προκαλέσει μεγαλύτερη κατανάλωση, υψηλότερα εισοδήματα και κέρδη. Αν αυξηθεί ο τζίρος της αγοράς δεν θα εισπραχθεί περισσότερος Φ.Π.Α.; Αν αυξηθούν τα εισοδήματα και τα κέρδη, δεν θα πληρωθεί μεγαλύτερος φόρος εισοδήματος και η φορολογία στις τράπεζες, τις επιχειρήσεις κ.λπ. δεν θα αποδώσει περισσότερα έσοδα; Είναι νέοι φόροι αυτοί; Άρα απομένουν να καλυφθούν με νέα μέτρα περίπου 2.000.000.000 ευρώ. 
     Ως γνωστόν, τα νέα μέτρα είναι το ενιαίο τέλος στην ακίνητη περιουσία, εκτός της πρώτης κατοικίας, κι η αντιμετώπιση του λαθρεμπορίου καυσίμων. 
     Η συγκράτηση των δαπανών είναι ένα πιο δύσκολο στοίχημα για την εκτέλεση του Προϋπολογισμού του 2008. Και το στοίχημα αυτό αφορά όλους όσοι διαχειρίζονται πιστώσεις είτε από τον Κρατικό Προϋπολογισμό είτε από το Πρόγραμμα Δημοσίων Επενδύσεων. 
     Δηλαδή, αυτό σημαίνει ότι από τους Υπουργούς μέχρι τους νομάρχες και τους δημάρχους η διαχείριση των πιστώσεων πρέπει να γίνεται με φειδώ και σωφροσύνη αφ’ ενός και αφ’ ετέρου με τρόπο ώστε να εξυπηρετούνται καλύτερα οι πολίτες και το δημόσιο συμφέρον. 
     Προς την κατεύθυνση αυτή, δηλαδή της διαφανούς και αποτελεσματικής διαχείρισης εισάγεται η καινοτόμος καθιέρωση του προϋπολογισμού των προγραμμάτων και η εφαρμογή σύγχρονου λογιστικού συστήματος από την κεντρική κυβέρνηση.
     Με τη νέα μορφή του προϋπολογισμού προγραμμάτων καθίσταται ευκολότερη η καταγραφή και ο έλεγχος της αποδοτικότητας των δημοσίων δαπανών, ελέγχεται η αποτελεσματικότητα των διαφόρων δράσεων και το κόστος κάθε προγράμματος, παρέχεται η δυνατότητα πολυετούς προγραμματισμού, ενισχύεται η διαφάνεια στη διαχείριση των δημοσίων οικονομικών.
     Επίσης, με το ν. 3614/2007 που πρόσφατα ψηφίσθηκε, καθιερώνεται το Εθνικό Αναπτυξιακό Πρόγραμμα, στο οποίο καταγράφεται –στο πλαίσιο του Εθνικού Προγράμματος Ανάπτυξης- η αναπτυξιακή στρατηγική κάθε Υπουργείου ή περιφέρειας, σε συνάφεια με τα προγράμματα που συγχρηματοδοτούνται από την Ευρωπαϊκή Ένωση και προβλέπει χρηματοδότηση από εθνικούς πόρους.
     Στόχος της ρύθμισης αυτής είναι η βελτίωση της αποτελεσματικότητας της διαχείρισης των εθνικών πόρων δημοσίων επενδύσεων και η θέσπιση κανόνων αντιστοίχων με τους κανόνες που διέπουν τα συγχρηματοδοτούμενα έργα.
     Η θέσπιση του Εθνικού Προγράμματος Ανάπτυξης και η θέσπιση ενιαίων κανόνων θα συμβάλουν στην εφαρμογή ενιαίου και ολοκληρωμένου αναπτυξιακού προγραμματισμού και στην εξορθολογισμένη διαχείριση των δημοσίων πόρων υπέρ της μεγιστοποίησης του αναπτυξιακού αποτελέσματος.
     Αλλά πού διατίθενται οι πόροι του Προϋπολογισμού; Οι πόροι του Προϋπολογισμού χρησιμοποιούνται για να κάνουν αισθητή τη διαφορά ιδίως στην ανάπτυξη και την απασχόληση. Δαπανούμε χρήματα με τρόπους που θα καταστήσουν τη χώρα μας ανταγωνιστικότερη, αλλά και που θα γεφυρώσουν τις οικονομικές και κοινωνικές ανισότητες.
     Οι πόροι του Προϋπολογισμού χρησιμοποιούνται στην καλύτερη διατήρηση και διαχείριση των φυσικών πόρων, στη βελτίωση της ποιότητας ζωής όλων των πολιτών, στην υποστήριξη της θέσης της χώρας μας ως διεθνούς παράγοντα με ευθύνες σε παγκόσμιο επίπεδο.
     Η δημιουργία ανάπτυξης και απασχόλησης αποτελεί στόχο μεγάλου μέρους των δαπανών. Η χώρα μας έχει καθήκον να επενδύσει στην οικονομία της γνώσης και της καινοτομίας. 
     Η Ελλάδα πρέπει να γίνει ανταγωνιστικότερη, προκειμένου να συνεχίσει να αναπτύσσεται και να δημιουργεί θέσεις εργασίας. Συγχρόνως, η αλληλεγγύη με όλους τους πολίτες της χώρας μας είναι μια βασική αρχή για την Κυβέρνηση της Νέας Δημοκρατίας. Με άλλα λόγια, τα οφέλη από τη μεγαλύτερη ανάπτυξη και απασχόληση καθώς και από τα υψηλά επίπεδα προστασίας του περιβάλλοντος και της δημόσιας υγείας πρέπει να κατανεμηθούν όσο το δυνατόν πιο δίκαια. 
     Κυρίες και κύριοι συνάδελφοι, η πρόοδος και η ανοδική πορεία της εθνικής οικονομίας φαίνεται από τη διαμόρφωση και εξέλιξη του Προγράμματος Δημοσίων Επενδύσεων. Το Πρόγραμμα Δημοσίων Επενδύσεων αποτελεί βασικό μοχλό για την ενίσχυση της ανάπτυξης, της απασχόλησης και την περαιτέρω ενδυνάμωση της κοινωνικής συνοχής.
     Η συμβολή του προγράμματος είναι πολύ σημαντική στην οικονομική και κοινωνική ανάπτυξη της περιφέρειας. Οι Οργανισμοί Τοπικής Αυτοδιοίκησης αποτελούν τους βασικότερους φορείς της διοικητικής αποκέντρωσης της χώρας μας και ο ρόλος τους στην περιφερειακή ανάπτυξη είναι καθοριστικός.
     Για τους Ο.Τ.Α. Α΄ βαθμού οι συνολικές πιστώσεις που προβλέπονται στον τακτικό Προϋπολογισμό του 2008 αυξάνονται κατά 7%. Για τους Ο.Τ.Α. του Β΄ βαθμού οι πόροι που προβλέπονται ανέρχονται στα 1,246 δισεκατομμύρια ευρώ, αυξημένοι κατά 4% σε σχέση με τον προϋπολογισμό του 2007. 
     Στο σημείο αυτό αξίζει να παρατηρήσουμε ότι είναι πολλαπλάσιοι σε σχέση με εκείνους του 2004. Η ορθολογική και αποτελεσματική διαχείριση των πόρων αυτών είναι ένα μεγάλο στοίχημα για τους φορείς της Τοπικής Αυτοδιοίκησης, αλλά και για την Κυβέρνηση της χώρας.
     Η καθιέρωση επιπλέον ελέγχων και απολογισμών για τους φορείς διαχείρισης δημοσίων πόρων είναι μια προσπάθεια που πρέπει να συμφωνηθεί από όλους τους εμπλεκόμενους φορείς. Οι φορολογούμενοι πολίτες απαιτούν την έντιμη διαχείριση και μεγέθυνση του αναπτυξιακού αποτελέσματος. 
     Η κατεύθυνση δημοσίων πόρων σε έργα βιτρίνας και η εξυπηρέτηση πελατειακών σχέσεων μειώνουν την αποτελεσματικότητα των δημοσίων δαπανών και δεν δημιουργούν υπεραξίες για τους πολλούς, αλλά οφέλη για τους λίγους. 
     Στα τριάμισι χρόνια που πέρασαν, για να γεφυρώσουμε το χάσμα των περιφερειακών ανισοτήτων που άφησαν πίσω τους οι κυβερνήσεις του χθες, σχεδιάσαμε και εφαρμόζουμε εθνική στρατηγική για την ανάπτυξη της περιφέρειας.  Με έργα και δράσεις, με συγκεκριμένο σχέδιο, η ελληνική περιφέρεια βγαίνει μπροστά. Καλύπτουμε τα κενά που άφησαν πίσω τους οι αντιλήψεις για την «άλλη» Ελλάδα.
     Για εμάς, ισχυρή Ελλάδα σημαίνει ισχυρή ελληνική περιφέρεια. Γι’ αυτό το 80% των κονδυλίων του Εθνικού Στρατηγικού Πλαισίου για την περίοδο 2007-2013 πηγαίνει στην περιφέρεια. Με τους πόρους αυτούς θα ολοκληρώσουμε τα μεγάλα έργα υποδομής που έχει ανάγκη ο τόπος μας.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε. 
     ΙΩΑΝΝΗΣ ΚΟΣΜΙΔΗΣ: Παράλληλα, με τα μεγάλα έργα υποδομής και μετά από δεκαετίες απραξίας, συντάξαμε το Εθνικό Χωροταξικό Σχέδιο και τα Ειδικά Χωροταξικά Πλαίσια για τη βιομηχανία, τον τουρισμό και τις ανανεώσιμες πηγές ενέργειας..
     Στην Περιφέρεια Βορείου Αιγαίου εκτελείται ένα τεράστιο πρόγραμμα έργων και δράσεων που θα βγάλουν τη νησιωτική αυτή περιφέρεια από το περιθώριο και θα διαφοροποιήσουν τη νησιωτική οικονομία της περιοχής. 
     Στην εκλογική μου περιφέρεια, στο Νομό Χίου, έργα που ήταν όνειρο δεκαετιών και αιτήματα του χιώτικου λαού και των τοπικών αρχών υλοποιούνται και θέτουν το νομό μας σε τροχιά ανάπτυξης.
     ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε συνάδελφε!
     ΙΩΑΝΝΗΣ ΚΟΣΜΙΔΗΣ: Η Κυβέρνηση της Νέας Δημοκρατίας τήρησε τις υποσχέσεις της, τίμησε τις δεσμεύσεις της. 
     Κυρίες και κύριοι συνάδελφοι, ο Κρατικός Προϋπολογισμός του 2008 είναι αποτύπωση των θετικών επιδόσεων της ελληνικής οικονομίας, οι οποίες είναι αποτέλεσμα μιας σκληρής προσπάθειας. Ο Κρατικός Προϋπολογισμός είναι σαφής, σύγχρονος και καινοτόμος. Με εμπιστοσύνη στις δυνατότητες της ελληνικής οικονομίας, αξιοποιούμε τις επιτυχίες μας και συνεχίζουμε την πορεία προς την πρόοδο, την πορεία προς τα εμπρός. Θέτουμε τις βάσεις για τη δημιουργία μιας δυναμικής οικονομίας, μιας δίκαιης κοινωνίας. Με την υπερψήφιση του Προϋπολογισμού…
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, σας παρακαλώ, ολοκληρώστε. 
     ΙΩΑΝΝΗΣ ΚΟΣΜΙΔΗΣ: …του 2008 κάνουμε ένα ακόμα βήμα προς το στόχο: τη βελτίωση της καθημερινής ζωής της Ελληνίδας και του Έλληνα.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Έλσα Παπαδημητρίου): Η κ. Σοφία Γιαννακά παρακαλώ να έρθει στο Βήμα.
     ΣΟΦΙΑ ΓΙΑΝΝΑΚΑ: Ευχαριστώ, κυρία Πρόεδρε.
     Την εβδομάδα αυτή έχουμε κληθεί να συζητήσουμε τον Προϋπολογισμό που κατέθεσε η Κυβέρνηση για το 2008. Όμως, στην ουσία έχουμε έρθει για να διαπιστώσουμε ότι τρεις μήνες μετά τις εκλογές, οι Έλληνες βιώνουν καθημερινά μια πρωτοφανή διάψευση προσδοκιών. Επιπλέον, έχουμε έρθει να διαπιστώσουμε ότι η Κυβέρνηση της Νέας Δημοκρατίας, εδώ και τέσσερα χρόνια, εμπράκτως αποδεικνύει ότι κύριο μέλημά της είναι η προστασία των εχόντων και κατεχόντων και η αφαίμαξη των εισοδημάτων της μεγάλης πλειοψηφίας του ελληνικού λαού.
     Είναι ο τέταρτος προϋπολογισμός που καταθέτει η Κυβέρνηση και οι πολίτες έχουν πλέον αντιληφθεί ότι οι επιλογές που υπάρχουν στον Προϋπολογισμό, βαρύνουν αποκλειστικά τη Νέα Δημοκρατία, παρότι ακόμη και σήμερα, μετά από τέσσερα χρόνια διακυβέρνησης, η Νέα Δημοκρατία συνεχίζει να επιρρίπτει τις ευθύνες γι’ αυτές τις επιλογές στις προηγούμενες κυβερνήσεις του ΠΑ.ΣΟ.Κ. Αποδίδουν τα στελέχη της Νέας Δημοκρατίας την κριτική μας επί του Προϋπολογισμού και της οικονομικής πολιτικής σε υπερβολές, σε υπερβολικές φραστικές διατυπώσεις. Το λένε εδώ καθημερινά.
     Είναι υπερβολή ότι η θέση του μέσου Έλληνα επιδεινώθηκε; Είναι υπερβολή ότι η χώρα μας είναι λιγότερο ισχυρή σε σχέση με το 2004; Είναι υπερβολή ότι η οικονομία μας είναι λιγότερο ανταγωνιστική; Είναι υπερβολή ότι η σημερινή οικογένεια είναι υπερχρεωμένη και σφυροκοπείται ανελέητα από φορολογικά βάρη; Είναι υπερβολή ότι οι νέοι άνθρωποι βιώνουν το φάσμα της ανεργίας και εξαπατώνται με τη βιομηχανία των «STAGE»; Είναι υπερβολή ότι οι μικρομεσαίοι αγρότες κτηνοτρόφοι βιώνουν ένα δύσκολο παρόν και απειλούνται με ένα ζοφερό μέλλον;
     Και φέτος, όπως τις προηγούμενες χρονιές, τόσο ο αρμόδιος Υπουργός, όσο και τα υπόλοιπα στελέχη της Κυβέρνησης, μας διαβεβαιώνουν ότι ο Προϋπολογισμός θα πραγματοποιηθεί, ότι είναι αξιόπιστος. Βέβαια, αυτή η δήλωση ακούγεται περισσότερο ως απειλή παρά ως υπόσχεση. Γιατί είναι ένας Προϋπολογισμός ταξικός και κοινωνικά σκληρός. Γιατί αυτοί που καλούνται, για άλλη μια φορά, να κλείσουν τις τρύπες της ελληνικής οικονομίας, είναι οι μισθωτοί και οι συνταξιούχοι.
     Γνωρίζαμε, κύριοι συνάδελφοι της Συμπολίτευσης, ότι και για το 2008, η Κυβέρνηση θα προχωρούσε στην κατάρτιση ενός Προϋπολογισμού κοινωνικά άδικου και αντιαναπτυξιακού. Όμως, ελπίζαμε ότι αυτή τη χρονιά, ο Προϋπολογισμός δεν θα στρεφόταν και πάλι εναντίον μισθωτών και συνταξιούχων.
     Οφείλω να σας επιστήσω την προσοχή, κύριοι συνάδελφοι της Συμπολίτευσης. Διακυβεύετε το μέλλον των νέων. Διακυβεύετε τις προοπτικές και το μέλλον της χώρας. Διακυβεύετε την ποιότητα ζωής όλων των Ελλήνων.
     Μίλησε ο κύριος Υπουργός Οικονομίας στην εισήγησή του για έναν Προϋπολογισμό ανάπτυξης και κοινωνικής συνοχής, για δημιουργία κινήτρων, για επενδύσεις, μεταρρυθμίσεις και θέσεις εργασίας. Πρόκειται, προφανώς, για ευχολόγιο, γιατί στη γλώσσα της Νέας Δημοκρατίας όλα αυτά σημαίνουν σπάταλο κράτος, ιδιωτικοποιήσεις, καταρράκωση του Α.Σ.Ε.Π., μείωση των δαπανών για την υγεία και την παιδεία, αύξηση των μυστικών κονδυλίων.
     Η χώρα βρίσκεται σε αδιέξοδο και ο πολίτης σε έναν ατέρμονο αγώνα ενάντια στις κοντόφθαλμες και ταξικές επιλογές.
     Η χωρίς προηγούμενο συμμετοχή χιλιάδων πολιτών στην απεργία της περασμένης Τετάρτης είναι απόδειξη της απόγνωσης που νιώθουν όλοι οι Έλληνες, ανεξαρτήτου ηλικίας, μόρφωσης, επαγγελματικής και κοινωνικής θέσης. Απόγνωσης για τα δυσβάσταχτα βάρη που έχουν επωμισθεί την τελευταία τετραετία. Είναι φωνή διαμαρτυρίας για την ακρίβεια που καλπάζει και την αδυναμία κάλυψης και των βασικών τους ακόμη αναγκών. 
     Ο Προϋπολογισμός που καταθέσατε θέτει για μια ακόμη φορά μη επιτεύξιμους στόχους. Κρύβει μια σειρά από πολιτικές επιδιώξεις. Η αλήθεια γι’ αυτό μπορεί να συνοψιστεί στα ακόλουθα: 
     Πρώτον, φοροεπιδρομή στα εισοδήματα των εργαζομένων και των συνταξιούχων. Επιδρομή στο κοινωνικό κράτος με τη μείωση, πάγωμα των δαπανών για την παιδεία, την κοινωνική πρόνοια, την απασχόληση και την υγεία. Διεύρυνση των κοινωνικών ανισοτήτων. Μείωση των επενδύσεων και του ρυθμού ανάπτυξης της οικονομίας. Περισσότερη ανεργία, λιγότερες επενδύσεις. 
     Την ίδια στιγμή προβλέπεται ότι η αύξηση των εσόδων από άμεση και έμμεση φορολογία θα ανέλθουν σε ποσοστό 11,5% και 13,9% αντίστοιχα. Ο Προϋπολογισμός προβλέπει επιβολή φόρου κατοχής ακινήτων, αύξηση αντικειμενικών αξιών, αύξηση του ειδικού φόρου κατανάλωσης καυσίμων, αύξηση του φόρου εισοδήματος με ταυτόχρονο πάγωμα του αφορολογήτου στα 12.000 ευρώ. 
     Τέλος, παρ’ ότι ο Υπουργός Οικονομίας δεν τολμάει να το δηλώσει δημόσια, βλέποντας κανείς την προβλεπόμενη αύξηση των εσόδων από τη φορολογία μπορεί να θεωρήσει ότι και η αύξηση του Φ.Π.Α. θα έλθει με το νέο έτος. 
     Σε ό,τι αφορά την εξυγίανση των Δ.Ε.Κ.Ο., των οποίων τα ελλείμματα αυξήθηκαν κατά 14,5% το 2007 και αυτά θα κληθεί να τα επωμιστεί ο καταναλωτής μέσω της αύξησης των τιμολογίων. 
     Οι στόχοι της χώρας, κυρίες και κύριοι συνάδελφοι, έχουν εγκαταλειφθεί. Αδιαφορεί η Κυβέρνηση. Αδιαφορούν πια και οι πολίτες, οι οποίοι πρέπει καθημερινά να παλεύουν για την επιβίωσή του. Στην πλειοψηφία τους δεν προσβλέπουν σε τίποτα που μπορεί να τους δώσει προοπτικές και ελπίδα, για ένα καλύτερο αύριο. 
     Στο Νομό Αιτωλοακαρνανίας, στο νομό τον οποίο εκλέγομαι το τελευταίο μεγάλο έργο που πραγματοποιήθηκε ήταν η ολοκλήρωση της γέφυρας Ρίου-Αντιρρίου, έργο του ΠΑ.ΣΟ.Κ. Κανένα μεγάλο έργο υποδομής δεν ακολούθησε έκτοτε. Οι καθυστερήσεις στα μεγαλόπνοα σχέδια της Κυβέρνησης είναι απελπιστικές. Η Ιόνια Οδός, ο σιδηρόδρομος, η περίθαλψη σε νοσοκομεία και κέντρα υγείας, το Πανεπιστήμιο Αγρινίου, η ανάπτυξη του λιμανιού στο Πλατυγιάλι Αστακού, οι νέες αγροτικές καλλιέργειες είναι σχέδια που έχουν βαλτώσει τραγικά εις βάρος της ανάπτυξης του Νομού Αιτωλοακαρνανίας. 
     Πώς θα απολογηθείτε, κύριοι συνάδελφοι, στους κατοίκους της Περιφέρειας Δυτικής Ελλάδας, που μαστίζεται από την ανεργία, που κανένα μεγάλο έργο υποδομής δεν γίνεται, που το μέσο εισόδημα των κατοίκων της είναι σαφώς χαμηλότερο απ’ αυτό του μέσου Έλληνα;  
     Κυρίες και κύριοι συνάδελφοι, καταψηφίζω τον Προϋπολογισμό όχι γιατί είμαι Βουλευτής της Αντιπολίτευσης, αλλά γιατί αρνούμαι να συμμετέχω στην οικονομική εξαθλίωση του Έλληνα πολίτη. Γιατί δεν προτίθεμαι να γίνω σύμμαχος μιας πολιτικής που το μόνο που πέτυχε είναι να γίνει η Ελλάδα η χώρα με τη χαμηλότερη φορολόγηση του κεφαλαίου, η χώρα στην οποία τα νοικοκυριά με υψηλά εισοδήματα ευνοούνται, ενώ τα χαμηλά και τα μεσαία επιβαρύνονται. Γιατί δεν προτίθεμαι να γίνω σύμμαχος μιας πολιτικής που το μόνο που πέτυχε είναι η υπονόμευση της χώρας μας στην ευρωπαϊκή και διεθνή πολιτική σκηνή. 
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία Γιαννακά. 
     Το λόγο έχει ο κ. Κυριάκος Μητσοτάκης. 
     ΚΥΡΙΑΚΟΣ ΜΗΤΣΟΤΑΚΗΣ: Ευχαριστώ, κυρία Πρόεδρε. 
     Κυρίες και κύριοι συνάδελφοι, το μεγάλο στοίχημα του Προϋπολογισμού του 2008 δεν είναι μόνο η επιτάχυνση της διαδικασίας της δημοσιονομικής εξυγίανσης. Είναι και η ριζική αλλαγή του τρόπου κατάρτισης του ίδιου του Προϋπολογισμού, ώστε να προωθείται η διαφάνεια, ο τεκμηριωμένος κοινοβουλευτικός έλεγχος, αλλά και η αξιολόγηση της αποτελεσματικότητας των δαπανών του κράτος. 
     Από το 2004 και μετά η Κυβέρνηση του Κώστα Καραμανλή έδωσε μεγάλη έμφαση στο νοικοκύρεμα των δημόσιων οικονομικών. 
     Η επιλογή αυτή ήταν μονόδρομος. Η χώρα έπρεπε να ξεφύγει από τον αδιέξοδο δρόμο των ελλειμμάτων,  κρυφών και φανερών στον οποίο μας είχαν οδηγήσει η κυβερνήσεις του ΠΑ.ΣΟ.Κ.. Η έξοδος της χώρας μας από τη διαδικασία της δημοσιονομικής επιτήρησης αποτελεί έμπρακτη δικαίωση της κεντρικής μας πολιτικής επιλογής. Και θέλω να τονίσω ότι ο στόχος αυτός επιτεύχθηκε χωρίς να καμφθούν οι ρυθμοί ανάπτυξης της ελληνικής οικονομίας, αλλά το σημαντικότερο με ταυτόχρονη μείωση της ανεργίας από το 11,3% στο 7,8% μέσα σε μόλις τέσσερα χρόνια. 
     Παρά τη μεγάλη πρόοδο η οποία έχει όμως συντελεστεί, κυρίες και κύριοι συνάδελφοι,  η μεγάλη πρόκληση παραμένει ακόμα μπροστά μας. Έχουμε την υποχρέωση από την Ευρωπαϊκή Ένωση να καταρτίζουμε ισοσκελισμένους προϋπολογισμούς το 2010, δηλαδή σε δύο μόλις χρόνια από τώρα. Δυστυχώς, από το 1981 και μετά με τεράστια ευθύνη της Αξιωματικής Αντιπολίτευσης έχει ξεκινήσει στη χώρα μας μία αλόγιστη πολιτική δανεισμού με αποτέλεσμα το δημόσιο χρέος να αυξάνεται σταθερά και οι κυβερνήσεις του παρελθόντος να φορτώνουν με δυσβάσταχτα βάρη τις γενιές του μέλλοντος. 
     Ο Προϋπολογισμός του 2008, αλλά και οι μεταρρυθμιστικές πρωτοβουλίες που η Κυβέρνηση έχει ανακοινώσει για τον επόμενο χρόνο θέτουν τα θεμέλια για να σπάσει αυτός ο φαύλος κύκλος. Τρεις είναι, κατά την άποψή μου, οι βασικές προϋποθέσεις για να μπορέσει η χώρα να ξεφύγει οριστικά από τη μέγγενη των ελλειμματικών προϋπολογισμών και του τεράστιου χρέους που αυτοί τροφοδοτούν. 
     Η πρώτη προϋπόθεση είναι η ευθυγράμμιση των εσόδων με την πραγματική οικονομική δραστηριότητα της χώρας μας. 
     Η δεύτερη προϋπόθεση είναι ο δραστικός περιορισμός των ελλειμμάτων του ευρύτερου δημόσιου τομέα αλλά και του συστήματος κοινωνικής ασφάλισης. 
     Η τρίτη προϋπόθεση είναι ο εξορθολογισμός των δαπανών έτσι ώστε πραγματικά να πιάνουν τόπο τα χρήματα του Έλληνα φορολογούμενου. 
     Στο μέτωπο των εσόδων πράγματι η Κυβέρνηση προϋπολογίζει μία γενναία αύξηση της τάξης των 6,3 δισεκατομμυρίων ευρώ. Τρεις είναι οι πηγές αυτής της αύξησης. Αυξημένα έσοδα ως προϊόν της ανάπτυξης της ελληνικής οικονομίας, μία και μόνο αύξηση φόρου, ο ειδικός φόρος κατανάλωσης στα καύσιμα αλλά και πρόσθετα έσοδα, ως αποτέλεσμα του περιορισμού της φοροδιαφυγής. 
     Κυρίες και κύριοι συνάδελφοι, το έχω πει πολλές φορές και από αυτό το Βήμα, προσωπικά θεωρώ ότι ο δραστικός περιορισμός της φοροδιαφυγής αποτελεί μονόδρομο για τη διαχρονική εξυγίανση των δημόσιων οικονομικών. Δυστυχώς τα έσοδα στη χώρα μας ως ποσοστό του Α.Ε.Π. υπολείπονται κατά πολύ του ευρωπαϊκού μέσου όρου με αποτέλεσμα να υπάρχει σήμερα στην Ελλάδα μία πολύ σημαντική αναντιστοιχία μεταξύ της πραγματικής οικονομικής δραστηριότητας και των πόρων που έχει το κράτος στη διάθεσή  του. 
     Εκτιμώ ότι η απόκλιση αυτή μεταξύ του ελληνικού και του ευρωπαϊκού μέσου όρου είναι της τάξης των 15.000.000.000 ευρώ. Τόσα παραπάνω χρήματα θα είχε ο εθνικός προϋπολογισμός εάν βγάζαμε τον μέσο όρο του Α.Ε.Π. των υπόλοιπων ευρωπαϊκών χωρών. 
     Στο μέτωπο της φορολογίας η Κυβέρνηση έχει προχωρήσει σε σημαντικές τομές στο φορολογικό σύστημα με σημαντικότερη τη σταδιακή μείωση των φορολογικών συντελεστών και για τα φυσικά πρόσωπα αλλά και για τα νομικά πρόσωπα. Μένουν όμως πολλά ακόμα να γίνουν, προκειμένου να ολοκληρωθεί η φορολογική μεταρρύθμιση της Κυβέρνησης. Αναφέρω ενδεικτικά τη δραστική απλοποίηση της φορολογικής νομοθεσίας, την εμπέδωση φορολογικής συνείδησης στους φορολογούμενους, την αμείλικτη καταπολέμηση της διαφθοράς στις φορολογικές υπηρεσίες, αλλά και την αντικατάσταση άδικων φόρων από πιο σύγχρονους δίκαιους φόρους, όπως ενδεχομένως ένας φόρος στον άνθρακα για τον οποίον και τόση συζήτηση έγινε στην πρόσφατη περιβαλλοντική διάσκεψη στο Μπαλί, στην οποία είχα τη χαρά να συμμετέχω. 
     Κυρίες και κύριοι συνάδελφοι, ο δραστικός περιορισμός των ελλειμμάτων των Δ.Ε.Κ.Ο. και του συστήματος κοινωνικής ασφάλισης αποτελούν τη δεύτερη προϋπόθεση για την μακροπρόθεσμη βελτίωση των δημόσιων οικονομικών. Δεν μπορούμε να ανεχόμαστε άλλο επιχειρήσεις που στο όνομα της εξυπηρέτησης κάποιου αφηρημένου δημόσιου συμφέροντος επιβαρύνουν τον Έλληνα φορολογούμενο με δισεκατομμύρια ευρώ παρέχοντας υπηρεσίες, στην καλύτερη περίπτωση κάτω του μετρίου. Χαρακτηριστικό παράδειγμα τέτοιων δημόσιων υπηρεσιών αποτελεί ο Ο.Σ.Ε.. Από τον ισολογισμό του 2006 ο οποίος έπεσε στα χέρια  μου πριν από κάποιες εβδομάδες διαπίστωσα ότι οι ελληνικοί σιδηρόδρομοι στοίχισαν στον Έλληνα φορολογούμενο μόνο το 2003 1,3 δισεκατομμύρια ευρώ, 968.000.000 σε δάνεια, φυσικά με την εγγύηση του ελληνικού δημοσίου και 334.000.000 σε απευθείας ενισχύσεις. Το συσσωρευμένο δε έλλειμμα των ελληνικών σιδηροδρόμων ξεπερνάει τα 7,5 δισεκατομμύρια ευρώ. Σε σύγκριση με την «πνευμονία» του ΟΣΕ, η Ολυμπιακή, κυρίες και κύριοι συνάδελφοι, έχει ένα απλό «κρυολόγημα». Και ως πότε ρωτώ εγώ, όλες τις πτέρυγες της Εθνικής Αντιπροσωπείας θα ανεχόμαστε αυτή την κατάσταση; 
     Με τα χρήματα αυτά τα οποία δαπανούμε για τον Ο.Σ.Ε. σε ετήσια βάση θα μπορούσαμε παραδείγματος χάριν να κατασκευάσουμε χιλιάδες ολοήμερους παιδικούς σταθμούς που τόσο χρειάζεται σήμερα η εργαζόμενη μητέρα. 
     ΔΗΜΗΤΡΙΟΣ ΡΕΠΠΑΣ: Στην Κυβέρνηση να τα πείτε αυτά. 
     ΚΥΡΙΑΚΟΣ ΜΗΤΣΟΤΑΚΗΣ: Τα λέω προς όλους, τα λέω και προς εσάς που έχετε τη μεγαλύτερη ευθύνη, κύριε Ρέππα, για τα συσσωρευμένα ελλείμματα του Ο.Σ.Ε.. 
     Πριν από δύο χρόνια ψηφίσαμε έναν τολμηρό νόμο για τις Δ.Ε.Κ.Ο. Οι πολίτες απαιτούν να τον εφαρμόσουμε και να βάλουμε σε τάξη επιχειρήσεις οι οποίες δυστυχώς και σήμερα ακόμα σπαταλούν με τρόπο   προκλητικό τα χρήματα των φορολογούμενων και όταν το κάνουμε, κύριε συνάδελφε, παρακαλώ να είστε εδώ  πέρα για να υποστηρίξετε τις πρωτοβουλίες της Κυβέρνησης. 
     ΔΗΜΗΤΡΙΟΣ ΡΕΠΠΑΣ: Ανεβάζετε κατακόρυφα τα ελλείμματα σε όλες τις Δ.Ε.Κ.Ο.. 
     ΚΥΡΙΑΚΟΣ ΜΗΤΣΟΤΑΚΗΣ: Παρακαλώ κυρία Πρόεδρε, να κρατηθεί ο χρόνος των διακοπών. 
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Μητσοτάκη, εσείς διεξάγετε διάλογο με τον κ. Ρέππα. 
     ΚΥΡΙΑΚΟΣ ΜΗΤΣΟΤΑΚΗΣ: Θέλω να κάνω τη μεταμεσονύχτια συζήτηση λίγο πιο ζωηρή, κυρία Πρόεδρε!
     ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, συνεχίστε. 
     ΚΥΡΙΑΚΟΣ ΜΗΤΣΟΤΑΚΗΣ: Για το ασφαλιστικό, λοιπόν, η πραγματικότητα είναι ακόμα πιο ζοφερή και ο περιορισμένος χρόνος τον οποίο διαθέτω, μού επιτρέπει να κάνω μια μόνο παρατήρηση. 
     Αποτελεί, κυρίες και κύριοι συνάδελφοι της Αντιπολίτευσης, πλάνη και έκφραση λαϊκισμού, η άποψη ότι η λύση για το ασφαλιστικό πρόβλημα είναι να καλύψει ο Προϋπολογισμός τα ελλείμματα των ασφαλιστικών ταμείων. Διότι γνωρίζετε πολύ καλά ότι το κεντρικό πρόβλημα, δεν είναι πώς θα χρηματοδοτηθούν τα ελλείμματα, αλλά αυτή καθ’ εαυτή  η ύπαρξη των ελλειμμάτων. Διότι, αν παραδείγματος χάριν, δεν γίνει η μεταρρύθμιση στο ασφαλιστικό σύστημα και σε λίγα χρόνια από τώρα αυξηθούν τα ελλείμματα της κοινωνικής ασφάλισης κατά 3% ας πούμε του Α.Ε.Π., τι θα συμβεί; Θα κληθεί πάλι ο προϋπολογισμός να καλύψει αυτά τα ελλείμματα. Τα χρήματα αυτά θα λείψουν από την παιδεία ή την υγεία. Φαινομενικά το ασφαλιστικό θα έχει παραμείνει άθικτο. Οι ασφαλισμένοι όμως για να έχουν το ίδιο επίπεδο παροχών στην παιδεία ή στην υγεία θα πρέπει να πληρώσουν ιδιωτικά. Άρα, επί της ουσίας θα έχουν υποστεί μείωση στο εισόδημά τους. Από αυτή, την παγίδα πρέπει να ξεφύγουμε και ας αφήσουμε συνέχεια αυτή την καραμέλα ότι μπορεί να έλθει ένας προϋπολογισμός με ατελείωτους πόρους να καλύπτει τα ελλείμματα των ταμείων. Γι’ αυτό και η μεταρρύθμιση στο ασφαλιστικό είναι απαραίτητη και γι’ αυτό πιστεύω ότι οι πρωτοβουλίες που θα δρομολογήσει η Κυβέρνηση τελικά θα έχουν τη στήριξη της πλειοψηφίας της ελληνικής κοινωνίας. 
     Κλείνω, κυρία Πρόεδρε, με μια σύντομη αναφορά στην τρίτη αναγκαία προϋπόθεση για την επίτευξη διαχρονικής δημοσιονομικής εξυγίανσης στην αλλαγή του τρόπου κατάρτισης των προϋπολογισμών. Εγώ θέλω να συγχαρώ το Υπουργείο για την πρωτοβουλία του να υλοποιήσει σε πιλοτική βάση την εκπόνηση τομεακών προγραμμάτων. Η πρωτοβουλία αυτή συνιστά, κατά την άποψή μου, τη σημαντικότερη μεταρρύθμιση, τη σημαντικότερη τομή που έχει γίνει στον τρόπο κατάρτισης των  προϋπολογισμών τα τελευταία τριάντα χρόνια. Χρειαζόμαστε σήμερα ένα μηχανισμό αξιολόγησης της σκοπιμότητας των κρατικών δαπανών. Είναι ανάγκη ο προϋπολογισμός να αποκτήσει πολύ μεγαλύτερη διαφάνεια,  οι έλεγχοι να είναι ουσιαστικοί, να μην περιορίζονται μόνο στην τυπική διάσταση της νομιμότητας. Και είναι απαραίτητο, κυρία Πρόεδρε, το Κοινοβούλιο να ασκεί ουσιαστικό έλεγχο στην εκτελεστική εξουσία για την υλοποίηση των προϋπολογισμών και να μη φθάνουμε να συζητείται ο απολογισμός του κράτους με δύο χρόνια καθυστέρηση. 
     Κυρία Πρόεδρε, κλείνω λέγοντας ότι όσες χώρες μπόρεσαν να θέσουν τα οικονομικά τους σε μια διατηρήσιμη και υγιή πορεία, ξεκίνησαν από την ουσιαστική αλλαγή του τρόπου κατάρτισης των προϋπολογισμών τους. Η αρχή γίνεται με τον Προϋπολογισμό του 2008 και αυτός από μόνος του είναι λόγος σοβαρός για να τον υπερψηφίσετε. 
     Σας ευχαριστώ πάρα πολύ. 
     (Χειροκροτήματα από την πτέρυγα της Νέας Δημοκρατίας) 
     ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Μητσοτάκη. 
     Ο κ. Αλέξανδρος Αθανασιάδης έχει το λόγο. 
     ΑΛΕΞΑΝΔΡΟΣ ΑΘΑΝΑΣΙΑΔΗΣ: Ευχαριστώ, κυρία Πρόεδρε. 
     Κυρία Πρόεδρε, κυρίες και κύριοι συνάδελφοι, ακούγοντας τους συναδέλφους της Νέας Δημοκρατίας να μιλάνε για το μικρό θαύμα της οικονομίας αναρωτήθηκα: Ζω άραγε σε αυτήν τη χώρα ή ζω κάπου αλλού; Για ποιο μικρό θαύμα μιλάτε και για ποια οικονομία μιλάτε; Τα πάντα στενάζουν. 
     Δεν ξέρω, αγαπητοί συνάδελφοι, τι εννοείτε όταν λέτε «μικρό θαύμα». Εννοείτε ότι η οικονομία πάει καλά, ότι γεννάμε πλούτο σε μια χώρα που δεν παράγουμε, δεν εξάγουμε και η φτώχια χτυπάει τις πόρτες όλων; 
     Ο Προϋπολογισμός, λοιπόν, του 2008 για τον οποίο συζητάμε σήμερα, επιχειρεί, κατά την άποψή μου, να συγκαλύψει προθέσεις με αρνητικές συνέπειες για το εθνικό και δημόσιο συμφέρον. Πίσω από γενικόλογες αναφορές που ακούστηκαν για δήθεν ανάπτυξη, πρόοδο, για μεταρρυθμίσεις, κρύβεται η αγωνία της Κυβέρνησης να συγκαλύψει τα μεγάλα ελλείμματα, το τεράστιο χρέος, την έλλειψη κοινωνικής πολιτικής για τις ασθενέστερες τάξεις. 
     Παράλληλα, η Κυβέρνηση επιχειρεί να δώσει την εντύπωση ότι με αυτόν τον Προϋπολογισμό υλοποιούνται επιτέλους όλα αυτά που υποσχέθηκε προεκλογικά το 2004  και το 2007.
     Υποσχέσεις που αφορούν τα εισοδήματα, τα δικαιώματα των πολιτών, το μέλλον της χώρας μας, και ακόμη την ανταγωνιστικότητα της οικονομίας. Αλλά από την άλλη; Η σκληρή πραγματικότητα!!! Αυτά που οι Έλληνες πολίτες βλέπουν και απαιτούν να υπάρξει αλήθεια.
     Κυρίες και κύριοι συνάδελφοι, η Ελλάδα περνάει δύσκολες μέρες και θα περάσει δυσκολότερες. Ο ελληνικός λαός, εκτός από την απογοήτευση και τη δυσκολία την οποία αισθάνεται στην αντιμετώπιση των καθημερινών προβλημάτων, έχει περιπέσει και σε αίσθημα –επιτρέψτε μου να το πω και δεν κινδυνολογώ- απελπισίας. Και υπάρχει αυτό το αίσθημα της απελπισίας στους πολίτες, διότι διαπιστώνουν ότι η Νέα Δημοκρατία, παρόλο που συνελήφθη στην πράξη να πραγματοποιεί διαφορετικά από αυτά που υποσχέθηκε προεκλογικά, εντούτοις προχώρησε σε περισσότερη αντιλαϊκή πολιτική με τους επιβαλλόμενους φόρους και την ακρίβεια στην αγορά. Οι πολίτες παρακολουθούν την Κυβέρνηση να κατασκευάζει εικονικές πραγματικότητες, περί δήθεν παραγωγικότητας και ανταγωνιστικότητας της ελληνικής οικονομίας και  μάλιστα να λέει ότι η οικονομία μεγεθύνεται. Όμως, στην πράξη ο Έλληνας πολίτης καταλαβαίνει ότι εδώ πρόκειται για μια Κυβέρνηση η οποία με αυτά που κάνει, όχι μόνο δεν δημιουργεί ανάπτυξη, όχι μόνο δεν δημιουργεί μεγαλύτερη ασφάλεια, όχι μόνο δεν δημιουργεί περισσότερη κοινωνική φροντίδα, δικαιώματα και κοινωνική πολιτική για τους εργαζόμενους, αλλά απεναντίας μεγαλώνει και οδηγεί σε ανάπτυξη αποκλειστικά τα κέρδη των επιχειρήσεων, των πολυεθνικών, των αγορών, της οικονομίας γενικότερα και βέβαια –γιατί να το κρύψουμε άλλωστε- των τραπεζών. Ο Θεός σας, λοιπόν, είναι τα κέρδη. 
     Την παιδεία, κυρίες και κύριοι της Νέας Δημοκρατίας, την κάνατε ταξική. Μόνον οι έχοντες και οι κατέχοντες έχουν πλέον την πολυτέλεια να σπουδάζουν τα παιδιά τους όπως πρέπει.
     Την υγεία την παραδίδετε μέρα με τη μέρα στον ιδιωτικό τομέα. Οι Μ.Ε.Θ. –και μόνο σ’ αυτό θα μείνω- «ΜΟΝΑΔΕΣ ΖΩΗΣ», όπως τις αποκαλούμε, που με πολύ κόπο δημιουργήθηκαν, σήμερα είναι κλειστές. Μάταια στην Πτολεμαΐδα, στο Νομό Κοζάνης, συγκεντρώθηκαν είκοσι πέντε χιλιάδες υπογραφές για να επαναλειτουργήσει η ΜΕΘ. 
     Στον τομέα των έργων καταργήσατε το μαθηματικό τύπο και γυρίσατε στην εποχή του ’60. Και αυτό θα το πληρώσουν οι πολίτες, γιατί τα έργα που θα εγκαταλειφθούν –διότι εκεί θα πάμε- θα είναι σε βάρος των πολιτών αφ’ ενός και, αφ’ ετέρου, θα δώσουν δουλειά στα δικαστήρια. 
     Μετά τα ολυμπιακά έργα –και επιτρέψτε μου να το αναφέρω- εκατό χιλιάδες εργατοτεχνίτες και δέκα χιλιάδες μηχανικοί έμειναν άνεργοι, χωρίς καμμία μέριμνα να αξιοποιηθεί η τεχνογνωσία τους και να ασχοληθούν σε άλλα έργα της ξεχασμένης, όπως εσείς λέγατε, Περιφέρειας. Σήμερα τη θυμηθήκατε και πάλι. Κάθε φορά που έχουμε πρόβλημα και προϋπολογισμό θυμόμαστε λίγο την περιφέρεια.
     Στο γεωργοκτηνοτροφικό τομέα τα περιβόητα εκείνα μέτρα δεν αποδείχθηκαν αποτελεσματικά για τη στήριξη της ελληνικής κτηνοτροφίας. Το νομοσχέδιο για την κτηνοτροφία το κρατάτε στα συρτάρια των υπουργικών γραφείων, ενώ μεταθέτετε διαρκώς τη δημοσιοποίηση του πορίσματος για το καρτέλ του γάλακτος και τη συμπαθή βέβαια τάξη των «κουμπάρων».
     Στον τομέα της απασχόλησης λειτουργήσατε ως μαθητευόμενοι μάγοι. Μέρα με την μέρα καταργείτε τον εργαζόμενο και τον καθιστάτε απασχολούμενο και μάλιστα όμηρο τις περισσότερες φορές, αφού οι συμβάσεις του είναι δίμηνες, εξάμηνες, το πολύ ετήσιες. Έτσι μειώσατε την ανεργία, και έτσι μετράτε τους ανέργους. Δημιουργήσατε την ψευδαίσθηση ότι με την προϋπηρεσία που θα αποκτήσουν, πολύ γρήγορα θα προσληφθούν στο δημόσιο. 
     Στον τομέα της ενέργειας, ο Πρωθυπουργός στην προεκλογική του ομιλία στην Κοζάνη στις 7 Σεπτεμβρίου, υπογράμμισε ότι: «Η Δ.Ε.Η. σε συνεργασία με την Κυβέρνηση, θα ανακοινώσει τους νέους στόχους στη δυτική Μακεδονία ως τα τέλη Οκτωβρίου που θα προβλέπουν την κατασκευή σύγχρονων και φιλικών προς το περιβάλλον μονάδων, αποκατάσταση των παλαιών λιγνιτικών περιοχών και πρόσληψη πρόσθετου εργατοτεχνικού προσωπικού για να δημιουργήσει πυρήνες ανάπτυξης. Στόχος μας, είπε, είναι να ενώσουμε δυνάμεις σε κοινούς τόπους και μαζί να χτίσουμε την Ελλάδα του μέλλοντος; Μάλλον την Ελλάδα των μεσαζόντων χτίζουμε και την Ελλάδα των ιδιωτών. 
     Εδώ τα πράγματα, επιτρέψτε μου να πω, ότι είναι μόνο για το Ειδικό Δικαστήριο. Αλλάξατε τρεις προέδρους στη Δ.Ε.Η. και ενώ παραλάβατε μία εύρωστη εταιρεία με κέρδη, των 400.000.000 το 2004, απομακρύνατε ικανά στελέχη, όπως το Νέζη και τον Καβουρίδη και στη θέση τους φέρατε τα δικά σας στελέχη που προσπαθούν με αλχημείες να διοικήσουν αυτόν τον γίγαντα.
      Βέβαια, το έγκλημα συνεχίζεται και σήμερα. Σήμερα θέλετε να τεμαχίσετε τη Δ.Ε.Η. σε έξι κομμάτια, να κλείσετε μονάδες στο βωμό δήθεν της ρύπανσης, να πουλήσετε μέχρι και το 51% κάποιων μονάδων παραγωγής, να εισάγετε λιθάνθρακα -κι εδώ βέβαια το «εισάγω» σημαίνει έχω προμήθειες- και να απαξιώσετε το λιγνίτη, που σήμερα έντεχνα τον δυσφημείτε. 
     Κύριοι του Υπουργείου Ανάπτυξης, επειδή λέτε ότι δεν έχουμε προτάσεις, εμείς έχουμε προτάσεις και τις καταθέτουμε. Επενδύστε επιτέλους στις ανανεώσιμες πηγές ενέργειας και χρησιμοποιείστε ορθολογικά και περιβαλλοντικά υπεύθυνα τα σημαντικά αποθέματα λιγνίτη που εξακολουθεί να έχει η περιοχή Κοζάνης-Πτολεμαϊδας. Έτσι οι ΄Ελληνες θα απολαμβάνουν φθηνό ρεύμα, θα έχουν σίγουρη δουλειά και η περιοχή αυτή δεν θα γίνει κρανίου τόπος. 
     Επενδύστε στον άνθρωπο. Δώστε ελπίδα σε αυτούς που ζουν κάτω από τις καμινάδες και επιτέλους, έστω για μία φορά, βάλτε μπροστά από τα όποια κέρδη των μετόχων τα χωριά που πλήττονται και που πρέπει από χθες να είχαν μεταστεγαστεί.
      Κύριοι της Νέας Δημοκρατίας, η Κυβέρνησή σας έχει μοναδικό στόχο την παράδοση του τομέα ενέργειας και όχι μόνο σε ιδιωτικά κεφάλαια, τη σταδιακή αύξηση της κιλοβατώρας για τον καταναλωτή, ενώ η συζήτηση για την περιβαλλοντική αποκατάσταση εκείνης της περιοχής και της Μεγαλόπολης είναι «περί όνου σκιάς». 
     Έτσι θα σας πω αυτό που λέτε πάντα «σεμνά και ταπεινά»: Μην εκπλαγείτε εάν μαζί με τους κατοίκους της Κοζάνης κατεβάσουν όλοι οι ‘Έλληνες οριστικά το διακόπτη προς όποια έκκλησή σας στο μέλλον.
     Κλείνοντας, θα έλεγα ότι ο Προϋπολογισμός ταιριάζει απόλυτα με την Κυβέρνηση που τον συνέταξε και τον στηρίζει. Είναι οπισθοδρομικός, είναι αντιλαϊκός και γι’ αυτό τον καταψηφίζω.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (‘Ελσα Παπαδημητρίου): Η κ. Κρινιώ Κανελλοπούλου έχει το λόγο.
     ΚΡΙΝΙΩ ΚΑΝΕΛΛΟΠΟΥΛΟΥ: Κυρίες και κύριοι συνάδελφοι, συζητάμε σήμερα τον πρώτο Προϋπολογισμό μετά την έξοδο της χώρας από τις διαδικασίες του υπερβολικού ελλείμματος. Συζητάμε όμως και τον πρώτο Προϋπολογισμό που κατάρτισε η Κυβέρνηση μετά την πολύ πρόσφατη ανανέωση της εμπιστοσύνης του ελληνικού λαού στη Νέα Δημοκρατία. Με τον Προϋπολογισμό, λοιπόν, αυτόν ο ελληνικός λαός προσδοκά τη συνέχεια της πολιτικής των αλλαγών και των μεταρρυθμίσεων. Προσδοκά να συνεχιστεί η πορεία της προόδου που ξεκίνησε πριν από τριάμισι χρόνια. Ζητά την ανάπτυξη, το δικαίωμα στην απασχόληση, την κοινωνική συνοχή. Προσδοκά όμως και την ισότιμη θέση της Ελλάδας σε έναν κόσμο που προχωρεί, σε έναν κόσμο που βασίζεται πια σε νέες τεχνολογίες, όπου η ανάπτυξη βασίζεται κυρίως στη γνώση. Προσδοκά ένα κράτος χωρίς λαϊκισμούς, ένα διαφορετικό αναπτυξιακό υπόδειγμα έναντι του κρατισμού και της γραφειοκρατίας του παρελθόντος.
     	Κυρίες και κύριοι συνάδελφοι, η ελληνική οικονομία κινείται πλέον με μεγάλη ταχύτητα σ’ ένα διεθνές περιβάλλον που συνεχώς μεταβάλλεται και βρίσκεται αντιμέτωπη με συνεχώς αυξανόμενες νέες προκλήσεις και ανταγωνισμό, σ’ ένα διεθνές περιβάλλον όμως όπου η χώρα μας έχει υποχρέωση να παίξει πρωταγωνιστικό ρόλο. 
     Είναι γεγονός ότι η επίτευξη υψηλών ρυθμών ανάπτυξης τα τελευταία χρόνια έχει επιτρέψει σημαντική πρόοδο όσον αφορά την πραγματική σύγκλιση της ελληνικής οικονομίας με τις οικονομίες των υπόλοιπων χωρών της Ευρωπαϊκής Ένωσης. Είναι γεγονός ότι την τελευταία τριετία και το έλλειμμα μειώθηκε σημαντικά και οι ρυθμοί ανάπτυξης είναι πια από τους υψηλότερους στην Ευρωζώνη. Είναι γεγονός ότι η επιχειρηματικότητα έχει ενισχυθεί, ότι έχει υπερδιπλασιαστεί η απορρόφηση των κοινοτικών κονδυλίων, ότι ο πληθωρισμός μειώθηκε, ότι η ανεργία έπεσε και ότι το φορολογικό σύστημα βελτιώθηκε ώστε να αποτελεί πια και μηχανισμό τόνωσης της επιχειρηματικότητας. Εκτιμάται ακόμα ότι οι στόχοι του Προϋπολογισμού του 2008 θα επιτευχθούν όλοι.
     	Όλα αυτά βεβαίως δεν σημαίνουν ότι τα προβλήματα έχουν λυθεί. Είναι βέβαιο ότι και το δημόσιο χρέος παρά τη σημαντική μείωση εξακολουθεί να είναι υψηλό, ότι οι σπατάλες στον ευρύτερο δημόσιο τομέα είναι επίσης υψηλές και ότι δυστυχώς, παρά τις τεράστιες προσπάθειες της Κυβέρνησης, έχουμε να αντιμετωπίσουμε ακόμα μεγάλη φοροδιαφυγή. Έχουμε όμως υποχρέωση απέναντι στον ελληνικό λαό να συνεχίσουμε με την ίδια τόλμη και την ίδια γενναιότητα την πολιτική της ανάπτυξης. Το ζητούμενο βεβαίως πια είναι μία αειφόρος ανάπτυξη που θα στηρίζεται μεν στη δυνατή οικονομία, όμως ταυτόχρονα και με ενίσχυση της κοινωνικής πολιτικής. 
     Είναι σημαντικό να συνειδητοποιήσουμε ότι και η έννοια της ανάπτυξης έχει αλλάξει. Μπροστά στην αποτυχία των οικονομικών συστημάτων του πρόσφατου παρελθόντος, αλλά και μπροστά στον οικολογικό κίνδυνο του πλανήτη, νομίζω ότι έχουμε πια συνειδητοποιήσει τα όρια της μονοδιάστατης ανάπτυξης και στρεφόμαστε πολύ περισσότερο προς τον άνθρωπο, τον άνθρωπο όμως ως ολότητα και όχι ως μέσο. Ο στόχος μας είναι ο άνθρωπος και η ευτυχία του. Μόνο όμως μία ισχυρή οικονομία μπορεί να κάνει και κοινωνική πολιτική. Νομίζω ότι οφείλουμε να συνειδητοποιήσουμε την ανάγκη του λιγότερου κράτους, ότι κυβερνά καλύτερα όποιος κυβερνά λιγότερο.
     	Κυρίες και κύριοι συνάδελφοι, με τον Προϋπολογισμό του 2008 οι στόχοι είναι η περαιτέρω μείωση του ελλείμματος, η ολοκλήρωση της φορολογικής μεταρρύθμισης, η μεταρρύθμιση του ασφαλιστικού συστήματος, η ενδυνάμωση της κοινωνικής συνοχής. Αυτό έχει τονιστεί πολλαπλώς αυτές τις μέρες και από πολύ πιο αρμόδιους από μένα, δεν νομίζω ότι χρειάζεται να επεκταθώ. 
     	Θέλω να τονίσω μονάχα ένα σημείο του Προϋπολογισμού, το θέμα της παιδείας και να τονίσω τις αυξανόμενες –αντίθετα απ’ ό,τι ειπώθηκε προηγουμένως- δαπάνες για την παιδεία κατά 6,5% το 2007, γιατί νομίζω ότι έχει πλέον καταστεί σαφές ότι η γνώση είναι η βάση της σύγχρονης οικονομίας, είναι η ανάπτυξη του μέλλοντος και πρέπει οπωσδήποτε να επενδύσουμε στην έρευνα, στην παιδεία και στη γνώση.
     	Είναι επίσης γεγονός ότι τα αποτελέσματα των μεταρρυθμίσεων της προηγούμενης περιόδου είναι εμφανή, ο στόχος όμως είναι η συνεχής αναβάθμιση του εκπαιδευτικού μας συστήματος. Νομίζω ότι πρέπει να τολμήσουμε και μεγαλύτερες αλλαγές όχι μόνο προς την οργάνωση, αλλά και προς την ουσία των προγραμμάτων της εκπαίδευσης και στόχος μας είναι η ανθρωποκεντρική εκπαίδευση με στόχο την ένταξη όλων των πολιτών σε οποιαδήποτε στιγμή στη ζωή τους στην κοινωνία της γνώσης και στην αγορά εργασίας.
     	Επιτρέψτε μου να αναφερθώ και στον για μένα πιο ευαίσθητο τομέα του φετινού Προϋπολογισμού που είναι τα μέτρα για τις πυρόπληκτες περιοχές ως προερχόμενη από τον κατεξοχήν πυρόπληκτο Νομό Ηλείας. Νομίζω ότι εδώ πρέπει να αναγνωρίσουμε όλοι την τεράστια βοήθεια της Κυβέρνησης η οποία υπήρξε άμεση και αποτελεσματική γιατί βεβαίως ως όφειλε, πήρε αμέσως τα πρώτα μέτρα που στόχευαν στις πρώτες βοήθειες, όπως ήταν τα επιδόματα για την αντιμετώπιση των πρώτων αναγκών, οι ενισχύσεις στις πυρόπληκτες επιχειρήσεις και η άμεση αποζημίωση των αγροτών και των κτηνοτρόφων.
     	Κυρίες και κύριοι συνάδελφοι, έχω ξαναπεί σ’ αυτήν την Αίθουσα ότι τέτοιες μεγάλες καταστροφές είχαμε στην Ηλεία και άλλοτε. Είχαμε τους σεισμούς του 1993, είχαμε τις πυρκαγιές του 1997, όμως τότε, αντίθετα απ’ ό,τι συνέβη φέτος το καλοκαίρι, κανένα απολύτως μέτρο δεν ελήφθη για την ανακούφιση των πληγέντων και οι αποζημιώσεις ήλθαν με καθυστέρηση τριών ετών.
     Αντίθετα, στις πυρκαγιές του Αυγούστου η βοήθεια υπήρξε άμεση και κυρίως παραμερίστηκαν οι συνηθισμένες γραφειοκρατικές διαδικασίες, δηλαδή εφαρμόστηκε ένα πρωτόγνωρο για τα ελληνικά χρονικά μέτρο. Νομίζω ότι αυτό το επίδομα των πυροπαθών θα μπορούσε να γίνει και ένα περαιτέρω παράδειγμα φιλικότερης σχέσης κράτους και πολίτη, κάτι το οποίο είναι το ζητούμενο και ως προς την αντιμετώπιση της γραφειοκρατίας και -κάτι προς το οποίο πρέπει να κινηθούμε- προς μια πολύ καλύτερη σχέση μεταξύ πολιτών και κράτους. 
     Είναι βέβαια γεγονός ότι αυτά τα πρώτα μέτρα δεν είναι επαρκή. Είναι γεγονός ότι η περιοχή μου έχει και οικονομικά και περιβαλλοντικά τεράστια προβλήματα, όμως η Κυβέρνηση έχει ήδη προγραμματίσει περαιτέρω μέτρα για να μη θιγεί και ο κοινωνικός και οικονομικός ιστός της περιοχής. Αναφέρομαι για παράδειγμα στην πολύ εμπεριστατωμένη μελέτη του Υπουργείου Ανάπτυξης, αλλά και στη μελέτη του Υπουργείου Οικονομικών, στην οικονομική ενίσχυση που έχουν πάρει οι δήμοι και η νομαρχία, στο ότι το Υ.ΠΕ.ΧΩ.Δ.Ε. έχει ήδη ξεκινήσει τις διαδικασίες για την ανέγερση των κτηρίων, στο ότι ήδη έχουν ξεκινήσει αντιδιαβρωτικά και αντιπλημμυρικά έργα και στο ότι βεβαίως αντιμετωπίζεται και η αποκατάσταση του φυσικού περιβάλλοντος. 
     Θέλω, όμως, να τονίσω ότι αυτό που είναι κατ’ εξοχήν απαραίτητο, είναι η ύπαρξη στρατηγικής και συντονισμού. Εάν θέλουμε την πραγματική ανάπτυξη της περιοχής και όχι απλώς την ανασυγκρότηση, πρέπει να υπάρξει οργανωμένο σχέδιο για το νομό, σε συνδυασμό με το γεγονός ότι τώρα πια το 80% των κοινοτικών πόρων θα διατεθούν για την περιφέρεια, σε συνδυασμό με το ότι έχουν ήδη εγκριθεί μεγάλα έργα στο νομό μου, όπως το πολιτικό αεροδρόμιο της Ανδραβίδας, ο αυτοκινητόδρομος Πάτρα-Πύργος-Τσακώνα, τα Σ.Χ.Ο.Ο.Α.Π. και ο σιδηρόδρομος. Νομίζω ότι έχουμε πια κάθε δυνατότητα όχι απλώς επούλωσης των πληγών, αλλά μιας πραγματικής αναγέννησης του νομού.
     Κυρίες και κύριοι συνάδελφοι, προβλήματα ασφαλώς υπάρχουν. Σημασία, όμως, έχει ότι βγαίνουμε πια σταθερά από τη λογική της συντήρησης, με μια διαφορετική πολιτική ιδεολογία, που ταυτίζεται με τις ανάγκες της εποχής και γι’ αυτό σας καλώ να υπερψηφίσουμε το φετινό Προϋπολογισμό. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κυρία Κανελλοπούλου.
     Το λόγο έχει ο κ. Λαμπίρης, Βουλευτής του ΠΑ.ΣΟ.Κ..
     ΗΛΙΑΣ ΛΑΜΠΙΡΗΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, οι δαπάνες του Προϋπολογισμού του 2008 για την υγεία και την παιδεία λίγο έως καθόλου διαφέρουν σε σχέση με αυτές του 2007. Ενδεικτικά αναφέρω ότι η οικονομική εξυγίανση του Ε.Σ.Υ., την οποία χρόνια εξαγγέλλει η σημερινή Κυβέρνηση, ουδέποτε έλαβε χώρα. Το 2004 οι ιδιωτικές δαπάνες για την υγεία ήταν 45% και εντός τεσσάρων ετών εκτινάχθηκαν στο 57%. Δεν βλέπουμε καμμία μεταρρύθμιση της δημόσιας υγείας, καθώς μεταρρύθμιση χωρίς χρηματοδότηση δεν υφίσταται. 
     Ο όρος «μεταρρύθμιση» επί των ημερών σας, κύριε Υπουργέ, έχει χάσει το νόημά του. Όταν τα χρέη των νοσοκομείων το 2003 ήταν 1,2 δισεκατομμύρια ευρώ, κάνατε σκληρή κριτική στην τότε κυβέρνηση για κακοδιαχείριση. Τέσσερα χρόνια μετά ξεπερνούν τα 3.000.000.000 ευρώ. 
     Το Φεβρουάριο του 2007 δηλώσατε, κύριε Υπουργέ, ότι με τη μείωση των πολυέξοδων Δ.Υ.Π.Ε. θα εξοικονομούσατε το ποσό των 50.000.000 ευρώ, αρχής γενομένης από το 2007. Τα εξοικονομήσατε για φέτος; Η πρωτοβάθμια φροντίδα υγείας, που θα λειτουργούσε «αναχαιτιστικά στο κύμα προς τα μεγάλα νοσοκομεία», προχώρησε; Δεν νομίζω! Πριν από τέσσερα χρόνια βρήκατε έτοιμο νομοσχέδιο, το οποίο ούτε προωθήσατε ούτε και ένα καινούργιο εφαρμόσατε. Ούτε ηλεκτρονικό φάκελο είδαμε να καθιερώνετε, ούτε μετατροπές νοσοκομείων του Ι.Κ.Α. σε αυτοτελή κρατικά νοσοκομεία είδαμε ούτε οικογενειακό γιατρό ούτε υγειονομικό χάρτη ούτε την κατάργηση πολύκλινων θαλάμων νοσηλείας. Πληθώρα ασθενών καταβάλλει χρήματα προκειμένου να χειρουργηθεί ή να νοσηλευθεί. Ρωτήστε τους, κύριε Υπουργέ, και θα σας το επιβεβαιώσουν. 
     Αυτά όλα ανήκουν στις προεκλογικές σας εξαγγελίες του 2004.
     Σε εισήγησή σας τον Μάρτιο του 2007 μιλούσατε για αύξηση των θεραπευτικών μονάδων υποκατάστασης εξαρτησιογόνων ουσιών, για νέα κέντρα πρόληψης, για ενίσχυση των εκπαιδευτικών προγραμμάτων του Ο.Κ.Α.Ν.Α.. Σήμερα ο χρόνος αναμονής για χρήστες ασθενείς ξεπερνάει τα τέσσερα χρόνια και οι οφειλές των κέντρων πρόληψης είναι πάνω από 7.000.000.000 ευρώ.
     Κάπνισμα: τον Ιούνιο του 2007 δήλωνε ο Υπουργός ότι πλησιάζει η μέρα που θα προέβαινε σε γενική απαγόρευση. Σήμερα, σε δημόσιες υπηρεσίες, στη Βουλή, στις τράπεζες, στα νοσοκομεία, στα σχολεία, καμμία από τις εξαγγελίες για το κάπνισμα δεν έχει βρει εφαρμογή.
     Πολιτική για το ανθρώπινο δυναμικό: η απουσία προκήρυξης θέσεων τα τελευταία τέσσερα χρόνια οδηγεί το Εθνικό Σύστημα Υγείας σε πλήρη αποσύνθεση. Σε όλα τα νοσοκομεία και τα κέντρα υγείας της χώρας υπάρχουν μεγάλες ελλείψεις σε προσωπικό. Ο προκάτοχός σας στο Υπουργείο Υγείας είχε εξαγγείλει την πρόσληψη εννέα χιλιάδων νοσηλευτών. Εσείς το Φεβρουάριο του 2007 εξαγγείλατε δεκαέξι χιλιάδες νοσηλευτές. Τέτοιες δηλώσεις προκαλούν, όταν ο Προϋπολογισμός για το 2008 προβλέπει μόλις επτακόσιες προσλήψεις.
     Κλινικές υπολειτουργούν, κλείνουν χειρουργικά τραπέζια, εκατόν πενήντα κρεβάτια Μ.Ε.Θ. παραμένουν κλειστά. Ο χρόνος αναμονής για εξέταση στα εξωτερικά ιατρεία νοσοκομείων όπως ο Ευαγγελισμός, το Ιπποκράτειο, το Γενικό Κρατικό Αθηνών, της Νίκαιας και πολλών άλλων ξεπερνά τις τέσσερις ώρες. Το Ε.Σ.Υ., σύμφωνα με τον Ο.Ο.Σ.Α., από την εικοστή δεύτερη θέση το 2004 διολίσθησε στην εικοστή ένατη θέση, το 2007.
     Ψυχική υγεία: η πολλά υποσχόμενη ψυχιατρική μεταρρύθμιση από το 2004 έως σήμερα γνωρίζει την πλήρη εγκατάλειψη. Το 2005 το έλλειμμα ήταν 1,2 εκατομμύρια ευρώ. Το 2006 ήταν 5.000.000 ευρώ, ενώ το 2007 ξεπερνάει τα 20.000.000 ευρώ. Σε δεύτερη αξιολόγηση της Ευρωπαϊκής Ένωσης επιδεινώθηκε η θέση της χώρας μας από την δέκατη τέταρτη στην εικοστή δεύτερη χειρότερη θέση μεταξύ των είκοσι εννέα χωρών της Ευρωπαϊκής Ένωσης. Το συνολικό έλλειμμα ανέρχεται στο 42% της χρηματοδότησης.
     Εκπαίδευση και μετεκπαίδευση γιατρών: πριν τέσσερα χρόνια σας παραδώσαμε νομοσχέδιο για την εκπαίδευση και τη μετεκπαίδευση γιατρών, το οποίο έχετε στο συρτάρι, φοβούμενοι το πολιτικό κόστος. Στα τέσσερα χρόνια αντιπροτείνατε κάτι; Απολύτως τίποτα.
     Περιφερειακή ανάπτυξη, Κρήτη, Ρέθυμνο: το ενδιαφέρον της Κυβέρνησης για την περιφέρεια της Κρήτης και ειδικά για το Ρέθυμνο και το Λασίθι είναι ανύπαρκτο. Αυτό προκύπτει από την εισήγηση του περιφερειάρχη στο περιφερειακό συνέδριο της 14 Δεκεμβρίου 2007 στο Ρέθυμνο. Την εισήγηση καταψήφισαν μεταξύ των άλλων και όλοι οι παρευρισκόμενοι Βουλευτές και της Συμπολίτευσης.
     Σε ό,τι αφορά το Ρέθυμνο δεν επιλύονται πάγια αιτήματα του νομού, όπως:  το οδικό δίκτυο, η χρηματοδότηση των δήμων, η σχολική στέγη, οι αθλητικές εγκαταστάσεις, αιτήματα που αφορούν την αιγοπροβατοτροφία, τιμές ζωωτροφών, η ανάδειξη αρχαιολογικών μνημείων, το αρχαιολογικό μουσείο, τα ενεργειακά προβλήματα με την αξιοποίηση του φράγματος των ποταμών και η ηλεκτρική ενέργεια, η προώθηση του φράγματος του Πλατύ Ποταμού, η ανέγερση αστυνομικού μεγάρου, η επίσπευση του περιφερειακού σχεδιασμού για τα απορρίμματα στην Κρήτη και άλλα.
     Στο Νοσοκομείο Ρεθύμνης και στα κέντρα υγείας έχουμε τεράστιες ελλείψεις σε προσωπικό και σε κλίνες. Το νοσοκομείο δεν είναι πια λειτουργικό. Πριν από τρία χρόνια υποσχεθήκατε νέο νοσοκομείο. Τίποτα δεν έχει γίνει. Οι κλινικές ανοίγουν και κλείνουν κατά διαστήματα και γενικά οι ανάγκες σε προσωπικό τόσο στο νοσοκομείο όσο και στα κέντρα υγείας του νομού είναι τεράστιες.
     Κύριε Υπουργέ, δεν αμφιβάλλω για τις καλές προθέσεις σας, όμως παραδεχθείτε ότι η αληθινή επανάσταση στο σύστημα υγείας που εξαγγείλατε, προεκλογικά οδεύει σε αποτυχία. Ο ιδιωτικός φορέας, βεβαίως, και πρέπει να λειτουργεί παράλληλα, αλλά σε κάποιο πλαίσιο. Ξέρετε, ένας άνθρωπος, που έχει βιώσει την αγωνία του ασθενούς, έχει τελείως διαφορετική ψυχολογία. 
     Πείτε μας, κύριε Υπουργέ: Τι έχετε βελτιώσει; Την εκπαίδευση των γιατρών; Την ψυχική υγεία; Τις προσλήψεις προσωπικού; Πόσα κρεβάτια Μ.Ε.Θ. έχετε λειτουργήσει μέσα σε τέσσερα χρόνια; Πώς έχετε αποτρέψει την εμπορευματοποίηση στο χώρο της υγείας και της παιδείας; Κατακτήσατε την πρώτη θέση στη διαφθορά στην Ευρωπαϊκή Ένωση. 
     Τι έχετε βελτιώσει στη λειτουργία των εξωτερικών ιατρείων, στις λίστες αναμονής, στα ράντζα, στις ουρές του Ι.Κ.Α.; Ρωτήστε τους ασθενείς και θα μάθετε την αλήθεια. 
     Μπορεί ο Υπουργός Υγείας να μην είναι γιατρός, αλλά ο κάθε πολίτης είναι και εν δυνάμει ασθενής. Γενικά, η μεταρρύθμιση που θα θυμάται ο Έλληνας πολίτης, όταν δεν θα είστε πια Υπουργός, ποια θα είναι; 
     Το ΠΑ.ΣΟ.Κ. έχει να αντιπαραθέσει το Ε.Σ.Υ., την πληθώρα των πανεπιστημιακών και νομαρχιακών νοσοκομείων, τα διακόσια κέντρα υγείας σε ολόκληρη τη χώρα, την προσπάθεια αποκέντρωσης των υπηρεσιών υγείας, την οποία εσείς υποβαθμίσατε, το έργο που έχει γίνει στην ψυχική υγεία, το νόμο-πλαίσιο στην υγεία, το Α.Σ.Ε.Π..
     Τις δικές σας μεταρρυθμίσεις πρέπει πρώτα να τις δούμε και μετά να τις κρίνουμε. Ολοκληρώνοντας, θέλω να πω ότι η ελπίδα του ασθενούς ματαιώθηκε. 
     Γι’ αυτούς του στόχους, που εσείς θέσατε και κανέναν δεν υλοποιήσατε, καταψηφίζω τον Προϋπολογισμό. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε. 
     Το λόγο έχει ο τελευταίος για σήμερα ομιλητής, ο κ. Νικόλαος Καντερές. 
     ΝΙΚΟΛΑΟΣ ΚΑΝΤΕΡΕΣ: Κυρία Πρόεδρε, κύριοι Υπουργοί, κυρία και κύριοι συνάδελφοι, ο Κρατικός Προϋπολογισμός του 2008 είναι πολύ σημαντικός, γιατί είναι ο πρώτος μετά την έξοδο της χώρας από τη διαδικασία του υπερβολικού ελλείμματος, στην οποία μας οδήγησαν λαθεμένες πολιτικές του απώτερου παρελθόντος. Είναι ένας Προϋπολογισμός ανάπτυξης, κοινωνικής συνοχής, ευθύνης και συνέπειας. Σε αυτόν αποτυπώνεται η  πολιτική της Νέας Δημοκρατίας, του Κώστα Καραμανλή, για τη δημοσιονομική εξυγίανση και τις μεταρρυθμίσεις, που διασφαλίζουν συνθήκες αυτοτροφοδοτούμενης ανάπτυξης. 
     Με τον εν λόγω Προϋπολογισμό αφ’ ενός συνεχίζεται η προσπάθεια δημοσιονομικής εξυγίανσης και αφ’ ετέρου ενισχύονται οι ασθενέστερες τάξεις. Υλοποιούμε μ' αυτόν τον Προϋπολογισμό στο ακέραιο τις σημαντικές δεσμεύσεις που λάβαμε απέναντι στους πολίτες. Ήτοι:
     Πρώτον, αυξάνεται το Επίδομα Κοινωνικής Αλληλεγγύης από την 1η Ιανουαρίου 2008 κατά 35 ευρώ το μήνα και ανέρχεται στα 230 ευρώ. Ποσοστό αύξησης 18%, που αφορά τετρακόσιους πενήντα χιλιάδες χαμηλοσυνταξιούχους. 
     Δεύτερον, αυξάνονται οι συντάξεις του Ο.Γ.Α. στα 330 ευρώ. Ποσοστό αύξησης 19%, που αφορά οκτακόσιες πενήντα χιλιάδες αγρότες. 
     Τρίτον, αυξάνεται το κατώτατο επίδομα ανεργίας κατά 36,5 ευρώ από την αρχή του 2008 και φθάνει στα 404 ευρώ. Αύξηση 10%, που αφορά τριακόσιους ογδόντα χιλιάδες ανέργους. 
     Τέταρτον, συστήνεται το Εθνικό Ταμείο Κοινωνικής Συνοχής για την εισοδηματική ενίσχυση των συμπολιτών μας που έχουν μεγαλύτερη ανάγκη, οι πόροι του οποίου θα φθάσουν σταδιακά τα 2.000.000.000 ευρώ. 
     Πέμπτον, καταργείται πλήρως το χαρτόσημο στις μισθώσεις κατοικιών, που μέχρι πρόπερσι ήταν 3,6% και αφορά περίπου οκτακόσιες χιλιάδες συμπολίτες μας. 
     Έκτον, χορηγείται το πολυτεκνικό επίδομα σε περίπου εκατόν πενήντα χιλιάδες τρίτεκνες οικογένειες. Το ύψος του επιδόματος είναι 41 ευρώ το μήνα για κάθε παιδί κάτω των είκοσι τριών ετών. 
     Έβδομον, υλοποιείται η μείωση των φορολογικών συντελεστών για τα φυσικά πρόσωπα. Ο συντελεστής από το 29% μειώνεται στο 27% το 2008 και στο 25% το 2009, ενώ ο συντελεστής του 39% αντίστοιχα στο 37% και στο 35%. 
     Παράλληλα, όπως γνωρίζετε, καταργείται ο φόρος γονικών παροχών και κληρονομιών, καθώς και η φορολογία της πρώτης κατοικίας μέχρι τα διακόσια τετραγωνικά. 
     Όγδοο, διατίθενται για την υγεία από τον τακτικό Προϋπολογισμό κονδύλια αυξημένα, κατά 9,4%, σε σχέση με το 2007. Δηλαδή, αυξάνονται με αριθμό υπερτριπλάσιο από τον πληθωρισμό. 
     Ένατο, διατίθενται για την παιδεία από τον τακτικό Προϋπολογισμό κονδύλια αυξημένα, κατά 6,5%, σε σχέση με το 2007. Δηλαδή αυξάνονται με αριθμό υπερδιπλάσιο από τον πληθωρισμό. 
     Δέκατο, δίνονται πρόσθετες αυξήσεις στο νοσηλευτικό προσωπικό, στους εκπαιδευτικούς, στους αξιωματικούς των ενόπλων δυνάμεων, στα σώματα ασφαλείας, καθώς και στο Πυροσβεστικό και Λιμενικό Σώμα και στους δικαστικούς. 
     Ενδέκατο, προωθούνται νέες πολιτικές στήριξης των μονογονεϊκών οικογενειών, φροντίδας των αστέγων και κοινωνικής ένταξης των τσιγγάνων.
     Δωδέκατο, επιστρέφεται σε περισσότερους από τριακόσιες χιλιάδες συνταξιούχους η τέταρτη και η πέμπτη δόση της εισφοράς, υπέρ Λ.Α.Φ.Κ.Α..
     Δέκατο τρίτο, τακτοποιούνται μια σειρά από οικονομικές εκκρεμότητες, τόσο προς την Τοπική Αυτοδιοίκηση, όσο και προς τα ασφαλιστικά ταμεία.
     Δέκατο τέταρτο, χρηματοδοτείται ένα πολύ μεγάλο πρόγραμμα δημοσίων έργων που θα φτάσει τα 9,3 δισεκατομμύρια ευρώ, αυξημένο, κατά 7% περίπου, σε σχέση με το 2007.
     Δέκατο πέμπτο, εντείνεται η προσπάθεια για την αντιμετώπιση της εισφοροδιαφυγής και του λαθρεμπορίου.
     Δέκατο έκτο, ενισχύεται η ελληνική περιφέρεια με τη διάθεση του 80% των κοινοτικών πόρων για την περίοδο 2007-2013 κ.λπ.. 
     Κυρίες και κύριοι, από τα ανωτέρω προκύπτει ότι ο Προϋπολογισμός του 2008 πετυχαίνει την ενδυνάμωση της κοινωνικής συνοχής, με στοχευμένες δράσεις για τις ευαίσθητες κοινωνικές ομάδες του κοινωνικού συνόλου. Δίνεται νέα ώθηση στην αναπτυξιακή δυναμική, ενώ παράλληλα διατηρείται το κλίμα της δημοσιονομικής πειθαρχίας και σταθερότητας στην οικονομία. 
     Αποτυπώνει με σαφήνεια, συνέπεια, ειλικρίνεια και αξιοπιστία τις πολιτικές που θα εφαρμοστούν τα επόμενα χρόνια για τη σταθεροποίηση και την περαιτέρω ανάπτυξη της οικονομίας, καθώς και για την τόνωση της κοινωνικής και χορικής συνοχής. 
     Στηρίζεται σε ισχυρές βάσεις που είναι αποτέλεσμα της οικονομικής πολιτικής που εφαρμόστηκε από την Κυβέρνηση της Νέας Δημοκρατίας από το Μάρτιο του 2004 και μετά.
     Η σημαντικότερη πρόβλεψη του Προϋπολογισμού σε ό,τι αφορά την εξέλιξη των βασικών δημοσιονομικών μεγεθών του 2008, είναι η μείωση του δημόσιου χρέους για  πρώτη φορά από το 1992, σε επίπεδα κάτω από το 100% του Α.Ε.Π..
     Για την ανεργία προβλέπει μείωση από το 8,1% στο 7,4%. Το δημόσιο έλλειμμα θα μειωθεί στο 1,6% του Α.Ε.Π., με απώτερο στόχο το μηδενισμό, σχεδόν, μέχρι το 2010. 
     Ο πληθωρισμός θα αποκλιμακωθεί στο 2,6%. Οι εξαγωγές θα αυξηθούν, κατά 7,5% και οι επενδύσεις θα αυξηθούν, κατά 11% περίπου.
     Επιπρόσθετα, περιλαμβάνει μια σημαντικότατη μεταρρύθμιση, τόσο στην κατάρτιση, όσο και στην παρακολούθηση υλοποίησης του Προϋπολογισμού, τον λεγόμενο Προϋπολογισμό προγραμμάτων, όπου καθίσταται ευκολότερη η καταγραφή και ο έλεγχος της αποδοτικότητας των δημόσιων δαπανών. Ελέγχεται η αποτελεσματικότητα των διαφόρων δράσεων και το κόστος κάθε προγράμματος. Παρέχεται η δυνατότητα πολυετούς προγραμματισμού και ενισχύεται η διαφάνεια στη διαχείριση των δημόσιων οικονομικών. 
     Η ψήφιση του  παρόντος Προϋπολογισμού είναι απαραίτητη, προκειμένου να ολοκληρωθεί η προσπάθειά μας για μια ισχυρή οικονομία, ένα αποτελεσματικό κράτος και μια κοινωνία πιο δίκαιη, με περισσότερες ευκαιρίες για όλους τους πολίτες.
     Κλείνοντας, σαν Βουλευτής της Νέας Δημοκρατίας στην ανατολική και στη δυτική Αττική και για πρώτη φορά, υπερψηφίζω τον παρόντα Προϋπολογισμό και σας εύχομαι καλές γιορτές. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 30 Νοεμβρίου 2007, της Δευτέρας 3 Δεκεμβρίου 2007 και της Τετάρτης 5 Δεκεμβρίου 2007 και παρακαλώ το Σώμα για την επικύρωσή τους.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς τα Πρακτικά των συνεδριάσεων της Παρασκευής 30 Νοεμβρίου 2007, της Δευτέρας 3 Δεκεμβρίου 2007 και της Τετάρτης 5 Δεκεμβρίου 2007, επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 01.15’, λύεται η συνεδρίαση για σήμερα ημέρα Τετάρτη 19 Δεκεμβρίου 2007 και ώρα 10.30΄, με αντικείμενο εργασιών του Σώματος νομοθετική εργασία: συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών, οικονομικού έτους 2008», σύμφωνα με την ημερήσια διάταξη που έχει διανεμηθεί.
     Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ
