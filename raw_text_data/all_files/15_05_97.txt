Σελίδα 6325 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΡΚΗ'

Πέμπτη 15 Μαίου 1997

Αθήνα σήμερα, στις 15 Μαίου 1997, ημέρα Πέμπτη και ώρα 10.08' συνήλθε στην Αίθουσα Συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από τη Βουλευτή Αθηνών κα. Ελένη Ανουσάκη τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΙΩΑΝΝΗΣ ΑΡΑΠΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία οι εργαζόμενοι στα Ναυπηγεία Ελευσίνας ζητούν την καταβολή δεδουλευμένων αποδοχών τους.

2) Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Νομαρχιακή Αυτοδιοίκηση Ημαθίας ζητεί την έγκαιρη εκτίμηση των ζημιών που υπέστησαν οι ροδακινοκαλλιέργειες του Νομού Ημαθίας από τους πρόσφατους παγετούς.

3) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο κ. Μαυροειδής, κάτοικος του Νομού Μεσσηνίας, ζητεί την ίδρυση ΝΠΔΔ με την επωνυμία "Νομαρχιακό Γενικό Νοσοκομείο Πύλου - Κέντρο Υγείας Πύλου.

4) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Ιατρικός Σύλλογος Κορίνθου υποβάλλει προτάσεις για το νομοσχέδιο με τίτλο "Για την ανάπτυξη και τον εκσυγχρονισμό του Εθνικού Συστήματος Υγείας και των Υγειονομικών Υπηρεσιών".

5) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Πολιτιστικός Σύλλογος των Απανταχού Ραψομματαίων ζητεί χρηματοδότηση για την ολοκλήρωση της ασφαλτόστρωσης της επαρχιακής οδού Ραψομμάτη - Μαλλωτά.

6) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Κοινότητα Κοτυλίου του Νομού Αρκαδίας ζητεί τη δημιουργία του Δήμου Γόρτυνος με έδρα την Καρίταινα ενόψει του προγράμματος "Ιωάννης Καποδίστριας".

7) Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Δήμος Βελβεντού του Νομού Κοζάνης ζητεί την αποζημίωση των αγροτών της περιοχής του, που επλήγησαν από τους πρόσφατους παγετούς.

8) Οι Βουλευτές κύριοι ΕΜΜΑΝΟΥΗΛ ΜΠΕΝΤΕΝΙΩΤΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία η Πανελλήνια Ομοσπονδία Αλιευτικών Συλλόγων Παράκτιας Αλιείας ζητεί να δοθεί λύση στο πρόβλημα του κλάδου από την κατάργηση της ατέλειας στην προμήθεια των καυσίμων.

9) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Πόρου Τροιζηνίας ζητεί να καθιερωθεί ως Πολιούχος Προστάτης και 'Αγιος της νήσου Πόρου ο 'Αγιος Λεωνίδης ο Τροιζήνιος μετά των επτά γυναικών.

10)Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Πανελλήνιος Σύλλογος Εφοδιαστών Πλοίων ζητεί την είσπραξη των δικαιουμένων κοινοτικών επιστροφών από πραγματοποιούμενους εφοδιασμούς πλοίων και αεροσκαφών γραμμών εξωτερικού.

11)Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία οι Κοινότητες Αρφαρά, Σταματινού του Νομού Μεσσηνίας ζητούν τη δημιουργία Δήμου στην περιοχή τους με έδρα την Κοινότητα Αρφαρών.

12)Η Βουλευτής Πέλλας κυρία ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύλλογος Εποπτών Δημόσιας Υγείας ζητεί την αποσαφήνιση των αρμοδιοτήτων των Νομαρχιακών Υπηρεσιών από τις Δημοτικές Υπηρεσίες βάσει της αρχής της ενότητας της Δημόσιας Διοίκησης.

13)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία το Σωματείο Εργατοϋπαλληλικού Προσωπικού Ιδιωτικού Δικαίου Τομέως Αποχετεύσεως ΕΥΔΑΠ ζητεί νέες ρυθμίσεις συνταξιοδότησης για τα μέλη του.

14)Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία οι πολίτες της ακριτικής Σάμου ζητούν να γίνουν οι απαραίτητες ενέργειες για τη λήψη του δορυφορικού καναλιού FILMNET και στο Νομό Σάμου.

15)Ο Βουλευτής Σάμου κ. ΚΩΝ/ΝΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Φούρνων Σάμου ζητεί την παραχώρηση του χώρου στεγάσεως της ΔΕΗ Φούρνων στο Δήμο για να χρησιμοποιηθεί ως χώρος προστα-

Σελίδα 6326 

σίας των αλιευτικών σκαφών.

16)Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία ο Πανσαμικός Σύλλογος "Πυθαγόρας" της Νέας Ιερσέης Αμερικής ζητεί την αναπαλαίωση του κτιρίου στο οποίο στεγαζόταν το Νηπιαγωγείο Μαραθοκάμπου Σάμου.

17)Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία το Τεχνικό Επιμελητήριο της Ελλάδος Τμήμα Ανατολικής Κρήτης υποβάλλει προτάσεις για τη μελέτη για τις αερομεταφορές της Κρήτης που έχει εκπονήσει η εταιρεία συμβούλων R.M. Parsons L.T.D.

18)Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Τεχνικό Επιμελητήριο της Ελλάδος Τμήμα Ανατολικής Κρήτης υποβάλλει προτάσεις για τη μελέτη για τις αερομεταφορές της Κρήτης που έχει εκπονήσει η εταιρεία συμβούλων R.M. Parsons L.T.D.

19)Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Τεχνικό Επιμελητήριο της Ελλάδας Τμήμα Ανατολικής Κρήτης ζητεί την παραμονή της υπαλλήλου Λαμπριανίδου Μαρίας στην Περιφερειακή Διοίκηση Ηρακλείου.

20)Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Δημοτική Επιχείρηση 'Υδρευσης Αποχέτευσης Ηρακλείου ζητεί χρηματοδότηση για τη μελέτη αποχέτευσης της πόλης Ηρακλείου.

21)Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία οι κάτοικοι Τσαριτσάνης του Νομού Λάρισας ζητούν τη μετεξέλιξη της Τσαριτσάνης σε Δήμο.

22)Οι Βουλευτές κύριοι ΜΙΧΑΗΛ ΚΑΡΧΙΜΑΚΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία ο Σύλλογος Γονέων και Κηδεμόνων Αποκαταστάσεως Σπαστικών Παιδιών ζητεί την κατ' εξαίρεση εισαγωγή στα ΑΕΙ και ΤΕΙ των παιδιών που πάσχουν από σπαστική τετραπληγία - διπληγία.

23)Οι Βουλευτές κύριοι ΕΥΑΓΓΕΛΟΣ ΜΠΑΣΙΑΚΟΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία η Κοινότητα Νεοχωρακίου του Νομού Βοιωτίας ζητεί οικονομική ενίσχυση για τη συντήρηση του οδικού επαρχιακού δικτύου Θηβών - Νεοχωρακίου στο Νομό Βοιωτίας.

24)Οι Βουλευτές κύριοι ΚΩΝ/ΝΟΣ ΚΑΡΑΜΗΝΑΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία οι Ιδιώτες Επενδυτές Περιφέρειας Βορείου Αιγαίου ζητούν να επιχορηγούνται όλες οι βιώσιμες επενδύσεις.

25)Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ο Επαγγελματικός και Εμπορικός Σύλλογος Ανάληψης Κουτσουρά Μακρύ Γιαλού διαμαρτύρεται για τους όρους λειτουργίας που επιβλήθηκαν στα καταστήματα και ζητεί την αναστολή της σχετικής απόφασης.

26)Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία οι Κοινότητες Λάκκων, Μεσκλών του Νομού Χανίων ζητούν τη λήψη μέτρων καταπολέμησης του δάκου.

27)Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας σχετικά με την εισήγηση της διαρκούς Γνωμοδοτικής Επιτροπής Φορέων του Δημοσίου για κατάργηση, συγχώνευση και ιδιωτικοποίηση πολλών οργανισμών Ιδρυμάτων και δημοσίων επιχειρήσεων.

28)Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Παγκρήτιος Σύνδεσμος Προστασίας και Διασώσεως Ιθαγενούς Πανίδος Ηρακλείου Κρήτης ζητεί οικονομική ενίσχυση για τη συνέχιση των δραστηριοτήτων του.

29)Ο Βουλευτής Αθήνας κ. ΓΕΡΑΣΙΜΟΣ ΓΙΑΚΟΥΜΑΤΟΣ κατέθεσε αναφορά με την οποία ο Εξωραϊστικός Σύλλογος Πευκακίων Αγίας Παρασκευής ζητεί να μη ματαιωθεί η λειτουργία των εργαστηρίων του ΙΚΑ Αγίας Παρασκευής Αττικής.

30)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ο Νομάρχης Μεσσηνίας ζητεί χρηματοδότηση για την αποκατάσταση των ζημιών στο λιμάνι της Καρδαμύλης Μεσσηνίας που έγιναν από την κακοκαιρία.

31)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο εκφράζονται διαμαρτυρίες για την πρόθεση του Αμερικανικού Ναυτικού να χρησιμοποιήσει το λιμάνι της Καλαμάτας ως βάση ελλιμενισμού πολεμικών πλοίων.

32)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ο Δήμος Μεσσήνης ζητεί χρηματοδότηση της κατασκευής του κτιρίου που θα στεγάσει το Βρεφονηπιακό Σταθμό Μεσσήνης.

33)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ο Δήμος Κυπαρισσίας του Νομού Μεσσηνίας διαμαρτύρεται για τη μη ένταξή του στο Περιφερειακό Επιχειρησιακό Πρόγραμμα Πελοποννήσου.

34)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία η Κοινότητα Αρφαρών του Νομού Μεσσηνίας ζητεί τη λήψη μέτρων αναβάθμισης της Ταχυδρομικής Υπηρεσίας Αρφαρών.

35)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία η Επιτροπή για τα ανθρώπινα δικαιώματα και κατά του ρατσισμού ζητεί οικονομική ενίσχυση για να αγορασθεί γη και να μετακινηθούν οι τσιγγάνοι που έχουν εγκατασταθεί στη βιομηχανική περιοχή Καλαμάτας - Σπερχογείας.

36)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία ο Αγροτικός Συνεταιρισμός Μεσσήνης ζητεί να απαγορευθεί η εισαγωγή πατάτας.

37)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία ο Δήμος Καλαμάτας του Νομού Μεσσηνίας διαμαρτύρεται για την ενδεχόμενη δημιουργία φυλακών στην Καλαμάτα.

38)Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Εμπορικός Σύλλογος Λαρίσης ζητεί την ένταξη του εμπορίου στις χρηματοδοτήσεις των ΜΜΕ του ΚΠΣ ΙΙ.

39)Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Ομοσπονδία Επαγγελματοβιοτεχνών Ζαχαροπλαστών Ελλάδας διαμαρτύρεται για την επιβολή των νέων δημοτικών φόρων σε επαγγελματίες και καταναλωτές για προϊόντα ευρείας λαϊκής κατανάλωσης.

40)Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Κοινότητα Ζήρου του Νομού Λασιθίου ζητεί να οριστικοποιηθεί ο καθορισμός αρχαιολογικών ζωνών στον οικισμό Ξεροκάμπου Κοινότητας Ζήρου στο Νομό Λασιθίου.

Σελίδα 6327 

41)Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας του Νομού Λασιθίου ζητεί χρηματοδότηση για την κατασκευή κλειστού γυμναστηρίου τύπου Τ9 στην περιοχή του.

42)Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας σχετικά με την προσφυγή στο ΣτΕ, που άσκησε ο Νομάρχης Βοιωτίας κατά της υπουργικής απόφασης, που αρνείται τη διάθεση των 297,8 εκ. δρχ. στο Νομό Βοιωτίας.

43)Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με το αίτημα της διοίκησης του Νοσοκομείου Δράμας για την αναδιοργάνωση της λειτουργίας του Νοσοκομείου.

44)Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας αναφορικά με την υλοποίηση του προγράμματος για την ανάπτυξη της Τηλεπικοινωνιακής Περιφέρειας της Ανατολικής Μακεδονίας και Θράκης.

45)Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας αναφορικά με την επίσπευση των διαδικασιών της ιδιωτικοποίησης της SOFTEX.

46)Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τις μελετώμενες μαζικές απολύσεις στην Αθηναϊκή Χαρτοποιία.

47)Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Βερδικούσας του Νομού Λάρισας ζητεί να μη συνενωθεί με άλλες κοινότητες του Νομού.

48)Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Κοινότητα Κολλινών του Νομού Αρκαδίας προτείνει τη συνένωση των Κοινοτήτων Κολλινών και Αγίας Βαρβάρας του Νομού Αρκαδίας.

49)Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Σύνδεσμος Εργοληπτών Καταστηματαρχών - Ηλεκτρολόγων του Νομού Κορινθίας διαματύρεται για την καθυστέρηση της οικονομικής βοήθειας των πλημμυροπαθών στο Νομό Κορινθίας που επλήγησαν στις 1.1.97.

50)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Μαρμαρίου του Νομού Εύβοιας ζητεί χρηματοδότηση για την αποπεράτωση του δρόμου Κάρυστος - Μαρμάρι μέσω Λυκορέματος στο Νομό Εύβοιας.

51)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ιστιαίας του Νομού Εύβοιας ζητεί τη συνέχιση της λειτουργίας του Δημοτικού Σφαγείου στην περιοχή του.

52)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο Επαγγελματιών Αλιέων Παράκτιας Αλιείας Λ.Αιδηψού Εύβοιας "Ο 'Αγιος Νικόλαος" καταγγέλλει τη διαταραχή της ισορροπίας του υδάτινου οικολογικού συστήματος στο Β.Ευβοϊκό με τη χρησιμοποίηση ενός νέου αλιευτικού εργαλείου καραβίδας του λεγόμενου κοφινιού.

53)Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Τσαριτσάνης του Νομού Λάρισας ζητεί να αναβαθμισθεί σε Δήμο ενόψει του προγράμματος "Ι. Καποδίστριας".

54)Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Ιατρικός Σύλλογος Ηρακλείου Κρήτης ζητεί την καταβολή στα μέλη του των οφειλομένων από το ΤΑΞΥ.

55)Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Ελληνικών Ελαιουργείων ζητεί νέες φορολογικές ρυθμίσεις για τις επιχειρήσεις ελαιοτριβείων.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2923/20-3-1997 ερώτηση δόθηκε με το υπ' αριθμ. 151/5-5-1997 έγγραφο από τον Υπουργό Υγείας η ακόλουθη απάντηση:

"Σε απάντηση της ερώτησης 2923/20-3-1997 σας γνωρίζουμε ότι, το επίδομα αυξημένης ευθύνης, καταβάλλεται στους υπαλλήλους δεδουλευμένο στο τέλος κάθε διμήνου και σε ότι αφορά το δίμηνο Νοεμβρίου - Δεκεμβρίου έχει εγκαίρως καταβληθεί σε όλους τους δικαιούχους, όπως έχουν καθοριστεί με την αριθμ. ΔΥ13β/οικ. 62034/1996 (ΦΕΚ 740/27-8-1996 τ.Β) Κοινή Υπουργική Απόφαση.

Ο Υπουργός

ΚΩΝ/ΝΟΣ ΓΕΙΤΟΝΑΣ"

2. Στην με αριθμό 2946/24-3-1997 ερώτηση δόθηκε με το υπ' αριθμ. 1016/5-5-1997 έγγραφο από τον Υφυπουργό Εθν. Οικονομίας η ακόλουθη απάντηση:

"Απαντώντας στην ερώτηση με αριθμ. πρωτ. 2946/24-3-1997, των Βουλευτών κ.κ. Π. Ψωμιάδη, Γ. Ορφανού, Γ. Σαλαγκούδη, Β. Παπαγεωργόπουλου, Γ. Ρόκου, Α. Ιντζέ, Γ. Τζιτζικώστα, Α. Ρέγκουζα και Ν. Ακριτίδη και σε ότι αφορά τις αρμοδιότητες του Υπουργείου μας σας πληροφορούμε τα ακόλουθα:

Στο ΠΕΠ Κεντρικής Μακεδονίας (Υπουργός5, Μέτρο) έχουν ενταχθεί για το Νομό Θεσ/νίκης 23 έργα που αφορούν κατασκευή ή βελτιώσεις κτιρίων δευτεροβάθμιας εκπαίδευσης, συνολικού προϋπολογισμού 7,1 δις δρχ. για την πενταετία 1994-1999, ενώ έχουν δηλωθεί δαπάνες 3,14 δις δρχ., δηλ. παρατηρείται ποσοστό απορρόφησης 44,7%. Τα έργα που εκτελούνται παρουσιάζονται στον συνημμένο πίνακα.

Η απορρόφηση των πόρων γίνεται κανονικά χωρίς προβλήματα με απευθείας μεταβίβαση πιστώσεων στη Νομαρχιακή Αυτοδιοίκηση που έχει και την ευθύνη διαχείρισης των έργων.

Το σύνολο του προγράμματος "Σχολική Στέγη" είναι αρμοδιότητας του Υπουργός Παιδείας (ΤΑΣΕ, ΣΑΕ 47).

Ο Υφυπουργός

ΧΡ. ΠΑΧΤΑΣ"

Σημ. Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

3. Στην με αριθμό 3030/31-3-1997 ερώτηση δόθηκε με το υπ' αριθμ. 1458/15-4-1997 έγγραφο από τον Υπουργό Μακεδονίας η ακόλουθη απάντηση:

Απαντώντας στην ερώτηση αριθμ. 3030/31-3-1997 που κατέθεσαν στη Βουλή οι Βουλευτές κ.κ. Λεωνίδας Αυδής και Σταύρος Παναγιώτου αναφορικά με τη φωτογράφηση των κειμηλίων του Αγίου Όρους σας γνωρίζουμε ότι τέτοιου είδους θέματα τα χειρίζονται αποκλειστικά οι Ιερές Μονές ή σε συνεργασία με την 10η Εφορεία Βυζαντινών Αρχαιοτήτων (Ε.Β.Α) του Υπουργείου Πολιτισμού.

Ως προς την παραλαβή αντιγράφων φωτογραφιών από ιδιωτική εταιρεία που αναφέρεται, για μας τουλάχιστον το θέμα είναι αβάσιμο και για το λόγο ότι η Ιερά Κοινότητα, όπως έχει δείξει μέχρι σήμερα στην Υπηρεσία μας, διαχειρίζεται τέτοιου είδους θέματα με πολλή προσοχή και φειδώ.

Ο Υπουργός

ΦΙΛΙΠΠΟΣ ΠΕΤΣΑΛΝΙΚΟΣ"

Σελίδα 6328 

4. Στην με αριθμό 3051/1-4-1997 ερώτηση δόθηκε με το υπ' αριθμ. 4104/24-4-1997 έγγραφο από την Υπουργό Ανάπτυξης η ακόλουθη απάντηση:

"Σε απάντηση στην 3051/1-4-1997 ερώτηση του Βουλευτή κ. Δ. Κουτσόγιωργα σας γνωρίζουμε τα εξής:

Το Υπουργείο Ανάπτυξης έχει ξεκινήσει σύμφωνα με το άρθρο 5 παράγρ. 3 του ν. 1514/1985 "Ανάπτυξη της Επιστημονικής και Τεχνολογικής Ερευνας" τη διαδικασία έκδοσης Προεδρικού Διατάγματος που θα ρυθμίζει τα θέματα του Επιστημονικού Πάρκου Πατρών (Ε.Π.Π), το οποίο σήμερα λειτουργεί ως Ανώνυμη Εταιρεία και διέπεται από τις διατάξεις του ν. 2190/1990 "Περί Ανωνύμων Εταιρειών", με μοναδικό μέτοχο το Ιδρυμα Τεχνολογίας και Ερευνας.

Επειδή κατά τη σύνταξη του Π.Δ. ετέθησαν ορισμένα νομικά ζητήματα, ζητήθηκε από τη Νομική Υπηρεσία του Υπουργείου έκδοση σχετικής γνωμοδότησης η οποία αναμένεται σύντομα. Τα νομικά αυτά ζητήματα σχετίζονται με την ίδρυση της νέας εταιρείας, το μετοχικό της κεφάλαιο, την δυνατότητα μετοχοποίησης των επιχορηγήσεων για την κατασκευή των κτιρίων του Επιστημονικού Πάρκου Πατρών (Ε.Π.Π.).

Το κτίριο αυτό έχει συνολικό προϋπολογισμό 1.390 δισ. δρχ., έχουν διατεθεί τα 600 εκατ. δρχ. και υπολείπεται η τελευταία δόση των 790 εκ. δρχ.

Η Υπουργός

Β. ΠΑΠΑΝΔΡΕΟΥ"

5. Στην με αριθμό 3132/4-4-1997 ερώτηση δόθηκε με το υπ' αριθμ. 4102/24-4-1997 έγγραφο από την Υπουργό Ανάπτυξης η ακόλουθη απάντηση:

"Σε απάντηση στην ερώτηση 3132/4-4-1997 σας γνωρίζουμε ότι το Δ.Σ. του ΕΚΕΦΕ "ΔΗΜΟΚΡΙΤΟΣ" αποφάσισε με το ν. 2266/1994 τη μετατροπή των συμβάσεων έργου και εργασίας ορισμένου χρόνου σε συμβάσεις εργασίας Ι.Δ. αορίστου χρόνου 54 συμβασιούχων ερευνητικών προγραμμάτων του Κέντρου.

Για το σκοπό αυτό συνεστήθηκαν ισάριθμες θέσεις και έγινε κατάταξη των ανωτέρω κατά κατηγορία και ειδικότητα αντίστοιχη με τα προσόντα τους. Το θέμα των αποδοχών τους θα ρυθμιστεί από τη διοίκηση του ΕΚΕΦΕ "ΔΗΜΟΚΡΙΤΟΣ" σύμφωνα με τις διατάξεις του ν. 2266/1994, μετά από συνεργασία με την Νομική Υπηρεσία της ΓΓΕΤ.

Η Υπουργός

Β. ΠΑΠΑΝΔΡΕΟΥ"

6. Στην με αριθμό 3145/7-4-1997 ερώτηση δόθηκε με το υπ' αριθμ. 703/2-5-1997 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην ερώτηση 3145/7-4-1997, που κατέθεσε ο Βουλευτής κ. Γ. Ορφανός, σχετικά με τη λειτουργία των Πειθαρχικών Συμβουλίων του Υπουργείου Οικονομικών, σας πληροφορούμε τα εξής:

1. Από τις διατάξεις της παρ. 5 του άρθρου 37 του ν. 2190/1994 προβλέπεται ότι, όταν το υπηρεσιακό συμβούλιο κρίνει πειθαρχικές υποθέσεις, ο πρόεδρος αντικαθίσταται από δικαστικό λειτουργό ή σύμβουλο ή πάρεδρο του Ν.Σ.Κ., σύμφωνα με όσα προβλέπονται στις διατάξεις της παρ. Β1 του άρθρου 40 του ν. 1884/1990.

Σε εφαρμογή των παραπάνω διατάξεων και ενόψει λήξεως της θητείας στις 31-12-1996 των Υπηρεσιακών-Πειθαρχικών Συμβουλίων του Υπουργείου Οικονομικών, ζητήθηκε από τον Υπουργό Δικαιοσύνης με το υπ' αριθ. 1136170/1618/0006Α/19-12-1996 έγγραφο, η υπόδειξη δικαστικών λειτουργών ή συμβούλων ή παρέδρων του Ν.Σ.Κ., προκειμένου να ορισθούν ως Πρόεδροι των Α', Β', Γ' και Στ' Υπηρεσιακών Συμβουλίων και στη συνέχεια, με την υπ' αριθ. 1010410/137/0006Α/27-1-1997 απόφαση του Υπουργού Οικονομικών ορίσθηκαν οι Πρόεδροι και τα μέλη των Α',Β',Γ' και ΣΤ' Υπηρεσιακών Πειθαρχικών Συμβουλίων.

2. Στο σημείο αυτό θα πρέπει να διευκρινισθεί ότι οι πιο πολλές πειθαρχικές υποθέσεις του Υπουργείου Οικονομικών είναι περίπλοκες και ως εκ τούτου απαιτούν περισσότερες από δύο συνεδριάσεις προκειμένου να ολοκληρωθεί η εκδίκαση έστω και μιας υπόθεσης.

Το γεγονός αυτό, σε συνδυασμό με την απροθυμία των δικαστικών λειτουργών, οι οποίοι ορίζονται ως Πρόεδροι των Πειθαρχικών Συμβουλίων, να συμμετάσχουν σ' αυτά, επικαλουμένων φόρτο εργασίας κατά την ενάσκηση των κυρίων καθηκόντων τους, έχει ως αποτέλεσμα την καθυστέρηση της εκδίκασης των υποθέσεων. Ενώπιον της πραγματικότητας αυτής, η οποία στο παρελθόν έχει διαπιστωθεί, η Υπηρεσία, με σκοπό την απρόσκοπτη λειτουργία των Πειθαρχικών Συμβουλίων, κινεί εκ νέου την όλη διαδικασία ορισμού άλλων δικαστικών λειτουργών κ.λ.π., ως Προέδρων των συμβουλίων αυτών.

3. Γενικότερα θα πρέπει να επισημανθεί, όσον αφορά την παραγραφή σημαντικών πειθαρχικών αδικημάτων, τα οποία κατά κανόνα αποτελούν και ποινικά αδικήματα, ότι η εν λόγω παραγραφή ακολουθεί το χρόνο παραγραφής του ποινικού αδικήματος, σύμφωνα με τις διατάξεις του άρθρου 208 (παρ. 3) του Π.Δ. 611/1977.

Από την άλλη πλευρά, παρότι η πειθαρχική δίκη είναι αυτοτελής και ανεξάρτητη από κάθε άλλη δίκη, όμως όταν στην ποινική αμετάκλητη ποινική απόφαση, βεβαιώνεται ρητώς η ύπαρξη ή ανυπαρξία πραγματικών γεγονότων, αυτά γίνονται δεκτά και στην πειθαρχική δίκη όπως στην ποινική, σύμφωνα με τις διατάξεις του άρθρου 212 (παρ. 1 και 3) του Π.Δ. 611/1977.

Μέσα στο νομοθετικό αυτό πλαίσιο τα Πειθαρχικα Συμβούλια αναμένουν, συνήθως, την εξέλιξη του ποινικού μέρους των υποθέσεων, πριν τη λήψη οριστικής πειθαρχικής απόφασης, με προφανή σκοπό, την από κάθε πλευρά διερεύνηση των υποθέσεων και την ορθή απονομή του δικαίου, χωρίς να αποβλέπουν προεχόντως στην ταχεία εκδίκαση των υποθέσεων.

Αλλωστε, τα χρονικά όρια και η διαδικασία εκδίκασης των πειθαρχικών υποθέσεων είναι σαφώς καθορισμένα από τις ισχύουσες σχετικές διατάξεις του Υπαλληλικού Κώδικα και αποσκοπούν παράλληλα και στη διασφάλιση των δικαιωμάτων των παραπεμπομένων υπαλλήλων.

4. Ειδικότερα όσον αφορά την κατάσταση και λειτουργία των ανωτέρω Συμβουλίων, σας γνωρίζουμε τα εξής:

α) Στο Α' Υπηρεσιακό Συμβούλιο, δεν υφίσταται θέμα παραγραφής υπόθεσης εντός του α' εξαμήνου του τρέχοντος έτους.

β) Στο Β' Υπηρεσιακό Συμβούλιο, μετά την αντικατάσταση του αρχικά ορισθέντος ως Προέδρου, μη αποδεχθέντος το διορισμό του λόγω φόρτου εργασίας, από άλλον, έχει δρομολογηθεί η διαδικασία χρέωσης των υποθέσεων από τον Πρόεδρο στους εισηγητές, προκειμένου να ετοιμάσουν τις εισηγήσεις και να εισαχθούν στο Συμβούλιο για εκδίκαση.

γ) Η λειτουργία του Γ' Πειθαρχικού Συμβουλίου, άρχισε χωρίς καθυστέρηση ήδη από της συστάσεως του με την ανωτέρω απόφαση του Υπουργού Οικονομικών. Οι υφιστάμενες ενώπιον αυτού εκκρεμότητες είναι όλες δικαιολογημένες, είτε γιατί βρίσκονται, με απόφασή του, στο στάδιο της κύριας ανάκρισης από αρμόδιο επιθεωρητή και σε αναμονή σχετικού πορίσματος, είτε γιατί αναμένεται η λήξη της προς υποβολή σχετικού πορίσματος, είτε γιατι αναμένεται η λήξη της προς υποβολή της απολογίας προθεσμίας των εγκαλουμένων υπαλλήλων, προκειμένου να ορισθεί συνεδρίαση προς εκδίκαση των υποθέσεων.

δ) Τέλος, για το Ε' Υπηρεσιακό Συμβούλιο, η Υπηρεσία (Γ.Χ.Κ.), με έγγραφό της υπό χρονολογία 28-3-1997 προς το Ν.Σ.Κ., έχει ζητήσει την υπόδειξη μέλους αυτού, προκειμένου να ορισθεί ως Πρόεδρος του Συμβουλίου στις περιπτώσεις εκδίκασης πειθαρχικών υποθέσεων.

Ο Υφυπουργός

Γ. ΔΡΥΣ"

7. Στην με αριθμό 3170/8-4-1997 ερώτηση δόθηκε με το 

Σελίδα 6329 

υπ' αριθμ. 691/2-5-1997 έγγραφο από τον Υφυπουργό Εργασίας η ακόλουθη απάντηση:

"Απαντώντας στην 3170/8-4-1997 ερώτηση, που κατέθεσε στη Βουλή ο Βουλευτής κ. Ηλίας Κ. Βεζδρεβάνης, σχετικά με την ασφάλιση των απολυμένων από επιχειρήσεις της περιοχής Φιλιατών Θεσπρωτίας, που εντάσσονται σε προγράμματα αυτοαπασχόλησης, σας γνωρίζουμε τα εξής:

Με τις διατάξεις του έβδομου άρθρου του ν. 2372/1996 λήφθηκαν ειδικά μέτρα προστασίας για τους απολυμένους της ΠΕΡΙΟΧΗΣ Δ' και ΘΡΑΚΗΣ.

Με την 33407/1996 Υπουργική απόφαση που εκδόθηκε κατ' εξουσιοδότηση του παραπάνω νόμου, ρυθμίστηκαν ειδικότερα τα θέματα επιδότησης και ασφάλισης των απολυμένων από επιχειρήσεις της περιοχής Φιλιατών. Δεν ρυθμίστηκε το θέμα της ασφάλισης των αυτοαπασχολούμενων, οι οποίοι σύμφωνα με την ισχύουσα νομοθεσία ασφαλίζονται για περίθαλψη στα κλαδικά τους Ταμεία.

Στην περίπτωση των αυτοαπασχολούμενων ισχύουν οι γενικές διατάξεις του άρθρου 8 του ν.δ/τος 4202/1961 σύμφωνα με τις οποίες σε περίπτωση αλλαγής ασφαλιστικού φορέα το δικαίωμα του ασφαλισμένου για παροχές ασθένειας διατηρείται επί εξάμηνο.

Το ΙΚΑ σύμφωνα με τα παραπάνω, καλύπτει τους άνεργους που εντάσσονται σε πρόγραμμα αυτοαπασχόλησης για παροχές ασθένειας επί ένα εξάμηνο από τη διακοπή της ασφάλισής τους στο Ιδρυμα. Στη συνέχεια οι αυτοαπασχολούμενοι θα καλυφθούν για τις παροχές αυτές από τους Ασφαλιστικούς Οργανισμούς στους οποίους υποχρεωτικά υπάγονται σύμφωνα με την ισχύουσα νομοθεσία, ανάλογα με το είδος της απασχόλησής τους.

Ειδικά όσοι από τους απολυμένους της περιοχής των Φιλιατών έχουν ενταχθεί σε προγράμματα αγροτικής απασχόλησης υπάγονται υποχρεωτικά στην ασφάλιση του ΟΓΑ.

Ο Υφυπουργός

ΝΙΚΟΣ ΦΑΡΜΑΚΗΣ"

8. Στην με αριθμό 3171/8-4-1997 ερώτηση δόθηκε με το υπ' αριθμ. 15792/30-4-1997 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 3171/8-4-1997, που κατέθεσε ο Βουλευτής κ. Ηλ. Βεζδρεβάνης, σας γνωρίζουμε τα ακόλουθα:

1. Η ΕΤΒΑ βάσει αποτελεσμάτων διεξαχθέντος Δημόσιου Πλειοδοτικού Διαγωνισμού, μεταβίβασε το ποσοστό μετοχών 84,4% που κατείχε της Α.Ε. ΚΛΩΣΤΟΥΦΑΝΤΗΡΙΑ ΦΙΛΙΑΤΩΝ στις εταιρείες Α.Ε. ΚΛΩΣΤΗΡΙΑ ΑΤΤΙΚΗΣ και Α.Ε. ΚΛΩΣΤΗΡΙΑ ΠΡΕΒΕΖΗΣ κατά ποσοστό 50% σε καθε μία.

Οι αγοράστριες εταιρείες ανήκουν στον Ομιλο Αργυρού.

2. Για το ανωτέρω ποσοστό μετοχών το τίμημα συμφωνήθηκε στο ποσό των 810 εκατ. δρχ., που καταβλήθηκε τοις μετρητοίς κατά την υπογραφή του σχετικού Ιδιωτικού Συμφωνητικού.

Επίσης με το Ιδιωτικό Συμφωνητικό εκχωρήθηκαν, στην ΕΤΒΑ απαιτήσεις της Α.Ε. ΚΛΩΣΤΟΥΦΑΝΤΗΡΙΑ ΦΙΛΙΑΤΩΝ, κατά πελατών της που υπήρχαν την 9-4-1992, ποσού 627 εκατ. δρχ., ενώ συμφωνήθηκε η ΕΤΒΑ να καταβάλει στις αγοράστριες εταιρείες υποχρεώσεις προς τρίτους που είχε η Α.Ε. ΚΛΩΣΤΟΥΦΑΝΤΗΡΙΑ ΦΙΛΙΑΤΩΝ την 9-5-1992 ποσού 161,2 εκατ. δρχ.

3. Παρά την ανωτέρω συμφωνία οι αγοραστές δεν κατέβαλαν μέχρι σήμερα στην ΕΤΒΑ κανένα ποσό από την εκχώρηση των 627 εκατ. δρχ. με το δικαιολογητικό ότι η Α.Ε. ΚΛΩΣΤΟΥΦΑΝΤΗΡΙΑ ΦΙΛΙΑΤΩΝ δεν εισέπραξε ορισμένες απαιτήσεις από Ιταλούς πελάτες με αποτέλεσμα το όλο θέμα να εκκρεμεί στα Δικαστήρια.

Σημειώνεται ότι ούτε η ΕΤΒΑ κατέβαλε τελικά το άνω ποσό των 161,2 εκατ. δρχ., για εξόφληση οφειλών της εταιρείας, σύμφωνα με την σύμβαση πωλήσεως.

4. Τέλος σας γνωρίζουμε ότι η Α.Ε. ΚΛΩΣΤΟΥΦΑΝΤΗΡΙΑ ΦΙΛΙΑΤΩΝ έχει διακόψει την παραγωγική της δραστηριότητα από τον Αύγουστο του 1995 και έχει τεθεί από τους μετόχους της σε εκκαθάριση.

Σύμφωνα δε με την σύμβαση πώλησης η ΕΤΒΑ δεν έχει την δυνατότητα παρέμβασης για την επαναλειτουργία του εργοστασίου της εταιρείας.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

9. Στην με αριθμό 3209/9-4-1997 ερώτηση δόθηκε με το υπ' αριθμ. 605/30-4-1997 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ. 3209/9-4-1997 ερώτηση του Βουλευτή κ. Στεφ. Μάνου, σχετικά με το ρυθμό είσπραξης των φορολογικών εσόδων, παραθέτουμε τον πίνακα που ακολουθεί:

Για το Α' τρίμηνο του οικ. έτους 1997, δεν υπάρχουν οριστικά στοιχεία είσπραξης φορολογικών εσόδων, αλλά μόνο προσωρινές εκτιμήσεις της υπηρεσίας για το σύνολο των εσόδων του Κρατικού Προϋπολογισμού (φορολογικά και μη φορολογικά έσοδα).

Τα στοιχεία είσπραξης φορολογικών εσόδων Α' Τριμήνου 1997 θα τεθούν στη διάθεσή σας μόλις οριστικοποιηθούν.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

10. Στην με αριθμό 3211/9-4-1997 ερώτηση δόθηκε με το υπ' αριθμ. 4976/30-4-1997 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 3211/9-4-1997 των Βουλευτών κ.κ. Γ. Δραγασάκη και Μ. Μουσταφά και απευθύνεται στον Υπουργό Μεταφορών και Επικοινωνιών, σχετικά με θέματα που αφορούν τα Ελληνικά Ταχυδρομεία σας πληροφορούμε τα παρακάτα:

Η μετάβαση των ΕΛΤΑ από την υπάρχουσα κατάσταση στη νέα αναδιοργανωμένη, εκσυγχρονισμένη και οικονομικά υγιή θα πραγματοποιηθεί μέσω μιας μακρόχρονης δύσκολης και πολύπλοκης διεργασίας, στην οποία θα συμβάλει το Επιχειρησιακό Πρόγραμμα του Οργανισμού.

Οι διαρκώς όμως μεταβαλλόμενες συνθήκες και απαιτήσεις, στο εσωτερικό και εξωτερικό περιβάλλον των ΕΛΤΑ, καθιστούν αναγκαία την προσαρμογή του Προγράμματος αυτού. Επίσης η πολυπλοκότητα της οργάνωσης υλοποίησης παρόμοιων έργων μεγάλης κλίμακας και διάρκειας, απαιτούν την προσφυγή σε εξωτερικούς συμβούλους και την δημιουργία οργανωτικού σχήματος Διοίκησής του Εργου ιδιαίτερα πολύπλοκου.

Προκειμένου, λοιπόν, να εξασφαλισθεί η ομαλή, έγκαιρη και προγραμματισμένη υλοποίηση του εκσυγχρονισμού των ΕΛΤΑ, τα Υπουργεία Μεταφορών και Επικοινωνιών και Εθνικής Οικονομίας, σε συνεργασία με την Ευρωπαϊκή Επιτροπή συζητούν τη λήψη των απαραίτητων, κρίσιμων αποφάσεων για την υλοποίηση του (ΕΠΤ) Επιχειρησιακού Προγράμματος Ταχυδρομεία και κατ' επέκταση τη χρηματοδότησή του. Ο σχετικός διάλογος ολοκληρώνεται εντός των ημερών.

Ειδικότερα:

-Επίκειται η υπογραφή της συμβάσεως με τον Σύμβουλο Διαχείρισης.

-Η επαναπροκήρυξη του διαγωνισμού, για την ανάδειξη του Συμβούλου Ανάπτυξης θα γίνει πολύ σύντομα (είναι έτοιμα τα σχετικά τεύχη).

-Για την ικανοποίηση των απαιτήσεων της αγοράς και την

Σελίδα 6330 

επιτυχή αντιμετώπιση του ανταγωνισμού, τα ΕΛΤΑ θα αναπτύξουν μια επιθετική πολιτική στον τομέα προώθησής και πωλήσεων των προσφερόμενων υπηρεσιών στις πρώτες φάσεις υλοποίησης του έργου.

Αποτέλεσμα των επιχειρησιακών παρεμβάσεων που έχουν ήδη γίνει και που θα συνεχιστούν με αμείωτη ένταση, είναι η κατωτέρω βελτιωμένη εικόνα:

- Ποσοστό αύξησης δαπανών 1996 έναντι 1995: 12%

- Ποσοστό αύξησης εσόδων 1996 έναντι 1995: 23%

Οσον αφορά το έλλειμμα χρήσης 1996, θα ανέλθει σε 13,5 δις δρχ. περίπου, έναντι:

- 21,4 δις δρχ. που είχε αρχικά προϋπολογισθεί

- 18,0 δις δρχ. που προβλεπόταν στο ΕΠΤ

και θα είναι μειωμένο κατά 20,7% έναντι του ελλείμματος έτους 1995 που ανήλθε σε 18,6 δις δρχ.

Το έλλειμμα του έτους 1997 εκτιμάται στα 11,0 δις δρχ.

Αναφορικά με την επικοινωνία Διοίκησης-Συνδικαλιστικών Οργάνων, σας πληροφορούμε ότι πάγια αρχή για τη λήψη σημαντικών αποφάσεων, τόσο για εργασιακά όσο και για επιχειρησιακά θέματα, είναι η συμμετοχή εκπροσώπων της ΟΜΕ-ΕΛΤΑ και ο διάλογος.

Επιπλέον σας πληροφορούμε ότι μέχρι σήμερα δεν έχουν ολοκληρωθεί οι διαπραγματεύσεις Διοίκησης οργανισμού ΟΜΕ-ΕΛΤΑ για την υπογραφή της Επιχειρησιακής Συλλογικής Σύμβασης Εργασίας 1997.

Τέλος τα ΕΛΤΑ, θα συνεχίσουν την κοινωνική τους Αποστολή, η οποία θα διασφαλισθεί μέσα από το Συμβόλαιο Διοίκησης, που θα ορίζει το πλαίσιο συμφωνίας και την έκταση των αμοιβαίων δεσμεύσεων μεταξύ ΕΛΤΑ και του Ελληνικού Δημοσίου.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

11. Στην με αριθμό 3220/9-4-1997 ερώτηση δόθηκε με το υπ' αριθμ. 4934/30-4-1997 έγγραφο από τον Υπουργό Μεταφορών η ακόλουθη απάντηση:

"Απαντώντας στην 3220/9-4-1997 ερώτηση των Βουλευτών κ.κ. Β.Βύζα, Κ.Ευμοιρίδη, Ε.Πολύζο, Θ.Γεωργίαδη, Γ.Σαλαγκούδη, Θ.Πασσαλίδη και Ι.Τζωάννο και απευθύνεται στον Υπουργό Μεταφορών και Επικοινωνιών, σας πληροφορούμε ότι οι αρμόδιες Υπηρεσίες της ΟΛΥΜΠΙΑΚΗΣ ΑΕΡΟΠΟΡΙΑΣ καταβάλλουν πάντα προσπάθεια προκειμένου να εξυπηρετηθούν σε απόλυτη προτεραιότητα τα μέλη του Κοινοβουλίου δυστυχώς όμως στην συγκεκριμένη περίπτωση οι κ.κ. Βουλευτές εμφανίσθηκαν μετά το πέρας της διαδικασίας αποδοχής των επιβατών και κατά την διάρκεια της επιβίβασης στην πτήση, που ήταν ήδη γεμάτη.

Στάθηκε αδύνατον να εξυπηρετηθούν διότι θα έπρεπε να αποβιβαστούν άλλοι επιβάτες και γι' αυτόν τον λόγο μεταφέρθηκαν στην Αθήνα με τις αμέσως επόμενες πτήσεις.

Θέλω να επισημάνω ότι από όλο το δίκτυο της Ο.Α. καταβάλλεται η μεγαλύτερη δυνατή προσπάθεια για αποφυγή παρόμοιων προβλημάτων.

Εκφράζω τη λύπη μου, γιατί δεν κατέστη δυνατόν να εξυπηρετηθούν οι συνάδελφοι Βουλευτές. Τις προσεχείς ημέρες προτίθεμαι να αποστείλω σχετικό έγγραφο προς την Διοίκηση της ΟΛΥΜΠΙΑΚΗΣ με αυστηρές οδηγίες για την καλύτερη δυνατή εξυπηρέτηση των μελών του Ελληνικού Κοινοβουλίου.

Ο Υπουργός

ΧΑΡ. ΚΑΣΤΑΝΙΔΗΣ"

12. Στην με αριθμό 3221/10-4-97 ερώτηση δόθηκε με το υπ'αριθμ. 1401/2-5-97 έγγραφο από τον Υπουργό 'Αμυνας η ακόλουθη απάντηση.

"Σε απάντηση της 3221/10-4-97 ερώτησης που κατέθεσε ο Βουλευτής κ. Α. Παπαδόγγονας και η οποία αφορά στην διακίνηση και χρήση ναρκωτικών ουσιών στις 'Ενοπλες Δυνάμεις, σας πληροφορούμε τα εξής:

Το Γενικό Επιτελείο Ναυτικού έχει ήδη προβεί στη σύσταση εξεταστική επιτροπής, προκειμένου να μελετήσει τις καταγγελίες του ανώνυμου Υπαξιωματικού στον υπόψη τηλεοπτικό σταθμό και να υποβάλλει πλήρη αναφορά. Τα αποτελέσματα δε, της εν λόγω επιτροπής πρόκειται να εκδοθούν στο αμέσως προσεχές μέλλον.

Σε ότι αφορά την ακολουθούμενη πολιτική στο πρόβλημα των ναρκωτικών, σημειώνεται ότι η προσπάθεια του Υπουργείου Εθνικής 'Αμυνας εστιάζεται σε τρεις επιμέρους άξονες:

α. Στην εκπαίδευση γιατρών και κληρωτών γιατρών για επιστημονική αντιμετώπιση περιπτώσεων εξάρτησης.

β. Στη διεξαγωγή σεμιναρίων στο μόνιμο και στρατεύσιμο προσωπικό, σχετικά με τα αδιέξοδα και τις επιπτώσεις από τη χρήση ναρκωτικών ουσιών.

γ. Στη διαρκή χρησιμοποίηση ειδικευμένων επιστημόνων, ψυχολόγων, κοινωνικών λειτουργών στα Κέντρα Κατάταξης, σε συνδυασμό με την εισαγωγή σύγχρονων μεθόδων εκπαίδευσης, που έχουν ως σκοπό να αμβλύνουν τα προβλήματα προσαρμογής των νεοσύλλεκτων στη στρατιωτική ζωή.

Οι παραπάνω άξονες εμπλουτίζονται και εξειδικεύονται περαιτέρω και από τους τρεις Κλάδους των Ενόπλων Δυνάμεων. Ενδεικτικά αναφέρεται, ότι το Γενικό Επιτελείο Στρατού κήρυξε το τρέχον έτος ως έτος καταπολέμησης των ναρκωτικών, προγραμματίζοντας προς τούτο, πλήθος δραστηριοτήτων (διοργάνωση διεθνών ημερίδων σε Αθήνα και Θεσσαλονίκη, διενέργεια σεμιναρίων, κατά Σχηματισμό κ.α.). Επιπλέον, στο Πολεμικό Ναυτικό εγκαινιάσθηκε συνεργασία με τη Θεραπευτική Κοινότητα "Νόστος", ενώ από δεκαετίας λειτουργεί με επιτυχία στο Ναυτικό Νοσοκομείο Σαλαμίνας, θεραπευτική κοινότητα, βασιζόμενη στην ομαδική ανάλυση. Εκτιμάται δε, ότι η λειτουργία των υπό δημιουργία Γραφείων Προληπτικής Ψυχικής Υγιεινής και Μέριμνας Προσωπικού θα προωθήσει περαιτέρω τη προσπάθεια του Υπουργείου μας στην καταπολέμηση των ναρκωτικών, ιδιαίτερα στον τομέα της πρόληψης.

Θα θέλαμε να σας διαβεβαιώσουμε ότι το Υπουργείο Εθνικής 'Αμυνας θα συνεχίσει και θα ενισχύσει την ακολουθούμενη πολιτική του κατά των ναρκωτικών, στα πλαίσια μίας ευρύτερης προσπάθειας, ώστε η στρατιωτική θητεία να καταστεί εφαλτήριο γνώσης και ενημέρωσης για θέματα ψυχικής και σωματικής υγείας.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

13. Στην με αριθμό 3226/10-4-97 ερώτηση δόθηκε με το υπ'αριθμ. 1462/5-5-97 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση 3226/10-4-97 που κατέθεσε η Βουλευτής κ. Μ. Δαμανάκη για τα θέματα της αρμοδιότητάς μας, σας πληροφορούμε τα εξής:

Εκ μέρους της Δασικής Υπηρεσίας λαμβάνονται όλα τα προβλεπόμενα από τη δασική νομοθεσία μέτρα για την προστασία και για τη διαφύλαξη των δικαιωμάτων του Δημοσίου επί της φερομένης ως "κτήμα ΒΕΙΚΟΥ" εκτάσεως λόγω του δημοσίου χαρακτήρα της, σύμφωνα με τα αναφερόμενα στην με αριθμ. 3954/756/20-7-81 απόφαση Υπουργείου Οικονομικών με την οποία έγινε ομόφωνα δεκτή η με αριθμ. 23/1987 γνωμοδότηση του Συμβουλίου Δημοσίων Κτημάτων, και του υφισταμένου καθεστώτος αναδασώσεως της περιοχής βάσει των με αριθμ. 108424/1934 (ΦΕΚ 133Β/16-10-84), 1147/10.10.94 (ΦΕΚ 110Δ/25-10-94) και 3015/6-9-94 (ΦΕΚ 594/Δ/15-9-94) σχετικών αποφάσεων.

'Εχει συνταχθεί και εγκριθεί μελέτη αναδάσωσης με την 1777/27-5-96 απόφαση του Περ/κού Δ/ντή Δ/Αττικής και έχει συναφθεί προγραμματική σύμβαση με τον Δήμο Ν.Ιωνίας για την υλοποίηση της μελέτης (5ετούς διάρκειας).

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

14. Στην με αριθμό 3226/10-4-97 ερώτηση δόθηκε με το υπ'αριθμ. 2728/30-4-97 έγγραφο από τον Υφυπουργό Οικο-

Σελίδα 6331 

νομικών η ακόλουθη απάντηση.

"Σε απάντηση της πιο πάνω ερώτησης που κατατέθηκε στη Βουλή των Ελλήνων από την Βουλευτή κα Μαρία Δαμανάκη που αναφέρεται: α) στη διαφύλαξη του δημοσίου-δασικού χαρακτήρα στο λόφο "Τουρκοβούνια", Κτήμα Βείκου, β) στην αναδάσωση της περιοχής αυτής. γ) στην καταπάτηση και αυθαίρετη δόμηση στην περιοχή αυτή σας γνωρίζουμε τα εξής:

Μετά την έκδοση της 23/87 γνωμοδότησης Γ.Σ.Δ.Κ., η οποία έγινε αποδεκτή από τον Υπουργό Οικονομικών με την Δ3954/756/20.7.1987 απόφασή του, έγινε ομόφωνα δεκτό ότι η έκταση των 4.500 περίπου στρεμμάτων στη θέση "Ομορφοκκλησιά" Γαλατσίου Αττικής (όπως αυτή απεικονίζεται με κόκκινη γραμμή περιμετρικά στο γενικό τοπογραφικό διάγραμμα της τοπογράφου Ασημίνας Πετσίτη η οποία είναι γνωστή ως "κτήμα Βείκου" ανήκει κατά κυριότητα στο Ελληνικό Δημόσιο, καθόσον ούτε βάσει τίτλων ούτε και με χρησικτησία οι κληρονόμοι Γ. Βεϊκου, μπορούν να στηρίξουν δικαιώματα κυριότητας στην επίδικη περιοχή, αντίθετα, αποδεικνύεται ότι η επίδικη έκταση ανήκει στο Ελληνικό Δημόσιο ως διάδοχο του Τουρκικού Κράτους, στο οποίο ανήκε κατά κυριότητα η έκταση αυτή.

Στην ίδια πιο πάνω απόφαση, ορίστηκε σε πρώτη φάση να καταγραφούν από την έκταση των 4.500 στρεμμάτων τα τμήματα εκείνα που ανήκουν σήμερα (δηλαδή κατά την ημερομηνία της απόφασης) στην κυριότητα των κληρονόμων Βείκου.

Στη συνέχεια με την 1096684/6894/Α0010/1.10.92 απόφαση του Υπουργού Οικονομικών με την οποία συμπληρώθηκε η πιο πάνω απόφαση δόθηκε εντολή στην Κτηματική Υπηρεσία Αθήνας όπως προβεί στις απαιτούμενες ενέργειες για την καταγραφή εκτός των τμημάτων που βρίσκονται στην κυριότητα των κληρονόμων Γ. Βεϊκου της εν λόγω έκτασης και όλων εν γένει των ακαλύπτων χώρων που βρίσκονται μέσα στη μείζονα έκταση των 4.500 στρεμμάτων ανεξάρτητα από αν βρίσκονται στην κυριότητα των κληρονόμων Γ. Βείκου, ή έχουν μεταβιβασθεί σε τρίτους. Μετά την καταγραφή και των ακαλύπτων δημοσίων κτημάτων δόθηκαν οδηγίες στην Κτηματική Υπηρεσία Αθήνας για την προστασία όλων των δημοσίων αυτών ακινήτων και την προάσπιση των πάσης φύσης δικαιωμάτων του Δημοσίου.

Πέραν αυτού στην έκταση των 4.500 στρεμμάτων περιλαμβάνεται και έκταση 650 στρεμμάτων η οποία είχε αναγνωρισθεί από το Υπουργείο Γεωργίας ως ιδιωτικό δάσος (Γνωμοδότηση Γνωμοδοτικού Συμβουλίου Δημοσίων Δασών 22/1957), πλήν όμως η γνωμοδότηση αυτή (22/1957) αναθεωρήθηκε και σύμφωνα με την 23/1987 γνωμοδότηση του Γνωμοδοτικού Συμβουλίου Δημοσίων Κτημάτων, η έκταση αυτή πρέπει να καταγραφεί ως δημόσιο δασικό κτήμα. Επομένως, εφ'όσον αυτά δεν έχουν απαχαρακτηρισθεί από δασικά, αρμόδιο, να απαντήσει είναι το Υπουργείο Γεωργίας το οποίο είναι συναποδέκτης της σχετικής ερώτησης.

Ο Υφυπουργός

ΓΕΩΡΓΙΟΣ ΔΡΥΣ"

15. Στην με αριθμό 3228/10-4-97 ερώτηση δόθηκε με το υπ'αριθμ. 454/5-5-97 έγγραφο από την Υφυπουργό Ανάπτυξης η ακόλουθη απάντηση.

"Αναφερόμενοι στη με αριθμ. 3228/10-4-97 ερώτηση που κατατέθηκε στη Βουλή των Ελλήνων από τον Βουλευτή κ. Αν.Παπαληγούρα, σχετικά με τα προβλήματα των Μ.Ε. Κορινθίας και την λήψη μέτρων αντιμετώπισής τους ιδιαίτερα δε για την πρόσθετη συνδρομή τους στις τεράστιες ζημιές που υπέστησαν από τις πλημμύρες, σας γνωρίζουμε ως προς το θέμα της εισβολής των πολυεθνικών εταιριών και της εξάπλωσης των πολυκαταστημάτων, που θίγεται στην ερώτηση και εμπίπτει στις αρμοδιότητές μας, τα εξής:

Με την ενοποίηση της κοινοτικής αγοράς, βασικά στοιχεία της οποίας είναι η ελεύθερη διακίνηση των ειδών και η διαμόρφωση των τιμών τους μέσα από ανταγωνιστικές συνθήκες, κατέστη επιτακτική ανάγκη η οικονομία της ελληνικής αγοράς να προσαρμοσθεί προς τους κανόνες που εφαρμόζονται στις αγορές των άλλων Κρατών - Μελών της Ε.Ε..

Με την απελευθέρωση όμως αυτή, δεν σημαίνει ότι υφίσταται ελεύθερο πεδίο διαστρέβλωσης των υγιών κανόνων του ανταγωνισμού, ιδιαίτερα από επιχειρήσεις μεγάλης οικονομικής επιφάνειας.

Προς τούτο ισχύει ο νόμος 703/77, όπως τροποποιήθηκε με τον νόμο 2296/95 "περί ελέγχου μονοπωλίων, ολιγοπωλίων και προστασίας του ελεύθερου ανταγωνισμού", που έχει σαν στόχο την ισόρροπη αντιμετώπιση των προβλημάτων των επιχειρήσεων και των συμφερόντων των καταναλωτών.

Με τις διατάξεις του παραπάνω νόμου θεσπίζονται κανόνες για την ομαλή λειτουργία της αγοράς και επιβάλλονται αυστηρές διοικητικές κυρώσεις, στις επιχειρήσεις που μέσω μη θεμιτών ενεργειών τους (εναρμονισμένες πρακτικές, δεσπόζουσα θέση, κ.λπ.) καταστρατηγούν το πνεύμα της ελεύθερης αγοράς.

Στα πλαίσια του προαναφερθέντος νόμου, για την ίδρυση υπεραγορών λιανικού εμπορίου (σούπερ μάρκετ, πολυκαταστήματα, κ.λπ.), με τις διατάξεις του άρθρου 10 του νόμου 2323/95 (ΦΕΚ 45/Α/13.7.95) θεσπίζονται κριτήρια, όροι και προϋποθέσεις που περιορίζουν το εμβαδόν επιφανείας ανάπτυξης των καταστημάτων αυτών για ορισμένες περιοχές της χώρας, καθώς και τις περιπτώσεις άνισου ανταγωνισμού.

Δεν παραλείπεται εξάλλου να ειπωθεί ότι το Υπουργείο Ανάπτυξης, παρακολουθεί το θέμα της επέκτασης των πολυκαταστημάτων και ότι ήδη έχει συσταθεί ειδική Επιτροπή, με την συμμετοχή πανεπιστημιακών, η οποία μελετά το όλο θέμα προκειμένου να γίνουν οι απαραίτητες νομοθετικές παρεμβάσεις.

Ο Υφυπουργός

ΜΙΧ. ΧΡΥΣΟΧΟΙΔΗΣ"

16. Στην με αριθμό 3231/10-4-97 ερώτηση δόθημε με το υπ'αριθμ. 15880/30-4-97 έγγραφο από την Υφυπουργό Ανάπτυξης η ακόλουθη απάντηση.

"Σε απάντηση της ερώτησης 3231/10-4-97 που κατέθεσαν οι Βουλευτές κ.κ. Λ. Κανελλόπουλος και Α. Τσούρας σας γνωρίζουμε τα παρακάτω:

1. Η πρόθεση της Κυβέρνησης και του ΟΑΕ σχετικά με τη SOFTEX είναι να προχωρήσουν άμεσα στις απαιτούμενες ενέργειες και διαδικασίες για την αποκρατικοποίησή της. Για το σκοπό αυτό έχει εκδοθεί ήδη η απαιτούμενη απόφαση της ΔΕΑ και ο ΟΑΕ έχει υποβάλλει στο Υπουργείο τις σχετικές με τις διαδικασίες προτάσεις του. Σύμφωνα με το χρονοδιάγραμμα που συνοδεύει τις προτάσεις ΟΑΕ, είναι δυνατή η ολοκλήρωση των διαδικασιών αποκρατικοποίησης σε διάστημα 9-12 μηνών.

2. Μόλις πρόσφατα έχει καταστεί δυνατή η υπογραφή της Συμφωνίας των Πιστωτριών Τραπεζών για τη ρύθμιση των χρεών και την οικονομική στήριξη της εταιρείας. Ηδη όμως το Υπουργείο Ανάπτυξης συνεχίζει τις προσπάθειες συντονισμού και πιστεύει ότι τελικά θα επιτευχθεί συνολική συμφωνία μεταξύ όλων των πιστωτριών Τραπεζών.

3. Οσον αφορά το θέμα της φορολογικής και ασφαλιστικής ενημερότητας, δεν μπορεί προς το παρόν να δοθεί στην εταιρεία όσο εκκρεμεί ο διακανονισμός και η ρύθμιση των υποχρεώσεων της προς το Δημόσιο και το ΙΚΑ.

4. Τέλος για τη λειτουργία της εταιρείας έχει εγκατασταθεί σχήμα επαγγελματικού Management (το οποίο ήδη έχει αναλάβει απο 7-4-1997), ώστε να εξασφαλιστεί ορθολογική διοίκηση όσο διαρκούν οι διαδικασίες αποκρατικοποίησης.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

17. Στην με αριθμό 3232/10-4-97 ερώτηση δόθηκε με το υπ'αριθμ. 1463/5-5-97 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση 3232/10.4.97 που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:

Στο πρόγραμμα Δημοσίων Επενδύσεων αρμοδιότητας Υ-

Σελίδα 6332 

πουργός Γεωργίας έτους 1997 έχουν προταθεί τα κάτωθι έργα:

Αρδευτικό έργο Αγ. Τριάδας, πρ/σμού 50 εκ. δρχ. και πίστωση για το έτος 1997 50 εκ. δρχ.

Αρδευτικό έργο Παλλικάστρου, πρ/σμού 130 εκ. δρχ. και πίστωση για το 1997 100 εκ. δρχ.

Τα ανωτέρω δύο έργα είναι ενταγμένα στο Β.Κ.Π.Σ. στο Μέτρο 5.3.

Κατασκευή διαφράγματος πηγών Μαλαύρας πρ/σμού 1δισ. δρχ. και πίστωση για το 1997, 250 εκ. δρχ.

Το έργο θα ενταχθεί για κατασκευή από πιστώσεις του ΒΚΠΣ από τις πιστώσεις που θα προκύψουν από τον αποπληθωριστή.

Εμπλουτισμός φράγματος Μπραμιανού από πήγες Μαλαύρας πρ/σμού 309,5 εκ. δρχ. και πίστωση 5 εκ. δρχ. για το έτος 1997. Το έργο ολοκληρώθηκε.

Αρδευτικό Λακωνίων πρ/σμού 1605 εκ. δρχ. και πίστωση για το 1997 10 εκ. δρχ. το έργο ολοκληρώθηκε.

Στην ΣΑΕ 081 έχει προταθεί καινούργιο έργο "Κατασκευή προσαγωγού Κρίτσας αρδευτικού έργου Λακωνίων" πρ/σμού 70 εκ. δρχ. και πίστωση για το 1997 70 εκ. δρχ. Το έργο είναι απαραίτητο για ολοκλήρωση του Αρδευτικού έργου Λακωνίων.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

18. Στην με αριθμό 3233/10-4-97 ερώτηση δόθηκε με το υπ'αριθμ. 1464/5-5-97 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση 3233/10-4-97 που κατέθεσε ο Βουλευτής κ. Ιωάννης Καλαμακίδης, σας πληροφορούμε ότι:

Τον Δεκέμβριο 1996, με την ψήφιση του Προϋπ/σμού έτους 1997, οι πιστώσεις των Διαρθρωτικών Προγραμμάτων (συμμετοχή στις δαπάνες του Κοινοτικού Ταμείου FEOGA) μεταφέρθηκαν από τον Τακτικό Προϋπολογισμό που είχαν προταθεί στο Πρόγραμμα Δημοσίων Επενδύσεων (Π.Δ.Ε.) όπου και εντάχθηκαν.

Για την πραγματοποίηση μέσω ΠΔΕ πληρωμών των οικονομικών ενισχύσεων που προβλέπουν τ'ανωτέρω προγράμματα, θα πρέπει να τροποποιηθεί το ισχύον νομοθετικό πλαίσιο (Ν. 131/74, Ν. 1409/83). 'Εχουν γίνει έγκαιρα οι απαραίτητες ενέργειες υποβολής της σχετικής τροποποιητικής διάταξης, η οποία προκειμένου να ψηφισθεί θα πρέπει να συμπεριληφθεί σε κάποιο σχετικό προτεινόμενο σχέδιο νόμου που κατατίθεται στη Βουλή.

Μετά την ψήφιση της επίμαχης τροποποίησης θα αρχίσουν οι πληρωμές των οφειλομένων οικονομικών ενισχύσεων.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

19. Στην με αριθμό 3234/10-4-97 ερώτηση δόθηκε με το υπ'αριθμ. 1465/5-5-97 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση 3234/10-4-97 που κατέθεσε ο Βουλευτής κ.Ν. Γκελεστάθης, για τα θέματα της αρμοδιότητάς μας, σας πληροφορούμε τα εξής:

Σχετικά με διεξαχθείσες εκλογές για την ανάδειξη αντιπροσώπων στον ΙΟΕΒ 'Αμφισσας "Γ.ΚΟΤΤΟΡΟΣ", γνωρίζουμε ότι:

Σύμφωνα με τις διατάξεις της παρ. 13 του άρθρου 17 του από 13-9-59 Β.Δ/τος και κατόπιν εκδόσεως της αριθ. 56/96 αποφάσεως του Ειρηνοδικείου 'Αμφισσας θα έπρεπε να προκηρυχθούν εκλογές εντός μηνός το αργότερον για την ανάδειξη νέων αντιπροσώπων.

Κατόπιν τούτων η αριθμ. 1173/18-11-96 απόφαση του Νομάρχου Φωκίδας θα πρέπει να ανακληθεί και να εφαρμοσθεί η αριθ. 56/96 απόφαση του Ειρηνοδικείου 'Αμφισσας σύμφωνα και με την ισχύουσα περί ΟΕΒ νομοθεσία.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

20. Στην με αριθμό 3235/10.4.97 ερώτηση δόθηκε με το υπ' αριθμ. 108/5.5.97 έγγραφο από τον Υφυπουργό Υγείας η ακόλουθη απάντηση:

"Σε απάντηση της υπ' αριθ.πρω.3235/10.4.97 ερώτηση, αναφορικά με τα θέματα που αφορούν το Υπουργείο Υγείας και Πρόνοιας σας γνωρίζουμε τα εξής:

1) Αναφορικά με τον αριθμό των τοξικομανών δεν είναι δυνατόν να υπολογισθεί επακριβώς, αλλά με την πρώτη έκθεση του Ερευν. Παν/κού Ινστιτούτου παρατηρούμε αύξηση του φαινομένου.

2) α) Στον τομέα της πρόληψης:

Ιδρύονται στην επόμενη τριετία Κέντρα πρόληψης σε κάθε Νομό της Χώρας και για το 1997 σε 2 Νομούς ανά Υγειονομική Περιφέρεια. Για το Λεκανοπέδιο Αττικής και το Νομό θεσσαλονίκης τα Κέντρα πρόληψης θα λειτουρογύν ανά συγκροτήματα όμορων δήμων ανάλογα με τους πληθυσμούς. Τα Κέντρα πρόληψης, ιδρύονται με συμβάσεις τριετούς διάρκειας μεταξύ ΟΚΑΝΑ και Νομαρχιακής - Τοπικής Αυτοδιοίκησης- Επιστημονικών ή άλλων τοπικών φορέων.

β) Στον τομέα της θεραπείας:

Ιδρύονται εντός του 1997 από τον ΟΚΑΝΑ:

Πέντε (5) νέα θεραπευτικά προγράμματα, τρία (3) στους νομούς Αττικής και Θεσσαλονίκης με χορήγηση υποκατάστατων και

Δύο (2) άλλης θεραπευτικής προσέγγισης, στο νομό Αχαίας και στην Κρήτη. 

Κέντρο 'Αμεσης Βοήθειας, με την υποστήριξη του ΕΚΑΒ, για την αντιμετώπιση των επειγόντων περιστατικών και των προβλημάτων υγείας των χρηστών. Οι ανάγκες άμεσης παρέμβασης θα καλύπτονται από κινητή μονάδα, στελεχωμένη από εξειδικευμένους επιστήμονες. Τα προβλήματα υγείας των χρηστών θα αντιμετωπίζονται από εξωτερικά παθολογικά ιατρεία και Οδοντιατρεία που θα λειτουργούν σε καθημερινή βάση στο πρώην Κτίριο Πρώτων Βοηθειών στη Γ' Σεπτεμβρίου.

γ) Στον τομέα της αποκατάστασης, 

όπου απαραίτητη προϋπόθεση για αποτελεσματική δράση, είναι η ενεργή αποδοχή και συμμετοχή του κάθε πολίτη, λειτουργούν προγράμματα επαγγελματικής κατάρτισης και επανένταξης.

Το πρόβλημα της χρήσης ναρκωτικών λόγω της έκτασης και της σοβαρότητας του θα συνεχίσει να απασχολεί τη χώρα μας. Η αντιμετώπισή του απαιτεί την συστράτευση όλων των Κοινωνικών δυνάμεων.

Η ενεργή συμμετοχή και αλληλεπίδραση ευαισθητοποιημένων ατόμων, "ειδικών" και μη, Φορέων, Οργανισμών, εθελοντικών ή άλλων Οργανώσεων σε εθνικό και διεθνές επίπεδο, αποτελεί τη μεγαλύτερη εγγύηση για τη μείωση της ζήτησης ψυχοδραστικών ουσιών και τη μείωση της βλάβης που προκύπτει από τη χρήση τους.

3) Τα υλοποιούμενα προγράμματα είναι:

α) Τα προγράμματα του ΟΚΑΝΑ

β) Τα προγράμματα του ΚΕΘΕΑ

γ) Τα προγράμματα του Ψ.Ν.Α. (18 ΑΝΩ)

δ) Τα προγράμματα του Ψ.Ν.Θ.

Το Υπουργείο Υγείας και Πρόνοιας ασκεί την πολιτική του στο τομέα των Ναρκωτικών με τον ΟΚΑΝΑ, αλλά και με τους φορείς ΚΕΘΕΑ, Ψ.Ν.Α. (18 ΑΝΩ) Ψ.Ν.Θ. τους οποίους χρηματοδοτεί και εποπτεύει.

4) Στο Ψ.Ν.Α. υπάρχει λίστα για την υποδοχή του εξαρτημένου από την ομάδα υποδοχής.

Στο Κ.Ε.Θ.Ε.Α.: Για την εισαγωγή ενός μέλους σ'αυτή απαιτείται η προετοιμασία του στο Κέντρο Ενημέρωσης το οποίο αποτελεί την πρώτη φάση του προγράμματος.

Ο χρόνος προετοιμασίας του μέλους για την εισαγωγή των στη θεραπευτική Κοινότητα εξαρτάται κυρίως από την προσωπική του απόφαση. Σε κάθε περίπτωση που οι θέσεις στις Θεραπευτικές Κοινότητες είναι καλυμμένες τα μέλη συμμετέχουν καθημερινά στις δραστηριότητες του Κέντρου ενημέρωσης.

5) Αρμοδιότητα για τα προγράμματα Μεθαδόνης έχει ο ΟΚΑΝΑ. Μετά την αξιολόγηση του Πειραματικού Προγράμμα-

Σελίδα 6333 

τος Μεθαδόνης από την Επιτροπή Αξιολόγησης έκρινε αναγκαία την περαιτέρω επέκταση των προγραμμάτων με τελικό στόχο πάντα, την Απεξάρτηση. 

6) Τα προγράμματα πρόληψης του ΚΕΘΕΑ γίνονται στην Αθήνα και στην Επαρχία κυρίως με την κινητή μονάδα "Πήγασος" αλλά και σε συνεργασία με Δήμους και το Υπουργείο Παιδείας με παρεμβάσεις στην πρωτοβάθμια και δευτεροβάθμια Εκπαίδευση. Επίσης το Κέντρο Ψυχικής Υγιεινής καθώς και το 18 ΑΝΩ υλοποιεί προγράμματα πρόληψης με παρέμβαση στα σχολεία, σε Δήμους και σε συνεργασία με το Υπουργείο Παιδείας και Τοπική Αυτοδιοίκηση.

Ο ΟΚΑΝΑ στον τομέα της πρωτοβάθμιας πρόληψης:

Υλοποίησε προγράμματα που απευθύνονται σε εκπαιδευτικούς Β/θμιας Εκπαίδευσης, γονείς, μαθητές, σε Δήμους της Αττικής στο Νομό Ηρακλείου Κρήτης και στις Κυκλάδες.

'Εχει ήδη εκδοθεί υλικό για τους εκπαιδευτικούς της Δευτεροβάθμιας Εκπαίδευσης με τίτλο "Στηρίζομαι στα πόδια μου" και για τους γονείς με τίτλο "Επικοινωνία στην οικογένεια".

Σε συνεργασία με το Εργαστήριο Διερεύνησης Ανθρωπίνων Σχέσεων (ΕΔΑΣ), υλοποιεί προγράμματα που απευθύνονται σε εκπαιδευτές, ευρύ κοινό, γονείς, εφήβους και ειδικούς της Ψυχικής Υγείας και καλύπτουν την ευρύτερη περιοχή της Ηπείρου καθώς και Δήμους και Κοινότητες της Δυτικής Αττικής.

Ακόμα ο ΟΚΑΝΑ σε συνεργασία με το Αθηναϊκό Κέντρο Μελέτης του Ανθρώπου (ΑΚΜΑ) υλοποιεί προγράμματα που απευθύνονται σε εκπαιδευτικούς, γονείς, μαθητές του Δήμου Νέας Σμύρνης και τους εκπαιδευτικούς, γονείς, μαθητές και τις 'Ενοπλες δυνάμεις της νήσου Λέσβου.

Ο ΟΚΑΝΑ σε συνεργασία με το Ελληνικό Κέντρο Διαπολιτισμικής Ψυχιατρικής και Περίθαλψης υλοποιεί προγράμματα πρόληψης που μεταξύ των άλλων απευθύνονται σε εφήβους και καλύπτουν την περιοχή των Δήμων Αχαρνών, Ζεφυρίου, Α. Λιοσίων και Καματερού.

Ο ΟΚΑΝΑ σε συνεργασία με το Δήμο Ζωγράφου υλοποιεί προγράμματα πρόληψης που καλύπτει σε πολιτικό επίπεδο τους μαθητές Πρωτοβάθμιας εκπαίδευσης του Δήμου Ζωγράφου.

Ο ΟΚΑΝΑ σε συνεργασία με το Δήμο Ιωαννιτών υλοποιεί πρόγραμμα που καλύπτει τους εκπαιδευτικούς, γονείς και μαθητές του Δήμου Ιωαννιτών.

Ο ΟΚΑΝΑ συνεργάζεται με το Υπουργείο Εθνικής Παιδείας και Θρησκευμάτων με στόχο τον Κεντρικό σχεδιασμό και υλοποίηση πογραμμάτων εκπαίδευσης εκπαιδευτικών και την παραγωγή εκπαιδευτικού υλικού.

Ο Υφυπουργός

Μ.ΣΚΟΥΛΑΚΗΣ"

21. Στην με αριθμό 3241/10.4.97 ερώτηση δόθηκε με το υπ' αριθμ. 1466/5.5.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3241/10.4.97 που κατέθεσε ο Βουλευτής κ. Σπ. Σπηλωτόπουλος για τα θέματα της αρμοδιότητάς μας, σας πληροφορούμε τα εξής:

To δάσος Χαλεπίου Πεύκης περιφέρειας Κοινότητας Ζήφειας Ν. Αχαίας, καταστράφηκε από πυρκαϊά το έτος 1995.

Αμέσως για την απομάκρυνση του καμένου ξυλώδους όγκου και τη διευκόλυνση της φυσικής αναγέννησης του Δάσους, συντάχθηκε από το Δασαρχείο Πατρών πίνακας υλοτομίας, όπως προβλέπεται από το άρθρο 65 του Ν.Π. 86/69 "Περί Δασικού Κώδικος" και εγκρίθηκε με την αριθ. Ζα/3096/19.10.95 απόφαση του Περ/κού Δ/ντή Αχαίας.

Μετά από την έγκριση του πίνακα υλοτομίας, η αρμόδια υπηρεσία προέβη στη μίσθωση του λήμματος δια δημοπρασίας, σύμφωνα με τις διατάξεις του άρθρου 120 Ν.Δ. 86/69 και του από 19.11.28 Π.Δ.

Καθ' όλη τη διάρκεια των υλοτομικών εργασιών, ασκήθηκε σχολαστική εποπτεία από το Δασαρχείο Πατρών με ιδιαίτερη φροντίδα στην εξασφάλιση της φυσικής αναγέννησης του δάσους, τη σωστή εκτέλεση των εργασιών και τη νόμιμη διακίνηση των προϊόντων.

Για τη μεταφορά των παραχθησομένων δασικών προϊόντων έγινε βελτίωση του υπάρχοντος οδικού δικτύου, χωρίς να σημειωθούν ζημιές στο υπό αναγέννηση δάσος.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

22. Στην με αριθμό 3242/10.4.97 ερώτηση δόθηκε με το υπ' αριθμ. 329/5.5.97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 3242/10.4.97 που κατέθεσε στη Βουλή ο Βουλευτής κ. Σπήλιος Σπηλιωτόπουλος παρακαλούμε να πληροφορήσετε τον κ. Βουλευτή τα εξής:

1. Με την εγκατεστημένη εργολαβία ολοκλήρωσης του τμήματος Κ5-Κ6-Κ7-Α της Ευρείας Παράκαμψης Πατρών, κατασκευάστηκε τμήμα της οδού Κανελλοπούλου ηοποία παραλαμβάνει την κυκλοφορία της Ε.Ο. Κορίνθου-Πατρών από και προς το λιμάνι της Πάτρας.

2. Η οδός αυτή αποτελεί οδό του σχεδίου πόλεως Πατρών και η κατασκευή της όπως ήταν φυσικό έγινε με βάση τη δέσμευση αυτή, δέσμευση η οποία δεν επέτρεπε την κατασκευή της με γεωμετρικά στοιχεία υπεραστικής οδού όπου καθορίζονται με μελέτη οι ακτίνες καμπυλότητας, οι επικλήσεις των καμπυλών, η επιτρεπτή ταχύτητα κ.λπ.

Στη συγκεκριμένη περίπτωση έχουμε μία οδό που τα γεωμετρικά στοιχεία της καθορίζονται από το σχέδιο πόλεως, με υποχρεωτικές προκαθορισμένες γωνίες εκ των οποίων η μία είναι ορθή (90).

3. 'Ετσι για τη χάραξη της οδού αυτής δεν συντάχθηκε και δεν μπορούσε να συνταχθεί μελέτη από Υπηρεσίες του ΥΠΕΧΩΔΕ αλλά υποχρεωτικά ακολουθήθηκε η χάραξη του σχεδίου πόλεως και εντάχθηκε η κατασκευή της σε έργο της Ευρείας Παράκαμψης Πατρών κατόπιν ενεργειών του Δήμου Πατρέων και της Περιφέρειας Δυτικής Ελλάδας, προκειμένου να αποσυμφορηθεί η κυκλοφορία από και προς το σημερινό λιμάνι της πόλεως την οποία παρελάμβανε (μέχρι να δοθεί στην κυκλοφορία η οδός Κανελλοπούλου) η οδός Αγυιάς η οποία βρίσκεται σε πυκνοδομημένο τμήμα της πόλεως.

Μελλοντικά η οδός Κανελλοπούλου θα αποκτήσει τον καθαρά αστικό προορισμό της όταν θα ολοκληρωθεί η Ευρεία Παράκαμψη της Πάτρας οπότε μέσω του κόμβου Κ5 αυτής θα εξυπηρετήσει το νέο λιμάνι της πόλεως.

4. Επειδή η περιοχή εκατέρωθεν της οδού Κανελλοπούλου δεν έχει δομηθεί δίνει την εντύπωση ότι πρόκειται για υπεραστική οδό και όχι για οδό του σχεδίου πόλεως και για αυτό είναι ίσως εύλογες οι απορίες γιατί κατασκευάστηκε μία οδός με καμπύλη 90 μοιρών. 'Ετσι και προκειμένου να εξσφαλιστούν οι πλέον ασφαλείας συνθήκες κυκλοφορίας εφαρμόσθηκαν:

α. Φωτεινοί σηματοδότες στις διασταυρώσεις.

β. Πλήρης ηλεκτροφωτισμός

γ. Πυκνότατη σήμανση επικινδύνων θέσεων και με επιτρεπτά όρια ταχύτητας 40 και 30 χλμ.

δ. Στηθαία ασφαλείας τα οποία στην καμπύλη των 90 μοιρών είναι διπλά καθ' ύψος και με δεύτερη απλή σειρά όπισθεν της πρώτης.

ε. Οριζόντια σήμανση

στ. Δρύφακτα, φωτεινή σηματοδότηση και φύλακες στη διασταύρωση με την σιδηροδρομική γραμμή και

ζ. Διαμόρφωση της ανώτατης επιτρεπτής επίκλισης του οδοστρώματος στην καμπύλη των 90 σε συνδιασμό με το γεγονός ότι αμέσως μετά την καμπύλη αυτή υπάρχει άλλα ανακάμπτουσα καμπύλη.

'Ετσι είναι βέβαιο ότι εάν υπάρξει στοιχειώδης σεβασμός του κώδικα οδικής κυκλοφορίας κανένα ατύχημα δεν θα συμβεί.

5. Επειδή αποτελεί σύνηθες φαινόμενο ο μη σεβασμός των οδηγών στον κώδικα οδικής κυκλοφορίας και επειδή τα προβλήματα που θα αντιμετωπίζαμε εξ αιτίας αυτού του γεγονότος είχαν από παλιά ετνοπισθεί, η αρμόδια Περιφερειακή Υπηρεσία με έγγραφο της προς το Δήμο Πατρέων είχε

Σελίδα 6334 

προτείνει τις αναγκαίες ενέργειες οι οποίες συνίσταται στην τροποποίηση του σχεδίου πόλεως που αποτελεί την αναγκαία προϋπόθεση για να γίνουν στη συνέχεια οι απαραίτητες βελτιώσεις της κατασκευής.

Ο Υπουργός

Κ.ΛΑΛΙΩΤΗΣ"

23. Στην με αριθμό 3243/104.97 ερώτηση δόθηκε με το υπ' αριθμ. 3247/30.4.97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της ερώτησης 3243/10.4.97 που κατέθεσε στη Βουλή των Ελλήνων ο Βουλευτής κ. Σπήλιος Σπηλιωτόπουλος, σας πληροφορούμε τα ακόλουθα:

1. Με το άρθρο 24 του Ν.2470/97 "Αναμόρφωση μισθολογίου προσωπικού της Δημόσιας Διοίκησης και άλλες συναφείς διατάξεις" (ΦΕΚ 40/Α'/21.3.97) προβλέπεται η επέκταση των διατάξεων του νόμου αυτού με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Εθνικής Παιδείας και Θρησκευμάτων και σε διαβαθμισμένους κληρικούς. Η απόφαση αυτή μπορεί να εκδοθεί εντός εξαμήνου από τη δημοσίευση του παραπάνω νόμου (21.3.97) και ισχύει από 1.1.97.

Η πρωτοβουλία, όμως, για την έκδοση της εν λόγω απόφασης ανήκει στο Υπουργείο Εθνικής Παιδείας και Θρησκευμάτων.

2. Οι αποδοχές των Αρχιερέων της Εκκλησίας της Ελλάδος καθορίζονται με το άρθρο 32 του Ν.590/77 "Καταστατικός Χάρτης της Εκκλησίας της Ελλάδος" (ΦΕΚ 146/Α/31.5.1977).

Οι διαβαθμισμένοι κληρικοί λαμβάνουν τις αποδοχές που προβλέπονται από τις διατάξεις του Ν.1505/84, όπως αυτές επεκτάθηκαν με την αριθμ. 24711/11683/28.2.85 Κ.Υ.Α. (ΦΕΚ 131/Β/14.3.1985).

Ο Υφυπουργός

ΝΙΚ. ΧΡΙΣΤΟΔΟΥΛΑΚΗΣ"

24. Στην με αριθμό 3246/10.4.97 ερώτηση δόθηκε με το υπ' αριθμ. 4973/29.4.97 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 3246/10.4.97 του Βουλευτή κ. Απόστολου Σταύρου και απευθύνεται στον Υπουργό Μεταφορών και Επικοινωνιών, σχετικά με την αστικοποίησητων τηλεφωνικών συνδιαλέξεων των πόλεων ΜΕΓΑΡΩΝ-ΝΕΑΣ

ΠΕΡΑΜΟΥ-ΕΡΥΘΡΩΝ-ΒΡΙΛΛΙΩΝ-ΟΙΝΟΗΣ του Νομού Αττικής λόγω ψηφιακοποίησης των τηλεφώνων των πόλεων αυτών σας πληροφορούμε τα παρακάτω:

1. Παράλληλα με τον εκσυγχρονισμό/ψηφιακοποίηση του Τηλεφ. Δικτύου της χώρας, που προωθεί ο Οργανισμός Τηλεπικοινωνιών Ελλάδος (Ο.Τ.Ε.) με το Επιχειρησιακό του Σχέδιο (Ε.Σ.) για τη βελτίωση της ποιότητας επικοινωνίας και για να μπορεί αυτό να υποστηρίζει την παροχή και άλλων τηλεπ/κων υπηρεσιών στα διάφορα μέρη της χώρας, ο Οργανισμός προβαίνει και στον προοδευτικό εκσυγχρονισμό του τιμολογιακού τηλεφνικού συστήματος, με σκοπό τη δικαιότερη και ορθολογικότερη κατανομή των οικονομικών επιπτώσεων στους συνδρομητές εκμεταλλευόμενος την καλύτερη προσαρμογή της τιμολογιακής πολιτικής με τα νέα τεχνοοικονομικά δεδομένα που εισάγει η υπόψη ψηφιακοποίηση.

Ειδικότερα ο εκσυγχρονισμός αυτός έχει κεντρικό προσανατολισμό την ελάφρυνση των προκυπτόντων από τον εκσυγχρονισμό Υπεραστικών τιμολογιακών βαρών, όπως π.χ. διαπιστώνεται με την διαχρονική αύξηση του παγίου τέλος, με την χρονοχρέωση της αστικής τηλεφωνίας και φέτος με την ελάφρυνση της 4ης Υπεραστικής Ζώνης από την ένταξή της στην 3η Ζώνη.

Ο Οργανισμός θα συνεχίσει την προοδευτική μείωση της διαφοράς μεταξύ Αστικής και Υπεραστικής Τιμολόγησης παράλληλα με την ψηφιακοποίηση που προωθείται, διότι η τιμολόγηση συναρτάται και με το κόστος αυτής.

Η διευκόλυνση του Υπεραστικού Τιμολογίου με διεύρυνση της αστικοποίησης των Κομβικών (αστικού τιμολογίου) περιοχών (όπως είναι αυτές των Μεγάρων που περιέχει τη Νέα Πέραμο) και των Βιλλίων (που περιέχει την Οινόη) είναι στους σχεδιασμούς του Οργανισμού, πλην όμως λογικό είναι να προηγηθούν οι περιοχές με το πλέον αδικημένο ως προς τον νομό Υπεραστικό τέλος.

Σημειώνεται ότι ο νομός Αττικής είναι ιδιαίτερα ευνοημένος, σε σχέση με τους άλλους νομούς της χώρας, ως προς τα Υπεραστικά τέλη αν αναλογιστούμε την μεγάλη συγκέντρωση των επαγγελματικών και ιδιωτικών επικοινωνιών του και το πλήθος των συνδρομητών του (40% της χώρας περίπου) και επίσης ότι η ψηφιακοποίηση μιας περιοχής δεν σημαίνει κατ'ανάγκη και αστικοποίηση των τιμολογίων της.

Ο Υπουργός

ΧΑΡ.ΚΑΣΤΑΝΙΔΗΣ"

25. Στην με αριθμό 3255/11-4-97 ερώτηση δόθηκε με το υπ'αριθμ. 995/2-5-97 έγγραφο από τον Υπουργό Εργασίας η ακόλουθη απάντηση:

"Απαντώντας στην με αριθμό 3255/11-4-97 ερώτηση που κατατέθηκε στη Βουλή από το Βουλευτή κ.Χρ.Θεοδώρου για το θέμα της μετατροπής των συμβάσεων των ωρομισθίων εκπ/κών από ορισμένου χρόνου σε αορίστου χρόνου, σας πληροφορούμε τα εξής:

1. Από τον Οργανισμό Απασχόλησης Εργατικού Δυναμικού (ΟΑΕΔ) δεν επαναπροσλαμβάνονται οι ίδιοι ωρομίσθιοι κάθε χρόνο λόγω του ότι λειτουργούν οι ίδιες ειδικότητες. Ως γνωστόν στον ΟΑΕΔ λειτουργούν προγράμματα Αρχικής Κατάρτισης - Εκπαίδευσης (Μαθητεία - Ι.Ε.Κ.) και Συνεχιζόμενης Επαγγελματικής Κατάρτισης (Σ.Ε.Κ.). Τα Προγράμματα αυτά εκτελούνται μετά από εξέταση των δεδομένων της αγοράς εργασίας σε όλη την Ελλάδα ή και σε συνεργασία με άλλους φορείς του Ιδιωτικού ή Δημόσιου Φορέα.

Ως εκ τούτου γίνεται κατανοητό ότι δεν έχουν τα εκπαιδευτικά προγράμματα του Οργανισμού το ίδιο γνωστικό αντικείμενο και δεν χρησιμοποιεί ο Οργανισμός Εκπαιδευτικούς της ίδιας ειδικότητας συνεχώς όπως πιθανώς το Υπουργείο Εμπορικής Ναυτιλίας για τις Σχολές Εμπορικού Ναυτικού που εξ αντικειμένου έχουν το ίδιο εκπαιδευτικό θέμα.

2. Η πρόσληψη όλου του ωρομίσθιου εκπ/κού προσωπικού γίνεται σύμφωνα με τις διατάξεις του ν.2336/95 και ειδικά για τους τομείς Μαθητείας και Σ.Ε.Κ. έχει εκδοθεί και η 191300/4-7-96 Απόφαση του Υπουργού Εργασίας και Κοινωνικών Ασφαλίσεων με την οποία προβλέπεται η διαδικασία πρόσληψης του ωρομισθίου εκπ/κού προσωπικού, πολλοί εκ των οποίων επαναπροσλαμβάνονται γιατί διαθέτουν αρκετό αριθμό μορίων και άλλοι δεν επαναπροσλαμβάνονται λόγω έλλειψης επαρκών μορίων, άρα και εδώ η επισήμανση ότι προσλαμβάνονται οι ίδιοι δεν είναι εντελώς ακριβής.

3. Η Διοίκηση του Οργανισμού προς το παρόν δεν έχει ασχοληθεί με την μετατροπή των συμβάσεων, δεδομένου ότι δεν έχει ψηφιστεί ο νέος Κανονισμός του ΟΑΕΔ μέσω του οποίου θα αυξηθεί ο αριθμός των οργανικών θέσεων του μόνιμου εκπ/κού προσωπικού, οι οποίες θέσεις σήμερα είναι καλυμμένες, και ως εκ τούτου θα υπάρξει ανάγκη κάλυψης των θέσεων αυτών με την πρόσληψη μόνιμου εκπ/κού προσωπικού ή επί συμβάσει σύμφωνα με τα νέα δεδομένα τα οποία θα υπάρξουν στην εν γένει εκπαιδευτική πολιτική του Οργανισμού στους τομείς Μαθητείας - Σ.Ε.Κ. - Ι.Ε.Κ.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

26. Στην με αριθμό 3256/11-4-97 ερώτηση δόθηκε με το υπ'αριθμ. 1467/5-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3256/11-4-97 που κατέθεσε ο Βουλευτής κ.Β.Κορκόπουλος για τα θέματα της αρμοδιότητάς μας, σας πληροφορούμε τα εξής:

Για την προστασία των ταμιευτήρων από την πρόσχωση και την εξασφάλιση της καλής λειτουργίας τους λαμβάνονται γενικά τα ακόλουθα μέτρα:

Σελίδα 6335 

Κατά την μελέτη εκτιμάται ο όγκος των φερτών υλών, που θα φθάσουν στον ταμιευτήρα κατά τη διάρκεια χρήσης (ζωής) του και προσαυξάνεται ανάλογα η ελάχιστη χωρητικότητά του.

Μετά την ίδρυση του ταμιευτήρα ελέγχεται ο ρυθμός πρόσχωσης του και αν αποδειχθεί ότι υπερβαίνει τον προβλεπόμενο από την μελέτη, λαμβάνονται πρόσθετα μέτρα για τον περιορισμό του.

Διαχειρίζεται κατάλληλα η υδρολογική λεκάνη και κατασκευάζονται και τα αναγκαία ορεινά υδρονομικά έργα.

Το Υπουργείο Γεωργίας (Δασική Υπηρεσία) είναι αρμόδιο για την τρίτη κατηγορία μέτρων.

Στα πλαίσια αυτά, το 1977 η Δασική υπηρεσία ολοκλήρωσε τη σύνταξη προκαταρκτικής μελέτης για τον προσδιορισμό των γενικών αρχών διοίκησης και διαχείρισης της λεκάνης απορροής του ταμιευτήρα του Μόρνου, με στόχο τον περιορισμό της πρόσχωσής του.

Στη μελέτη αυτή ένα από τα βασικότερα μέτρα για την ελάττωση των φερτών υλών θεωρείται η δραστική μείωση της βοσκής.

Η βοσκοφόρτωση της λεκάνης απορροής του ταμιευτήρα του Μόρνου μειώνεται συνεχώς και μάλιστα με εντατικό ρυθμό. Από τη σύνταξη της μελέτης μέχρι σήμερα, λόγω εγκατάλειψης της κτηνοτροφίας αλλά και των ορεινών οικισμών, εκτιμάται ότι η βοσκοφόρτωση μειώθηκε στο 40%-50% της αρχικής με αποτέλεσμα τη θεαματική ποιοτική και ποσοτική βελτίωση και του προστατευτικού φυτομανδύα του εδάφους.

Θα μπορούσε συνεπώς να λεχθεί λαμβάνοντας υπόψη και τα μέτρα προστασίας της βλάστησης της λεκάνης και κάποια ορεινά υδρονομικά έργα που έχουν κατασκευαστεί ότι η υδρονομική ισορροπία του έργου του Μόρνου έχει βελτιωθεί.

Ανεξάρτητα όμως από τα παραπάνω θα πρέπει να γίνουν μετρήσεις για να εκτιμηθεί ο ρυθμός πρόσχωσης του ταμιευτήρα και αν διαπιστωθεί ότι απαιτούνται πρόσθετα μέτρα και έργα στη λεκάνη απορροής για τον περιορισμό των φερτών υλών, να διατεθούν από τους πόρους της ΕΥΔΑΠ στη Δασική Υπηρεσία οι αναγκαίες πιστώσεις για την υλοποίησή τους.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

27. Στην με αριθμό 3257/11-4-97 ερώτηση δόθηκε με το υπ'αριθμ. 1468/6-5-97 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση 3257/11-4-97 που κατέθεσε ο Βουλευτής κ. Β. Κορκολόπουλος, σας πληροφορούμε τα εξής:

Για τις ζημιές που προξενήθηκαν από παγετούς κατά το χρονικό διάστημα από 24/3 έως και 14/4 στο Νομό Ηλείας, όπου ζημιώθηκαν σε μεγάλη έκταση καλλιέργειες πατάτας, μποστανικών, κορινθιακής σταφίδας αμπελιών, κηπευτικών κ.λπ. ο ΕΛΓΑ επιλήφθηκε άμεσα και διενήρηγσε τις απαραίτητες επισημάνσεις διά των αρμοδίων γεωπόνων εποπτών, οι οποίοι επισκέφθηκαν και συνεχίζουν να επισκέπτονται τις ζημιωθείσες περιοχές, ώστε ο ΕΛΓΑ να έχει πλήρη εικόνα της έκτασης των ζημιών καθώς και των ειδών των καλλιεργειών που ζημιώθηκαν.

'Ηδη από τις 8.4.97 και πριν ολοκληρωθεί η διαδικασία της υποβολής των δηλώσεων ζημιάς, διενεργούνται οι εκτιμήσεις σε καλλιέργειες πρώϊμων κηπευτικών και αμέσως μετά το Πάσχα θα συνεχιστεί η διαδικασία των εξατομικευμένων εκτιμήσεων στις υπόλοιπες καλλιέργειες από πολυμελές κλιμάκιο γεωπόνων εκτιμητών, που θα εγκατασταθεί γι'αυτό το σκοπό στον Πύργο.

Επισημαίνεται ότι η αντικειμενικότητα των εκτιμήσεων είναι βασικός στόχος και θεμελιώδης αρχή για τον ΕΛΓΑ και για το λόγο αυτό οι εκτιμήσεις διενεργούνται από έμπειρους γεωπόνους εκτιμητές, πτυχιούχους ανωτάτων σχολών ειδικά εκπαιδευμένους στο αντικείμενο των εκτιμήσεων υπό την άμεση επίβλεψη γεωπόνων εποπτών του ΕΛΓΑ με μακροχρόνια εμπειρία στις εκτιμήσεις σύμφωνα με τους κανόνες της γεωπονικής επιστήμης, τον Κανονισμό του ΕΛΓΑ για την ασφάλιση της φυτικής παραγωγής και τις εντολές και οδηγίες μας να είναι αντικειμενικοί και δίκαιοι κατά την άσκηση των καθηκόντων τους και να συνεργάζονται με τους παραγωγούς και με τους φορείς που τους εκπροσωπούν.

Τέλος γνωρίζουμε ότι αφού κοινοποιηθούν τα πορίσματα εκτίμησης στους ενδιαφερόμενους παραγωγούς από τον ΕΛΓΑ θα καταβληθεί κάθε δυνατή προσπάθεια ώστε να καταβληθούν στους δικαιούχους οι αποζημιώσεις, σύμφωνα πάντοτε με τις διατάξεις του Κανονισμού Ασφάλισης της Φυτικής Παραγωγής από τον ΕΛΓΑ.

Η Α.Τ.Ε., σύμφωνα με πάγια τακτική της, παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν ν'ανταποκριθούν στις υποχρεώσεις τους στην Τράπεζα λόγω έκτακτων γεγονότων (όμως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών κ.λπ.), τα οποία επηρέασαν αρνητικά τις εκμεταλλεύσεις τους. Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή της Τράπεζας της Ελλάδος και προβλέπουν ρύθμιση των ληξ/σμων χρεών, χωρίς τόκους ποινής, σ' ένα νέο δάνειο. Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορά το μέρος των οφειλών που διαπιστωμένα δεν είναι σε θέση να εξυπηρετηθεί.

Στα πλαίσια αυτά μπορούν να αντιμετωπισθούν και τα χρέη των παραγωγών του Νομού Ηλείας που πλήγηκαν από παγετό.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

28. Στην με αριθμό 3258/11-4-97 ερώτηση δόθηκε με το υπ'αριθμ. 1469/5-5-97 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση 3258/11.4.97 που κατέθεσε ο Βουλευτής κ. Α. Παπαληγούρας, σας πληροφορούμε τα εξής:

Οι αποζημιώσεις για ζημιά από χαλάζι της 22-7-96 στις Κοινότητες Σουλίου, Μεγάλου Βάλτου, Παναριτίου, Μάννας, Στυλίων και Βελίνας του Νομού Κορινθίας κατεβλήθησαν στους δικαιούχους στις 17-4-97 και το συνολικό ύψος τους ανέρχεται στο ποσό των 216.613.950 δραχμών.

Σε ότι αφορά το ερώτημα που γίνεται προκειμένου η Κυβέρνηση να εντάξει περιοχές του Νομού Κορινθίας με υψηλό δείκτη χαλαζόπτωσης στα προγράμματα της Ευρωπαϊκής 'Ενωσης για αντιχαλαζική προστασία, επισημαίνεται ότι τέτοια προγράμματα δεν υφίστανται.

'Ομως ο ΕΛ.Γ.Α. πρωτοπορώντας, εφαρμόζει δοκιμαστικά, σε έντονα πληττόμενες περιοχές της Κεντρικής Μακεδονίας, αντιχαλαζικά προγράμματα με τη χρήση αεροσκαφών και ραντάρ, καθώς και πειραματικά τη χρήση αντιχαλαζικών δικτύων.

Εφόσον τα αποτελέσματα των προαναφερθέντων δοκιμών και πειραμάτων αποβούν ενθαρρυντικά, ο ΕΛΓΑ θα προχωρήσει στην εφαρμογή τους και σε άλλες εξ ίσου χαλαζόπληκτες περιοχές μεταξύ των οποίων και οι προαναφερθείσες του Ν. Κορινθίας.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

29. Στην με αριθμό 3262/11-4-97 ερώτηση δόθηκε με το υπ'αριθμ. 1470/6-5-97 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση 3262/11-4-97 που κατέθεσε ο Βουλευτής κ. Ε. Χαϊτίδης για τα θέμα της αρμοδιότητάς μας, σας πληροφορούμε τα εξής:

Οι αποζημιώσεις για τις ζημιές που προξενήθηκαν από χαλάζι και βροχοπτώσεις στις 28 και 29/5/96 σε καλλιέργειες βαμβακιών, ζαχαροτεύτλων, βιομηχανικής τομάτας κ.λπ. στις Κοινότητες Μαυροθάλασσας, Νέων Κερδυλλίων, Ευκαρπίας, Τραγίλου, Αηδονοχωρίου, Ιβήρων και Αχινού του Νομού Σερρών θα καταβληθούν στους δικαιούχους παραγωγούς σύντομα.

Σχετικά με τον χρόνο καταβολής των αποζημιώσεων, οι

Σελίδα 6336 

αποζημιώσεις συνήθως καταβάλλονται από το ΕΛΓΑ επτά έως οκτώ μήνες περίπου μετά την ημερομηνία της ζημιάς, δηλ. ένα χρόνο περίπου νωρίτερα σε σχέση με το παρελθόν.

'Ομως σε ορισμένες περιπτώσεις, όπως είναι και η περίπτωση των εν λόγω Κοινοτήτων του Νομού Σερρών, η μικρή καθυστέρηση που παρατηρήθηκε οφείλεται κυρίως στην αναμονή οριστικοποίησης της τιμής του κατά κύριο λόγο ζημιωθέντος προϊόντος που ήταν το βαμβάκι και που η τελική του τιμή προσδιορίστηκε στο τέλος Μαρτίου 97, στοιχείο χωρίς το οποίο όπως είναι ευνόητο δεν είναι δυνατόν να γίνει ο υπολογισμός της αποζημίωσης.

Τέλος θα πρέπει να επισημανθεί ότι η συντόμευση ακόμα περισσότερο του χρόνου της καταβολής των αποζημιώσεων εξακολουθεί να αποτελεί βασικό στόχο και επιδίωξη του ΕΛΓΑ και ελπίζουμε ότι μετά την ολοκλήρωση της αυτοδύναμης μηχανογραφικής ανάπτυξης που έχει δρομολογηθεί από τον ΕΛΓΑ, ο χρόνος της καταβολής των αποζημιώσεων θα συντομευθεί ακόμα περισσότερο και θα περιορισθεί στο ελάχιστο δυνατό. Η ΑΤΕ, σύμφωνα με πάγια τακτική της παρέχει πιστωτικές διευκολύνσεις (όπως απαλλαγή από τόκους υπερημερίας, ρύθμιση των οφειλών) και δανειακές ενισχύσεις στους παραγωγούς που διαπιστωμένα αδυνατούν ν'ανταποκριθούν στις υποχρεώσεις τους στην Τράπεζα λόγω έκτακτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών, κ.λπ.) τα οποία επηρέασαν αρνητικά τις εκμεταλλεύσεις τους.

Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή της Τράπεζας της Ελλάδος, ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί.

Τα κονδύλια που εγκρίνονται από την Πολιτεία για την καταβολή αποζημιώσεων, αποδίδονται στους παραγωγούς από την ΑΤΕ αμέσως.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

30. Στην με αριθμό 3265/11-4-97 ερώτηση δόθηκε με το υπ'αριθμ. 1471/5-5-97 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση 3265/11.4.97 που κατέθεσε ο Βουλευτής κ. Στ. Δήμας για τα θέματα της αρμοδιότητάς μας, σας πληροφορούμε τα εξής:

Μετά την πλημμύρα της 12ης Ιανουαρίου 1997 που έπληξε τον Νομό Κορινθίας ο ΕΛΓΑ επιλήφθηκε αμέσως και διενήργησε με τους αρμόδιους γεωπόνους επόπτες στην Πάτρα τις απαραίτητες επισημάνσεις.

Οι εκτιμήσεις των ζημιών στο Ζωϊκό Κεφάλαιο διενεργήθηκαν άμεσα και αμέσως μετά ακολούθησαν και οι εκτιμήσεις στη Φυτική Παραγωγή.

Συνολικά από 35 Δήμους και Κοινότητες του Νομού Κορινθίας υποβλήθηκαν στον ΕΛΓΑ 25 δηλώσεις ζημιάς Ζωϊκού Κεφαλαίου και 360 δηλώσεις ζημιάς στην Φυτική Παραγωγή.

Τα πορίσματα εκτίμησης των παραπάνω ζημιών έχουν ήδη κοινοποιηθεί στους ενδιαφερόμενους παραγωγούς και κτηνοτρόφους και από τον ΕΛΓΑ καταβάλλεται προσπάθεια ώστε οι αποζημιώσεις να καταβληθούν στους δικαιούχους το συντομότερο δυνατόν.

Θα πρέπει τέλος να διευκρινιστεί ότι οι ζημιές σε θερμοκηπιακές εγκαταστάσεις αποθήκες εργαλεία, εφόδια, αποθηκευμένα προϊόντα κ.λπ. δεν καλύπτονται ασφαλιστικά και δεν αποζημιώνονται από τον ΕΛΓΑ.

Το Υπουργείο Γεωργίας συγκέντρωσε στοιχεία για τις ζημιές που προκλήθηκαν στις γεωργοκτηνοτροφικές εκμεταλλεύσεις από τις βροχοπτώσεις - πλημμύρες μηνός Ιανουαρίου 1997 και οι οποίες δεν καλύπτονται ασφαλιστικά από τον ΕΛ.Γ.Α. και εξετάζει τη δυνατότητα και αναγκαιότητα λήψης μέτρων υπέρ των πληγέντων παραγωγών.

Σημειώνουμε ότι η Α.Τ.Ε. κατά πάγια τακτική χορηγεί στους παραγωγούς που γεωργοκτηνοτροφικές τους εκμεταλλεύσεις ζημιώνονται από δυσμενείς καιρικές συνθήκες, τις απαραίτητες πιστωτικές διευκολύνσεις (αναστολή εξόφλησης των ληξιπροθέσμων οφειλών, χορήγηση νέων καλλιεργητικών δανείων) για να μπορέσουν να αντιμετωπίσουν οικονομικές τους δυσχέρειες από τις ζημιές που έπαθαν και να συνεχίσουν ομαλά την παραγωγική τους δραστηριότητα.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

31. Στην με αριθμό 3267/11-4-1997 ερώτηση δόθηκε με το υπ' αριθμ. 1472/5-5-1997 έγγραφο από τον Υπουργό Γεωργίας η ακόλουθη απάντηση:

"Aπαντώντας στην ερώτηση 3267/11.4.1997 που κατέθεσε ο Βουλευτής κ. Απόστολος Σταύρου, σας πληροφορούμε τα εξής:

Οι εισαγωγές πρόβειου και κατσικίσιου κρέατος, καθώς και ζωντανών αιγοπροβάτων είναι ελεύθερες από τα άλλα Κράτη - Μέλη της Ευρωπαϊκής 'Ενωσης.

Από τις Τρίτες Χώρες οι εισαγωγές γίνονται στο πλαίσιο της Ν.GATT/ΠΟΕ (Παγκόσμιος Οργανισμός Εμπορίου), καθώς και στο πλαίσιο των Ευρωπαϊκών Συμφωνιών Σύνδεσης της Ευρωπαϊκής 'Ενωσης με τις χώρες Κεντρικής-Ανατολικής Ευρώπης (ΚΑΕ).

Οι παραπάνω συμφωνίες προβλέπουν τον καθορισμό ετήσιας ποσόστωσης αιγοπρόβειου κρέατος, για κάθε Τρίτη Χώρα που εξάγει παραδοσιακά στην Κοινότητα, με μηδενικές δασμολογικές και λοιπές επιβαρύνσεις. Η εν λόγω ποσόστωση κάθε Τρίτης Χώρας, είναι ενιαία για όλη την Ευρ. 'Ενωση δηλ. δεν κατανέμεται σε Κράτος - Μέλος ξεχωριστά.

Πέραν των ποσοτήτων που αναφέρονται παραπάνω, οι εισαγωγές επιβαρύνονται με υψηλούς δασμούς και λοιπές επιβαρύνσεις (Κοινό Δασμολόγιο) που καθιστούν τις εισαγωγές αυτές απαγορευτικές προς το παρόν, αν και δεν υπάρχει ποσοτικός περιορισμός.

Για κάθε εισαγωγή στην Κοινότητα απαιτείται πιστοποιητικό εισαγωγής.

Με βάση τα παραπάνω, δεν μπορεί να ληφθούν μέτρα περιορισμού των εισαγωγών, πέραν των άλλων και από το γεγονός ότι τα πιστοποιητικά εισαγωγής εκδίδονται από τα Κράτη - Μέλη για κάθε ενδιαφερόμενο που υποβάλει σχετική αίτηση, ανεξάρτητα από τον τόπο εγκατάστασής του στην Κοινότητα, και ισχύουν σε ολόκληρη την Κοινότητα.

Για την ελληνική παραγωγή σημασία έχουν οι εισαγωγές από γειτονικές τρίτες Χώρες που αφορούν κρέας νωπό και ζωντανά αμνοερίφια.

Το άθροισμα των ποσοστώσεων (που μπορούν να εισαχθούν με μηδέν δασμούς από όλα τα Κράτη - Μέλη της Ευρ. 'Ενωσης) Βουλγαρίας, Ρουμανίας, Τσεχίας, Σλοβακίας, Πολωνίας, Βοσνίας-Ερζεγοβίνης, Κροατίας, Σλοβενίας ανέρχεται σε 35.000 τον. ισοδύναμου σφάγιου προβάτων-αιγοειδών.

Ιδιαίτερα για τη Βουλγαρία η ετήσια ποσόστωση ανέρχεται σε 5013 τον. ισοδύναμου σφάγιου εκ των οποίων οι 3123 τον. πρέπει να προέρχονται από ζωντανά αιγοπρόβατα, που, όμως το 1997 απαγορεύεται η εισαγωγή τους για κτηνιατρικούς λόγους.

Σχετικά δε με τα πιστοποιητικά εισαγωγής, που εκδόθηκαν από το Υπουργείο Γεωργίας από 1.1.1997 μέχρι 16.4.1997, αυτά αφορούν μια ποσότητα 950 τον. (95.000 σφάγια) κρέατος αρνιών από Βουλγαρία και 25 τον. ζωντανά αρνιά (15.000 κεφάλια περίπου) από Ρουμανία.

Σημειωτέον ότι οι ανάγκες της Ελληνικής αγοράς το Πάσχα ανέρχονται σε 2.500.000 - 3.000.000 κεφάλια αμνοεριφίων που καλύπτονται από την εγχώρια παραγωγή. 

Σε ό,τι αφορά την απεργία των κτηνιάτρων, αυτή ανεστάλη.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

32. Στην με αριθμό 3272/14-4-1997 ερώτηση δόθηκε με το 

Σελίδα 6337 

υπ' αριθμ. 132/5-5-1997 έγγραφο από τον Υφυπουργό Οικονομικών η ακόλουθη απάντηση:

"Απαντώντας στο αριθμ. 3272/14-4-1997 έγγραφό σας με το οποίο μας διαβιβάσατε την από 14-4-1997 ταυτάριθμη ερώτηση που κατατέθηκε από τον Βουλευτή κ. Βασ. Μιχαλολιάκο, σχετικά με το αν θα επιτραπεί κατ'εξαίρεση για φέτος, ο ατελής εκτελωνισμός των αυτοκινήτων για τους εκπαιδευτικούς που επιστρέφουν οριστικά στην Ελλάδα, σας γνωρίζουμε τα ακόλουθα:

1. Mε την παρ. 13 του άρθρου 6 του ν. 2459/1997 "Κατάργηση Φορολογικών Απαλλαγών και άλλες διατάξεις" προβλέπονται ότι για τα επιβατικά αυτοκίνητα τα οποία είχαν στην κατοχή τους στις 31-12-1996 τα πιο πάνω πρόσωπα, εφόσον τελωνισθούν εντός έξι (6) μηνών από τη δημιοσίευση του παραπάνω νόμου, στην Εφημερίδα της Κυβερνήσεως (μέχρι δηλαδή 18-8-1997) ο Ειδικός Φόρος Κατανάλωσης θα υπολογισθεί με βάση τους χαμηλούς συντελεστές που ισχύουν για τα καινουργή αντιρρυπαντικής τεχνολογίας αυτοκίνητα.

2. 'Αλλη τροποποίηση των σχετικών διατάξεων για διαφορετική φορολογική μεταχείριση των αυτοκινήτων των πιο πάνω προσώπων δεν προβλέπεται.

Ο Υφυπουργός

ΓΕΩΡΓΙΟΣ ΔΡΥΣ"

33. Στην με αριθμό 3275/14-4-1997 ερώτηση δόθηκε με το υπ' αριθμ. 233/5-5-1997 έγγραφο από τον Υπουργό Πολιτισμού η ακόλουθη απάντηση:

"Aπαντώντας στην αριθμ. 3275/14.04.1997 ερώτηση του Βουλευτή κ. Παναγιώτη Σκανδαλάκη, σας γνωρίζουμε τα εξής:

Στην πόλη της Σπάρτης εκκρεμούν για ανασκαφική έρευνα 34 οικόπεδα. Στο έργο της αρμόδιας Εφορείας για το 1997 (σωστικές ανασκαφές, συντήρηση ψηφιδωτών-μουσείων, διαμόρφωση αρχαιολογικών χώρων, φωτογράφηση, καταγραφή κ.λ.π.) θα διατεθεί το ποσό των 148.044.000 δραχμών, με το οποίο θα καλυφθούν και οι δαπάνες για την ανασκαφή των οικοπέδων της Σπάρτης.

Με την ΥΑ/ΥΠΠΟ/ΑΡΧΑ2/Φ11/37837/3003/1.8.1996 έγινε αποδεκτή η παραχώρηση από την Εθνική Τράπεζα της Ελλάδος, του οικοδομικού τετραγώνου 132 του Γενικού Πολεοδομικού Σχεδίου Σπάρτης, όπου βρίσκεται το κτιριακό συγκρότημα του πρώην εργοστασίου ΧΥΜΟΦΙΞ, με σκοπό την ίδρυση Αρχαιολογικού Μουσείου Λακωνίας. Με την ίδια απόφαση ορίζεται ότι διατηρείται το αρχικό κτιριακό συγκρότημα (πιθανόν έργο του αρχιτέκτονα Τ. Ζενέτου), στο οποίο θα λειτουργήσει Βιομηχανικό Μουσείο, ενώ οι μεταγενέστερες προσθήκες θα κατεδαφιστούν για να ανεγερθεί το Αρχαιολογικό Μουσείο Λακωνίας.

Το αρχικό οικόπεδο της ΧΥΜΟΦΙΞ, ήταν 28 περίπου στρέμματα, αλλά μετά από έγκριση Πολεοδομικής Μελέτης Αναθεώρησης του Γ.Π.Σ. Σπάρτης το Δημοτικό Συμβούλιο Σπάρτης με την 5010/23.7.1996 πράξη του, γνωμοδότησε για την αλλαγή χρήσης γής στο παραπάνω οικοδομικό τετράγωνο χωροθετώντας σ'αυτό τη λειτουργία Μουσείου και Διοικητηρίου.

Η συνύπαρξη όμως αυτή, όπως εκτιμά η αρμόδια υπηρεσία του ΥΠ.ΠΟ., θα δημιουργήσει προβλήματα ασφαλείας και τεχνικής φύσεως στο Μουσείο, δεδομένου ότι στην νοτιανατολική πλευρά του οικοδομικού τετραγώνου διατηρούνται τα προαναφερθέντα κτίσματα για τη στέγαση Βιομηχανικού Μουσείου και είναι δύσκολο στον υπόλοιπο χώρο να αναπτυχθούν δύο ξεχωριστά κτίρια, όπως είναι το Αρχαιολογικό Μουσείο και το Διοικητήριο, που έχουν διαφορετικές λειτουργίες με ιδιαίτερες απαιτήσεις. Για το λόγο αυτό το ΥΠ.ΠΟ. έχει ζητήσει από το Δήμο την επανεξέταση του θέματος προκειμένου να υπάρξει παράλληλη αξιοποίηση των εγκαταλελλειμένων κτιρίων και να ενοποιηθεί ο αρχαιολογικός χώρος από το ύψος της Αρχαίας Ακρόπολης έως τη γέφυρα του Ευρώτα. 'Ηδη το ακίνητο εμπίπτει σε αρχαιολογική ζώνη, αφού ερευνήθηκε ανασκαφικά αρχαίος ναός ήδη από το 1971. Παράλληλα το θέμα το επεξεργάζονται οι Τεχνικές Υπηρεσίες της Ε.Τ.Ε. οι οποίες και θα απευθύνουν σχετικό ερώτημα στη Νομική Υπηρεσία της Ε.Τ.Ε.

Σημειώνεται ότι το Αρχαιολογικό Μουσείο Λακωνίας θα στεγάσει πληθώρα ευρημάτων από μία περιοχή με μεγάλη αρχαιολογική σημασία, που διαδραμάτισε σημαντικό ρόλο στην εξέλιξη του ελληνικού πολιτισμού. Για το λόγο αυτό θα πρέπει να υπάρχει μακροπρόθεσμα δυνατότητα ανέγερσης κτιρίου επαρκών διαστάσεων. Απαιτείται ακόμη η ύπαρξη εκτεταμένου υπαίθριου χώρου για την έκθεση πλήθους ογκωδών αντικειμένων, χώρος στάθμευσης αυτοκινήτων και χώροι για τη στέγαση των βοηθητικών λειτουργιών του Μουσείου. Εκτιμάται ότι και το Διοικητήριο θα απαιτεί μεγάλο χώρο, μολονότι ότι η Νομαρχιακή Αυτοδιοίκηση Σπάρτης δεν έχει γνωστοποιήσει στην αρμόδια υπηρεσία του ΥΠ.ΠΟ. τις προβλέψεις για την επιφάνεια και τον όγκο του Διοικητηρίου.

Είναι λοιπόν σαφές ότι δεν συνιστάται η συνύπαρξη Μουσείου και Διοικητηρίου, έστω και σε ξεχωριστά κτίρια. Θα μπορούσε όμως να ανεγερθεί το Διοικητήριο στο δεύτερο οικόπεδο που προέκυψε από τη ρυμοτόμηση της αρχικής έκτασης των 28 στρεμμάτων, αφού αυτό ενταχθεί στο σχέδιο πόλεως.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

34. Στην με αριθμό 3279/14-4-1997 ερώτηση δόθηκε με το υπ' αριθμ. 466/5-5-1997 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 3279/14.4.1997 ερώτηση που κατατέθηκε στη Βουλή των Ελλήνων από τον Βουλευτή κ. Νικ. Νικολόπουλο, σχετικά με την ανάγκη της προστασίας της εμπορικής στέγης και τη μείωση της εξάπλωσης των πολυεθνικών επιχειρήσεων, σας γνωρίζουμε τα ακόλουθα:

1.- Οι ρυθμίσεις που θεσπίσθηκαν για την επαγγελματική στέγη με τον ν. 2235/1994 ήταν προϊόν ευρύτερου διαλόγου με όλους τους εμπλεκόμενους φορείς και έτυχαν της μεγαλύτερης κοινωνικής αποδοχής. Από τα στοιχεία που συγκεντρώνονται στο Υπουργείο από τα Πρωτοδικεία όλης της χώρας, προκύπτει ότι η εφαρμογή του νόμου εξελίσσεται ομαλά, πράγμα που καταδεικνύεται από τον ελάχιστο αριθμό εξωστικών αγωγών που έχουν υποβληθεί με βάση το νόμο αυτό.

Πέραν των προαναφερθέντων δεν παραλείπεται να σημειωθεί ότι για την προστασία της επαγγελματικής στέγης, μελετώνται ορισμένες επιμέρους ρυθμίσεις, όπως στο χρόνο διάρκειας της μίσθωσης για επαγγελματική στέγη και την αύξηση της άϋλης εμπορικής αξίας, ιδιαίτερα για την ενίσχυση των μικρομεσαίων επιχειρήσεων.

Με την ενοποίηση της κοινοτικής αγοράς, βασικά στοιχεία της οποίας είναι η ελεύθερη διακίνηση των ειδών και η διαμόρφωση των τιμών τους μέσα από ανταγωνιστικές συνθήκες, κατέστη επιτακτική ανάγκη η οικονομία της ελληνική αγοράς να προσαρμοσθεί προς τους κανόνες που εφαρμόζονται στις αγορές των άλλων Κρατών-Μελών της Ε.Ε. 

Με την απελευθέρωση όμως αυτή, δεν σημαίνει ότι υφίσταται ελεύθερο πεδίο διαστρέβλωσης των υγιών κανόνων του ανταγωνισμού, ιδιαίτερα από επιχειρήσεις μεγάλης οικονομικής επιφάνειας.

Προς τούτο ισχύει ο ν. 703/1977, όπως τροποποιήθηκε με τον ν. 2296/1995 "περί ελέγχου μονοπωλίων, ολιγοπωλίων και προστασίας του "ελεύθερου ανταγωνισμού", που έχει σαν στόχο την ισόρροπη αντιμετώπιση των προβλημάτων των επιχειρήσεων και των συμφερόντων των καταναλωτών.

Με τις διατάξεις του παραπάνω νόμου θεσπίζονται κανόνες για την ομαλή λειτουργία της αγοράς και επιβάλλονται αυστηρές διοικητικές κυρώσεις, στις επιχειρήσεις που μέσω μη θεμιτών ενεργειών τους (εναρμονισμένες πρακτικές, δεσπόζουσα θέση, κλπ.) καταστρατηγούν το πνεύμα της ελεύθερης αγοράς.

Στα πλαίσια του προαναφερθέντος νόμου, για την ίδρυση υπεραγορών λιανικού εμπορίου (σούπερ μάρκετ, πολυκατα-

Σελίδα 6338 

στήματα, κλπ.) με τις διατάξεις του άρθρου 10 του ν. 2323/1995 (ΦΕΚ 45/Α=13.7.1995) θεσπίζονται κριτήρια, όροι και προϋποθέσεις που περιορίζουν το εμβαδόν επιφανείας ανάπτυξης των καταστημάτων αυτών για ορισμένες περιοχές της χώρας, καθώς και τις περιπτώσεις άνισου ανταγωνισμού.

Δεν παραλείπεται εξάλλου να ειπωθεί ότι το Υπουργείο Ανάπτυξης, παρακολουθεί το θέμα της επέκτασης των πολυκαταστημάτων και ότι ήδη έχει συσταθεί ειδική Επιτροπή, με τη συμμετοχή πανεπιστημιακών, η οποία μελετά το όλο θέμα, προκειμένου να γίνουν οι απαραίτητες νομοθετικές παρεμβάσεις.-

Ο Υφυπουργός

ΜΙΧ. ΧΡΥΣΟΧΟΪΔΗΣ"

35. Στην με αριθμό 3280/14-4-1997 ερώτηση δόθηκε με το υπ' αριθμ. 1010/2-5-1997 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 3280/14-4-1997 ερώτηση που κατατέθηκε στη Βουλή από το Βουλευτή κ. Θ. Δημοσχάκη, για τα θιγόμενα σ'αυτή θέματα, σας πληροφορούμε τα εξής:

1. Για όλα τα θέματα ασφάλισης (επιδότηση ανεργίας - στράτευσης - μητρότητας) και για το Διανεμητικό Λογαριασμό Επιδομάτων Μισθωτών (ΔΛΟΕΜ) οι συναλλασσόμενο εξυπηρετούνται από το ΙΚΑ Σουφλίου.

2. Ο έλεγχος των προγραμμάτων κατάρτισης προσωπικού ιδιωτικών επιχειρήσεων, που συγχρηματοδοτούνται από το Ευρωπαϊκό Κοινωνικό Ταμείο (ΕΚΤ), γίνεται από την Τεχνική Υπηρεσία (ΤΥ) Διδυμοτείχου, η δε πληρωμή τους γίνεται απευθείας στις επιχειρήσεις από τη Διοίκηση του Οργανισμού Απασχόλησης Εργατικού Δυναμικού (ΟΑΕΔ).

3. Η παραλαβή και ο έλεγχος των δικαιολογητικών των Προγραμμάτων που αφορούν νέες θέσεις εργασίας και ελεύθερους επαγγελματίες, γίνεται από την ΤΥ Διδυμοτείχου και η πληρωμή των δικαιούχων μέσω της Εθνικής Τράπεζας Ελλάδος (ΕΤΕ) Διδυμοτείχου, στην πλησιέστερη πόλη προς το Σουφλί. 

4. 'Οσον αφορά το πρόβλημα προσωπικού που αντιμετωπίζει ο ανωτέρω Οργανισμός επίκειται η υπογραφή Προγραμματικής Σύμβασης με το Δήμος Σουφλίου για την παροχή υπηρεσιών "Ανταποκριτή" με απώτερο σκοπό την καλύτερη εξυπηρέτηση των εργαζομένων της περιοχής. 

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

36. Στην με αριθμό 3281/14-4-1997 ερώτηση δόθηκε με το υπ' αριθμ. 1503/5-5-1997 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3281/14.4.1997 που κατέθεσε ο Βουλευτής κ. Θ. Δημοσχάκης, σας πληροφορούμε τα εξής:

Για την πλήρωση κενών θέσεων με γεωτεχνικό προσωπικό του Γραφ. Γεωργ. Ανάπτυξης Σουφλίου, γνωρίζουμε ότι μετά την δημοσίευση στην Εφημερίδα της Κυβέρνησης των Οργανισμών των Νομ/κών Αυτ/σεων ο καθορισμός και η πλήρωση των κενών οργανικών θέσεων ανήκει πλέον στις Νομ/κές Αυτοδιοικήσεις.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

37.Στην με αριθμό 3283/14-4-1997 ερώτηση δόθηκε με το υπ' αριθμ. 1504/5-5-1997 έγγραφο από τον Υπουργό Γεωργίας η ακόλουθη απάντηση:

"Απαντώντας την ερώτηση 3283/14.4.1997 που κατέθεσε ο Βουλευτής Α. Φούσας, σας πληροφορούμε για τα θέματα της "Βιομηχανίας Αξιοποίησης Δασικού Πλούτου Ηπείρου "Α.Ε. τα ακόλουθα:

Στο Μετοχικό κεφάλαιο της "Β.Α.Δ.Π.Η. "Α.Ε. συμμετέxουν:

- 'Ενωση Αγροτικών και Δασικών Συν/μών Κόνιτσας - Ζαγορίου- Μετσόβου:

Ποσοστό 51%

- Τ.Ε.Δ.Κ. Ν. Ιωαννίνων23,7%

- 41 Δασοκτήμονες Δήμοι -

Κοινότητες24,3%

- Αναπτυξιακή Εταιρία "ΗΠΕΙΡΟΣ"

Α.Ε.1%

Η Εταιρία από την ίδρυσή της (1985) αντιμετωπίζει σοβαρά οικονομικά προβλήματα για την αντιμετώπιση των οποίων με βάση το Νόμο 2326/1995, η ΑΤΕ ρύθμισε κατά το έτος 1995 τα χρέη της, με τους εξής ευνοϊκότατους όρους:

- Ποσό δρχ. 823 εκατ. καλύφθηκε απο το Ελληνικό Δημόσιο

- Ποσό δρχ. 613 εκατ. διαγράφηκε σε βάρος της ΑΤΕ

- Ποσό δρχ. 150 εκατ. ρυθμίστηκε σε νέο δάνειο 15ετούς διάρκειας με επιτόκιο 0,5%.

Στα πλαίσια της οικονομικής εξυγίανσης της εταιρείας και με σκοπό τη συνέχιση της λειτουργίας της, δανειοδοτήθηκε τα έτη 1994-1996 με βραχυπρόθεσμες χρημ/σεις ύψους 1.200 εκατ. και με μεσ/σμο δάνειο δρχ. 15 εκατ. χωρίς όμως να καταστεί δυνατή η ομαλή εξυπηρέτησή τους λόγω αδυναμίας της επιχείρησης να προσεγγίσει τους οικονομικούς της στόχους που προβλέπονταν από το πρόγραμμά της.

Οι εξελίξεις αυτές έχουν οδηγήσει και πάλι την εταιρία σε οικονομικό αδιέξοδο που είναι πολύ δύσκολο να ξεπεραστεί (δημιουργία ανοιγμάτων ύψους 529 εκατ.).

Η Τράπεζα εξετάζει αίτημα της εταιρίας ύψους δρχ. 150 εκατ. για κεφάλαια κίνησης περιόδου 1997 που θα αντιμετωπιστεί σύμφωνα με όσα ισχύουν στην ΑΤΕ και ειδικότερα σε συνάρτηση με τις δυνατότητες της εταιρίας να εξυπηρετήσει τις δανειακές υποχρεώσεις της στο σύνολό τους.-

Ο Υπουργός

ΣΤΕΦ. ΤΖΟΥΜΑΚΑΣ"

38. Στην με αριθμό 3284/14-4-1997 ερώτηση δόθηκε με το υπ' αριθμ. 234/5-5-1997 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 3284/14.04.1997 ερώτηση του Βουλευτή κ. Πέτρου Kουναλάκη, σας γνωρίζουμε τα εξής:

H μελέτη αποκατάστασης, διαρρύθμισης και κοσμηματογράφισης του ιστορικού θεάτρου Απόλλων στην Ερμούπολη Σύρου έχει εγκριθεί με την απόφαση ΥΠΠΟ/17041/ΔΠΚΑΝΜ/564/7.11.1985. Οι εργασίες αποκατάστασης έχουν επιχορηγηθεί από το ΥΠ.ΠΟ. με 370.200.000 δραχμές, το έργο βρίσκεται στο τελικό του στάδιο, στο δε Δήμο της Ερμούπολης, ο οποίος είναι και ιδιοκτήτης του κτιρίου, υπάρχει σήμερα αδιάθετο υπόλοιπο ύψους 40.000.000 δραχμών.

Η αρμόδια υπηρεσία του ΥΠ.ΠΟ επικοινώνησε με το Δήμο και επιβεβαίωσε ότι μέχρι σήμερα δεν έχει υποβληθεί κανένα αίτημα σχετικό με τη διάθεση της επιπλέον πίστωσης που αναφέρεται στην Ερώτηση.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

39. Στην με αριθμό 3292/14-4-1997 ερώτηση δόθηκε με το υπ' αριθμ. 4950/24-4-1997 έγγραφο από τον Υπουργό Μεταφορών η ακόλουθη απάντηση: 

"Aπαντώντας στην σχετική ερώτηση 3292/14-4-1997 του Βουλευτή κ.κ. Δημήτρη Κατσικόπουλου και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

'Υστερα από έρευνα των αρμοδίων υπηρεσιών της Ολυμπιακής Αεροπορίας και τη λίστα των επιβατών της πρώτης θέσης, την οποία και σας επισυνάπτουμε, δεν προκύπτει ο κ. Πάνος Παπαϊωάννου να έχει ταξιδέψει από Θεσσαλονίκη προς Αθήνα, με την πτήση των 08.30 στις 17-3-1997.

Τα ονόματα των επιβατών των συγκεκριμένων θέσεων που ζητούνται είναι:

Ανδρεάδης, Κοτσαγερίδης & Πανταζίδης όπως φαίνεται και στη λίστα που επίσης επισυνάπτεται.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

Σελίδα 6339 

40. Στην με αριθμό 3297/15-4-1997 ερώτηση δόθηκε με το υπ' αριθμ. 512/7-5-1997 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 3297/15-4-1997 που κατέθεσε ο Βουλευτής κ. Γ. Καρατζαφέρης σας γνωρίζουμε τα ακόλουθα:

α) 'Υστερα από αιτήματα που υποβάλλονται στην αρμόδια Υπηρεσία του ΥΠΕΠΘ μέσω των διπλωματικών αρχών ή απο τους ίδιους τους διδάσκοντες που γνωστοποιούν την ίδρυση Τμημάτων Νέας Ελληνικής Γλώσσας, τις ανάγκες τους σε εκπαιδευτικό υλικό και την ταχυδρομική τους Διεύθυνση, πραγματοποιούμε αποστολές βιβλίων, σχολικών εγχειριδίων και άλλου εκπαιδευτικού υλικού στα ανωτέρω Τμήματα.

Επίσης τα αιτήματα προωθούνται σε φορείς και ιδρύματα της χώρας μας που ασχολούνται με την αποστολή διδακτικού υλικού σε άλλες χώρες.

β) Το ΥΠΕΠΘ έχει εκδώσει φυλλάδιο στα Αγγλικά όπου περιλαμβάνονται όλα τα ιδρύματα του εξωτερικού όπου διδάσκονται τα Νέα Ελληνικά. Ο κατάλογος αυτός εμπεριέχεται και στην έκδοσή μας "Η Ελληνική γλώσσα", ένα τρίγλωσσο τόμο που σκοπό έχει την προώθηση της γλώσσας μας. Και οι δύο ανωτέρω εκδόσεις παρουσιάζονται σε διεθνείς εκθέσεις γλωσσών στο εξωτερικό στις οποίες συμμετέχει το Υπουργείο και διανέμονται σε πλήθος επισκεπτών που δείχνει ενδιαφέρον για την ελληνική γλώσσα. Επιπλέον οι εκδόσεις αυτές έχουν σταλεί σ'όλες τις Πρεσβείες μας καθώς και σε όλα τα Ιδρύματα του εξωτερικού στα οποία διδάσκονται τα Νέα Ελληνικά με σκοπό την άντληση περισσότερων πληροφοριών για τα ήδη υπάρχοντα τμήματα Νέων Ελληνικών καθώς και για όσα νέα Τμήματα έχουν ιδρυθεί πρόσφατα. Η καταγραφή αυτή πραγματοποιείται για να γίνουν ευρέως γνωστά τα ανωτέρω Τμήματα.

γ) Βάσει των Μορφωτικών Προγραμμάτων που υπογράφονται προς εκτέλεση των αντιστοίχων Μορφωτικών Συμφωνιών μεταξύ της Ελλάδας και άλλων χωρών, η αρμόδια υπηρεσία του ΥΠΕΠΘ οργανώνει κάθε χρόνο κατά τους θερινούς μήνες πρόγραμμα επιμόρφωσης δασκάλων/φοιτητών της ελληνικής γλώσσας από χώρες του εξωτερικού.

Ειδικά για το Ουζμπεκιστάν το πρόγραμμα που πραγματοποιήθηκε το 1996 προέβλεπε μία θέση για ένα φοιτητή/εκπαιδευτικό που ήθελε να παρακολουθήσει μαθήματα ελληνικής γλώσσας. Δυστυχώς όμως δεν εκδηλώθηκε κανένα ενδιαφέρον ίσως λόγω των δυσκολιών που υπάρχουν στα συγκοινωνιακά και επικοινωνιακά μέσα σ'αυτές τις χώρες.

Για το 1997 το ΥΠΕΠΘ προγραμματίζει την επιμόρφωση εκπαιδευτικών/φοιτητών της ελληνικής γλώσσας και προτείνει να προσκληθούν τρία (3) άτομα από το πανεπιστήμιο της Τασκένδης. Επίσης το εν λόγω Πανεπιστήμιο θα συμπεριληφθεί στο σχεδιασμό του Υ.Π.Ε.Π.Θ. για την αποστολή εκπαιδευτικού και διδακτικού υλικού.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

41. Στην με αριθμό 3300/15-4-97 Ερώτηση δόθηκε με το υπ'αριθμ. 104/30-4-97 έγγραφο από τον Υπουργό Δημ. Τάξης η ακόλουθη απάντηση.

"Σε απάντηση της ερώτησης 3300/15-4-1997 που κατέθεσε ο Βουλευτής κ. Μ. ΚΑΡΧΙΜΑΚΗΣ, σας γνωρίζουμε τα εξής:

Το Αρχηγείο Πυροσβεστικού Σώματος, στα πλαίσια του ευρύτερου σχεδιασμού για ίδρυση νέων Υπηρεσιών, κατήρτισε πρόγραμμα πυροπροστασίας όλης της χώρας το οποίο υλοποιείται σταδιακά και κατά σειρά προτεραιότητας την οποία υπαγορεύει η ουσιαστική αξιολόγηση των συγκεκριμένων προβλημάτων κάθε περιοχής σε σχέση με την έκταση και τον πληθυσμό της, τη συχνότητα, το μέγεθος και την ένταση που παρουσιάζονται αυτά.

Σύμφωνα με το πρόγραμμα αυτό για την αναβάθμιση της πυροπροστασίας της περιοχής Σητείας και ολόκληρου του Νομού Λασιθίου έχει αναγνωρισθεί η αναγκαιότητα λειτουργίας Πυροσβεστικού Σταθμού Δ' τάξης στο Δήμο Σητείας. Λόγω όμως των υφιστάμενων δημοσιονομικών δυσχερειών και της μη αναγραφής σχετικών πιστώσεων στον προϋπολογισμό του τρέχοντος έτους η ίδρυση τέτοιου Σταθμού δεν είναι εφικτή σήμερα.

Για την πληρέστερη πυροπροστασία της θα πρέπει να εξετασθεί η δυνατότητα ίδρυσης και λειτουργίας εθελοντικού Πυροσβεστικού Σταθμού στη Σητεία, εφόσον συντρέχουν οι απαραίτητες προϋποθέσεις. Οι Πυροσβεστικές μας Υπηρεσίες είναι πρόθυμες να συνδράμουν κάθε προσπάθεια του Δήμου για εκπαίδευση εθελοντών πυροσβεστών.

Ο Υπουργός

ΓΕΩΡΓΙΟΣ ΡΩΜΑΙΟΣ

42. Στην με αριθμό 3309/15-4-97 Ερώτηση δόθηκε με το υπ'αριθμ. 1511/5-5-97 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση 3309/15.4.97 που κατέθεσε ο Βουλευτής κ. Ν. Κατσαρός, για τα θέματα της αρμοδιότητάς μας, σας πληροφορούμε τα εξής:

Τον Δεκέμβριο 1996, με τη ψήφιση του Προϋπ/σμού έτους 1997, οι πιστώσεις των Διαρθρωτικών Προγραμμάτων (συμμετοχή στις δαπάνες του Κοινοτικού Ταμείου FEOGA) μεταφέρθηκαν από τον Τακτικό Προϋπολογισμό που είχαν προταθεί στο Πρόγραμμα Δημοσίων Επενδύσεων (Π.Δ.Ε.) όπου και εντάχθηκαν.

Για την πραγματοποίηση μέσω ΠΔΕ πληρωμών των οικονομικών ενισχύσεων που προβλέπουν τ'ανωτέρω προγράμματα, θα πρέπει να τροποποιηθεί το ισχύον νομοθετικό πλαίσιο (Ν. 131/74, Ν. 1409/83). 'Εχουν γίνει έγκαιρα οι απαραίτητες ενέργειες υποβολής της σχετικής τροποποιητικής διάταξης, η οποία προκειμένου να ψηφισθεί θα πρέπει να συμπεριληφθεί σε κάποιο σχετικό προτεινόμενο σχέδιο νόμου που κατατίθεται στη Βουλή.

Μετά τη ψήφιση της επίμαχης τροποποίησης θα αρχίσουν οι πληρωμές των οφειλομένων οικονομικών ενισχύσεων.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

43. Στην με αριθμό 3310/15-4-97 Ερώτηση δόθηκε με το υπ'αριθμ. 236/5-5-97 έγγραφο από τον Υπουργό Πολιτισμού η ακόλουθη απάντηση.

"Απαντώντας στην αριθμ. 3310/15.4.97 Ερώτηση του Βουλευτή κ. Νικόλαου Κατσαρού, σας γνωρίζουμε τα εξής:

Είναι πράγματι πολύ σημαντική η δραστηριότητα του Ωδείου Λάρισας τόσο στον τομέα της μουσικής παιδείας, όσο και στον τομέα της οργάνωσης καλλιτεχνικών εκδηλώσεων με τη Συμφωνική Ορχήστρα που διαθέτει. Συμβάλλει έτσι στην πολιτιστική ανάπτυξη της ευρύτερης περιοχής.

Το Υπουργείο Πολιτισμού στο πλαίσιο του προϋπολογισμού του θα ανταποκριθεί με τον προσφορότερο δυνατό τρόπο σε πολύ συγκεκριμένα αιτήματα του Ωδείου που θα υποβληθούν στην αρμοδία Υπηρεσία.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

44. Στην με αριθμό 3314/15-4-97 Ερώτηση δόθηκε με το υπ'αριθμ. 8/30-4-97 έγγραφο από τον Υπουργό Δημόσιας Τάξης η ακόλουθη απάντηση.

Σε απάντηση της ερώτησης 3314/15/4/1997 που κατέθεσε η Βουλευτής κ. Φ. Πάλλη - Πετραλιά, σε ό,τι μας αφορά, σας γνωρίζουμε τα εξής:

Το Υπουργείο Δημόσιας Τάξης καταβάλλει κάθε δυνατή προσπάθεια για την ομαλή και ασφαλή κυκλοφορία πεζών και οχημάτων και την πρόληψη των τροχαίων ατυχημάτων σε όλο το εθνικό και επαρχιακό δίκτυο της χώρας.

Για το σκοπό αυτό έχουμε δραστηριοποιήσει τις αρμόδιες Υπηρεσίες μας, οι οποίες διενεργούν συνεχείς περιπολίες και εξονυχιστικούς ελέγχους.

Για την καλύτερη και αποτελεσματικότερη τροχονομική 

Σελίδα 6340 

αστυνόμευση, εκτός από τα περιπολικά και δίκυκλα με τα διακριτικά της Τροχαίας, χρησιμοποιούνται υπηρεσιακά αυτοκίνητα και δίκυκλα με συμβατικούς αριθμούς.

Με ειδικά συνεργεία ελέγχεται η ταχύτητα και η μέθη και με μικτά οι οδηγοί που διοργανώνουν αυτοσχέδιους αγώνες ή οδηγούν κατά προκλητικό και επικίνδυνο τρόπο. Ο έλεγχος της μέθης γίνεται με σύγχρονες συσκευές που έχουμε προμηθευτεί και σύντομα θα εφοδιασθούμε και με άλλες.

Στις Υπηρεσίες μας έχουν δοθεί εντολές για παραπομπή και επανεξέταση των οδηγών που αγνοούν βασικούς κανόνες του Κ.Ο.Κ. ή για τους οποίους διατηρούν αμφιβολίες για τη σωματική ή πνευματική τους κατάσταση.

Τα μέτρα αυτά είναι ιδιαίτερα αυξημένα κατά τις εορτές του Πάσχα, των Χριστουγέννων, κ.λπ., που έχουμε μεγάλη έξοδο από την Αθήνα και τις άλλες πόλεις.

Για τις φθορές, βλάβες, ατέλειες του οδικού δικτύου, που επισημαίνονται, ενημερώνονται αμέσως τα συναρμόδια Υπουργεία για την αποκατάστασή τους και λήψη μέτρων αποτροπής των κινδύνων.

Πέραν αυτών, ερευνώνται και μελετώνται σε βάθος οι παράγοντες πρόκλησης των ατυχημάτων, συνάγονται συμπεράσματα και αποφασίζεται η λήψη κάθε πρόσφορου, προς την κατεύθυνση αυτή, μέτρου, σε συνεργασία με τα άλλα Υπουργεία και συναρμόδιους φορείς.

Επίσης καταβάλλονται συνεχείς προσπάθειες και για την κοινωνική αφύπνιση και ευαισθητοποίηση των πολιτών με κύριους άξονες τη σωστή κυκλοφοριακή αγωγή, το σεβασμό στην ανθρώπινη ζωή και την εμπέδωση κυκλοφοριακής συνείδησης, μέσα από ομιλίες και διαλέξεις σε σχολεία, συλλόγους, επαγγελματικά σωματεία και διάφορες Υπηρεσίες, ραδιοφωνικές εκπομπές, εκθέσεις, κ.λπ..

Ο Υπουργός

ΓΕΩΡΓΙΟΣ ΡΩΜΑΙΟΣ"

45. Στην με αριθμό 3321/15-4-97 Ερώτηση δόθηκε με το υπ'αριθμ. 515/7-5-97 έγγραφο από τον Υφυπουργό Παιδείας η ακόλουθη απάντηση.

"Απαντώντας στην Ερώτηση με αριθμό 3321/15.4.97 που κατέθεσαν οι Βουλευτές κ. Λέων Αυδής και Μητσ. Κωστόπουλος σας γνωρίζουμε τα ακόλουθα:

'Οπως μας πληροφόρησε ο οργανισμός Σχολικών Κτιρίων (Ο.Σ.Κ.) σημειώθηκε καθυστέρηση εντός του 1996 στην αποστολή σχετικού εγγράφου προς το 6ο Δ/μα του Δήμου Αθηναίων με το οποίο ζητήθηκαν τα στοιχεία των ιδιοκτητών. Επισημαίνεται όμως ότι η καθυστέρηση οφείλεται στο ότι δεν απέδωσαν προσπάθειες προσέγγισης των ενδιαφερομένων από τον Ο.Σ.Κ..

Ακόμη διευκρινίζεται ότι τα πλήρη στοιχεία των ιδιοκτητών που ζητούνται από το ΟΣΚ είναι αναγκαία για την απρόσκοπη διαδικασία της αναγκαστικής απαλλοτρίωσης.

Ως προς τη διαδικασία απόκτησης του χώρου απαιτείται θετική απόφαση του ΔΣ του ΟΣΚ και στη συνέχεια προσδιορίζεται η τιμή αποζημίωσης δια της δικαστικής οδού. Με την παρακατάθεση της αποζημίωσης εκπονείται η σχετική μελέτη και ακολουθεί η δημοπράτηση του έργου.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

46. Στην με αριθμό 3329/15-4-97 Ερώτηση δόθηκε με το υπ'αριθμ. 237/5-5-97 έγγραφο από τον Υπουργό Πολιτισμού η ακόλουθη απάντηση.

"Απαντώντας στην αριθμ. 3329/15.4.97 Ερώτηση του Βουλευτή κ. Θεοφάνη Δημοσχάκη, σας γνωρίζουμε τα εξής:

Το Λαογραφικό Μουσείο Διδυμοτείχου επιχορηγήθηκε το 1996 με το ποσό των 5.000.000 δραχμών από το πρόγραμμα δημοσίων επενδύσεων. 'Ηδη στα προγράμματα δράσης της Διεύθυνσης Πολιτιστικής Ανάπτυξης έχει προταθεί χρηματοδότηση 15.000.000 δραχμών για το 1997. Κατά την πρόσφατη επίσκεψή μου στον 'Εβρο οργανώθηκε (Παρασκευή 2.5.1997) ευρεία σύσκεψη για τα πολιτιστικά ζητήματα της Θράκης όπου έγινε σύσκεψη για τα πολιτιστικά ζητήματα της Θράκης όπου έγινε συζήτηση και για τη λαογραφική μας πολιτική.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

47. Στην με αριθμό 3334/15-4-97 Ερώτηση δόθηκε με το υπ'αριθμ. 1035/2-5-97 έγγραφο από τον Υπουργό Εξωτερικών η ακόλουθη απάντηση.

"Σε απάντηση της Ερώτησης 3334/15.4.97 σας γνωρίζουμε τα εξής:

Η Ελληνική Πολιτεία αντιμετωπίζει με ετοιμότητα και αποτελεσματικότητα τα προβλήματα των ομογενών μας στην Αλβανία. Στο πλαίσιο αυτό είναι ενδεικτική η ταχύτητα, με την οποία ανταποκρίθηκε το Εθνικό 'Ιδρυμα Υποδοχής και Αποκατάστασης Παλιννοστούντων Ομογενών Ελλήνων (ΕΙΥΑΠΟΕ) στην υλοποίηση των αποφάσεων του ΚΥΣΕΑ για την αποστολή ανθρωπιστικής βοήθειας στην Αλβανία, μέσω Κακαβιάς την Μεγάλη Πέμπτη 24.4.1997.

Η προσωρινή απουσία διευθύνοντος συλλογικού οργάνου στο ΕΙΥΑΠΟΕ δεν επηρέασε τις δραστηριότητές του, οι οποίες εξάλλου πραγματοποιούνται κανονικά.

Το έργο της κατασκευής νέων οικιών για τους ομογενείς μας από τις χώρες της πρώην Ε.Σ.Σ.Δ. δεν πρόκειται βεβαίως να ανασταλεί. Η προσωρινή, τη στιγμή αυτή, διακοπή των έργων, δεν επηρεάζει καθόλου τις επιλογές και τον πάγιο σχεδιασμό του ΕΙΥΑΠΟΕ.

Σημειώνεται πάντως ότι στον Οικισμό Ζυγού Καβάλας έχουν ολοκληρωθεί οι εργασίες, στο μεγαλύτερό τους ποσοστό.

Ο Αναπληρωτής Υπουργός

ΓΙΩΡΓΟΣ Α. ΠΑΠΑΝΔΡΕΟΥ"


48. Στην με αριθμό 3337/16-4-97 Ερώτηση δόθηκε με το υπ'αριθμ. 18159/2-5-97 έγγραφο από τον Υπουργό Εσωτερικών η ακόλουθη απάντηση.

"Σε απάντηση της αριθμ. 3337/16.4.97 ερώτησης που κατέθεσε ο βουλευτής κ. Αναστ. Παπαληγούρας σχετικά με τη χορήγηση έκτακτης οικονομικής ενίσχυσης στην Κοινότητα Κυλλήνης Νομού Κορινθίας σας πληροφορούμε, ότι, δεν μπορεί προς το παρόν να ικανοποιηθεί το ανωτέρω αίτημα γιατί οι πιστώσεις που διαθέτει το Υπουργείο είναι περιορισμένες.

Ο Υπουργός

ΑΛ. ΠΑΠΑΔΟΠΟΥΛΟΣ"

49. Στην με αριθμό 3338/16-4-97 Ερώτηση δόθηκε με το υπ'αριθμ. 1513/8-5-97 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση 3338/16.4.97 που κατέθεσε ο Βουλευτής κ. Γ. Γαρουφαλιάς, σας πληροφορούμε τα εξής:

Η χαλαζόπτωση της 19ης Αυγούστου 1996 προξένησε μεγάλες ζημιές σε καλλιέργειες με βαμβάκι και βιομηχανική ντομάτα ιδιαίτερα σε ορισμένες Κοινότητες της Επαρχίας Φαρσάλων (Πολυδάμειο, Βασιλικά, Νεράϊδα, Ερέτρια κ.λπ.) όπου οι ζημιές σε πάρα πολλά αγροτεμάχια που δηλώθηκαν εκτιμήθηκαν σε ποσοστό 100%, σε άλλες δε περιοχές ανάλογα με την ένταση και την πυκνότητα του χαλαζιού εκτιμήθηκαν ποσοστά ζημιάς που κυμάνθηκαν από 25% έως 100%.

Για τις παραπάνω ζημιές στις 23-4-97 απεστάλησαν στον Νομό Λάρισας αποζημιώσεις συνολικού ύψους 1.142.690.289 δραχμών.

'Οσον αφορά την αξιοπιστία των εκτιμήσεων, γνωρίζουμε ότι οι ίδιοι γεωπόνοι εκτιμητές του ΕΛΓΑ εκτίμησαν τα μικρά ποσοστά ζημιάς όπως και τις ζημιές του 100% και ότι η διενέργεια δίκαιων και αντικειμενικών εκτιμήσεων είναι βασικό μέλημα και θέμα πρωταρχικής σημασίας για τον ΕΛΓΑ. Για το σκοπό αυτό, για τη διενέργεια των εκτιμήσεων, χρησιμοποιούνται επιστήμονες γεωπόνοι ειδικά ενημερωμένοι υπό την άμεση επίβλεψη γεωπόνων εποπτών του ΕΛΓΑ με μακροχρόνια εμπειρία στις εκτιμήσεις.

Σελίδα 6341 

Οι εκτιμήσεις διενεργούνται κατά αγροτεμάχιο σύμφωνα με τα προβλεπόμενα από τον Κανονισμό Ασφάλισης της Φυτικής Παραγωγής, του Κανόνες της Γεωπονικής Επιστήμης και τις εντολές και οδηγίες του ΕΛΓΑ να είναι αντικειμενικοί και δίκαιοι κατά την άσκηση των καθηκόντων τους.

Εξ'άλλου οι επανεκτιμήσεις των ζημιών για όσους παραγωγούς δεν συμφώνησαν με το πόρισμα εκτίμησης και υπέβαλαν ένσταση διενεργήθηκαν εξ'αρχής με ιδιαίτερη προσοχή από δύο έμπειρους γεωπόνους και όπου διαπιστώθηκαν λάθη της εκτίμησης διορθώθηκαν.

Σχετικά με τις εκτιμήσεις των γεωπόνων της ΑΤΕ είναι γνωστό ότι η Αγροτική Ασφαλιστική καλύπτει το μέχρι του 20% ποσοστό ζημίας που δεν καλύπτει η υποχρεωτική ασφαλιστική κάλυψη του ΕΛ.Γ.Α. και επομένως είναι άνευ σημασίας για την Αγροτική Ασφαλιστική ο ακριβής προσδιορισμός του ποσοστού ζημίας δεδομένου ότι σε περίπτωση ποσοστού ζημίας 100% η αποζημίωση δεν ξεπερνά το 17.7%.

Η ΑΤΕ, στην προσπάθειά της να βοηθήσει τους βαμβακοκαλλιεργητές που επλήγησαν από τις βροχοπτώσεις Αυγούστου-Οκτωβρίου 1996, αποφάσισε την παροχή πιστωτικών διευκολύνσεων στα πλαίσια της 1620/89 Πράξης του Διοικητή Τράπεζας Ελλάδος.

Οι δικαιούχοι των πιστωτικών μέτρων καθορίζονται μετά από εκτίμηση και εξατομίκευση των ζημιών.

1. Οι 40 δρχ./κιλό που χορηγήθηκε ως προκαταβολή στους βαμβακοκαλλιεργητές, αποδόθηκε χωρίς να γίνει συσχέτιση με τα χρέη τους.

2. Το μέρος των επιταγών ή εντολών που αφορά επιδότηση αποδόθηκε επίσης στα χέρια των βαμβακοκαλλιεργητών χωρίς να γίνει συσχέτιση με τα χρέη τους.

3. 'Οσον αφορά την εμπορική αξία (90 - 100 δρχ./κιλό) αποδόθηκε επίσης εφόσον ο βαμβακοκαλλιεργητής έχει υποστεί ζημιές και ο ίδιος διατυπώνει σοβαρή αντίρρηση να πιστωθούν οι οφειλές του με μέρος ή με ολόκληρη την εμπορική αξία.

4. Τέλος οι οφειλές των βαμβακοκαλλιεργητών (βραχυπρόθεσμα και μεσοπρόθεσμα), των οποίων η εξόφληση αναμενόταν να πραγματοποιηθεί από τα έσοδα της βαμβακοκαλλιέργειας εσοδείας 1996, ρυθμίζονται για 5 - 8 χρόνια με το εκάστοτε κατώτερο βασικό επιτόκιο της ΑΤΕ και με περίοδο χάριτος 1 - 2 χρόνια.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

50. Στην με αριθμό 3343/16-4-97 Ερώτηση δόθηκε με το υπ'αριθμ. 1517/8-5-97 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση 3343/16.4.97 που κατέθεσε ο Βουλευτής κ. Β. Βύζας, σας πληροφορούμε τα εξής:

Για τις ζημιές που προξενήθηκαν από παγετούς κατά το χρονικό διάστημα από 23-3-97 μέχρι 17-4-97 στην Επαρχία Αμυνταίου του Νομού Φλώρινας σε καλλιέργειες κυρίως ροδακίνων ο ΕΛΓΑ επιλήφθηκε αμέσως. Συγκεκριμένα από τις 24-3-97 αρμόδιοι γεωπόνοι επόπτες του στην Κοζάνη, επισκέφθηκαν πολλές φορές την περιοχή, προκειμένου να προσδιορίσουν έγκαιρα την έκταση των ζημιών, τα είδη των καλλιεργειών που ζημιώθηκαν, καθώς και το βλαστικό στάδιο των καλλιεργειών κατ'είδος και ποικιλία, έτσι ώστε ο ΕΛΓΑ να έχει πλήρη εικόνα των ζημιών που προξενήθηκαν στην περιοχή.

Σύμφωνα με τις επισημάνσεις που διενεργήθηκαν από τα αρμόδια όργανα του ΕΛΓΑ, διαπιστώθηκε ότι οι ροδακινοκαλλιέργειες της περιοχής αυτής, ζημιώθηκαν στο στάδιο της ανθοφορίας και του δεσίματος των καρπών και οι αποζημιώσεις θα καταβληθούν στους δικαιούχους σύμφωνα με τα προβλεπόμενα από τον Κανονισμό ασφάλισης της φυτικής παραγωγής από τον ΕΛ.Γ.Α..

Θα πρέπει να σημειωθεί ότι η διενέργεια αντικειμενικών εκτιμήσεων αφ'ενός και η πιστή τήρηση των όρων και προϋποθέσεων που προβλέπονται από τον ισχύοντα Κανονισμό ασφάλισης της φυτικής παραγωγής αφ'ετέρου, αποτελούν θέματα θεμελιώδους σημασίας για τον ΕΛΓΑ.

Για το λόγο αυτό οι εκτιμήσεις διενεργούνται από έμπειρους γεωπόνους εκτιμητές πτυχιούχους ανωτάτων σχολών, ειδικά εκπαιδευμένους στο αντικείμενο των εκτιμήσεων υπό την άμεση επίβλεψη γεωπόνων εποπτών στελεχών του ΕΛΓΑ με μακροχρόνια εμπειρία στις εκτιμήσεις, σύμφωνα με τους κανόνες της γεωπονικής επιστήμης, τον Κανονισμό του ΕΛΓΑ για την ασφάλιση της φυτικής παραγωγής και τις εντολές και οδηγίες μας να είναι αντικειμενικοί και δίκαιοι κατά την άσκηση των καθηκόντων τους και να συνεργάζονται με τους παραγωγούς και τους φορείς που τους εκπροσωπούν.

Οι εκτιμήσεις των εν λόγω ζημιών θα διενεργηθούν σε χρόνο που θα κριθεί από τον ΕΛΓΑ ως ο καταλληλότερος, όταν οι ζημιές πλέον θα έχουν οριστικοποιηθεί, έτσι με τα πορίσματα εκτίμησης να εκφράζουν με όσο το δυνατό μεγαλύτερη ακρίβεια την απώλεια του εισοδήματος των ζημιωθέντων παραγωγών.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

51. Στην με αριθμό 3346/16-4-97 Ερώτηση δόθηκε με το υπ'αριθμ. 20/2-5-97 έγγραφο από τον Υφυπουργό Οικονομικών η ακόλουθη απάντηση.

"Σε απάντηση της ερώτησης με αριθμό 3346/16.4.97 που κατατέθηκε στην Εθνική Αντιπροσωπεία από τον βουλευτή κ. Θ. Δημοσχάκη, όσον αφορά τα θέματα της δικής μας αρμοδιότητας, σας πληροφορούμε ότι:

Ο Τακτικός Προϋπολογισμός επιδοτεί μόνο τους κρατικούς συγκοινωνιακούς φορείς οι οποίοι ως γνωστόν εποπτεύονται από τον ΟΑΣΑ (Ν.2175/93) καθώς επίσης και τον ΟΑΣ Θεσσαλονίκης σύμφωνα με την οικονομική συμφωνία που υφίσταται μεταξύ του Ελληνικού Δημοσίου και του Οργανισμού (Ν.Δ.3721/57). Στο τρέχον έτος έχει γραφεί πίστωση για επιχορήγηση των φορέων αυτών ποσό ύψους 62,0 δις δρχ. Η κατανομή του παραπάνω ποσού της επιχορήγησης στους συγκοινωνιακούς φορείς της Αττικής και στον Ο.Α.Σ. Θεσσαλονίκης ορίζεται με κοινή Υπουργική Απόφαση των Υπουργών Εθνικής Οικονομίας, Οικονομικών και Μεταφορών και Επικοινωνιών, η οποία δεν έχει εκδοθεί ακόμα.

Τέλος σας γνωρίζουμε οτι τα χρέη των αστικών συγκοινωνιών Αθηνών από το 1994 μέχρι 31.3.97 από καταπτώσεις εγγυημένων δανείων ανέρχονται στο ποσό των 57.506,0 εκατ. δρχ..

Ο Υφυπουργός

ΝΙΚ. ΧΡΙΣΤΟΔΟΥΛΑΚΗΣ"

52. Στην με αριθμό 3359/16-4-97 Ερώτηση δόθηκε με το υπ'αριθμ. 1036/2-5-97 έγγραφο από τον Αναπλ. Υπουργό Εξωτερικών η ακόλουθη απάντηση.

"Σε απάντηση της Ερώτησης 3359/16.4.97 σας γνωρίζουμε ότι το Υπουργείο Εξωτερικών παρακολουθεί μέσω του Γενικού Προξενείου Ιεροσολύμων με την επιβαλλόμενη προσοχή και ευθύνη το συμβάν και έχοντας υπόψη την μέχρι τώρα στάση της ηγεσίας των Παλαιστινίων ελπίζει με βεβαιότητα ότι το status quo των Ιεροσολύμων θα γίνει σεβαστό, στο πλαίσιο άλλωστε και των αγαθών σχέσεων μεταξύ των δύο Μερών.

Ο Αναπληρωτής Υπουργός

ΓΙΩΡΓΟΣ Α. ΠΑΠΑΝΔΡΕΟΥ"

53. Στην με αριθμό 3360/16-4-97 Ερώτηση δόθηκε με το υπ'αριθμ. 1024/2-5-97 έγγραφο από τον Υπουργό Εργασίας η ακόλουθη απάντηση.

"Απαντώντας στην αριθμ. 3360/16-4-1997 Ερώτηση, που κατατέθηκε στη Βουλή από το Βουλευτή κ. Γ. Ορφανό, για τα θιγόμενα σ'αυτή θέματα αρμοδιότητάς μας, σας πληροφορούμε τα εξής:

Σύμφωνα με τις Υπουργικές Αποφάσεις 33126/5-2-1997 για την επιχορήγηση εργοδοτών για τη δημιουργία νέων θέσεων 

Σελίδα 6342 

εργασίας έτους 1997 και 33125/5-2-1997, για την επιχορήγηση νέων ελευθέρων επιχειρηματιών προβλέπονται ειδικότερα προγράμματα για του θύλακες υψηλής ανεργίας (Φλώρινα, Καστοριά, Κιλκίς, Χαλκιδική).

Συγκεκριμένα:

Α. Πρόγραμμα "Ε" για ανέργους ηλικίας 15 - 64 ετών στους θύλακες υψηλής ανεργίας, με το οποίο χρηματοδοτούνται

επιχειρήσεις στις περιοχές αυτές για να προσλάβουν ανέργους με ποσό 500 δρχ. ημερησίως, επί πλέον του ποσού που αναφέρεται σε κάθε πρόγραμμα και κατηγορία.

Β. Πρόγραμμα "Δ" για ανέργους-ες ηλικίας 18 - 64 ετών σε θύλακες υψηλής ανεργίας, για την επιχορήγηση (1.700) νέων ελεύθερων επαγγελματιών. Η επιχορήγηση για την κατηγορία αυτή ορίζεται ως εξής:

α) 1.400.000 για τους προαναφερόμενους του προγράμματος 1α' ηλικίας 18 - 25 ετών.

β) 1.200.000 για τους ανέργους που δεν περιλαμβάνονται στην ανωτέρω κατηγορία α'.

Ο Υπουργός

ΜΙΛΤΙΑΔΗΣ ΠΑΠΑΙΩΑΝΝΟΥ"

54. Στην με αριθμό 3364/16-4-97 Ερώτηση δόθηκε με το υπ'αριθμ. 1022/2-5-97 έγγραφο από τον Υπουργό Εργασίας η ακόλουθη απάντηση.

"Απαντώντας στην Ερώτηση 3364/97 που κατατέθηκε στη Βουλή από τους Βουλευτές κ.κ. Μ. Κωστόπουλο και Α. Τασούλα, για τα θιγόμενα σ'αυτή θέματα, σας πληροφορούμε τα εξής:

1. 'Οπως μας εγνώρισε η Επιθεώρηση Εργασίας Ανατολικού Τομέα της Νομαρχίας Αθηνών, υποβλήθηκε η αριθμ. 5/1444/11-4-97 μήνυση, κατά των υπευθύνων της κλινικής Ασκληπιείο Αθηνών, για τη μη καταβολή δεδουλευμένων αποδοχών ύψους 22.735.500 δρχ.

2. Για την επαναπρόσληψη των απολυμένων συνδικαλιστών από την εν λόγω επιχείρηση, πραγματοποιήθηκε, από την ανωτέρω Επιθεώρηση, σύσκεψη συμφιλίωσης, χωρίς αποτέλεσμα. Στη συνέχεια, σύμφωνα με τις διατάξεις του νόμου 1264/82, υποβλήθηκε η αριθμ. 1527/21-4-97 μηνυτήρια αναφορά, προς την αρμόδια Εισαγγελική Αρχή.

Ο Υπουργός

ΜΙΛΤΙΑΔΗΣ ΠΑΠΑΙΩΑΝΝΟΥ"

55. Στην με αριθμό 3364/16-4-97 Ερώτηση δόθηκε με το υπ' αριθμ. 425/30-4-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της 3364/16-4-1997 ερώτησης, που κατέθεσαν οι Βουλευτές κ.κ. Μ. ΚΩΣΤΟΠΟΥΛΟΣ και Α. ΤΑΣΟΥΛΑΣ, σε ό,τι μας αφορά, σας γνωρίζουμε ότι καμία παρεμπόδιση ή επέμβαση δεν πραγματοποιήθηκε από αστυνομικούς του Αστυνομικού Τμήματος Αμπελοκήπων κατά την επίσχεση εργασίας εργαζομένων του θεραπευτηρίου "ΑΣΚΛΗΠΙΕΙΟΝ" έξω από το χώρο των εγκαταστάσεών του, όπως καταγγέλλεται.

Η ανωτέρω Υπηρεσία έλαβε στα πλαίσια των αρμοδιοτήτων της, διακριτικά μέτρα για τήρηση της τάξης και πρόληψη εκτρόπων. Επισημαίνεται ότι ο έλεγχος των εισερχομένων στον εσωτερικό χώρο του Θεραπευτηρίου έχει ανατεθεί από τον εργοδότη Α. Παπαδάτο σε ιδιωτική εταιρεία φύλαξης.

Σε ό,τι αφορά τη μήνυση που εγχείρισε την 11-4-1997 ο Επιθεωρητής της Επιθεώρησης Εργασίας Ανατολικού Τομέα της Νομαρχίας Αθηνών, στην ανωτέρω Υπηρεσία μας, κατά του υπευθύνου της εν λόγω επιχείρησης για παράβαση του ν. 2336/1995, σας πληροφορούμε ότι αυτή τέθηκε αμέσως υπόψη του αρμοδίου Εισαγγελέα Ποινικής Δίωξης, ο οποίος αποφάνθηκε ότι δεν συντρέχει η εφαρμογή της αυτοφώρου διαδικασίας και διέταξε την διαβίβασή της στην Εισαγγελία, πράγμα που έγινε με το 1016/92/2921-α από 15-4-1997 έγγραφο της Υπηρεσίας μας.

Ο Υπουργός

ΓΕΩΡΓΙΟΣ ΡΩΜΑΙΟΣ"

56. Στην με αριθμό 3366/16-4-97 ερώτηση δόθηκε με το υπ' αριθμ. 43/30-4-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ανωτέρω ερώτησης, που κατέθεσαν οι Βουλευτές κ.κ. Μ. ΜΠΟΣΚΟΥ και Σ. ΚΟΡΑΚΑΣ, σας γνωρίζουμε τα εξής:

Το Υπουργείο Δημόσιας Τάξης γνωρίζει τα προβλήματα που απασχολούν τις Υπηρεσίες και το προσωπικό της Ελληνικής Αστυνομίας σε όλη τη χώρα και καταβάλλει συνεχείς προσπάθειες για την επίλυσή τους.

Η στελέχωση των Υπηρεσιών του Σώματος γίνεται με ορθολογική κατανομή της υφιστάμενης δύναμης, η οποία είναι ελλειμματική.

Στα πλαίσια αυτά η Αστυνομική Διεύθυνση Ημαθίας είναι από τις λίγες Διευθύνσεις που η υπάρχουσα δύναμη καλύπτει την οργανική. Περαιτέρω στελέχωση αυτής θα γίνει όταν οι υπηρεσιακές δυνατότητες το επιτρέψουν. Επίσης έχει ενισχυθεί με ικανό αριθμό οχημάτων, τηλεπικοινωνιακό υλικό, εφόδια και μέσα. Για τον εκσυγχρονισμό της υλικοτεχνικής της υποδομής θα ληφθεί μέριμνα με την εξέλιξη των προγραμμάτων προμηθειών.

Για τη στέγαση των Υπηρεσιών της, καταβάλλονται προσπάθειες μίσθωσης κτιρίων που πληρούν όλους τους όρους υγιεινής, ασφάλειας και άνεσης. Μακροπρόθεσμος στόχος μας είναι μέσα από τις δημοσιονομικές δυνατότητες και η ανέγερση, για το σκοπό αυτό, σύγχρονων δημόσιων κτιρίων.

Η απόσπαση προσωπικού κατά τη θερινή περίοδο, για την ενίσχυση της ασφάλειας των αεροδρομίων και της αστυνόμευσης περιοχών που παρουσιάζουν αυξημένα προβλήματα, λόγω της τουριστικής κίνησης, είναι θέμα γενικότερο και εξετάζεται πάντοτε σε συνάρτηση με τα προβλήματα και τις ανάγκες όλων των Υπηρεσιών από τις οποίες αποδεσμεύεται η δύναμη.

'Οσον αφορά την κάλυψη των κενών θέσεων καθαριστριών, σας πληροφορούμε ότι έχουμε ζητήσει από τη Γραμματεία του Υπουργικού Συμβουλίου την, κατ' εξαίρεση του μέτρου αναστολής των προσλήψεων, έγκριση πλήρωσής τους. Εφόσον εξασφαλισθεί η εν λόγω έγκριση θα καλυφθούν και οι κενές οργανικές θέσεις της Αστυνομικής Διεύθυνσης Ημαθίας.

Ο Υπουργός

ΓΕΩΡΓΙΟΣ ΡΩΜΑΙΟΣ"

57. Στην με αριθμό 3377/4-4-97 ερώτηση δόθηκε με το υπ' αριθμ. 1064/3-5-97 έγγραφο από τον Υφυπουργό Εθν. Οικονομίας η ακόλουθη απάντηση:

"Σε απάντηση της ερώτησης 3377/4-4-97 σας ενημερώνουμε για τα εξής:

Σύμφωνα με την Απόφαση της 4ης Επιτροπής Παρακολούθησης του ΠΕΠ (ΕΠΠΕΠ) Θεσσαλίας, τα 16 έργα που αναφέρετε στην ερώτηση σας δεν μπορούν να θεωρηθούν επιλέξιμα διότι δεν πληρούν τα κριτήρια λειτουργικότητας και ολοκλήρωσης όπως αυτά ισχύουν για τις συγχρηματοδοτούμενες από τα Διαρθρωτικά Ταμεία παρεμβάσεις του ΚΠΣ.

Από τα πέντε έργα που αναφέρετε στην ερώτηση σας έχουν ήδη ολοκληρωθεί τρία, και στην απόφαση της ΕΠ-ΠΕΠ προτείνεται η χρέωση των δαπανηθέντων ποσών αποκλειστικά σε Εθνικούς πόρους.

Το έργο "Μελέτη αποχέτευσης κοινότητας Κεραμιδίου", που δεν έχει υλοποιηθεί δεν είναι δυνατόν να ενταχθεί στο ΠΕΠ διότι, κατά κανόνα, μελέτες χωρίς να συνοδεύονται από έργο, δεν είναι επιλέξιμες στο ΠΕΠ.

Το έργο "Επισκευή παραδοσιακού κτιρίου Λυκείου Ελληνίδων", που ομοίως δεν έχει υλοποιηθεί, δύναται να εξεταστεί για χρηματοδότηση από το ΠΕΠ αφού προσδιοριστεί το κόστος μιας ολοκληρωμένης και λειτουργικής φάσης και υπάρχουν οι διαθέσιμοι πόροι στο αντίστοιχο μέτρο του ΠΕΠ.

Ο Υφυπουργός

ΧΡ. ΠΑΧΤΑΣ"

58. Στην με αριθμό 3381/17-4-97 ερώτηση δόθηκε με το

Σελίδα 6343 

υπ' αριθμ. 535/7-5-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην Ερώτηση με αριθμό 3381/17-4-97 που κατέθεσε ο Βουλευτής κ. Θεόδωρος Πασσαλίδης σας πληροφορούμε ότι:

'Υστερα από την αποκέντρωση του Προγράμματος Δημοσίων Επενδύσεων, η ευθύνη για τη σύνταξη του προγράμματος σχολικής στέγης ανάγεται στην αποκλειστική αρμοδιότητα της Νομαρχιακής Αυτοδιοίκησης.

Το Νομαρχιακό Συμβούλιο κάθε Νομού αξιολογεί και ιεραρχεί τις υπάρχουσες ανάγκες σχολικής στέγης και εντάσσει στο Νομαρχιακό Πρόγραμμα τις πιο επείγουσες, χωρίς την παρέμβαση του Υπουργείου Παιδείας.

'Επειτα από τα ανωτέρω το θέμα της προσθήκης αιθουσών στο 5ο 12/θ Δημ. Σχολείο Κιλκίς ανάγεται στην αποκλειστική αρμοδιότητα της Νομαρχιακής Αυτοδιοίκησης Κιλκίς.

Το ΥΠΕΠΘ θα επιχορηγήσει τη Νομαρχιακή Αυτοδιοίκηση Κιλκίς στα πλαίσια των οικονομικών του δυνατοτήτων για το 1997, από το Εθνικό Π.Δ.Ε. και το ΤΑΣΕ για οικόπεδα, κατασκευές και επισκευές διδακτηρίων χωρίς την παρέμβαση του ΥΠΕΠΘ στην κατανομή των πιστώσεων στο Νομό.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

59. Στην με αριθμό 3382/17-4-87 ερώτηση δόθηκε με το υπ' αριθμ. 178/6-5-97 έγγραφο από τον Υπουργό Ναυτιλίας η ακόλουθη απάντηση:

"Σε απάντηση της ερώτησης 3382/17.4.97 του Βουλευτού κ. Παναγιώτη ΜΕΛΑ, σας πληροφορούμε ότι στόχος τόσο της νέας Διοίκησης του Ο.Ν. όσο και της πολιτικής ηγεσίας του ΥΕΝ είναι η επαναλειτουργία του Ν.Ι.Ε.Ν..

Για το σκοπό αυτό συγκροτήθηκε Μικτή Επιτροπή των συναρμοδίων φορέων υπό την προεδρία του κ. Γενικού Γραμματέα ΥΕΝ, με σκοπό τη σφαιρική μελέτη αξιοποίησης των υφισταμένων κτιριακών εγκαταστάσεων του ΝΙΕΝ μετά του περιβάλλοντος αυτές οικοπεδικού χώρου και υποβολή ανάλογων συγκεκριμένων και υλοποιήσιμων προτάσεων, με γνώμονα πάντα η διασφάλιση των συμφερόντων των ναυτικών.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

60. Στην με αριθμό 3389/17-4-97 ερώτηση δόθηκε με το υπ' αριθμ. 2701/30-4-97 έγγραφο από τον Υφυπουργό Οικονομικών η ακόλουθη απάντηση:

Απαντώντας στην ερώτηση 3389/17-4-97 σχετικά με θέματα επιχορήγησης του Τ.Ε.Ι. Λάρισας εκθέτουμε τα εξής: Τα Ν.Π.Δ.Δ. έχουν υποχρέωση να καταρτίζουν απολογισμό εσόδων - εξόδων για κάθε οικονομικό έτος τον οποίο υποβάλουν μέχρι τέλος Ιουνίου του επομένου έτους στα αρμόδια για την έγκριση του όργανα (άρθρο 30 Ν.Δ. 496/74 "Περί Λογιστικού ΝΠΔΔ"). Στην προκειμένη περίπτωση μας υποβλήθηκαν για έγκριση οι απολογισμοί των ετών 1990, 1991, 1992, 1993 και 1994 τους οποίους όμως επιστρέψαμε γιατί εκκρεμούσε η υποβολή των απολογισμών των προηγουμένων χρήσεων 1986,1987, 1988 και 1989, με αποτέλεσμα να μην καθίσταται δυνατός ο έλεγχος και η επαλήθευση του ταμιακού υπολοίπου.

'Οπως προέκυψε από σχετική έρευνά μας δεν καταρτίστηκαν οι απολογισμοί των παραπάνω χρήσεων γιατί προέκυψαν ελλείμματα, διαχειριστικές ανωμαλίες και παρατυπίες που διαπιστώθηκαν κατά τη διενέργεια διαχειριστικοοικονομικού ελέγχου από αρμόδιο Οικονομικό Επιθεωρητή που ζήτησε το ίδιο το 'Ιδρυμα. Ο ισχυρισμός του ότι ξεκίνησε με μηδέν ταμιακό υπόλοιπο από το έτος 1990 για την κατάρτιση προϋπολογισμού του έτους τούτου και των επομένων με την έγκρισή μας δεν έχει σχέση με το αντικείμενο της υπόθεσης, καθώς για την έγκριση του Π/Υ ελέγχεται αν το έλλειμμα που εμφανίζεται λόγω διαφοράς εξόδων από τα έσοδα καλύπτεται από το ταμιακό υπόλοιπο. 'Ετσι αν τα έσοδα και έξοδα είναι ισοσκελισμένα δεν υπάρχει θέμα ελέγχου.

Επομένως οφείλει το Τ.Ε.Ι. Λάρισας να τακτοποιήσει την εν λόγω σοβαρή εκκρεμότητα σύμφωνα με τις οδηγίες μας, έγγραφες και προφορικές, έτσι ώστε να καταστεί δυνατή η ομαλή χρηματοδότησή του. (άρθρο 6 Ν. 2362/95 "περί Δημοσίου Λογιστικού κ.λπ.").

Εντούτοις το Υπουργείο Οικονομικών στην προσπάθειά του να μη δημιουργήσει λειτουργικό πρόβλημα στο εν λόγω Τ.Ε.Ι. και εξαντλώντας τα ακραία όρια του ανωτέρω ν. 2362/95 ενέκρινε την καταβολή α' και β' δόσης της κρατικής επιχορήγησης με την υποχρέωση να συντάξει και υποβάλει τούτο τους εκκρεμούντες απολογισμούς εντός τριμήνου.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

61. Στην με αριθμό 3398/17-4-97 ερώτηση δόθηκε με το υπ' αριθμ. 536/7-5-97 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 3398/17.4.97 που κατέθεσε ο Βουλευτής κ. Αθ. Χειμάρας, σχετικά με την κάλυψη όλων των προβλεπομένων θέσεων από μετεγγραφές φοιτητών Α.Ε.Ι. εξωτερικού σε ελληνικά Α.Ε.Ι., σας γνωρίζουμε τα ακόλουθα:

Σύμφωνα με τις διατάξεις του άρθρου 1 του ν. 1966/91 καθορίστηκαν οι προϋποθέσεις για μετεγγραφές φοιτητών από Α.Ε.Ι. του εξωτερικού σε ελληνικά Α.Ε.Ι. μόνο με εξετάσεις για το 3ο έτος σπουδών σε ορισμένο ποσοστό θέσεων και με την προϋπόθεση επίτευξης ενός ορίου βαθμολογίας.

Με το άρθρο 33 του ν. 2009/92 οι πολύτεκνοι μετεγγράφονται με τις ανωτέρω προϋποθέσεις, αλλά χωρίς ποσοτικό περιορισμό.

Προκειμένου όμως να συμπληρωθούν οι κενές θέσεις με φοιτητές τέκνα πολύτεκνων οικογενειών θα πρέπει να γίνει νομοθετική ρύθμιση και το Υπουργείο Παιδείας δεν έχει προγραμματίσει μια τέτοια ενέργεια.

'Αλλωστε, όπως προαναφέραμε, οι πολύτεκνοι έχουν το ευεργέτημα να μετεγγράφονται χωρίς ποσοτικό περιορισμό, αρκεί να έχουν συγκεντρώσει τις απαιτούμενες από την ισχύουσα νομοθεσία προϋποθέσεις.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

62. Στην με αριθμό 3408/17-4-97 ερώτηση δόθηκε με το υπ' αριθμ. 426/30-4-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 3408/17-4-1997, που κατέθεσε ο Βουλευτής κ. Σ. ΣΠΗΛΙΩΤΟΠΟΥΛΟΣ, σας γνωρίζουμε τα εξής:

Η προστασία των συνταγματικά κατοχυρωμένων ατομικών δικαιωμάτων και ελευθεριών αποτελεί βασική αρχή και γνώμονα των ενεργειών του προσωπικού μας, κατά την εκτέλεση των καθηκόντων του και ειδικότερα κατά την εφαρμογή του νόμου, η οποία αποτελεί υποχρέωση και δεν επαφίεται στη διακριτική του ευχέρεια.

Το αστυνομικό προσωπικό που αστυνομεύει την περιοχή του Μενιδίου, ενεργώντας μέσα στα ανωτέρω πλαίσια, καταβάλλει ιδιαίτερες προσπάθειες για την αποτροπή της παράνομης δόμησης, η οποία επιχειρείται στην περιοχή αυτή, συχνά όμως βρίσκεται αντιμέτωπο με τις αλληλέγγυες αντιδράσεις των κατοίκων.

Τούτο συνέβη και κατά την ανέγερση αυθαίρετης οικοδομής στην οδό Αγ. Αποστόλων 77 την 27-8-1996, όπου οι αστυνομικοί συνέλαβαν, ως είχαν υποχρέωση και οδήγησαν στη Δικαιοσύνη τέσσερα άτομα. Για τα καταγγελθέντα σε βάρος τους διενεργήθηκε 'Ενορκη Διοικητική Εξέταση από την οποία δεν προέκυψαν στοιχεία που να δικαιολογούν τη στήριξη πειθαρχικής ευθύνης. Η ασκηθείσα ποινική δίωξη εκκρεμεί ενώπιον της Δικαιοσύνης.

'Οσον αφορά τον Αγαθάγγελο Τσιριπίδη, ο οποίος την 25-7-1991 οδηγούσε μοτοσικλέτα χωρίς πινακίδα κυκλοφορίας και γρονθοκόπησε απρόκλητα τον αστυφύλακα που

Σελίδα 6344 

προσπάθησε να τον ελέγξει, η συμπεριφορά των αστυνομικών κατά το χρόνο της σύλληψης και κράτησής του ήταν η προβλεπόμενη από τις ισχύουσες διατάξεις και κανονισμούς. Το Τριμελές Πλημμελειοδικείο Θεσσαλονίκης, στο οποίο οδηγήθηκε τον καταδίκασε σε φυλάκιση 20 ημερών και αθώωσε τους αστυφύλακες που είχαν μηνυθεί από αυτόν.

Ο Υπουργός

ΓΕΩΡΓΙΟΣ ΡΩΜΑΙΟΣ"

63. Στην με αριθμό 3410/17-4-97 ερώτηση δόθηκε με το υπ' αριθμ. 136/30-4-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην ερώτηση 3410/17.4.97 που κατέθεσαν στη Βουλή οι Βουλευτές κ.κ. Αχ. Κανταρτζής, Βαγ. Μπούτας και Νικ. Γκατζής σας πληροφορούμε τα ακόλουθα:

Ο Οργανισμός του Περιφερειακού Πανεπιστημιακού Γενικού Νοσοκομείου Λάρισας θα πρέπει να περιλάβει τον τύπο της Κανονιστικής Απόφασης, για τη σύννομη προώθηση της οποίας απαιτείται, μεταξύ των άλλων, και η αναγραφή στο προοίμιό της του τρόπου κάλυψης της προκαλούμενης δαπάνης του Κρατικού Προϋπολογισμού τόσο κατά το τρέχον έτος όσο και για μία τουλάχιστον πενταετία.

Η συγκεκριμένη δαπάνη ανέρχεται στο ποσό των 5,5 δισ. ετησίως, για την αντιμετώπιση της οποίας θα απαιτηθεί, σύμφωνα με το ν. 2469/97 η μεταφορά πίστωσης που προορίζεται για άλλο τομέα δραστηριότητας του Υπουργείου Υγείας και Πρόνοιας και η ένταξή της σε ένα πενταετή Προγραμματισμό του εν λόγω Υπουργείου.

Στην παρούσα φάση καταβάλλεται προσπάθεια των υπηρεσιών των Υπουργείων Οικονομικών και Υγείας και Πρόνοιας για την ανακατανομή των πιστώσεων στα πλαίσια των επιταγών του ν. 2469/97 ώστε να εξευρεθεί λύση που θα οδηγήσει στην αντιμετώπιση του θέματος κατά τον καλύτερο δυνατό τρόπο.

'Οσον αφορά τα υπόλοιπα θέματα λειτουργίας του Νοσοκομείου Λάρισας που θίγονται στην ερώτηση, αρμόδιο να απαντήσει είναι το Υπουργείο Υγείας - Πρόνοιας προς το οποίο συναπευθύνεται η ερώτηση.

Ο Υφυπουργός

ΝΙΚΟΛΑΟΣ ΧΡΙΣΤΟΔΟΥΛΑΚΗΣ"

64. Στην με αριθμό 3422/18-4-97 ερώτηση δόθηκε με το υπ' αριθμ. 537/30-4-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 3422/18-4-97, που κατέθεσε ο Βουλευτής κ. Γ. Αδαμόπουλος, σας γνωρίζουμε τα ακόλουθα:

Το ΥΠΕΠΘ θα είναι σε θέση να εκτιμήσει τις ανάγκες σε εκπαιδευτικό προσωπικό κλάδου ΠΕ 16 Μουσικής μετά τις γενικές μεταθέσεις, του τρέχοντος έτους.

Ο αριθμός των διοριζομένων ως εκπαιδευτικών προσδιορίζεται κάθε φορά από τις κενές οργανικές θέσεις και τη σχετική έγκριση του Υπουργικού Συμβουλίου. Εφόσον παρασχεθούν οι απαιτούμενες εγκρίσεις, το Υπουργείο θα προβεί σε διορισμό και εκπαιδευτικών κλάδου ΠΕ16 μουσικής.

Σύμφωνα με την ισχύουσα νομοθεσία (άρθρ. 14 Ν. 1566/85) θα κληθούν οι εγγεγραμμένοι στους πίνακες διοριστέων κλ. ΠΕ16 (πτυχιούχοι τμημάτων ΑΕΙ) κατά προτεραιότητα και εφόσον υπάρχουν κενές θέσεις θα κληθούν στη συνέχεια οι περιλαμβανόμενοι στον πίνακα επιτυχίας Μουσικών του Διαγωνισμού έτους 1995. Επισημαίνουμε ότι ο πίνακας αυτός ισχύει μέχρι 31.12.1997.

Ο Υφυπουργός

ΙΩΑΝ. ΑΝΘΟΠΟΥΛΟΣ"

65. Στην με αριθμό 3430/18-4-97 ερώτηση δόθηκε με το υπ' αριθμ. 539/7-5-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 3430/18-4-97 που κατέθεσαν οι Βουλευτές κ. Στ. Αλφιέρη και Ανδρ. Λουλέ σας γνωρίζουμε τα ακόλουθα:

Στο Σωφρονιστικό Κατάστημα Κορυδαλλού λειτουργεί το 23ο Δημοτικό Σχολείο Κορυδαλλού. Στο σχολείο αυτό φοιτούν τρόφιμοι του Σωφρονιστικού Καταστήματος, στους οποίους δίδεται η δυνατότητα όχι μόνο να μη μείνουν αναλφάβητοι ή ημιαναλφάβητοι αλλά να αποκτήσουν και τίτλο δημοτικού σχολείου, που αποτελεί και εφόδιο που θα συμβάλει στην κοινωνική τους ένταξη μετά την αποφυλάκιση.

Το Υπουργείο Παιδείας διαπιστώνοντας την αναγκαιότητα εκπόνησης νέων αναλυτικών και ωρολογίων προγραμμάτων για τους μαθητές των φυλακών απέστειλε στο Παιδαγωγικό Ινστιτούτο (Π.Ι.) έγγραφο το οποίο σε συνεργασία με το Υπουργείο Δικαιοσύνης, προέβη στην πραγματοποίηση σχετικής εμπειρικής έρευνας.

Το πρώτο και κύριο σκέλος της έρευνας είχε ως αντικείμενο την καταγραφή των εκπαιδευτικών και επαγγελματικών αναγκών καθώς και των άλλων ενδιαφερόντων 178 ανηλίκων ( 129 'Ελληνες και ελληνικής καταγωγής νέοι και 59 αλλοδαποί - κυρίως Αλβανοί) στα

Σωφρονιστικά Καταστήματα και τα Ιδρύματα Αγωγής Ανηλίκων.

Το δεύτερο σκέλος της έρευνας είχε ως αντικείμενο την καταγραφή (α) των προβλημάτων που αντιμετωπίζουν τα πέντε σχολεία των Σωφρονιστικών Καταστημάτων και των Ιδρυμάτων Αγωγής Ανηλίκων κατά την εφαρμογή των ισχυόντων εκπαιδευτικών προγραμμάτων και (β) των απόψεων 16 εκπαιδευτικών που διδάσκουν στα σχολεία αυτά ως προς τις ελλείψεις και τα προβλήματα των σχολείων καθώς και τους τρόπους αντιμετώπισής τους.

Σημειώνεται ότι έχει ήδη ολοκληρωθεί η στατιστική επεξεργασία των στοιχείων της έρευνας, ενώ αναμένεται να περατωθεί και η σύνταξη της σχετικής έκθεσης των πορισμάτων έως τις 31-5-1997

Με την ολοκλήρωση της έκθεσης, τα πορίσματα θα τεθούν υπόψη της διατμηματικής Επιτροπής (συμμετέχουν μέλη των Τμημάτων Πρωτοβάθμιας και Δευτεροβάθμιας Εκπαίδευσης) που έχει συσταθεί στο Π.Ι. και η οποία στη συνέχεια θα υποβάλει προτάσεις προς τα αντίστοιχα τμήματα με αντικείμενο τη σύνταξη νέων ειδικών, αναλυτικών και ωρολογίων προγραμμάτων για τους ανήλικους στα Σ.Κ.Α. και τα Ι.Α.Α.

Πάντως για την αντιμετώπιση των όποιων προβλημάτων παρουσιάζονται στο ανωτέρω σχολείο το Υπουργείο Παιδείας συνεργάζεται στενά με τις αρμόδιες υπηρεσίες του Υπουργείου Δικαιοσύνης.

Το Υπουργείο Παιδείας δεν αντιμετωπίζει προς το παρόν θέμα παροχής Τριτοβάθμιας Εκπαίδευσης στους ενήλικους κρατουμένους του Σωφρονιστικού Καταστήματος Κορυδαλλού με τη μορφή Λαϊκού Πανεπιστημίου. Τα θέματα σωφρονισμού των κρατουμένων υπάγονται στις αρμοδιότητες του Υπουργείου Δικαιοσύνης και το Υπουργείο Παιδείας είναι πρόθυμο να συζητήσει οποιεσδήποτε προτάσεις περιέλθουν από αυτό, οι οποίες θα αφορούν την εκπαίδευση των κρατουμένων όχι μόνο στο Σωφρονιστικό Κατάστημα Κορυδαλλού αλλά και όλων των άλλων Σωφρονιστικών Καταστημάτων της Χώρας.

Τέλος σας γνωρίζουμε ότι οι ιδρύσεις σχολικών μονάδων γίνονται μια φορά το χρόνο με κοινή απόφαση των Υπουργών Εθνικής Παιδείας και Θρησκευμάτων και Οικονομικών.

Για την ίδρυση πρέπει να υπάρξει γνωμοδότηση του Νομαρχιακού Συμβουλίου, ύστερα από εισήγηση της Νομαρχιακής Επιτροπής Παιδείας. Εφόσον από τους αρμόδιους φορείς υπάρξει σχετική πρόταση το ΥΠΕΠΘ κατά την εξέταση των προτάσεων για ιδρύσεις σχολικών μονάδων θα εξετάσει και την πρόταση αυτή.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

66. Στην με αριθμό 3438/18-4-97 ερώτηση δόθηκε με το υπ' αριθμ. 540/6-5-97 έγγραφο από τον Υφυπουργό Παιδείας η ακόλουθη απάντηση:

Σελίδα 6345 

"Απαντώντας στην ερώτηση με αριθμό 3438/18.4.97, που κατέθεσε ο Βουλευτής κ. Β. Κορκολόπουλος, σχετικά με την μεταφορά των μαθητών Πρωτοβάθμιας και Δευτεροβάθμιας Εκπαίδευσης του Νομού Ηλείας, σας γνωρίζουμε τα ακόλουθα:

Σύμφωνα με την αριθμ. ΙΒ/550/27.1.97 απόφαση του ΥΠΕΠΘ, χορηγήθηκε στην Ν.Α. Ηλείας ποσό 212.000.000 δρχ. για την κάλυψη της δαπάνης μεταφοράς των μαθητών για το χρονικό διάστημα 1.1.97 έως 30.6.97.

Το συνολικό κόστος μεταφοράς των μαθητών θα έπρεπε να κυμανθεί στο ανωτέρω ποσό.

Για την αντιμετώπιση του προβλήματος που έχει δημιουργηθεί στη Ν.Α. Ηλείας, προωθείται η διαδικασία συμπληρωματικής χρηματοδότησης 40.000.000 δρχ. για την κάλυψη ανειλημμένων υποχρεώσεων πέραν εκείνων που θα προκύψουν από την υλοποίηση του ειδικού προγράμματος αναπλήρωσης διδακτέας ύλης, για την κάλυψη των οποίων θα χορηγηθούν πρόσθετες πιστώσεις σύμφωνα με τα συγκεκριμένα στοιχεία δαπάνης τα οποία θα αποσταλούν στο Υπουργείο απολογιστικά.

Σημειώνουμε ότι, όπως μας πληροφόρησαν τηλεφωνικά στις 30-4-97 ο Προϊστάμενος της Δ/νσης Δευτεροβάθμιας Εκπαίδευσης και ο Πρόεδρος της Επιτροπής Παιδείας του Νομού Ηλείας, υπογράφτηκε νέα σύμβαση με το ΚΤΕΛ για τη μεταφορά των μαθητών, μέχρι τη λήξη του διδακτικού έτους.

Τέλος σας γνωρίζουμε ότι η Νομαρχιακή Αυτοδιοίκηση Ηλείας μας ενημέρωσε επί του θέματος από του μηνός Φεβρουαρίου τ.έ. (αριθμός εγγράφου της 269/17.2.1997).

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

67. Στην με αριθμό 3452/21-4-97 ερώτηση δόθηκε με το υπ' αριθμ. 377/5-5-97 έγγραφο από τον Υφυπουργό Οικονομικών η ακόλουθη απάντηση:

"Απαντούμε στην ερώτηση 3452/21-4-97 που κατέθεσε στη Βουλή ο Βουλευτής κ. Πέτρος Τατούλης και σας πληροφορούμε τα εξής:

Σύμφωνα με βασική αρχή της συνταξιοδοτικής νομοθεσίας οι συντάξεις που χορηγεί το Δημόσιο κανονίζονται με βάση τις διοικητικές και συνταξιοδοτικές διατάξεις που ισχύουν κατά το χρόνο της εξόδου των υπαλλήλων - λειτουργών του από την Υπηρεσία.

Με τις διατάξεις της παρ. 3 του άρθ. 5 του ν. 1902/1990 θεσπίστηκε ως κίνητρο παραμονής στην υπηρεσία η προσαύξηση της σύνταξης κατά 1/50 για κάθε έτος παραμονής στην υπηρεσία μετά τη συμπλήρωση της 35ετίας και μέχρι τη συμπλήρωση 40 ετών συντάξιμης υπηρεσίας. Η προσαύξηση αυτή χορηγείται σύμφωνα και με την προαναφερθείσα βασική αρχή του δικαίου σε όσους παραμένουν στην υπηρεσία, πέραν της 35ετίας, μετά την έναρξη ισχύος του ανωτέρω νόμου (17-10-90) και δεν την δικαιούνται όσοι απεχώρησαν από την υπηρεσία πριν από την ημερομηνία αυτή.

Κατόπιν των όσων προαναφέρθησαν προκύπτει ότι η Πολιτεία με το μέτρο αυτό θέλησε να δώσει ένα κίνητρο παραμονής στην υπηρεσία στους υπηρετούντες υπαλλήλους. Η επέκτασή του και σε όσους εξήλθαν της υπηρεσίας πριν την καθιέρωσή του, δεν αντιμετωπίζεται, γιατί θα έχει ως αποτέλεσμα την αλλοίωση της φύσης του μέτρου αυτού.

Ο Υφυπουργός

ΝΙΚ. ΧΡΙΣΤΟΔΟΥΛΑΚΗΣ"

68. Στην με αριθμό 3454/21-4-97 ερώτηση δόθηκε με το υπ' αριθμ. 188/5-5-97 έγγραφο από τον Υπουργό Ναυτιλίας η ακόλουθη απάντηση:

"Απαντώντας στην αριθ. 3454/21-4-97 ερώτηση του Βουλευτή κ. ΒΑΡΙΝΟΥ Α. σας γνωρίζουμε τα ακόλουθα:

1. Η Υπηρεσία μας σε συνεργασία με τις Εφοπλιστικές Ενώσεις και Ναυτιλιακές Εταιρείες καταβάλλει κάθε δυνατή προσπάθεια για την ολοκλήρωση το ταχύτερο δυνατόν της ναυτολόγησης των σπουδαστών ΑΔΣΕΝ/Πλοιάρχων - Μηχανικών προκειμένου να πραγματοποιήσουν τους προβλεπόμενους από την ισχύουσα νομοθεσία εκπαιδευτικούς πλόες. Πιο συγκεκριμένα:

α. Επί συνόλου (923) σπουδαστών Α' εκπαιδευτικής περιόδου θεμελίωσαν δικαίωμα για εκτέλεση Α' εκπαιδευτικού πλού (841) σπουδαστές.

β. Μέχρι σήμερα έχουν ναυτολογηθεί σε ποντοπόρα πλοία (546) και σε Ε/Γ-Α/Κ (75) σπουδαστές.

γ. Απομένουν για ναυτολόγηση (220) σπουδαστές.

2. Λειτουργούν ήδη τα ειδικά σχολεία τα οποία απαιτούνται από την αναθεωρημένη Διεθνή Σύμβαση S.T.C.W. για την εκπαίδευση και πιστοποίηση των ναυτικών.

3. Πιο συγκεκριμένα έχει εντατικοποιηθεί η εν λόγω εκπαίδευση και αυξήθηκε ο αριθμός των τμημάτων των ειδικών σχολείων για το προσωπικό Δεξαμενοπλοίων, των RO/RO -E/Γ πλοίων και των Δημόσιων Σχολών Σωστικών - Πυροσβεστικών Μέσων. Επίσης με προωθούμενη Απόφασή μας η οποία απεστάλη στο ΕΘνικό Τυπογραφείο για δημοσίευση εδόθη η δυνατότητα στο ΚΕΣΕΝ/ΡΗ-ΡΕ να λειτουργήσει και απογευματινά τμήματα προκειμένου να διπλασιαστεί ο αριθμός των φοιτούντων εκεί ναυτικών για την απόκτηση πιστοποιητικών εκπαίδευσης στο Παγκόσμιο Ναυτικό Σύστημα Κινδύνου - Ασφαλείας (G.O.-R.O.-R.E.O. G.M.D.S.S.).

4. Τα περί υπολειτουργίας των Ειδικών Σχολείων των ΚΕΣΕΝ - ΔΣΣΠΜ δεν ανταποκρίνονται στην πραγματικότητα καθόσον όλα λειτουργούν με το μέγιστο βαθμό των δυνατοτήτων τους.

5. Ειδικότερα από 1-1-1997 μέχρι σήμερα έχουν χορηγηθεί τα παρακάτω πιστοποιητικά ειδικής εκπαίδευσης:

α. RO/RO -Ε/Γ (149)

β. Ασφαλείας Π/Φ (322)

γ. Ασφαλείας LPG (62)

δ. Ασφαλείας Χημ. (103)

ε. ARPA (177)

στ. COW (609)

ζ. Απομιμητών (66)

η. Δορυφ. Ναυτ. (80)

θ. Ιατρ. Μέριμνας (220)

ι. Βασικού κύκλου Δ/Ξ (175)

ια. Σωστικών -Πυροσβεστικών (1850)

ιβ. Γενικού χειριστή (168)

ιγ. Περιορισμένου χειριστή (118)

ιδ. Ραδιοηλεκτρονικών (4)

6. 'Οσον αφορά το εκπαιδευτικό προσωπικό των Σχολών για το εκπ. έτος 1997-98 το ΥΕΝ έχει προωθήσει στη Γενική Γραμματεία του Υπουργικού Συμβουλίου σχετικό αίτημα έγκρισης της απαιτούμενης δαπάνης για πρόσληψη ωρομισθίου εκπ/κού προσωπικού, καθώς και αίτημα για έγκριση πρόσληψης έξι (6) επιπλέον καθηγητών διαφόρων ειδικοτήτων στο ΚΕΣΕΝ/Π-Μ με σύμβαση εργασίας Ι.Δ.Α.Χ.

2. Επιπρόσθετα οι αρμόδιες Υπηρεσίες του ΥΕΝ προτίθενται να λάβουν και οποιοδήποτε άλλο μέτρο κριθεί σκόπιμο ώστε να λειτουργήσουν με τον απαιτούμενο στην παρούσα συγκυρία ρυθμό όλες οι ΑΔΣΕΝ και τα ειδικά Σχολεία της Δημόσιας Ναυτικής Εκπαίδευσης.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

ΠΡΟΕΔΡΕΥΩΝ (Παναγιώτης Ν. Κρητικός): Ευχαριστούμε πολύ την κα Ελένη Ανουσάκη.

Πριν εισέλθουμε στην ημερήσια διάταξη των επικαίρων ερωτήσεων της σήμερον, θα αναγνωστεί το δελτίο των επικαίρων ερωτήσεων της Παρασκευής, 10 Μαϊου 1997:

Α. Επίκαιρες Ερωτήσεις Πρώτου Κύκλου:

1. Η με αριθμό 1165/13-5-97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Φλώρου προς τον Υπουργό Υγείας και Πρόνοιας, σχετικά με τη χρήση εξελιγμένης ιατρικής τεχνολογίας στη Χώρα μας, τους κανονισμούς λειτουργίας κ.λπ.

2. Η με αριθμό 1171/13-5-97 επίκαιρη ερώτηση του Βουλευτή της Νέας Δημοκρατίας κ. Γεωργίου Καλαντζή προς 

Σελίδα 6346 

τον Υπουργό Γεωργίας, σχετικά με τις ζημιές που υπέστησαν αγρότες της επαρχίας Νέστου Νομού Καβάλας από τη χρησιμοποίηση ελαττωματικών υβριδίων καλαμποκιού, την αποζημίωσή τους κ.λπ.

3. Η με αριθμό 1180/14-5-97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τις προθέσεις της Κυβέρνησης για ιδιωτικοποίηση του Κέντρου Βιολογικού Καθαρισμού λυμάτων Μεταμόρφωσης και Ψυττάλειας κ.λπ.

4. Η με αριθμό 1176/14-5-97 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ανδριανής Λουλέ προς τους Υπουργούς Εσωτερικών-Δημόσιας Διοίκησης και Αποκέντρωσης, Περιβάλλοντος-Χωροταξίας και Δημοσίων 'Εργων, σχετικά με την εγκατάσταση τσιγγάνων κοντά στο Δήμο Τυρνάβου του Νομού Λάρισας, την έλλειψη στοιχειώδους υποδομής υγιεινής διαβίωσης κ.λπ.

5. Η με αριθμό 1163/13-5-97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τους Υπουργούς Δημόσιας Τάξης, Εθνικής Οικονομίας και Οικονομικών, σχετικά με τη λήψη των αναγκαίων μέτρων αντιμετώπισης των προβλημάτων των Σωμάτων Ασφαλείας κ.λπ.

Β. Επίκαιρες Ερωτήσεις Δεύτερου Κύκλου:

1. Η με αριθμό 1170/13-5-97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τους Υπουργούς Εθνικής Οικονομίας και Οικονομικών και Γεωργίας, σχετικά με τις καθυστερήσεις καταβολής των επιδοτήσεων για επενδύσεις στον αγροτικό τομέα κ.λπ.

2. Η με αριθμό 1164/13-5-97 επίκαιρη ερώτηση του Βουλευτή της Νέας Δημοκρατίας κ. 'Αγγελου Μπρατάκου προς τον Υπουργό Γεωργίας, σχετικά με τη λήψη των αναγκαίων μέτρων για τις πυρκαϊές κ.λπ.

3. Η με αριθμό 1181/14-5-97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Τύπου και Μέσων Μαζικής Ενημέρωσης, Εργασίας και Κοινωνικών Ασφαλίσεων, σχετικά με την ένταξη στο Ταμείο Συντάξεως Προσωπικού Εφημερίδων Αθηνών-Θεσσαλονίκης, όσων επαγγελματιών δημοσιογράφων απασχολούνται σε μη κρατικούς ραδιοφωνικούς και τηλεοπτικούς σταθμούς κ.λπ.

4. Η με αριθμό 1177/14-5-97 επίκαιρη ερώτηση της Βουλευτού του Συνασπισμού της Αριστεράς και της Προόδου κας Στέλλας Αλφιέρη προς τον Υπουργό Υγείας και Πρόνοιας, σχετικά με τη στελέχωση και την προμήθεια εξοπλισμού για το Κέντρο Υγείας Καντάνου Νομού Χανίων κ.λπ.

5. Η με αριθμό 1173/13-5-97 επίκαιρη ερώτηση της Βουλευτού του Δημοκρατικού Κοινωνικού Κινήματος κας Βασιλικής Καραγιάννη-Αράπη προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης να τιμήσει τους μαθητές που διακρίθηκαν στην Ολυμπιάδα Μαθηματικών στη Βομβάη κ.λπ.

Σελίδα 6347 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των

ΕΠΙΚΑΙΡΩΝ ΕΡΩΤΗΣΕΩΝ

Α. Επίκαιρες Ερωτήσεις Πρώτου Κύκλου:

1. Η με αριθμό 1148/12-5-97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Μεταφορών και Επικοινωνιών, σχετικά με την αύξηση των τροχαίων ατυχημάτων, την ελλιπή σηματοδότηση έξω από τα σχολεία, την εφαρμογή του θεσμού του σχολικού τροχονόμου κ.λπ.

Η επίκαιρη ερώτηση της κας Ανουσάκη έχει ως εξής:

"Για μια ακόμα φορά αναγκάζομαι να καταθέσω στην Εθνική Αντιπροσωπεία επίκαιρη ερώτηση για το σοβαρό θέμα των τροχαίων ατυχημάτων. Πολλές συζητήσεις έχουν γίνει για το θέμα αυτό. Πολλά ευχολόγια έχουν ακουσθεί. Το τραγικό αποτέλεσμα, όμως, παραμένει πάντα το ίδιο. Οι στατιστικές εξακολουθούν να μας δίνουν τη θλιβερή πρωτιά. Ποταμοί αίματος βάφουν τις εθνικές οδούς σε κάθε ομαδική έξοδο. Αθώα παιδιά χάνουν τη ζωή τους σε επικίνδυνες διασταυρώσεις έξω από τα σχολεία τους. Οι σύλλογοι γονέων καταγγέλλουν ότι η σηματοδότηση έξω από τα σχολεία είναι ελλιπής έως ανύπαρκτη, με αποτέλεσμα να κινδυνεύει καθημερινά η σωματική ακεραιότητα και η ζωή των μαθητών.

Ερωτάται ο κύριος Υπουργός Μεταφορών και Επικοινωνιών:

- Τι προτίθεται να πράξει η Πολιτεία για το σοβαρό αυτό θέμα;

- Πότε θα τοποθετηθούν φανάρια πεζών και θα γίνουν οδικές σημάνσεις ορίων ταχύτητας έξω από τα σχολεία; 

- Πότε θα εφαρμοσθεί ο θεσμός του σχολικού τροχονόμου για την επίβλεψη της ασφαλούς διακίνησης των μαθητών τις ώρες σχολικής αιχμής;".

Ο Υφυπουργός Μεταφορών και Επικοινωνιών κ. Λουκάκης έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.

Είναι γνωστό ότι πέρυσι το καλοκαίρι παρουσιάστηκε από τη Διακομματική Επιτροπή της Βουλής το πόρισμα για τα θέματα της οδικής ασφάλειας. Εκτιμώ ότι ήταν μία πάρα πολύ καλή δουλειά. Στις ομάδες εργασίας είχαν χρησιμοποιηθεί οι καλύτεροι για την οδική ασφάλεια στην Ελλάδα. Το πόρισμα, εκτός από τα στατιστικά στοιχεία που έχει γύρω από τα τροχαία ατυχήματα, περιέχει προτάσεις που μπορούν να υλοποιηθούν άμεσα, προτάσεις που μπορούν να υλοποιηθούν μεσοπρόθεσμα και μακροπρόθεσμα.

Ουσιαστικά θεωρώ, επειδή το αναγνωρίζει και το πόρισμα μέσα, το οποίο είχε παρουσιαστεί και είχε γίνει ομόφωνα δεκτό από την Εθνική Αντιπροσωπεία στη Διαρκή Επιτροπή, ότι αυτό αποτελεί μία εθνική στρατηγική. Δεν είχε ξαναγίνει ποτέ οργανωμένη παρέμβαση πάνω στο θέμα της οδικής ασφάλειας.

Το Υπουργείο Μεταφορών και Επικοινωνιών πήρε το πόρισμα, πήρε τις προτάσεις και περίπου το 85% των άμεσων, μεσοπρόθεσμων και μακροπρόθεσμων προτάσεων έχει υλοποιηθεί.

Ενδεικτικά θα σας αναφέρω τι πρότεινε το πόρισμα και ποια απ' αυτά που πρότεινε έχουν γίνει.

'Ελεγε για αναθεώρηση της ύλης και του τρόπου εξέτασης των υποψηφίων οδηγών. Ισχύει το νέο σύστημα από 1-4-97 και ολοκληρώνεται από 1-1.98.

Εξέταση υποψηφίων οδηγών, μοτοσικλετιστών σε κανονικές συνθήκες. 'Εχει γίνει. 'Εκανε πολλές προτάσεις για τους μοτοσικλετιστές, επειδή είναι γνωστό ότι στην Ελλάδα η αναλογία μοτοσικλετιστών προς αυτοκίνητα είναι πολύ μεγάλη και το 45% των νεκρών κάθε καλοκαίρι είναι μοτοσικλετιστές.

Τρίτον, παρουσία εκπαιδευτή και για οδηγούς μοτοσικλετών. 'Εχει γίνει.

Κατάργηση του δικαιώματος που είχαν οι αλλοδαποί να οδηγούν χωρίς δίπλωμα μοτοσικλέτες. 'Εγινε.

Διπλώματα μοτοσικλετών δύο βαθμίδων. 'Εγινε, εφαρμόζεται.

Λειτουργία εκπαιδευτικών προγραμμάτων εκπαιδευτών. Είναι για πρώτη φορά, που υποχρεώνονται οι εκπαιδευτές αυτοκινήτων να περνάνε από Ινστιτούτα Επαγγελματικής Κατάρτισης και να φοιτούν δύο εξάμηνα, διαφορετικά δεν μπορούν να πάρουν πτυχίο εκπαιδευτού.

Οργάνωση των σχολών των εκπαιδευτών. 'Εχει γίνει με το διάταγμα 404/96.

Καθιέρωση ελάχιστου αριθμού θεωρητικής και πρακτικής εκπαίδευσης υποψηφίων οδηγών. Με το ν.2465/97 νομοθετήθηκε και ισχύει από 1-1-1998.

'Ιδρυση Εθνικού Συμβουλίου Οδικής Ασφάλειας. Είναι ένα όργανο, το οποίο θα αναλάβει να χειρίζεται τα θέματα οδικής ασφάλειας, να συντονίζει όλα τα συναρμόδια Υπουργεία. Είναι Νομικό Πρόσωπο Ιδιωτικού Δικαίου, που εποπτεύεται από το Υπουργείο Μεταφορών και Επικοινωνιών. Το πρότεινε το πόρισμα της Διακομματικής Επιτροπής της Βουλής, το νομοσχέδιο καταρτίστηκε και έχει κατατεθεί στη Βουλή.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού).

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, τα υπόλοιπα στη δευτερολογία σας.

Η κα Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Πραγματικά, κύριε Υπουργέ, λυπάμαι που όλα αυτά που μου είπατε δεν μπορούν να με καλύψουν. 'Εχω κάνει έξι επίκαιρες ερωτήσεις γι'αυτό το θέμα, όχι γιατί είμαι καλύτερη από τους άλλους, αλλά ζω σε μια πόλη που δεν υπάρχουν φανάρια, που δεν υπάρχουν δρόμοι, που δεν υπάρχουν πεζοδρόμια, που υπάρχει μία ασυδοσία και από τους πολίτες και από την Πολιτεία. Ωστόσο, δεν είναι δυνατόν, να μου λέτε για τη Διακομματική Επιτροπή, η οποία συστήθηκε φέτος. Τα θύματα αυτά είναι συνάνθρωποί μας, που χάνονται καθημερινά. Και ειλικρινά αισθάνομαι άσχημα, γιατί ξέρω και την προσωπική σας προσπάθεια και την υπευθυνότητά σας, ωστόσο μας διαψεύδουν οι αριθμοί.

Γι' αυτό λοιπόν, εγώ χθες επειδή όλα αυτά τα αναθέτετε εδώ, αφορά τα συναρμόδια τα Υπουργεία, μην έχοντας άλλο δρόμο και πραγματικά ενδιαφέρομαι για τα κοινωνικά θέματα και δεν είμαι η καλή, είμαι η υπεύθυνη μόνο γιατί θέλω να είμαι υπεύθυνη- κατέθεσα μήνυση ενώπιον του Εισαγγελέα Πλημμελειοδικών Αθηνών κατά παντός υπευθύνου σχετικά με το σοβαρό αυτό θέμα της συνεχούς αύξησης των τροχαίων ατυχημάτων, προκειμένου να επιληφθεί η Δικαιοσύνη για την επίλυση αυτού του προβλήματος.

Δεν είναι δυνατόν να έχει γίνει πέρυσι το τραγικό ατύχημα με τη Σταυρούλα Ρενδούμη, έκανα επίκαιρη ερώτηση, για σχολικό τροχονόμο και να μου έχει απαντήσει ο τότε Υφυπουργός κ. Δασκαλάκης και να μου έχει πει με πολύ σοβαρότητα αυτά που σας λένε οι υπηρεσίες σας. Εμένα δε με ενδιαφέρει τι ψηφίζουμε μόνο και τι λένε οι υπηρεσίες μας. Πώς εφαρμόζονται αυτά; 'Εχουμε χιλιάδες νόμους, κύριε Λουκάκη, και δεν εφαρμόζονται. Εμείς φταίμε λοιπόν. 'Ισως δεν μπορούμε να συντονίσουμε τις εργασίες των τμημάτων των Υπουργείων.

Πραγματικά δεν μπορούμε να πούμε, ότι σήμερα δεν υπάρχει ενημέρωση. Πείτε όμως για το σχολικό τροχονόμο. Προχθές πήγαν να διαμελίσουν ένα παιδάκι. Φταίνε και οι γονείς, φταίνε και οι καθηγητές αλλά εμείς είμαστε οι υπεύθυνοι! Ευτυχώς ο Λαός ανέθεσε σε μας να είμαστε αυτοί που πρέπει να διαφεντεύουμε αυτήν τη χώρα και είμαστε είκοσι χρόνια, κύριε Υπουργέ.

Κύριε Πρόεδρε, στο σημείο αυτό θέλω να καταθέσω στα Πρακτικά τη μήνυση την οποία κατέθεσα στον Εισαγγελέα Πλημμελειοδικών Αθηνών.

(Στο σημείο αυτό η Βουλευτής κα Ελένη Ανουσάκη καταθέτει για τα Πρακτικά την προαναφερθείσα μηνυτήρια αναφορά, η οποία βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο για να δευτερολογήσει.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Θα απαντήσω σε ορισμένα από αυτά που είπε

Σελίδα 6348 

η κυρία συνάδελφος, διότι δε θεωρώ ότι είναι ένα θέμα αυτό το οποίο συζητάμε, όπου πρέπει να τα ρίχνουμε όλα στο Κράτος. Ειδικώς σ' αυτό το θέμα υπάρχει πρόβλημα, που πρέπει να το δούμε όλοι μαζί.

ΕΛΕΝΗ ΑΝΟΥΣΑΚΗ: Αυτό λέω και εγώ.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Δεν ξέρω, παράδειγμα, πόσοι από μας, όταν έρχονται στη Βουλή φοράνε τη ζώνη ασφαλείας του αυτοκινήτου τους. 'Εχει, λοιπόν, μεγάλη ευθύνη και ο οδηγός και η συμπεριφορά του οδηγού και η παιδεία που υπάρχει γύρω από αυτό το θέμα και η έλλειψη εφαρμογής της κυκλοφοριακής αγωγής στα σχολεία.

ΕΛΕΝΗ ΑΝΟΥΣΑΚΗ: Το έχω θέσει και στον Υπουργό Παιδείας.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Αυτά, δηλαδή, είναι και θέματα που πρέπει αν ευαισθητοποιηθεί και ο κόσμος γι'αυτό σας είπα ότι έχει ξεκινήσει ένα πρόγραμμα για πρώτη φορά οργανωμένο, είναι τετραετούς διάρκειας, έχει ανακοινωθεί. Για πρώτη φορά εξασφαλίστηκαν πιστώσεις, αυτοτελείς πόροι για την οδική ασφάλεια. 'Εχει ήδη εγγραφεί φέτος στον Προϋπολογισμό ένα δισεκατομμύριο εκατό εκατομμύρια δραχμές, με τις οποίες θα γίνουν προβολές και ευαισθητοποίηση του κόσμου γύρω από την οδική ασφάλεια, αλλά χρειάζεται, όπως είπατε και σεις, μία εθνική κινητοποίηση και επαναλαμβάνω, ότι θεωρώ πως για πρώτη φορά χαράχθηκε εθνική στρατηγική από τη Διακομματική Επιτροπή.

ΕΛΕΝΗ ΑΝΟΥΣΑΚΗ: Κύριε Υφυπουργέ, σας δίνω την απάντηση του Δήμου Αμαρουσίου.

ΕΜΜΑΝΟΥΗΛ ΛΟΥΚΑΚΗΣ (ΥφυπουργόςΜεταφορών και Επικοινωνιών): Δε με ενδιαφέρουν οι ερωτήσεις που έχετε κάνει. Εγώ σας απαντώ αυτήν τη στιγμή, αφού απευθύνεσθε σε μένα, τι έχει κάνει το Υπουργείο Μεταφορών και Επικοινωνιών γύρω απ'αυτό το θέμα.

ΠΡΟΕΔΡΕΥΩΝ (Παναγιώτης Ν.Κρητικός): Πριν περάσουμε στην επόμενη επίκαιρη ερώτηση, έχω τη χαρά να ανακοινώσω στο Σώμα, ότι τη συνεδρίασή μας από τα δυτικά θεωρεία παρακολουθούν, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" -ίσως να ήλθαν και για τη διεκδίκηση φαναριών!- σαράντα οκτώ μαθητές και τρεις συνοδοί-δάσκαλοι από το 7ο Δημοτικό Σχολείο Αγίων Αναργύρων Αττικής.

Τους καλωσορίζουμε στο Κοινοβούλιο.

(Χειροκροτήματα από όλες τις Πτέρυγες).

Η δεύτερη στην με αριθμό 1149/12-5-97 επίκαιρη ερώτηση του Βουλευτή της Νέας Δημοκρατίας κ.Ιωάννου Βαρβιτσιώτη προς τον Υπουργό Εξωτερικών, σχετικά με τις δηλώσεις του Τούρκου Υφυπουργού Εξωτερικών, με τις οποίες η νήσος Γαύδος είναι νησίδα με αμφισβητούμενη κυριότητα, την αντίδραση της Ελληνικής Κυβέρνησης κ.λπ. η οποία έχει ως εξής:

"Πρόσφατα (στις 20 Απριλίου), ο Τούρκος βοηθός Υφυπουργός Εξωτερικών κ.Ινάλ Μπατού, αρμόδιος για τις Ελληνοτουρκικές σχέσεις και το Κυπριακό, σε συνέντευξή του στην εφημερίδα "ΤΖΟΥΧΜΟΥΡΙΕΤ" επανέφερε την τουρκική αμφισβήτηση για τη Γαύδο. Σύμφωνα με την άποψή του, η Γαύδος είναι νησίδα με αμφισβητούμενη κυριότητα.

Επειδή δεν αντελήφθην αντίδραση της Ελληνικής Κυβερνήσεως στη νέα αυτή τουρκική ιταμή πρόκληση, τη στιγμή μάλιστα που η Ελληνική Κυβέρνηση έχει μπει στη διαδικασία για έναρξη Ελληνοτουρκικού διαλόγου, ερωτάται ο κύριος Υπουργός Εξωτερικών:

1. Εάν υπήρξε και ποία αντίδραση από Ελληνικής πλευράς στην ιταμή αυτή δήλωση του Τούρκου Υφυπουργού Εξωτερικών.

2. Πώς εκτιμά την προκλητική αυτή ενέργεια που έγινε εν'όψει μάλιστα του σχεδιαζόμενου Ελληνοτουρκικού διαλόγου ύστερα από τη συνάντηση Γεωργίου Παπανδρέου -Ονούρ Οϊμέν".

Ο Αναπληρωτής Υπουργός Εξωτερικών κ.Γεώργιος Παπανδρέου έχει το λόγο.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Κύριε Πρόεδρε, κύριε Βαρβιτσιώτη, άμεσα αντέδρασε η Ελληνική Κυβέρνηση μόλις έλαβε γνώση της συνέντευξης και των δηλώσεων του κ. Μπατού, σχετικά με την αμφισβήτηση της κυριαρχίας επί της Γαύδου. 'Εδωσε μάλιστα άμεσα οδηγίες στις πρεσβείες μας στις κοινοτικές πρωτεύουσες, Ουάσινγκτον και την 'Αγκυρα, καθώς και στις μόνιμες αντιπροσωπείες μας στην Ευρωπαϊκή 'Ενωση στο ΝΑΤΟ και στη Δυτικοευρωπαϊκή 'Ενωση να ενημερώσουν σχετικά τις χώρες και τους οργανισμούς, όπου είναι διαπιστευμένοι.

Στα διαβήματα τονίστηκαν συγκεκριμένα:

Πρώτα απ'όλα, το απαράδεκτο των συγκεκριμένων δηλώσεων.

Δεύτερον, το γεγονός ότι η γείτονα χώρα δεν έχει αποσύρει ανάλογη δήλωση Τούρκου πλοιάρχου κατά τη διάρκεια ασκήσεως του ΝΑΤΟ, το Μάρτιο του 1996.

Τρίτον, ότι αυτές οι προκλητικές θέσεις, τις οποίες έχει επανειλημμένα αμφισβητήσει η Τουρκία για τα ελληνικά κυριαρχικά δικαιώματα στο Αιγαίο, που αφορούν στο εύρος των χωρικών μας υδάτων, τον εναέριο χώρο μας, την υφαλοκρηπίδα και την κυριαρχία μας επί νήσων και βραχονησίδων,απαντώνται άμεσα και αποφασιστικά.

Επιτρέψτε μου εδώ να επισημάνω, ότι έχετε, κύριε Βαρβιτσιώτη απόλυτα δίκιο, όταν τονίζετε ότι αυτή η δήλωση του κ. Μπατού έγινε μεσούσης της πρωτοβουλίας της Ευρωπαϊκής 'Ενωσης και ιδιαίτερα της ολλανδικής προεδρίας για τη δημιουργία των επιτροπών εμπειρογνωμώνων, που βεβαίως, όπως γνωρίζετε, η επιτροπή εξετάζει διαδικαστικά ζητήματα και δεν υπεισέρχεται στην ουσία των προβλημάτων. Αυτό, ούτως ή άλλως, συνιστά και την πάγια πολιτική της Κυβέρνησής μας.

Αυτό ακριβώς το σημείο τονίστηκε στα διαβήματα, ότι δηλαδή, πώς είναι αποδεκτό,ιδιαίτερα μεσούσης αυτής της πρωτοβουλίας, να γίνονται τέτοιες δηλώσεις. Μπορώ να σας διαβεβαιώσω ότι τα διαβήματα αυτά έγιναν δεκτά με ιδιαίτερη αποδοχή από τις κυβερνήσεις ιδιαίτερα της Ευρωπαϊκής 'Ενωσης και της Αμερικής.

Χαίρομαι, γιατί ο Αρχηγός σας ο κ.Καραμανλής έχει υιοθετήσει πλήρως τις προϋποθέσεις που θέτουμε για την εξομάλυνση των σχέσεων Ελλάδας-Τουρκίας, δηλαδή τους τρεις βασικούς όρους, της μη απειλής χρήσης βίας σε σχέση με τα όποια ελληνοτουρκικά ζητήματα, την αναγνώριση των συνθηκών και την πάγια αναγνώριση της εδαφικής ακεραιότητας και βεβαίως τα οποία τεχνικά προβλήματα θα μπορούσαν να προκύψουν, να διατυπώνονται και να διευθετώνται μέσω του Διεθνούς Δικαστηρίου της Χάγης. Ευχαριστώ.

ΧΡΗΣΤΟΣ ΚΗΠΟΥΡΟΣ: Μετά από κάθε Ελληνοτουρκική προσέγγιση έχουμε ένα Κουρδικό ολοκαύτωμα.

ΠΡΟΕΔΡΕΥΩΝ(Παναγιώτης Ν.Κρητικός): Δεν έχετε το λόγο, κύριε συνάδελφε.

Ο κ.Βαρβιτσιώτης έχει το λόγο.

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, ο κύριος Υπουργός Αναπληρωτής δεν απάντησε στο δεύτερο σκέλος της ερωτήσεώς μου. Δε μας είπε όμως πώς εκτιμά αυτήν την τουρκική προκλητική συμπεριφορά. Θα ήθελα επίσης να πω, ότι με ιδιαίτερη ανησυχία παρακολουθώ τη διολίσθηση της Κυβερνήσεως σε έναν Ελληνοτουρκικό διάλογο, χωρίς όρους, χωρίς προϋποθέσεις, χωρίς στόχους.

Είπε ο κύριος Υπουργός Αναπληρωτής, ότι η Νέα Δημοκρατία έχει ξεκαθαρίσει τις θέσεις της. Ασφαλώς και έχει ξεκαθαρίσει η Νέα Δημοκρατία τις θέσεις της και λέει ναι στο διάλογο, κάτω, όμως, από τρεις απαράβατες και αυτονόητες προϋποθέσεις, τις οποίες επιθυμώ να επαναλάβω.

Η πρώτη και κυριότερη, είναι ο σεβασμός της εδαφικής ακεραιότητος και των κυριαρχικών δικαιωμάτων της Χώρας μας, ο σεβασμός του Διεθνούς Δικαίου και των διεθνών συνθηκών και η άρση της απειλής βίας από την πλευρά της Τουρκίας.

Επανέλαβα αυτές τις προϋποθέσεις διότι κατά πρόσφατη συνέντευξη του Υπουργού των Εξωτερικών κ. Πάγκαλου, δεν αναφέρθηκε ο αυτονόητος, κατά τη γνώμη μου, όρος του

Σελίδα 6349 

σεβασμού της εδαφικής ακεραιότητος. Εμείς πιστεύουμε ότι είναι ο πρώτος, σε συνδυασμό με τους άλλους δύο όρους, οι οποίοι αποτελούν προϋπόθεση για έναν Ελληνοτουρκικό διάλογο.

Θα έλεγα, επίσης, κύριε Πρόεδρε, ότι και ας μη γελιόμαστε ο διάλογος έχει αρχίσει και έχει αρχίσει σε δύο επίπεδα: Το πρώτο επίπεδο είναι στο κυβερνητικό επίπεδο, με τις συχνές επαφές της πολιτικής ηγεσίας του ελληνικού Υπουργείου Εξωτερικών με τους ομολόγους της γειτονικής χώρας. 'Ηδη σήμερα αναγγέλλεται η επίσκεψη του Τούρκου Υφυπουργού κ. Οϊμέν στην Αθήνα. Το δεύτερο επίπεδο, το τεχνοκρατικό, με τη σύσταση των επιτροπών εμπειρογνωμώνων, για τις οποίες υπάρχει πλήρες σκότος.

Διότι άλλα λέει η ολλανδική προεδρία, αλλά λέει η τουρκική πλευρά, και άλλα λέει η ελληνική πλευρά. Και οι προκλήσεις, κύριε Υπουργέ Αναπληρωτά Εξωτερικών, δεν περιορίζονται μόνο στην απαράδεκτη αυτή δήλωση του αρμόδιου Τούρκου Υφυπουργού, ότι η Γαύδος είναι νησίδα με αμφισβητούμενη κυριότητα, συνεχίζονται και με τις δηλώσεις τις πρόσφατες, είναι δυο μέρες πριν, του Υπαρχηγού του Γενικού Επιτελείου των Τουρκικών Ενόπλων Δυνάμεων, στρατηγού Μπιρ στην Κύπρο. Πήγε στην Κύπρο ο κύριος Υπαρχηγός, επισκέφθηκε τα κατεχόμενα και δήλωσε ότι σε καμία περίπτωση η 'Αγκυρα θα αφήσει την πολεμική ανωτερότητα στην Κύπρο, στην απέναντι πλευρά και επίσης, ότι οι Τούρκοι θα ενισχύσουν τις δυνάμεις τους στην Κύπρο.

'Εχετε, λοιπόν, μία σειρά επανειλημμένων προκλητικών δηλώσεων από τουρκικές κυβερνητικές προσωπικότητες και από την άλλη μεριά εσείς διολισθαίνετε σε ένα διάλογο, του οποίου τα αποτελέσματα, φοβάμαι, θα είναι οδυνηρά για τον Τόπο.

ΠΡΟΕΔΡΕΥΩΝ (Παναγιώτης Ν.Κρητικός): Και σεις ανοίγετε ένα διάλογο εκτός Κανονισμού εδώ, γενικεύοντας το θέμα.

Ο κύριος Υπουργός έχει το λόγο.

ΙΩΑΝΝΗΣ ΒΑΡΒΙΤΣΙΩΤΗΣ: Δε γενίκευσα κανένα θέμα όχι έντονα γράμματα.

ΠΡΟΕΔΡΕΥΩΝ (Παναγιώτης Ν.Κρητικός): Ορίστε, κύριε Υπουργέ, έχετε το λόγο.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Κύριε Πρόεδρε, ο κ.Βαρβιτσιώτης επανέλαβε τα αυτονόητα. Ας επαναλάβω και εγώ τα αυτονόητα. Τώρα το πώς από τα αυτονόητα στα οποία συμφωνούμε, βγάζουμε το συμπέρασμα ότι διαφωνούμε, αυτό βεβαίως είναι δικαίωμα της Αντιπολίτευσης και ίσως είναι και μία αντιπολιτευτική τακτική.

'Oμως, στα εθνικά θέματα, θα περίμενε κανείς να έχει κάποιος το θάρρος να μπορεί να πει ότι έχουμε μια κοινή εθνική στρατηγική. Βεβαίως, πρόκειται για την εδαφική ακεραιότητα. Μα, το λέμε, λέμε όχι μόνο εδαφική ακεραιότητα. Μιλάμε και για την αναγνώριση των συγκεκριμένων συνθηκών.

ΙΩΑΝΝΗΣ ΒΑΡΒΙΤΣΙΩΤΗΣ: Αυτό το έχουμε πει επανειλημμένα, κύριε Υπουργέ.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Ναι, αλλά εμείς κάνουμε ένα βήμα παραπέρα, κύριε Βαρβιτσιώτη. Αναρωτιόμαστε γιατί με αυτές τις κοινές θέσεις, θεωρείτε ότι υπάρχουν διαφορετικές απόψεις και διαφορετικές λογικές.

ΙΩΑΝΝΗΣ ΒΑΡΒΙΤΣΙΩΤΗΣ: Στους χειρισμούς δεν υπάρχουν;

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): 'Αρα, λοιπόν, τα αυτονόητα πρέπει να επαναλάβω, κύριε Βαρβιτσιώτη, ότι το έργο των Επιτροπών είναι η εξέταση διαδικαστικών θεμάτων, δεν υπάρχει διαπραγμάτευση για κυριαρχικά δικαιώματα. Το μόνο νομικό θέμα που υφίσταται μεταξύ των δύο κρατών, είναι εκείνο της οριοθέτησης της υφαλοκρηπίδας, για τη διευθέτηση του οποίου έχουμε ήδη προτείνει την παραπομπή στο Διεθνές Δικαστήριο της Χάγης.

Σε ό,τι αφορά τις συναντήσεις τις δικές μου με τον κ. Oymen ή του κ. Πάγκαλου με την κα Τσιλέρ, θέλω να τονίσω ότι αυτές πρώτα απ' όλα πραγματοποιούνται στο περιθώριο συνόδων διεθνών οργανισμών. Πάγια τακτική και υπόθεση πια ρουτίνας, το τονίζω, είναι να συναντούμε εμείς τους ομολόγους μας. Σε αυτές τις συναντήσεις, επαναλαμβάνουμε με ευθύτητα, ειλικρίνεια και σαφήνεια τις ελληνικές θέσεις.

Η επανάληψη δε των θέσεων μας, η αντιπαράσταση των θέσεων Ελλάδας-Τουρκίας, είτε σε διμερές είτε σε πολυμερές επίπεδο, όπως στο Δουβλίνο, έγινε απέναντι στην κα Τσιλέρ ενώπιον των υπολοίπων δεκατεσσάρων ή, όπως έγινε προχθές με τον κο Πάγκαλο και την κα Τσιλέρ και όχι μόνο αρνητικά αποτελέσματα δεν έχει, αλλά έχει θετικότατα, ευεργετικότατα αποτελέσματα στην προώθηση των εθνικών μας συμφερόντων γιατί γίνεται πια κοινό κτήμα και των υπολοίπων εταίρων μας, ο προβληματισμός της Ελλάδας.

Πρέπει να σας πω ότι δεν μπορεί αυτός ο διάλογος να συγχέεται σκοπίμως με τη λογική ότι διαπραγματευόμαστε κυριαρχικά δικαιώματα. Είναι δύο διαφορετικά πράγματα, όταν ειλικρινά και με ευθύτητα επαναλάμβανουμε τις κυρίαρχες ελληνικές θέσεις. Αυτό δεν είναι διαπραγμάτευση κυριαρχικών δικαιωμάτων. Είμαστε υποχρεωμένοι ως εκπρόσωποι του ελληνικού λαού και ως Κυβέρνηση αυτής της χώρας, σε όλα τα fora, σε πολυμερές και διμερές επίπεδο, να επαναλαμβάνουμε τις ελληνικές θέσεις και αυτό θα κάνουμε.

Αυτό, όμως, κύριε Βαρβιτσιώτη, δεν μπορείτε να το συγχέετε με τη διολίσθηση, την οποία εσείς υπονοήσατε.

ΙΩΑΝΝΗΣ ΒΑΡΒΙΤΣΙΩΤΗΣ: Χαίρομαι, γιατί διευκρινίσατε αυτό, το οποίο άφηνε αδιευκρίνιστο ο κ. Πάγκαλος.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Νομίζω ότι αυτό το οποίο πρέπει να τονίσουμε είναι, ότι αυτήν την στιγμή έχουμε καταφέρει να δώσουμε μέσα από την Ευρωπαϊκή 'Ενωση μία διαφορετική διάσταση στα ελληνοτουρκικά προβλήματα, διότι τα ελληνικά προβλήματα, τελικά είναι ευρωτουρκικά προβλήματα και νομίζω ότι αυτό είναι μεγάλη επιτυχία.

Ευχαριστώ, κύριε Πρόεδρε.

ΙΩΑΝΝΗΣ ΒΑΡΒΙΤΣΙΩΤΗΣ: Θα δούμε τα αποτελέσματα, κύριε Υπουργέ.

ΠΡΟΕΔΡΕΥΩΝ (Παναγιώτης Ν.Κρητικός): Τρίτη είναι η με αριθμό 1154/12-5-97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τους Υπουργούς Γεωργίας, Περιβάλλοντος-Χωροταξίας και Δημοσίων 'Εργων, σχετικά με τις πρόσφατες καταστροφές που προκλήθηκαν από τις βροχοπτώσεις, στις καλλιέργειες των περιοχών Καρδίτσας και Λάρισας, την αποζημίωση των πληγέντων κ.λπ.

Η επίκαιρη ερώτηση του κυρίου συναδέλφου έχει ως εξής:

"Εκτεταμένες ζημιές σε δεκάδες χιλιάδες στρέμματα με διάφορες καλλιέργειες (βαμβάκι, σιτάρι, καλαμπόκι, τεύτλα, τριφύλλι, οπωροκηπευτικά κ.α.) προκάλεσαν οι πρόσφατες πολυήμερες βροχοπτώσεις στο Νομό Καρδίτσας γενικά, στις περιοχές Ζάρκου-Φαρκαδώνας-Κεραμιδίου στο Νομό Τρικάλων και στο Δέλτα του Πηνειού στο Νομό Λάρισας.

Οι επαναλαμβανόμενες κάθε χρόνο πλημμύρες οφείλονται στην έλλειψη των αναγκαίων αντιπλημμυρικών και αποστραγγιστικών έργων, που για πολλά χρόνια οι κυβερνήσεις υπόσχονται, αλλά δεν πραγματοποιούνται. Δεν ευσταθούν οι δικαιολογίες, ότι αιτία της κατάστασης είναι ότι δεν έχουν ολοκληρωθεί οι απαραίτητες περιβαντολογικές μελέτες για ορισμένα έργα ή ότι καθυστερεί ο αναδασμός σε ορισμένες περιοχές. Εάν υπήρχε πολιτική βούληση από την Κυβέρνηση, θα βρίσκονταν οι αναγκαίοι πόροι και θα επιταχύνονταν οι διαδικασίες, ώστε να έχει προ πολλού λυθεί το πρόβλημα.

Αποτέλεσμα είναι, ότι και φέτος χιλιάδες πληγέντες αγρότες στη Θεσσαλία, θα υποστούν μεγάλη οικονομική ζημιά, εάν η Κυβέρνηση δεν αποφασίσει να τους αποζημιώσει από τον Κρατικό Προϋπολογισμό (μέσω ΠΣΕΑ ή άλλο τρόπο) μια και ο ΕΛΓΑ σε πολύ λίγες περιπτώσεις θα καλύψει τους ζημιωθέντες.

Ερωτώνται οι κύριοι Υπουργοί:

1. Εάν προτίθενται να κινήσουν τις διαδικασίες για να αποζημιωθούν και οι αγρότες που δε θα καλυφθούν με αποζημιώσεις από τις Ελληνικές Γεωργικές Ασφαλίσεις;

2. Εάν θα δοθούν τα απαραίτητα ποσά και αν θα παρθούν τα απαραίτητα μέτρα, για να γίνουν επιτέλους τα αναγκαία 

Σελίδα 6350 

αντιπλημμυρικά και αποστραγγιστικά έργα στην περιοχή".

Ο κ. Υφυπουργός της Γεωργίας κ. Δημήτριος Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε και κύριοι συνάδελφοι, πράγματι τον Απρίλη μήνα υπήρξαν οι γνωστές πλημμύρες στις γνωστές περιοχές της Θεσσαλίας και κύρια στις περιοχές Καρδίτσας, Τρικάλων και προξενήθηκαν αρκετές ζημιές.

Βεβαίως τα καιρικά φαινόμενα αυτήν τη φορά δεν έκαναν μόνο επιλογή τη Θεσσαλία, αλλά χτύπησαν με πολύ μεγαλύτερη καταστροφική μανία, τις υπόλοιπες περιοχές της Χώρας. Γι' αυτό ο απολογισμός είναι γκρίζος, όταν εκτιμούμε αυτήν τη στιγμή για ανάγκη αποζημιώσεων, που ξεπερνά τα πενήντα δισεκατομμύρια δραχμές.

Επισκέφθηκα ο ίδιος τις περιοχές Καρδίτσας, Τρικάλων, Λάρισας, τις ημέρες της πλημμύρας και είχα την ευκαιρία να κουβεντιάσω με τους κατοίκους -δε βλέπω εδώ τον κ. Μάτη με τον οποίο μαζί επισκεφθήκαμε τις περιοχές Τρικάλων- και έχω ήδη ανακοινώσει αυτό που νομίζω ότι κι εσείς θα περιμένατε, κύριε συνάδελφε- αφού ότι τη ζημιά δεν μπορεί να υπάρξει κέρδος- δώσαμε εντολή και οι υπηρεσίες μας, Π.Σ.Ε.Α. και ΕΛ.Γ.Α, βρίσκονται εκεί, έχουν κάνει τις πρώτες εκτιμήσεις και θα ολοκληρώσουν τις εκτιμήσεις τις επόμενες ημέρες.

Υπάρχουν ζημιές που καλύπτονται από τους ασφαλιστικούς οργανισμούς, ειδικότερα, όμως, στο βαμβάκι, όπου υπάρχουν περίπου τριάντα χιλιάδες στρέμματα και πλέον που έχουν πάθει ζημιά, αποφασίσαμε να δώσουμε τα έξοδα επανασποράς, δηλαδή την αξία του σπόρου, έτσι ώστε να απαλύνουμε κάπως την κατάσταση, διότι για τις υπόλοιπες καλλιέργειες προβλέπονται αποζημιώσεις μέσα από τον κανονισμό των ΕΛ.Γ.Α. Βεβαίως θα έχουμε την ευκαιρία τις επόμενες μέρες, μια και γίνεται το Συμβούλιο Αγροτικής Πολιτικής στις 16/17 Μαϊου να κουβεντιάσουμε για να ολοκληρώσουμε το θεσμικό, ασφαλιστικό πλαίσιο, έτσι ώστε να μην υπάρχουν οι ανάγκες των ερωτημάτων και των αιτημάτων -αυτό που βάζετε κι εσείς στην ερώτησή σας, κύριε συνάδελφε- δηλαδή να πληρώνουμε αποζημιώσεις από τα δημόσια ταμεία.

Για το δεύτερο ερώτημά σας, που αφορά τα αντιπλημμυρικά έργα, ξέρετε την πραγματικότητα, κύριε συνάδελφε. 'Εχουν διατεθεί από το Υ.ΠΕ.ΧΩ.Δ.Ε., εξαιτίας των ζημιών στη Θεσσαλία, μόνο γι' αυτό το μέτρο, ποσά ύψους 14,3 δισεκατομμυρίων δραχμών και το μεγαλύτερο βεβαίως μέρος αυτών των χρημάτων έχει διατεθεί για το Νομό Καρδίτσας.

Βεβαίως ο σχεδιασμός και προγραμματισμός αυτών των έργων έχει γίνει και προχωράει σε τρεις φάσεις.

Η πρώτη φάση προβλέπει έργα άμεσης παρέμβασης, αποκατάστασης των ζημιών σε υφιστάμενα αντιπλημμυρικά έργα, καθαρισμούς κοίτης και μικρά συμπληρωματικά έργα. 'Ηδη αυτή η ενέργεια βρίσκεται στο τέλος της, όταν στην περιοχή έχουν δουλέψει τον τελευταίο καιρό σαράντα και πλέον εργολαβίες.

Τα έργα της δεύτερης φάσης αφορούν έργα διευθέτησης των παραπόταμων του Πηνειού, του Καλέτζη, του Ενηπέα κ.λπ. και με βάση εγκεκριμένες τεχνικές μελέτες έχουν ήδη διατεθεί 4,3 δισεκατομμύρια δραχμές για τις εργολαβίες αυτές. Η δημοπράτηση καθυστέρησε λόγω κάποιων σοβαρών όμως περιβαλλοντολογικών προβλημάτων, όμως, ανατίθενται τα έργα τις επόμενες μέρες.

'Οσον αφορά την τρίτη φάση, που αφορά τεχνικά έργα, γέφυρες, αρδευτικά, φράγματα κ.ά., έχουν ήδη ανατεθεί οι μελέτες από τις αρχές του χρόνου και πιστεύω, μέχρι τέλους του χρόνου, θα προχωρήσει και η δημοπράτηση των έργων.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, η πλημμύρα του Απρίλη ήταν η τρίτη μετά το 1994. Η πρώτη ήταν το 1994, που τότε, αφού έσβησαν τα φώτα της δημοσιότητας από τη Μεταμόρφωση, ήρθε ο Υπουργός ο κ. Λαλιώτης, ο οποίος εξήγγειλε τα 9,3 δισεκατομμύρια για την Καρδίτσα. Πέρασαν δυόμισυ χρόνια και απορροφήθηκαν μόνο πεντακόσια εκατομμύρια και προχθές δημοπρατήθηκαν άλλα πεντακόσια.

Το Γενάρη μήνα είχαμε τη δεύτερη πλημμύρα, όπου κινδύνευσαν να πνιγούν τέσσερα χωριά. Και βέβαια είχαμε την τελευταία πλημμύρα στο τέλος του Απρίλη που και σ' αυτήν κινδύνευσαν χωριά, αλλά είχαμε και αυτές τις μεγάλες καταστροφές, που δεν είναι μόνο σε τριάντα χιλιάδες στρέμματα, κύριε Υφυπουργέ, αλλά ήδη έχουν επανασπαρεί εκατόν τριάντα χιλιάδες στρέμματα και στοιχίζει μόνο με τους υπολογισμούς του ΕΛ.Γ.Α., πεντέμισι χιλιάδες το στρέμμα, που σημαίνει, σε μια περιοχή που κτυπιέται συνεχώς από τα καιρικά φαινόμενα -και βεβαίως δεν μπορούμε να τα βάλουμε με τον καιρό- ότι μπορούμε να κάνουμε τα έργα, ώστε να προχωρήσουν, για να προστατεύσουμε και τους κατοίκους και τα χωριά, αλλά και τις καλλιέργειες από τα καιρικά φαινόμενα.

'Ομως, με εξαγγελίες, με τυμπανοκρουσίες, με δηλώσεις ότι δίνονται χρήματα, δε λύνονται τα γενικότερα προβλήματα, αλλά ούτε και τα ειδικότερα που έχουν οι αγρότες, οι οποίοι έχουν δοκιμαστεί και δοκιμάζονται κάθε χρόνο.

Γι' αυτό, λοιπόν, επιμένουμε ότι πρέπει να υπάρξει αποζημίωση και στους αγρότες, οι οποίοι δεν καλύπτονται από τον ΕΛ.Γ.Α. Και βεβαίως, κύριε Υφυπουργέ, θα πρέπει το Ελληνικό Κράτος να αποζημιώνει τους αγρότες, όπως αποζημιώνει και ενισχύει και τους βιομήχανους, αλλά και άλλους κλάδους. Γιατί είναι μεμπτό, δηλαδή, να ζητάνε οι αγρότες...

ΒΑΣΙΛΗΣ ΚΕΔΙΚΟΓΛΟΥ: Ε, όχι και ότι αποζημιώνει τους βιομήχανους το Κράτος!

ΕΥΑΓΓΕΛΟΣ ΜΠΟΥΤΑΣ: Βεβαίως! Δεν υπάρχουν οι επιδοτήσεις; Δεν υπάρχουν οι νόμοι που ψηφίστηκαν εδώ και δίνονται ενισχύσεις στους βιομήχανους; Γιατί δηλαδή ο φτωχός αγρότης που παθαίνει συνέχεια ζημιά, δεν πρέπει να αποζημιώνεται και πρέπει να περιμένει πότε θα αλλάξει ο κανονισμός του ΕΛ.Γ.Α;

Και βέβαια με τις αλλαγές που προτίθεσθε να κάνετε, κύριε Υπουργέ, απ' ό,τι έχει διαρρεύσει στον Τύπο, πάλι θα φορτωθούν οι αγρότες τα σπασμένα και θα τα πληρώσουν οι ίδιοι. Να μη βάλετε το χέρι στον Κρατικό προϋπολογισμό να ενισχύσει λίγο τους αδύνατους και τους φτωχούς;

Πιστεύουμε ότι οι τρεις απανωτές πλημμύρες έχουν κτυπήσει την καμπάνα για τα γερά και άμεσα πρέπει να παραμεριστούν οποιαδήποτε προβλήματα υπάρχουν σχετικά με τις περιβαλλοντικές μελέτες ή οποιαδήποτε άλλα προβλήματα, ώστε να αρχίσουν τα έργα, προκειμένου να σώσουμε ό,τι μπορούμε, εν πάση περιπτώσει.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Ο κύριος συνάδελφος ή δε γνωρίζει την αλήθεια ή την παραποιεί σκόπιμα.

Κατ' αρχήν, για τα έργα της πρώτης φάσης, κύριε συνάδελφε, σε ολόκληρη τη Θεσσαλία ...

ΕΥΑΓΓΕΛΟΣ ΜΠΟΥΤΑΣ: Από τα εννιάμισι δισεκατομμύρια, τα πεντακόσια εκατομμύρια απορροφήθηκαν.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Τα πεντακόσια εκατομμύρια είναι δικός σας λογαριασμός. Τα πεντακόσια εκατομμύρια είναι αυτά που διατέθηκαν στη νομαρχία. Αν εννοείτε αυτά, συμφωνούμε. Αν, όμως, θέλετε να μάθετε όλη την αλήθεια και να την λέτε με όλη την ειλικρίνεια, τότε πρέπει να δεχθείτε ότι στα αντιπλημμυρικά έργα της πρώτης φάσης διατέθηκαν πόροι 4,8 δικεκατομμύριων δραχμών σε ολόκληρη τη Θεσσαλία και 1,52 δισεκατομμύρια στο Νομό Καρδίτσας.

Από κει και πέρα, σας τόνισα και προηγούμενα ποιες είναι οι φάσεις των επόμενων έργων και βεβαίως πρέπει να σεβαστούμε κάποιες διαδικασίες. Οι περιβαλλοντικές μελέτες δεν είναι μόνο απαίτηση των κατοίκων, δεν είναι μόνο απαίτηση των νόμων, πρέπει να είναι συνολική απαίτηση της κοινωνίας, διότι χωρίς αυτά, δεν μπορεί να γίνονται έργα πνοής.

Δεύτερον, επειδή, κύριε συνάδελφε, για τα δημόσια έσοδα και στον τρόπο διάθεσης των δημοσίων εσόδων αναφέρεσθε πολύ συχνά, ευτυχώς που δεν έχετε τη διαχείριση των

Σελίδα 6351 

δημοσίων εσόδων, διότι αν την είχατε εσείς πράγματι θα οδηγούσατε τη Χώρα, σε υποανάπτυξη και σε πραγματική καθυστέρηση, διότι δεν είναι πολιτικές και λογικές αυτές. Ιδού η πρόκληση! Ελάτε μεθαύριο στο Συμβούλιο Αγροτικής Πολιτικής και προτείνετέ μας την καλύτερη μεθοδολογία και τον καλύτερο τρόπο για να φτιάξουμε έναν οργανισμό πραγματικά ανταποδοτικό, πραγματικά ικανό να απαντήσει στα σύγχρονα προβλήματα της αγροτικής οικονομίας.

ΕΥΑΓΓΕΛΟΣ ΜΠΟΥΤΑΣ: Για να θάψουμε τους μικρομεσαίους αγρότες;

ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ, κύριε Μπούτα!

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): 'Ολα τα άλλα είναι φθηνή πολιτική που σας οδηγεί σε αδιέξοδο, γιατί η πολιτική σας είναι αδιέξοδη και στον αγροτικό τομέα και, δυστυχώς, την επαναλαμβάνετε σε κάθε στιγμή, ακόμη και στις επίκαιρες ερωτήσεις.

Κύριε συνάδελφε, μάθετε την αλήθεια. Επισκέφθηκα την περιοχή ο ίδιος και όλα αυτά τα νούμερα που είπατε είναι εξωπραγματικά. Θα σας τα δώσω, όμως, για να δείτε την αλήθεια.

(Στο σημείο αυτό, ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού).

ΠΡΟΕΔΡΕΥΩΝ (Παναγιώτης Ν.Κρητικός): Ολοκληρώστε, παρακαλώ, δεν έχετε χρόνο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Τα πραγματικά στρέμματα, στο βαμβάκι, που πάθανε ζημιά, δεν ξεπερνούν τα τριάντα δύο χιλιάδες στρέμματα, εκτός εάν εσείς ανακαλύπτετε παντού καταστροφές, λοιμούς, σεισμούς. Ο Λαϊκισμός είναι δικό σας θέμα. Εμείς πρέπει να απαντήσουμε με σαφήνεια και ειλικρίνεια για το τι μπορούμε να κάνουμε και θα αποζημιώσουμε τους καλλιεργητές με τους σπόρους, όσο στοιχίζουν, δύο χιλιάδες, δύομισι χιλιάδες το στρέμμα; Αυτό θα πληρώσουμε.

ΠΡΟΕΔΡΕΥΩΝ (Παναγιώτης Ν.Κρητικός): Η υπ'αριθμόν 1141/9-5-97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εργασίας και Κοινωνικών Ασφαλίσεων σχετικά με τις προθέσεις της Κυβέρνησης για την επίλυση της Επιτροπής που έχει την ευθύνη της ελληνικής συμμετοχής στην πανευρωπαϊκή συγκέντρωση στο 'Αμστερνταμ για την ανεργία και τον κοινωνικό αποκλεισμό θα παρακαλέσω να κρατηθεί, διότι διαμήνυσε ο κύριος Υφυπουργός, μέσω υπηρεσιών, ότι έχει εμπλακεί σε μποτιλιάρισμα.

Η υπ'αριθμόν 1151/12-5-97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη των αναγκαίων μέτρων αποκατάστασης των ζημιών από τις βροχοπτώσεις στην επαρχιακή οδό Μαλακάσας-Μαρκόπουλου Ωρωπού, διαγράφεται με σύμφωνη γνώμη του ερωτώντος και του ερωτωμένου Υπουργού.

Β. Επίκαιρες Ερωτήσεις Δεύτερου Κύκλου.

Η πρώτη με αριθμό 1143/9-5-97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεδίκογλου προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων αναβάθμισης της υγειονομικής περίθαλψης στο Νομό Εύβοιας κ.λπ. η οποία έχει ως εξής...

ΒΑΣΙΛΗΣ ΚΕΔΙΚΟΓΛΟΥ: Αυτό που διαβάζετε είναι περίληψη. Παράκληση να καταχωρηθεί ολόκληρο, το κείμενο.

ΠΡΟΕΔΡΕΥΩΝ (Παναγιώτης Ν.Κρητικός): Ασφαλώς θα καταχωρηθεί ολόκληρο. Θα διαβαστεί, όμως, η περίληψη, όπως προβλέπει ο Κανονισμός.

"Η πολιτική υγείας στην περιφέρεια Στερεάς Ελλάδος είναι τραγελαφική χαρακτηριζόμενη από σπατάλη πόρων και κατάφωρη εγκατάλειψη της Ευβοίας.

Ιδιαίτερα απελπιστική είναι η κατάσταση στα Κέντρα Υγείας Ιστιαίας, Μαντουδίου και στο Νοσοκομείο Χαλκίδας.

Τα δύο Κέντρα Υγείας εξυπηρετούν το βόρειο τμήμα του Νομού με πληθυσμό εβδομήντα χιλιάδες κατοίκων, ευρίσκονται μακράν του Νοσοκομείου Χαλκίδας, η Ιστιαία εκατόν είκοσι χιλιόμετρα, το Μαντούδι εξήντα πέντε χιλιόμετρα, τα χωριά από ογδόντα έως εκατόν ογδόντα χιλιόμετρα, δε διαθέτουν ειδικότητες γιατρών. Η σύνθεσή τους απαρτίζεται από γιατρούς γενικής ειδικότητας και αγροτικής θητείας. Από το ήμισυ της έκτασης του νομού ελλείπουν ειδικότητες προς στοιχειώδη κάλυψη της εξωνοσοκομειακής περίθαλψης.

Ουσιαστικά, το Κέντρο Υγείας Ιστιαίας διαθέτει ένα γιατρό γενικής ιατρικής και προσφάτως απεσπάσθη μία ειδικευμένη νοσηλεύτρια.'Ιδια είναι και η κατάσταση στο Κέντρο Υγείας Μαντουδίου. Δεν υπάρχει κανείς ειδικευμένος γιατρός. Εργαστηριακοί γιατροί ούτε λόγος. 

Αυτά τα Κέντρα Υγείας πρέπει νομοθετικά να αποκτήσουν διαφορετική σύνθεση προσωπικού.'Αμεση είναι η ανάγκη λειτουργίας περιφερειακών ιατρείων στους Δήμους Λίμνης και Αιδηψού.

Το Νοσοκομείο Χαλκίδας έχει απόλυτη ανάγκη συντήρησης, επέκτασης με ενοικίαση γειτονικών κτιρίων, για τη μεταφορά ιατρικών, παραϊατρικών και διοικητικών υπηρεσιών και μηχανογράφησης. Απαιτείται να εγγραφεί γι'αυτά στον εφετινό Προϋπολογισμό Δημοσίων Επενδύσεων πίστωση τουλάχιστον διακοσίων σαράντα εκατομμυρίων δραχμών.

Αναλυτικότερα: 

Η κατάσταση των υπηρεσιών υγείας στο Νομό Ευβοίας είναι τραγική, όπως με επιστολή μας από ημερομηνία 31-10-96 σας γνωστοποιήσαμε.

Η πολιτική υγείας στην Περιφέρεια Στερεάς Ελλάδος είναι επίσης τραγελαφική, χαρακτηριζόμενη κυρίως από σπατάλη πόρων.

Στη Λειβαδιά υπάρχει ένα υπερσύγχρονο καινούργιο νοσοκομείο με πλήρης ιατρικό και μηχανολογικό εξοπλισμό, κλειστό, όμως, ελλείψει ιατρών. Λειτουργεί το ήμισυ μιας κλινικής μόνον (!!!)

Η απόσταση Λειβαδιάς-Θήβας είναι σήμερα σαράντα τρία χιλιόμετρα, όση η απόσταση Γλυφάδας-Κηφισιάς και φυσικά όχι αστική διαδρομή. Ανετέθη η μελέτη κατασκευής νέου νοσοκομείου εκατόν πενήντα κλινών στη Θήβα, ενώ ήδη λειτουργεί άλλο, το οποίο θα μπορούσε με μικρή δαπάνη, δύο δισεκατομμυρίων, αν κρίνεται απαραίτητο, να εκσυγχρονιστεί πλήρως. Στη Λαμία υπάρχει νοσοκομείο αναπεπταμένο σε δύο κτίρια μεγάλων επιφανειών. Η κατάστασή τους χαρακτηρίζεται καλή και με διάθεση μιας δαπάνης το πολύ πέντε δισεκατομμυρίων, μπορούσε να εκσυγχρονιστεί πλήρως.

Στη Χαλκίδα υπάρχει νοσοκομείο διακοσίων κλινών με αναπτυγμένες μόνο εκατόν εξήντα πέντε (θάλαμοι έχουν γίνει αποθήκες ή γραφεία) υπερφορτισμένο, το οποίο λειτουργεί και ως εξωτερικά ιατρεία των Αθηναϊκών νοσοκομείων για τα ατυχήμτα που συμβαίνουν στην Εθνική Οδό Αθηνών-Λαμίας, το οποίο, όπως σας γνωστοποιήσαμε, έχει άμεση ανάγκη συντήρησης, επισκευών, μηχανογράφησης των διοικητικών υπηρεσιών και επέκταση σε γειτονικά κτίρια, είτε δια ενοικιάσεως είτε δια αγοράς, για τη μεταφορά μέρους των δραστηριοτήτων του, κυρίως εργαστηρίων, προς απελευθέρωση χώρων και αποσυμφόρηση, ώστε να ανταποκριθεί στοιχειωδώς στην απαιτούμενη σημερινή ζήτηση υπηρεσιών υγείας και χρειάζεται μέριμνα για κατασκευή νέου νοσοκομείου εκτός πόλεως.

Αριθμός κατοίκων: Σύμφωνα με την απογραφή του 1991 Νομού Βοιωτίας, εκατόν τριάντα τέσσερις χιλιάδες εκατόν οκτώ. Αριθμός κατοίκων Νομού Ευβοίας, διακόσιες οκτώ χιλιάδες τετρακόσιοι οκτώ. Αριθμός κατοίκων Νομού Φθιώτιδας, εκατόν εβδομήντα μία χιλιάδες διακόσιοι εβδομήντα τέσσερις.

Την κατασκευή και άλλων νοσοκομείων όλοι επιθυμούμε, ει δυνατόν ενός σε κάθε χωριό, είναι, όμως, προφανής η προτεραιότητα συντήρησης, επέκτασης και εκσυγχρονισμού του Νοσοκομείου της Χαλκίδος, ώστε να ανταποκριθεί στις σημερινές ανάγκες και ουδείς ασφαλώς μπορεί να υποστηρίξει ότι η Εύβοια δεν προηγείται στην κατασκευή νέου νοσοκομείου των άλλων Νομών Βοιωτίας και Φθιώτιδας. Το Δ.Σ. του νοσοκομείου έχει ζητήσει.

Σελίδα 6352 

Η κατάσταση στα Κέντρα Υγείας του Νομού Ευβοίας και ιδίως της Ιστιαίας και του Μαντουδίου, είναι απαράδεκτη, όπως επίσης σας γνωστοποιήσαμε.

'Εχουν εξοπλισμό και στερούνται σχεδόν παντελώς ειδικευμένων ιατρών, στερούνται ακόμη και παρασκευαστών και χειριστών ακτινολογικών μηχανημάτων. Ο διευθυντής του Κέντρου Υγείας απουσιάζει σχεδόν μονίμως.

Το ταχύτερον αυτά τα Κέντρα Υγείας με νομοθετική ρύθμιση πρέπει να στελεχωθούν με ιατρούς όλων των ειδικοτήτων, ώστε να διασφαλιστεί η εξωνοσοκομειακή κάλυψη του πληθυσμού και η παροχή πρώτων βοηθειών σε βαθμό τουλάχιστον σύγχρονων εξωτερικών ιατρείων γενικού νοσοκομείου.

Το ταχύτερον πρέπει να λειτουργήσουν περιφερειακά ιατρεία στους Δήμους Λίμνης και Αιδηψού με τις βασικές ειδικότητες.

Ερωτάται, υπάρχει άλλος νομός στη Χώρα χωρίς περιφερειακό ιατρείο τουλάχιστον;

'Ολα τα προηγούμενα είναι γνωστά στο Υπουργείο Υγείας.

Ερωτάται ο Υπουργός ποια μέτρα θα λάβει".

Ο κύριος Υφυπουργός Υγείας και Πρόνοιας Μανώλης Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, κύριοι συνάδελφοι, πολλά τα υγειονομικά προβλήματα του Νομού Ευβοίας, πολλά τα ερωτήματα του αγαπητού συναδέλφου κ. Κεδίκογλου. Και για τα νοσοκομεία και για τα Κέντρα υγείας, τα οποία αναφέρετε, είχα την ευκαιρία το Σαββατοκύριακο να επισκεφθώ το Νομό Εύβοιας και σε μία μεγάλη σύσκεψη, που κράτησε πάνω από τρισήμισΙ ώρες, είχαμε τη δυνατότητα να αποτυπώσουμε όλα τα προβλήματα, να ανταλλαγούν απόψεις την Κυριακή και νομίζω ότι έγινε μία πάρα πολύ καλή δουλειά.

Επιτρέψτε μου να μη συμμεριστώ την άποψή σας, ότι η πολιτική μας είναι τραγελαφική. 'Οτι υπάρχουν προβλήματα, υπάρχουν. Πρέπει να δείξουμε ενδιαφέρον για όλη την Ελλάδα, βέβαια, αλλά και για την Εύβοια ειδικότερα, που λόγω ειδικών γεωγραφικών συνθηκών έχει αυξημένα προβλήματα, γιατί αν δει κανείς τον πληθυσμό και το προσωπικό που υπηρετεί στο σύνολο του νομού, δεν είναι τόσο μεγάλο το πρόβλημα, όσο είναι μεγάλα τα προβλήματα λόγω αποστάσεων και λόγω κατακερματισμού των δυνάμεων που έχουμε στο Νομό Εύβοιας.

Εμείς, όσον αφορά το προσωπικό, νιώθουμε ικανοποίηση πραγματικά, που καταφέραμε το 1996 και το 1997 να δώσουμε ένδεκα χιλιάδες θέσεις ιατρικού και νοσηλευτικού προσωπικού με πολιτικές επιλογές και προτεραιότητες της Κυβέρνησης, η οποία κάνει πράξη αυτό που έχουμε διακηρύξει, πρώτα απ' όλα υγεία και Παιδεία. Μέσα στα πλαίσια αυτών των θέσεων, αυτών των εγκρίσεων, αυτών των κατανομών, εμείς νομίζουμε ότι δεν αδικήσαμε το Νομό Εύβοιας, και στο νοσοκομείο και στα Κέντρα Υγείας. 'Εχω εδώ μπροστά μου το συνολικό αριθμό θέσεων που αυτήν τη στιγμή προσλαμβάνονται της περισυνής διακήρυξης και είναι εξήντα θέσεις συνολικά στο νομό.

Για το νοσοκομείο, που και αυτό καταγράφηκε σαν ένα πρόβλημα και σήμερα στην ερώτησή σας αναφέρεστε, ήδη υπάρχει επικοινωνία του νομάρχη με τις τεχνικές υπηρεσίες του Υπουργείου, επικοινώνησα τη Δευτέρα το πρωί και αναμένεται η επικύρωση της μελέτης και η πρόωθηση του έργου περίπου πεντακοσίων εκατομμυρίων για διαρρυθμίσεις στο υπόγειο, στο ισόγειο, για βελτιώσεις του τμήματος επειγόντων περιστατικών, εργαστηρίων, αιμοδοσίας, μονάδας τεχνητού νεφρού, παιδιατρικής κλινικής και των διοικητικών υπηρεσιών.

ΒΑΣΙΛΗΣ ΚΕΔΙΚΟΓΛΟΥ: Δεσμεύεστε γι' αυτό; 

ΠΡΟΕΔΡΕΥΩΝ (Παναγιώτης Ν. Κρητικός): Θα το ρωτήσετε όταν πάρετε το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Μην ξεχνάτε ότι η πρώτη πίστωση είναι από το ΠΕΠ και δεν μπορώ να δεσμευθώ εγώ αν η περιφέρεια προωθήσει. Απ' ό,τι λέχθηκε εκείνη την ημέρα, βεβαίως, τα διακόσια πενήντα εκατομμύρια, αν προωθηθούν από την περιφέρεια, το Υπουργείο θα συμπληρώσει με τα υπόλοιπα διακόσια πενήντα, έτσι ώστε να φθάσουμε στα πεντακόσια εκατομμύρια.

'Οσον αφορά το προσωπικό, σας είπα προχθές, ότι στο Κέντρο Υγείας Ιστιαίας υπηρετούν αυτήν τη στιγμή ένας παιδίατρος, ένας μικροβιολόγος, τέσσερις γιατροί με ειδικότητα γενικής ιατρικής και τρεις αγροτικοί γιατροί και είναι υπό πρόσληψη ένας ακτινολόγος και προκηρύσσεται απ' ό,τι με διαβεβαίωσε η υπηρεσία, και ένας γιατρός γενικής ιατρικής.

Σας είπα προχθές σας το λέω και τώρα, ότι θα ήμουν ευτυχής Υφυπουργός, αν σε όλα τα Κέντρα Υγείας της Χώρας είχα μόνο γιατρούς γενικής ιατρικής. Είναι η ειδικότητα που μας χρειάζεται και η ειδικότητα που μας λύνει τα προβλήματα της πρωτοβάθμιας περίθαλψης.

ΠΡΟΕΔΡΕΥΩΝ (Παναγιώτης Ν. Κρητικός): 'Εχω τη χαρά να ανακοινώσω ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" τριάντα εννέα μαθητές και τρεις συνοδοί δάσκαλοι από το 6ο Δημοτικό Σχολείο Καματερού Αττικής. Τους καλωσορίζουμε στο Κοινοβούλιο.

(Χειροκροτήματα)

Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, λυπάμαι που θα στεναχωρήσω το φίλο Υφυπουργό, εκπρόσωπο της Κυβέρνησης. Αν δε λέγεται τραγελαφική η πολιτική υγείας, να έχουμε στη Λειβαδιά ένα υπερσύγχρονο νοσοκομείο κλειστό, να προκηρύσσουμε άλλο στη Θήβα, σαράντα πέντε χιλιόμετρα μακρύτερα όσο Γλυφάδα-Κηφισιά, να προκηρύσσουμε άλλο στη Λαμία, όταν με ελάχιστα χρήματα μπορούσαμε το τεραστίων χώρων υπάρχον νοσοκομείο να το εκσυγχρονίσουμε, τότε τι θα πει τραγέλαφος, πρέπει να ψάξουμε το λεξικό να δούμε μήπως υπάρχει άλλη λέξη.

Το ερώτημά μου είναι συγκεκριμένο. Οφείλετε στο μεσαίο και βόρειο τμήμα της Εύβοιας, όπου υπάρχουν εβδομήντα χιλιάδες κάτοικοι μονίμως και το καλοκαίρι λόγω τουρισμού ξεπερνούν τις εκατόν πενήντα χιλιάδες, να διασφαλίσετε εξωνοσοκομειακή περίθαλψη και περίθαλψη βραχείας νοσηλείας; 'Εχετε κανένα δήμο στην Κρήτη, που να μην έχει περιφερειακό ιατρείο; Πώς εξηγείται η τουριστική πόλη της Αιδηψού να μην έχει περιφερειακό ιατρείο; 'Εχετε κανέναν δήμο που να μην έχει, όπως η Λίμνη, περιφερειακό ιατρείο; 'Εχετε κανένα δήμο, όπως η Ιστιαία, με επτά χιλιάδες κατοίκους, να έχει ένα Κέντρο Υγείας, που δεν μπορεί να προσφέρει στοιχειωδώς όσα προσφέρουν τα εξωτερικά ιατρεία ενός σύγχρονου νοσοκομείου;

Αυτές είναι οι ελάχιστες απαιτήσεις και δημιουργείται πρόβλημα στην Κυβέρνηση. Καταλάβετέ το. 'Εχει ξεσηκωθεί ο κόσμος και υπάρχει πρόβλημα κόστους πολιτικού, κοινωνικού και κάθε μορφής. Δεν είναι δυνατόν, ένας κόσμος που απέχει από το πλησιέστερο νοσοκομείο εκατόν ογδόντα χιλιόμετρα να μην έχει στοιχειωδώς διασφαλισμένη εξωνοσοκομειακή περίθαλψη και περίθαλψη βραχείας νοσηλείας.

Τα Κέντρα Υγείας Ιστιαίας και Μαντουδίου είναι αναγκαίο να αποκτήσουν με νομοθετική ρύθμιση, άλλη σύνθεση προσωπικού, σύνθεση προσωπικού εξωτερικών ιατρείων μεγάλου νοσοκομείου. Είναι ανάγκη, οι Δήμοι Λίμνης και Αιδηψού να αποκτήσουν πραγματικά περιφερειακά ιατρεία, με ένα γιατρό γενικής ιατρικής, με ένα μαιευτήρα, με ένα γυναικολόγο. 'Εχουμε πρόβλημα δημογραφικό και δεν έχουμε γυναικολόγους.

Δεν μου είναι ικανοποιητική η απάντησή σας, κύριε Υπουργέ, και ούτε προχθές δεσμευθήκατε, ούτε σήμερα. Απαιτώ τη δέσμευσή σας, ότι το Κέντρο Υγείας Ιστιαίας και Μαντουδίου θα παρέχει πλήρη εξωνοσοκομειακή περίθαλψη και βραχείας νοσηλείας περίθαλψη και θα εγκαταστήσετε στους Δήμους Λίμνης και Αιδηψού οπωσδήποτε πραγματικά περιφερειακά ιατρεία τουλάχιστον με τρεις ειδικότητες γενικής ιατρικής, μαιευτήρα και παιδίατρο.

Κύριε Πρόεδρε, είναι εξοργιστική η κατάσταση. Είναι μία περιοχή που απέχει από το πλησιέστερο νοσοκομείο εκατόν ογδόντα χιλιόμετρα. Για όνομα του Θεού. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υ-

Σελίδα 6353 

πουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, δεν έχω να προσθέσω πολλά πράγματα στη δευτερολογία μου απαντώντας στον κ. Κεδίκογλου.

Εγώ είμαι υποχρεωμένος κύριε συνάδελφε, σας το είπα και στη Χαλκίδα, να απαντώ και εδώ και εκεί -έτσι απάντησα στη Χαλκίδα- μ' αυτά που μπορεί το Υπουργείο να κάνει και όχι μ' αυτά που θέλει. Εμείς θέλουμε, πράγματι, να καλύψουμε τις είκοσι χιλιάδες κενές οργανικές θέσεις που έχει το υγειονομικό σύστημα της Χώρας. Θα ήμουν ευτυχής, εάν το Υπουργικό Συμβούλιο ενέκρινε τη συμπλήρωση και των είκοσι χιλιάδων θέσεων.

Για φέτος, έχουμε δύο χιλιάδες επτακόσιες θέσεις νοσηλευτικού προσωπικού, πεντακόσιες για το ΕΚΑΒ και εξακόσιες ιατρικού προσωπικού. Αυτές είναι οι δυνατότητες που έχει το Υπουργείο...

ΒΑΣΙΛΗΣ ΚΕΔΙΚΟΓΛΟΥ: Εγώ σας ρωτώ, αν στην Κρήτη υπάρχει ένας Δήμος που να μην έχει περιφερειακό νοσοκομείο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Εγώ δεν σας διέκοψα και παρακαλώ να μην με διακόπτετε και σεις.

Αυτές τις θέσεις, αγαπητέ συνάδελφε, ψηφίσατε όλοι στον προϋπολογισμό. Είναι γραμμένες δύο χιλιάδες επτακόσιες θέσεις ξεκάθαρα. Αυτές τις δυνατότητες είχε το Υπουργείο. Παρά τις δυσκολίες όμως εγώ είμαι ικανοποιημένος...

ΒΑΣΙΛΗΣ ΚΕΔΙΚΟΓΛΟΥ: Να δεσμευθείτε να έρθουν στην Εύβοια.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, μη διακόπτετε, αφήστε τον Υπουργό να ολοκληρώσει.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Και παρά τα οικονομικά προβλήματα στη διετία 1996-1997 το Υπουργείο Υγείας θα συμπληρώσει συνολικά έντεκα χιλιάδες θέσεις σ' όλο το υγειονομικό σύστημα της Χώρας. Και απ' αυτές τις θέσεις η Εύβοια δεν πρέπει να θεωρείται ότι αδικήθηκε. Αντιθέτως, σας είπα, ότι λόγω ιδιαιτερότητας πήρε και κάτι παραπάνω από αυτό που της αναλογεί.

ΒΑΣΙΛΗΣ ΚΕΔΙΚΟΓΛΟΥ: Τολμάτε να επιμένετε όταν δεν υπάρχει στοιχειώδης περίθαλψη στο μισό νομό;

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε, δεν έχετε το λόγο. Και εσείς, κύριε Υπουργέ, παρακαλώ να είστε στο θέμα σας και να τελειώνετε.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Αν εσείς θέλετε μαιευτήρα στα περιφερειακά ιατρεία ή στα κέντρα υγείας, αυτό ούτε θα γίνει, ούτε είναι η πολιτική της Κυβέρνησης, ούτε γίνεται πουθενά. Τα κέντρα υγείας θα εξυπηρετούνται από ειδικότητες, από το νοσοκομείο και θα το δείτε στην πράξη, τώρα με τη ψήφιση του νέου νομοσχεδίου και τη δυνατότητα που έχει το Υπουργείο να μετακινεί γιατρούς σύμφωνα με τις ανάγκες που υπάρχουν

ΒΑΣΙΛΗΣ ΚΕΔΙΚΟΓΛΟΥ: Με το πνεύμα αυτό, κύριε Υπουργέ, μην περιμένετε την ψήφο μου στο νομοσχέδιο.

ΠΡΟΕΔΡΕΥΩΝ (Παναγιώτης Ν. Κρητικός): Θα συζητηθεί η τέταρτη με αριθμό 1141/9.5.97 κρατηθείσα επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης για την ενίσχυση της Επιτροπής που έχει την ευθύνη της ελληνικής συμμετοχής στην πανευρωπαϊκή συγκέντρωση στο 'Αμστερνταμ για την ανεργία και τον κοινωνικό αποκλεισμό.

Η ερώτηση σε περίληψη έχει ως εξής:

"Στις 14-15 Ιουνίου 1997 θα πραγματοποιηθεί στο 'Αμστερνταμ η Δακυβερνητική Διάσκεψη κορυφής της Ε.Ε. Την ίδια μέρα, στην πόλη αυτή, θα ακουστεί και μια άλλη φωνή. Η φωνή της άλλης Ευρώπης των είκοσι εκατομμυρίων ανέργων, των ογδόντα εκατομμυρίων φτωχών των εκατοντάδων εκατομμυρίων μισθωτών. Στις 14 Ιουνίου θα καταλήξουν στο 'Αμστερνταμ οι πορείες δεκαδών χιλιάδων ανέργων, κοινωνικά αποκλεισμένων και μεταναστών. Την πρωτοβουλία για την πορεία αυτή, που έχει ως κεντρικό σύνθημα την καταπολέμηση της ανεργίας και την πλήρη απασχόληση, έχουν αναλάβει εκατόν εβδομήντα Ευρωβουλευτές, εκατοντάδες Βουλευτές απ' όλα τα εθνικά Κοινοβούλια των χωρών της Ε.Ε. και χιλιάδες συνδικαλιστικά στελέχη.

Επειδή η Ελληνική Κυβέρνηση επιδιώκει να υιοθετηθεί από την Διακυβερνητική Διάσκεψη Κορυφής ο στόχος της πλήρους απασχόλησης, μια μαζική λαϊκή πίεση στην διάρκεια της Διάσκεψης θα έχει ασφαλώς ευεργετικά αποτελέσματα.

Ερωτάται ο κύριος Υπουργός:

Προτίθεται η Κυβέρνηση να ενισχύσει με διάφορους τρόπους την επιτροπή που έχει την ευθύνη της ελληνικής συμμετοχής στην πορεία και την συγκέντρωση του 'Αμστερνταμ, ώστε να εξασφαλιστεί μαζική συμμετοχή Ελλήνων ανέργων και κοινωνικά αποκλεισμένων;"

Ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε εκτιμώ ότι ο κ. Κουναλάκης, ο οποίος ως γνωστόν είναι ένας πολύ έξυπνος και καταρτισμένος συνάδελφος, έθεσε την ερώτηση απλά και μόνο για να ενημερώσει την Εθνική Αντιπροσωπεία γύρω από τη διαδήλωση και το περιεχόμενό της. Θεωρώ, ότι μόνο αυτός είναι ο λόγος. Δεν θεωρώ ότι η ερώτηση μπορεί να απευθύνεται προς την Κυβέρνηση, γιατί θα ήταν πράγματι ατόπημα, η Κυβέρνηση να έρθει να ανακατευτεί κατά τον οποιοδήποτε τρόπο σε μια μαζική εκδήλωση διαμαρτυρίας, η οποία γίνεται από μη κυβερνητικούς φορείς και Βουλευτές. Δεν είναι δυνατόν η Κυβέρνηση να παρεμβαίνει θετικά ή αρνητικά και να επιχειρεί να ανακατευτεί -αυτό θα δημιουργούσε σάλο αρνητικό σε όλη την Ευρώπη- σε μια εκδήλωση που γίνεται από κοινωνικούς φορείς, σε μια διαδήλωση όπου οι κοινωνικοί φορείς θέλουν αυτόνομα να θέσουν τα δικά τους αιτήματα, να προβάλουν τις δικές τους διεκδικήσεις. Είναι πολύ γνωστό, ότι οι Ευρωπαίοι, ιδιαίτερα στο θέμα της αυτονομίας των κινημάτων, έχουν ιδιαίτερη ευαισθησία και δε νομίζω ότι για κάποιον που σκέπτεται σοβαρά, μπορούμε εμείς να κάνουμε οποιαδήποτε παρέμβαση σε αυτή τη διαδήλωση. Εμείς, ως οφείλουμε, θα ακούσουμε το μήνυμα της διαδήλωσης και θα προσπαθήσουμε να το αξιοποιήσουμε κατά τον καλύτερο δυνατό τρόπο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουναλάκης έχει το λόγο.

ΠΕΤΡΟΣ ΚΟΥΝΑΛΑΚΗΣ: Περίμενα μία τέτοια απάντηση από τον κύριο Υπουργό και δείχνει πόση απόσταση υπάρχει ανάμεσα στις διακηρύξεις και τα έργα. Μιλάτε για την Κεντροαριστερά, για το κοινωνικό πρόσωπο του ΠΑ.ΣΟ.Κ. της Κυβέρνησης και τις μεγάλες ευαισθησίες σας. 'Ακουσα και τον Πρωθυπουργό χθες να λέγει ότι το κεντρικό πρόβλημα για την Ελλάδα, ο πρώτος στόχος είναι η καταπολέμηση της ανεργίας. Οι άνεργοι στη Χώρα μας είναι τετρακόσιες πενήντα χιλιάδες. Χθες η Comission είπε, ότι πάνω από το 50% των εργαζομένων στη Χώρα μας, ζουν στα όρια της φτώχειας. Ακούμε πολλά πράγματα κύριε Υπουργέ.

Δεν έκανα την ερώτηση για λόγους εντυπώσεων, αλλά προσπάθησα να εμβαθύνω στο θέμα και διαπίστωσα το εξής: Πρώτα πρώτα, ότι πέντε Ευρωβουλευτές του Κόμματός σας υπογράφουν γι' αυτήν την κίνηση. Ο επικεφαλής και συντονιστής αυτής της δράσης είναι ο Κεν Κόουτς, εργατικός Ευρωβουλευτής της Μεγάλης Βρεταννίας.

Προσπάθησα να μάθω τι θα γίνει. Και φοβούμαι πολύ, ότι τελικά σε αυτήν τη διαδήλωση, η οποία ενισχύεται από κάποια συνδικάτα, ετοιμάζονται να πάρουν μέρος, διότι μόνο αυτοί έχουν τη δυνατότητα, ορισμένοι συνδικαλιστές. Αλλά το θέμα δεν είναι αυτό. Πρέπει να βγουν από την απάθειά τους και οι άνεργοι της Ελλάδας και να πάνε εκεί. Πώς όμως θα πάνε οι άνεργοι της Ελλάδας στο 'Αμστερνταμ; Ποιος θα τους βοηθήσει; 'Εμαθα ότι γίνονταν κάποιες διαπραγματεύσεις με την Ολυμπιακή για χαμηλό εισιτήριο. Και ενώ στην αρχή η Ολυμπιακή είπε ναι, τελικά λέγει εβδομήντα χιλιάδες δραχμές. Πιο κάτω δεν πέφτει. Αυτό σημαίνει ότι από την Ελλάδα η

Σελίδα 6354 

συμμετοχή σε αυτήν τη μεγάλη διαδήλωση θα είναι μηδενική. Κι εγώ λέγω, ότι εφόσον η Κυβέρνηση του ΠΑ.ΣΟ.Κ. πράγματι, όπως δηλώνει και αφήνει να διαρρέει στον Τύπο, θα δώσει μάχη για να περιληφθεί στο κείμενο της Διάσκεψης Κορυφής ο στόχος της πλήρους απασχόλησης, νομίζω -και αυτό λέγω στο ερώτημά μου- ότι μια μαζική συμμετοχή των εργαζομένων και των ανέργων και των αποκλεισμένων και όχι μόνο των συνδικαλιστικών στελεχών, θα βοηθήσει την πρόθεσή σας, αν βέβαια είναι ειλικρινής και δεν χρησιμοποιείται ως προπέτασμα καπνού. Και θα έλεγα, ότι εσείς ιδιαιτέρως, που ήσασταν λίγο πριν από τις εκλογές Πρόεδρος της Γ.Σ.Ε.Ε., θα έπρεπε να έχετε μια ιδιαίτερη ευαισθησία για μια μαζική συμμετοχή ανέργων πραγματικά και όχι μόνο συνδικαλιστικών στελεχών στη διαδήλωση του 'Αμστερνταμ.

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Ακριβώς κύριε Κουναλάκη επειδή έχω μεγάλη ευαισθησία δεν θα δεχόμουνα οποιαδήποτε παρέμβαση γι'αυτό και δεν πρέπει να κάνουμε οποιαδήποτε παρέμβαση. Αλλίμονο αν αρχίσει η Κυβέρνηση να παρεμβαίνει θετικά ή αρνητικά, να βοηθάει ή να αποδυναμώνει διαδηλώσεις που έχουν να γίνουν από εργαζόμενους ή ανέργους στην Ευρώπη και στην Ελλάδα. Αλίμονο αν έχουμε ένα κρατικοδίαιτο ή ένα κρατικά υποκινούμενο συνδικαλιστικό κίνημα. Αυτό είναι θέμα αρχής που κι εσείς κι εγώ -είμαι βέβαιος ότι και σεις- υποστηρίζουμε και πρέπει πάντα να υποστηρίζουμε, γιατί είναι από τα μη διαπραγματεύσιμα θέματα.

Δε διαφωνούμε μαζί σας για την αναγκαιότητα της πίεσης πάνω σε αυτά τα ζητήματα. Θα προσέξατε, ότι είπα από την πρωτομιλία μου ότι θα έχουμε ανοιχτά τα αυτιά, καλή τη θέληση και ανοιχτή την καρδιά να υιοθετήσουμε εκείνα τα αιτήματα, τις διεκδικήσεις που είναι αναγκαία για το μέλλον της Κοινωνικής Ευρώπης.

Δεν αμφισβητώ αυτά που λέτε για τα μεγάλα προβλήματα που υπάρχουν στην ήπειρό μας. Δεν ξεχνούμε τις προσπάθειες που και εμείς κάνουμε για να περιληφθεί στη Διακυβερνητική, ειδικό κεφάλαιο για την απασχόληση, για να υπάρχει επιτέλους συντονισμένη πολιτική και για τα κοινωνικά δικαιώματα και την απασχόληση στην Ευρώπη. Είναι, όμως, διαφορετικοί οι ρόλοι, κύριε Κουναλάκη. Είναι διαφορετικός ο ρόλος της Κυβέρνησης που πρέπει να παλεύει μέσα στα κυβερνητικά όργανα και να διαμορφώνει εκεί συσχετισμούς και να προσπαθεί να παίρνει αποφάσεις και είναι διαφορετικός ο ρόλος των αυτόνομων κοινωνικών κηρυγμάτων τα οποία μέσα από τη δική τους στρατηγική πρέπει να αναπτύσσουν τις διεκδικήσεις τους και να προβάλουν, να απαιτούν και να πιέζουν για την υιοθέτησή τους. Αλλοίμονο αν δημιουργήσουμε οργανωτικές και οικονομικές σχέσεις μεταξύ τους. Δεν ξέρω σε ποιο είδος κοινωνίας και σε τι είδους μοντέλο θα οδηγηθούμε.

Τα συνδικάτα στην Ελλάδα, όπως και τα συνδικάτα στην Ευρώπη, έχουν και την οικονομική δυνατότητα -εξάλλου η εργατική εστία ενισχύει με σημαντικά ποσά, δισεκατομμύρια δραχμές στις συνδικαλιστικές οργανώσεις- προκειμένου να βρουν τους αναγκαίους πόρους για να διευκολύνουν εκείνους που θέλουν να συμμετάσχουν στην εκδήλωση αυτή.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η δεύτερη επίκαιρη ερώτηση δεύτερου κύκλου με αριθμό 1139/9-5-97 του Βουλευτή της Νέας Δημοκρατίας κου Γεωργίου Τρυφωνίδη προς τον Υπουργό Περιβάλλοντος-Χωροταξίας και Δημοσίων 'Εργων σχετικά με την προσφυγή της Ευρωπαϊκής 'Ενωσης κατά της Ελλάδος στο Ευρωπαϊκό Δικαστήριο για την εισαγωγή καταλυτικών μεταχειρισμένων επιβατικών αυτοκινήτων, τις οικονομικές και περιβαλλοντικές επιπτώσεις από την αναμενόμενη καταδικαστική απόφαση κ.λπ., έχει ως εξής:

"Στις 29.8.1997 εκδικάζεται η εξ αναβολής στο Ευρωπαϊκό Δικαστήριο προσφυγή της Ευρωπαϊκής 'Ενωσης εναντίον της Ελλάδος για απαγόρευση συμβατικών και παρεμπόδιση εισαγωγής καταλυτικών μεταχειρισμένων επιβατικών αυτοκινήτων.

Η πρόσφατη απόφαση του ιδίου Δικαστηρίου για το ίδιο θέμα με κατηγορούμενη την Πορτογαλία, βάσει της οποίας η χώρα αυτή υποχρεώθηκε στην εισαγωγή των αυτοκινήτων αυτών, θα έπρεπε να είχε ήδη λειτουργήσει σαν προειδοποίηση για τη Χώρα μας.

Ερωτάται ο κύριος Υπουργός:

Κατά πόσο έχουν εξετασθεί οι οικονομικές επιπτώσεις, όπως και οι επιπτώσεις για το περιβάλλον της Χώρας μας από την αναμενόμενη καταδικαστική απόφαση του Ευρωπαϊκού Δικαστηρίου και τι σχεδιασμός και τι μέτρα πρόκειται να ληφθούν για την αντιμετώπιση των επιπτώσεων αυτών."

O Υφυπουργός Οικονομικών κ. Γεώργιος Δρυς έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, στις 29 Μαίου 1997, συζητείται στο Ευρωπαϊκό Δικαστήριο η προσφυγή της Ευρωπαϊκής Επιτροπής κατά της χώρας μας για το θέμα της υπέρμετρης φορολόγησης των μεταχειρισμένων επιβατικών αυτοκινήτων. Η χώρα μας θα παραστεί στην ακροαματική διαδικασία και θα υποστηρίξει ότι το εφαρμοζόμενο από το 1989 φορολογικό καθεστώς επιβατικών αυτοκινήτων, με την καθιέρωση μειωμένων συντελεστών μόνο στα καινούρια αντιρρυπαντικής τεχνολογίας, αποβλέπει σε καθαρά περιβαλλοντικούς λόγους και όχι σε φορολογικούς.

Παρά ταύτα, εάν υπάρξει καταδικαστική απόφαση του Ευρωπαϊκού Δικαστηρίου, η χώρα μας είναι υποχρεωμένη να συμμορφωθεί προς το περιεχόμενο αυτής.

Για το λόγο αυτό, έχει συσταθεί επιτροπή από υπαλλήλους τριών συναρμόδιων Υπουργείων, δηλαδή του Υπουργείου Οικονομικών, του Υπουργείου ΠΕ.ΧΩ.Δ.Ε. και του Υπουργείου Μεταφορών και Επικοινωνιών, που εξετάζει όλες τις παραμέτρους του θέματος, προκειμένου να ληφθούν τα αναγκαία μέτρα για την αντιμετώπισή του.

Αυτά στοχεύουν, αφ' ενός μεν στη διασφάλιση των εσόδων του Δημοσίου, τα οποία είναι σημαντικότατα για τον κρατικό προϋπολογισμό, αφ' ετέρου δε στην ελαχιστοποίηση των περιβαλλοντικών επιπτώσεων από την εισαγωγή μεταχειρισμένων επιβατικών αυτοκινήτων, που βεβαίως οι καινούριες διατάξεις δεν πρέπει σε καμιά περίπτωση να επιτρέψουν να μετατραπεί η Ελλάδα σε ένα απέραντο νεκροταφείο αυτοκινήτων, από τη χωρίς περιορισμούς εισαγωγή μεταχειρισμένων αυτοκινήτων περασμένης τεχνολογίας.

Παράλληλα, το πλαίσιο των νέων διατάξεων, θα συμπορεύεται με τις σχετικές κοινοτικές Οδηγίες.

'Ηδη, -κύριοι συνάδελφοι, το έργο της επιτροπής βρίσκεται στο τελικό στάδιο της ολοκλήρωσής του, προκειμένου στη συνέχεια να τεθεί υπόψη των συναρμόδιων Υπουργών και να ληφθούν έγκαιρα οι σχετικές αποφάσεις.

ΠΡΟΕΔΡΕΥΩΝ(Παναγιώτης Ν. Κρητικός): Ο κ. Τρυφωνίδης έχει το λόγο.

ΓΕΩΡΓΙΟΣ ΤΡΥΦΩΝΙΔΗΣ: Ο κύριος Υπουργός δεν έδωσε συγκεκριμένη απάντηση σχετικά με την πορεία των μέτρων τα οποία η Κυβέρνηση προγραμματίζει να πάρει.Ανέφερε μόνο μια επιτροπή συναρμοδίων Υπουργείων την οποία συνέστησε χωρίς να πει συγκεκριμένα πότε θα δώσουν το πόρισμα βάσει του οποίου θα αρχίσει η Κυβέρνηση να μελετά για να χαράξει την πολιτική την οποία πρέπει να καθορίσει.

Το πρόβλημα είναι πολυσύνθετο. Δεν είναι μόνο οικονομικοί λόγοι, κύριε Υπουργέ, είναι και λόγοι προστασίας του περιβάλλοντος. Μπαίνουν τόσες πολλές λεπτομέρειες που πιστεύω ότι η Κυβέρνηση θα βρεθεί ανέτοιμη να τις αντιμετωπίσει.

Θα σας φέρω ένα παράδειγμα. Θα επιτραπεί σίγουρα η εισαγωγή μεταχειρισμένων καταλυτικών αυτοκινήτων, όπως έγινε και στην Πορτογαλία. Τα πιστοποιητικά εισαγωγής, εάν υπάρχουν βεβαιώσεις από τεχνικές υπηρεσίες της χώρας εισαγωγής, θα γίνουν δεκτά από την Ελλάδα; Η Ελλάδα μήπως θα πρέπει να αναπτύξει δικές της τεχνικές μεθόδους και προδιαγραφές βάσει των οποίων θα δίδονται αυτά τα πιστοποιητικά; Γιατί σήμερα είναι ανέτοιμη.

'Ενα άλλο θέμα είναι το εξής: Τι θα γίνει με τη διαφύλαξη των παλαιών καταλυτών. Το πρόβλημα αρχίζει να μεγαλώνει 

Σελίδα 6355 

στην Ελλάδα, γιατί ήδη έχουμε τα καταλυτικά αυτοκίνητα που ήταν καινούρια όταν τα αγοράσαμε, σήμερα, όμως, είναι παλιά. Τι θα κάνει η Κυβέρνηση γι' αυτούς τους καταλύτες; Πώς θα αντιμετωπίσει το θέμα της φύλαξης ή της ανακύκλωσής τους;

Πιστεύω ότι η Κυβέρνηση πέρα απ' αυτή τη σύσταση της επιτροπής,

δεν έχει προχωρήσει και δεν αντιμετωπίζει το θέμα με τη σοβαρότητα την οποία πρέπει να το αντιμετωπίσει.

Το θέμα είναι εξαιρετικά σοβαρό και πιστεύω, ότι ο κύριος Υπουργός να βγάλει ένα χρονοδιάγραμμα και στόχους αντιμετωπίσεως του θέματος, γιατί πολύ σύντομα η Ελλάδα θα βρεθεί μπροστά σ' αυτήν τη μεγάλη και δύσκολη πραγματικότητα της αθρόας εισαγωγής των καταλυτικών αυτοκινήτων.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός, έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θα ξανατονίσω στον κύριο συναδελφο, ότι έχουμε λάβει όλα τα αναγκαία μέτρα. 'Εχουμε συγκεκριμένη πολιτική αντιμετώπισης μίας πιθανής καταδίκης της Χώρας μας από το Ευρωπαϊκό Δικαστήριο. Θέλω, όμως, να σας διαβεβαιώσω ότι σε καμία περίπτωση δεν πρόκειται να επιτρέψουμε την αθρόα εισαγωγή μεταχειρισμένων αυτοκινήτων, που είναι έξω από προδιαγραφές και κανόνες, έτσι ώστε να αποφευχθεί -ξαναλέω για άλλη μια φορά- να μετατραπεί η Χώρα μας σε ένα απέραντο νεκροταφείο μεταχειρισμένων αυτοκινήτων.

'Οσον αφορά το θέμα της διαχείρισης των καταλυτών της προηγούμενης τεχνολογίας, που αναφέρατε ότι τελειώνει ο χρόνος ζωής των, 'ήδη το Υπουργείο ΠΕ.ΧΩ.Δ.Ε., έχει ετοιμάσει μία ειδική διαδικασία, όπου θα διαμορφωθούν ειδικοί χώροι για τη διαχείριση αυτών των καταλυτών.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η υπ' αριθμόν 1155/12.5.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Εμπορικής Ναυτιλίας, σχετικά με τις απολύσεις Ελλήνων ναυτεργατών με τη μείωση των οργανικών θέσεων στα πλοία, την αντικατάστασή τους με αλλοδαπούς κ.λπ.

Η ερώτηση του κυρίου συναδέλφου έχει ως εξής:

"Την περίοδο αυτή παρατηρείται πογκρόμ διώξεων Ελλήνων ναυτεργατών από πλοία με ελληνική σημαία. Χαρακτηριστικές ως προς αυτό, είναι οι καταγγελίες του ναυτεργατικού κινήματος για τις περιπτώσεις των πλοίων "ΠΑΡΙΣ 2", "ΝΗΣΟΣ ΣΑΝΤΟΡΙΝΗ" και "ΚΙΜΩΛΟΣ" των μεγαλοεφοπλιστών Λάτση, Αλαφούζου και Εμπειρίκου αντίστοιχα. Οι περιπτώσεις αυτές, αναφέρονται μόνο ως παράδειγμα μιας επικίνδυνης κατάστασης, αποθράσυνσης των εφοπλιστών, που στρέφεται ενάντια στους 'Ελληνες ναυτεργάτες και την εθνική οικονομία. Ο διωγμός των Ελλήνων ναυτεργατών και η αντικατάστασή τους από χαμηλόμισθους, χωρίς συγκροτημένα δικαιώματα, αλλοδαπούς ναυτεργάτες, στηρίζεται στην κρατική, κυβερνητική αδιαφορία και γίνεται με την ωμή παράβαση και αυτής ακόμη της ανεπαρκέστατης νομοθεσίας.

Οι συνέπειες για τους ναυτεργάτες και τις οικογένειές τους, θα είναι τραγικές. Στον ήδη μεγάλο αριθμό ανέργων και εξαθλιωμένων από την ανεργία, θα προστεθούν εκατοντάδες χιλιάδες εάν συνεχιστεί αυτή η πολιτική και περισσότερο αν μειωθούν παραπέρα οι ήδη περιορισμένες οργανικές συνθέσεις. Τα επιχειρήματα των εφοπλιστών περί μείωσης της "ανταγωνιστικότητας" του ελληνικού πλοίου, όπως αποδεικνύεται από συγκεκριμένα στοιχεία, είναι αβάσιμα.

Ερωτάται ο κύριος Υπουργός:

1. Τι μέτρα προτίθεται να πάρει άμεσα για την κατάργηση της εφοπλιστικής ασυδοσίας, την τήρηση της νομοθεσίας και το σταμάτημα του διωγμού των Ελλήνων ναυτεργατών;

2. Καθώς και για την ουσιαστική κατοχύρωση του δικαιώματος δουλειάς αλλά και για την προστασία των ανέργων;"

Ο Υπουργός Εμπορικής Ναυτιλίας, κ. Σουμάκης έχει το λόγο.

ΣΤΑΥΡΟΣ ΣΟΥΜΑΚΗΣ(Υπουργός Εμπορικής Ναυτιλίας): Για πολλοστή φορά αναγκάζομαι να απαντήσω ενώπιον του Σώματος για το ίδιο θέμα. Φοβάμαι, ότι σε κάποιους δεν μπορούμε να δώσουμε να καταλάβουν ότι κάποια πράγματα είναι τελείως διαφορετικά απ'αυτά που μας καλούν να απαντήσουμε.

Να επαναλάβω λοιπόν επιγραμματικά κάποια πράγματα. Η ναυτιλία δεν είναι ίδια σε όλους τους τομείς.

Και σε ό,τι αφορά την ακτοπλοία, ακόμα και τους διεθνείς πλόες, φέτος, προς ενημέρωση του Σώματος, πρέπει να σας πω ότι εξακόσιες θέσεις εργασίας, κατελήφθησαν από 'Ελληνες ναυτικούς, με παρεμβάσεις του Υπουργείου σε συνεννόηση με τη Π.Ν.Ο. Αυτό για πρώτη φορά μετά από δεκα-επτά χρόνια. Αυτό για να ξεκαθαρίσουμε τα πράγματα, επεμβαίνουμε εκεί που μπορούμε.

Η ποντοπόρος ναυτιλία όμως, κύριε Πρόεδρε και κύριοι συνάδελφοι, όπως και να το κάνουμε πρέπει να πούμε τη μεγάλη αλήθεια, δεν εξαρτώνται σε τίποτε από το ελληνικό Κράτος. Παρά τις φοροαπαλλαγές, παρά τις χαρισματικές πράξεις, παρά τις εγκριτικές πράξεις που επικαλείσθε, μας τις γυρίζουν πίσω, λένε "ευχαριστούμε πάρα πολύ", αλλάζουν σημαία και φεύγουν. Πόσες φορές χρειάζεται να το πούμε με κάθε ειλικρίνεια για να το καταλάβουμε όλοι; Είναι μια πραγματικότητα. Εκεί που μπορούμε σαν Κράτος, σαν Κυβέρνηση, να κάνουμε κάτι το κάνουμε, και το ξέρετε πάρα πολύ καλά.

Επόμενα λοιπόν, δεν χρειάζεται κάθε φορά να επαναλαμβάνουμε το ίδιο και το ίδιο πράγμα. 

Για τις συγκεκριμένες περιπτώσεις που καταγγέλλετε, πρέπει να σας πω το εξής: Πραγματικά, κύριε συνάδελφε, ίσως δεν σας έχουν ενημερώσει πολύ καλά, γιατί έχετε πέσει ακριβώς στην πιο ακραία περίπτωση, όπου αυτές οι εφοπλιστικές εταιρείες -δεν θέλω να τις αναφέρω- έχουν περισσότερες 'Ελληνες από τους προβλεπόμενους στις οργανικές συνθέσεις. Συγκεκριμένα το δεξαμενόπλοιο "ΠΑΡΙΣ", με οργανική σύνθεση 15, υπηρετούν επάνω 24 'Ελληνες. Το "ΚΙΜΩΛΟΣ", με οργανική σύνθεση 19, έχει 20 'Ελληνες. Και το τρίτο πλοίο το "ΝΗΣΟΣ ΣΑΝΤΟΡΙΝΗ" που επικαλείσθε, το οποίο επισκευάζεται τώρα στη ναυπηγοεπισκευαστική ζώνη Περάματος, όταν θα αποπλεύσει θα μας δώσει και το ναυτολόγιο που έχει στο πλοίο. Δεν ξέρω αν πραγματικά προσφέρετε υπηρεσία σ'αυτούς τους ναυτικούς που εσείς θέλετε να φροντίσετε όταν πυροβολείτε συγκεκριμένες εταιρείες. Και το λέω με κάθε ειλικρίνεια, θα με πείτε πάλι άνθρωπο των εφοπλιστών, αλλά τι να κάνουμε, αυτή είναι η μοίρα των Υπουργών Ναυτιλίας, για κάποιους που δεν μπορούν να καταλάβουν ότι δεν προσφέρετε, τίποτε που πυροβολείτε και εταιρείες που κατά κόρον απασχολούν πέραν των προβλεπομένων διατάξεων, 'Ελληνες ναυτικούς. Αυτή είναι η αλήθεια.

Κύριε Πρόεδρε, αυτό το θέμα έχει ειπωθεί επανειλημμένα εδώ μέσα. Δεν νομίζω ότι εξυπηρετεί σε τίποτα να ερχόμαστε εδώ μέσα συνέχεια για το ίδιο θέμα και μάλιστα από την ίδια κάθε φορά πλευρά.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, έρχεται από τη μια πλευρά γιατί έχουμε μεγάλη ευαισθησία στα προβλήματα των εργαζομένων. 

Και δεν το λέω εγώ, κύριε Υπουργέ, ότι είσθε Υπουργός των εφοπλιστών, το είπατε μόνος σας, όταν υπάρχουν οι καταγγελίες των εργαζομένων ότι αυτά τα τρία πλοία έχουν προβεί σε πογκρόμ διώξεων και απολύσεων Ελλήνων. Και για να σας το αποδείξω κύριε Υπουργέ, χθες στην οικονομική επιτροπή φέρατε τροπολογία στο νομοσχέδιο που ζητάτε οι αλλοδαποί να μη φορολογούνται, όταν έχετε επιβάλει φόρο επί του εισοδήματος στους 'Ελληνες.

Μεταχειρίζεσθε, λοιπόν, όχι μόνο το αξίωμά σας ως Υπουργός Εμπορικής Ναυτιλίας για να υπερασπίσετε τα συμφέροντα των εφοπλιστών, αλλά έρχεσθε και ενάντια στα συμφέροντα των εργαζομένων. Γίνεται μια άνιση μεταχείριση. Και εδώ θα πρέπει να δούμε ότι το πρόβλημα τελικά της ανεργίας των ναυτεργατών έχει γίνει πια κατάρα. 'Εχουν περιοριστεί στο μικρότερο αριθμό, οι απολύσεις συνεχίζονται, οι οικογένειές τους συνέχεια ζούν σε μια μεγάλη αγωνία. Και 

Σελίδα 6356 

αυτοί ακόμη που εργάζονται έχουν τρομερά προβλήματα. Αντί λοιπόν να πάρετε μέτρα και να προστατεύσετε, να κινηθείτε σύμφωνα με την ελληνική νομοθεσία, έρχεσθε να μας πείτε ότι οι εφοπλιστές έχουν δίκιο.

Εν πάση περιπτώσει, είστε ή δεν είστε αυτό που εσείς μόνος σας αυτοχαρακτηριστήκατε; 

Εμείς, κύριε Πρόεδρε θέλουμε, να επιβληθεί η εργατική νομοθεσία σε όλους. Θέλουμε να αποσύρει ο ίδιος ο Υπουργός σ'αυτήν τη νομοθεσία που κατέθεσε εκ μέρους των εφοπλιστών, την τροπολογία που ζητάει να μη φορολογούνται οι αλλοδαποί και που είναι ένας συναγωνισμός ακόμα μεγαλύτερος απέναντι στους 'Ελληνες. Θέλουμε να τηρηθούν οι διαδικασίες που να προβλέπει το προσωπικό που θα έχουν από 'Ελληνες, να είναι ακριβώς όπως προβλέπεται από τη νομοθεσία. Δεν μπορεί να πετιούνται και να αντικαθίστανται από ανθρώπους που είναι έξω από τη χώρα μας.

Tέλος, κύριε Υπουργέ,πρέπει να καταλάβετε ότι πρέπει να κοιτάξετε τα συμφέροντα της εθνικής οικονομίας, να κοιτάξετε τα συμφέροντα των εργαζομένων. Σταματήστε πια να παίζετε αυτό το παιχνίδι.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υπουργός έχει το λόγο.

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Φοβάμαι, κύριε Πρόεδρε, ότι για μία ακόμη φορά επιβεβαιώνεται αυτό που είπα και στην πρωτολογία μου. Ειλικρινά δεν έχετε καταλάβει ότι με αυτές τις εκφράσεις και τις πολιτικές θέσεις που έχετε, το μόνο που καταφέρατε είναι να οδηγείτε εκεί που έχετε οδηγήσει τη σημερινή ναυτιλία. Πρόταση δεν έχετε πει ποτέ και οι προτάσεις που λέτε, το μόνο που έχουν κάνει είναι να φεύγουν τα πλοία από την ελληνική σημαία.

ΝΙΚΟΛΑΟΣ ΓΚΑΤΖΗΣ:...... (Δεν ακούστηκε)

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Σας είπα,ότι ίσως δεν σας έχουν ενημερώσει σωστά. Οι όποιες διατάξεις κάνουμε, δεν είναι εις βάρος των Ελλήνων ναυτεργατών. Εμείς θέλουμε να κρατήσουμε πλοία στην ελληνική σημαία, γιατί αν δεν υπάρξουν πλοία, δεν θα υπάρξουν θέσεις εργασίας. Πρέπει να το καταλάβετε αυτό το πράγμα. Αυτό πρέπει να γίνει κατανοητό. Με πολιτικές τέτοιες και με αφορισμούς του παρελθόντος, εδώ και εκατό ετών, δεν πρόκειται να γίνει τίποτε. Και εμείς έχουμε το θάρρος και την πολιτική ευθύνη να πούμε την αλήθεια. Αυτή είναι η θέση μας και μόνο μέσα απ'αυτήν, θα μπορούμε να οδηγηθούμε σε ανάπτυξη της ελληνικής εμπορικής ναυτιλίας.

Οι διατάξεις που έρχονται, δεν έρχονται για να εξυπηρετήσουν τους εφοπλιστές. 'Ερχονται ακριβώς σε μία συνολική πολιτική αντίληψη, που και οι ναυτεργάτες το ξέρουν, ότι βοηθάει στο να κρατήσουμε, επαναλαμβάνω, και να αυξήσουμε το ελληνικό στόλο. 

Πρέπει να σας πω ακόμη, ότι αν οι διατάξεις αυτές δεν γίνουν, η απώλεια των εσόδων από την φυγή των πλοίων θα είναι μεγάλη, όπως μόνο για το 1996 ήταν δυόμισι δισεκατομμύρια για το ΝΑΤ, κύριε συνάδελφε. Και αν συνεχισθεί η διαρροή φέτος, θα προστεθούν άλλα τεσσεράμισι δισεκατομμύρια -τα οποία θα πληρώσουμε όλοι εμείς και ο ελληνικός λαός- χωρίς παράλληλα να αυξάνουμε τις θέσεις εργασίας.

Αν λοιπόν θέλετε να δείτε όλους τους εργαζόμενους στους δρόμους -γιατί αυτό σας ικανοποιεί- εμείς αυτό δεν θα το κάνουμε. Αυτή είναι η αλήθεια. Εσείς μπορεί να θέλετε....

ΝΙΚΟΛΑΟΣ ΓΚΑΤΖΗΣ: ..... (Δεν ακούστηκε)

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Δεν σας διέκοψα. Μπορείτε να θέλετε να τους βλέπετε όλους στους δρόμους και να είσθε ικανοποιημένοι. Και λυπούμεθα που βλέπουμε ανθρώπους -πραγματικά- να είναι άνεργοι με πολλά χρόνια στη θάλασσα . Και εμάς μας απασχολεί και γι'αυτό είμαστε σε διάλογο με τους εφοπλιστές και τους λέμε ότι αυτούς τους ανθρώπους έχουμε υποχρέωση να τους αποκαταστήσουμε και να τους προστατεύσουμε όσο γίνεται περισσότερο.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού)

Αυτή είναι η πολιτική του κοινωνικού διαλόγου, αυτά είναι τα προβλήματα που προσπαθούμε ν'αναδείξουμε και να λύσουμε και όχι με κραυγές και με μικροπολιτικές σκοπιμότητες να τους δούμε όλους σε συσσίτια για να λέμε "να, η Κυβέρνηση...."κ.ο.κ.

ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ, ολοκληρώστε.

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Αυτή είναι η αλήθεια, σε αυτή την πολιτική θα πάμε εμείς ....

(Στο σημείο αυτό ακούγεται ο προειδοποιητός ήχος της λήξης του χρόνου ομιλίας του κυρίου Υπουργού)

Μισό λεπτό, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ, έχετε ήδη μισό λεπτό παραπάνω. 'Εχουμε και νομοσχέδιο.

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Με αυτήν την αποφασιστική πολιτική σας είπα, εξακόσιοι 'Ελληνες ναυτικοί πήγαν σε πλοία ελληνικά και το καλοκαίρι μπορεί να είναι και χίλιοι διακόσιοι. Ευχαριστώ.

ΝΙΚΟΛΑΟΣ ΓΚΑΤΖΗΣ: ..... (Δεν ακούστηκε)

ΠΡΟΕΔΡΕΥΩΝ (Παναγιώτης Ν.Κρητικός):Τέταρτη είναι η με αριθμό 1144/9.5.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Σπυρίδωνος Δανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την επίλυση του προβλήματος της χωροθέτησης νέων χώρων υγειονομικής ταφής απορριμάτων για την περιφέρεια της Αττικής, το κλείσιμο των ανεξέλεγκτων χωματερών κλπ.

Η επίκαιρη ερώτηση έχει ως εξής:

"Το φλέγον ζήτημα της διάθεσης και διαχείρισης των απορριμμάτων της Αττικής παραπέμπεται συνεχώς στις "ελληνικές καλένδες" με σοβαρές ευθύνες και από πλευράς Υ.ΠΕ.ΧΩ.Δ.Ε.

Μετά την γνωμοδότηση του Περιφερειακού Συμβουλίου Αττικής για το ολοκληρωμένο πρόγραμμα διαχείρισης απορριμάτων (24.1.97) δεν υπήρξαν από το Υ.ΠΕ.ΧΩ.Δ.Ε. πρωτοβουλίες για την ταχεία σύνταξη των αναγκαίων μελετών ώστε να γίνουν οι συγκεκριμένες επιλογές χωροθέτησης. Μόλις πρόσφατα (21.4.97) το ΥΠΕΧΩΔΕ παρέπεμψε και πάλι στη Νομαρχιακή Αυτοδιοίκηση Ανατολικής Αττικής την ευθύνη για την διενέργεια νέων ερευνών για την οριστική πρόταση εντοπισμού χώρων ή χώρου.

Παράλληλα τα διαταχθέντα από το Υ.ΠΕ.ΧΩ.Δ.Ε. νομοσχέδια για τη μείωση των προερχομένων από τη συγκέντρωση απορριμάτων και τη διαχείριση των τοξικών και επικινδύνων αποβλήτων δεν έχουν ακόμη προωθηθεί.

Με τα προαναφερόμενα δεδομένα

Ερωτάται ο κύριος Υπουργός:

1. Πότε επιτέλους και με ποια συγκεκριμένα μέτρα θα προωθήσει τη λύση του προβλήματος της χωροθέτησης νέων χώρων Υγειονομικής Ταφής Απορριμμάτων για την Περιφέρεια Αττικής με δεδομένο ότι η "τελική ευθύνη και η τελική απόφαση ανήκει στο Υ.ΠΕ.ΧΩ.Δ.Ε";

2. Σε ποιες ενέργειες προβαίνει για το "κλείσιμο" των ανεξέλεγκτων χωματερών της Αττικής ενόψει μάλιστα της θερινής περιόδου;

3. Πότε θα προωθηθεί η νομοθετική ρύθμιση για τη μείωση των απορριμμάτων, ειδικότερα αυτά που προέρχονται από την συσκευασία;"

Ο Υπουργός Περιβάλλοντος, Χωροταξίας και Δημοσίων 'Εργων έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος-Χωροταξίας και Δημοσίων 'Εργων): Κύριε Πρόεδρε, για το εκρηκτικό πρόβλημα της διαχείρισης των απορριμμάτων στα αστικά κέντρα και κυρίως στην Αττική, έχω απαντήσει σε ερωτήσεις των αξιότιμων κυρίων συναδέλφων πάρα πολλές φορές.

Είναι αλήθεια, ότι από το 1994 και μετά, υπάρχει εθνικός σχεδιασμός και περιφερειακός σχεδιασμός για την εναλλακτική διαχείριση των απορριμμάτων. Αυτός ο σχεδιασμός συγκεκριμενοποιείται με μέτρα, με παρεμβάσεις και έργα που έχουν διασφαλισμένους πόρους ύψους ογδόντα δισεκατομμυρίων.

Η αιχμή του σχεδιασμού αυτού είναι τα δύο μητροπολιτικά

Σελίδα 6357 

κέντρα της Αττικής και της Θεσσαλονίκης.

Για την Αττική η γενική μας πολιτική στηρίζεται σε τέσσερις αρχές.

Πρώτον στη διαλογή, στην πηγή των πρώτων υλών και η μεταφορά τους για ανακύκλωση.

Δεύτερον, στο ολοκληρωμένο σύστημα διακίνησης και ανακύκλωσης με τους σταθμούς μεταφόρτωσης και την απόθεσή τους στους χώρους υγειονομικής ταφής και στα εργοστάσια ανακύκλωσης.

Τρίτον, στη μείωση του όγκου των απορριμμάτων, μέσα από προδιαγραφές για να είναι κατάλληλη η συσκευασία τους και ως προς τον όγκο τους και ως προς τη σύστασή τους.

Τέταρτον, στην ενσωμάτωση των νέων τεχνολογιών σε όλο το πρόγραμμα της Διαχείρισης.

Για την Αττική, το πρόγραμμά μας έχει διασφαλισμένους πόρους περίπου σαράντα πέντε δισεκατομμύρια. Ο σχεδιασμός του Υπουργείου ήταν και είναι πολύ πιο προωθημένος από την κοινωνικη συνείδηση, όπως αυτή εκφράζεται στη συμπεριφορά ή τις αποφάσεις των νομαρχιακών συμβουλίων ή των δήμων και των κοινοτήτων, κυρίως της Ανατολικής Αττικής.

'Εχουμε πει, ότι θα προωθήσουμε -και προωθούμε- την προέγκριση των χώρων για εγκατάσταση χώρου υγειονομικής ταφής και εργοστασίου ανακύκλωσης στην Ανατολική Αττική, έτσι ώστε τα απορρίμματα, τα οποία παράγει αυτή η περιοχή, που είναι περίπου 1.000 χίλιοι τόνοι την ημέρα έως να μπορούν να τα διαχειρίζονται.

Το περιφερειακό συμβούλιο της Αττικής πήρε τις αποφάσεις και συμφώνησε να χωροθετηθούν τρεις χώροι που έπρεπε να μελετηθούν. Αυτούς τους χώρους τους υιοθέτησε το Υπουργείο Περιβάλλοντος-Χωροταξίας και Δημοσίων 'Εργων μετά από την άρνηση του νομαρχιακού συμβουλίου να προτείνει λύσεις για την περιοχή του. Μετά την προέγκριση που έχει ήδη υπογραφεί για τρεις χώρους στην Ανατολική Αττική, θα γίνουν οι μελέτες περιβαλλοντικών επιπτώσεων και η έγκριση περιβαλλοντικών όρων για να αρχίσουν οι παρεμβάσεις και τα έργα.

Επίσης θα ήθελα να σας ενημερώσω ότι για τις είκοσι περίπου ανεξέλεγκτες χωματερές που βρίσκονται στην Ανατολική Αττική, ενώ οι τοπικοί φορείς ανέχονται αυτήν την αθλιότητα, δεν θέλουν την ορθολογική διαχείριση των απορριμμάτων τους, έχουμε πει ότι πρέπει να κλείσουν. 'Εχουν ευθύνη οι φορείς της Νομαρχιακής Αυτοδιοίκησης της Ανατολικής Αττικής και οι δήμοι και οι κοινότητες της Ανατολικής Αττικής.

'Εχουμε πει, ότι χρηματοδοτούμε το πρόγραμμα αυτό με πόρους ενάμισι δισεκατομμυρίου περίπου, αλλά συγκεκριμένες μελέτες για κάθε μία από αυτές τις χωματερές δεν έχει υποβάλει η Νομαρχιακή Αυτοδιοίκηση ή η Τοπική Αυτοδιοίκηση Ανατολικής Αττικής, παρ'όλες τις ενοχλήσεις και προκλήσεις που τους έχουμε κάνει εδώ και ένα χρόνο περίπου, ως Υ.ΠΕ.ΧΩ.Δ.Ε.

Για τη νομοθετική ρύθμιση για τη μείωση των απορριμμάτων ξέρετε καλά ότι έχει ...

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε κύριε Υπουργέ, με δύο λέξεις, γιατί παρήλθε ο χρόνος υπερβολικά. Να μπούμε και στο νομοσχέδιο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος-Χωροταξίας και Δημοσίων 'Εργων): Τελειώνω, κύριε Πρόεδρε.

'Εχει ολοκληρωθεί, λοιπόν, το σχέδιο νόμου για τη μείωση των απορριμμάτων και έχει δοθεί στους φορείς και στα συναρμόδια Υπουργεία. Ελπίζω πολύ σύντομα αυτό το νομοσχέδιο που ενσωματώνει και την ευρωπαϊκή εμπειρία να γίνει νόμος του Κράτους.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δανέλλης έχει το λόγο.

ΣΠΥΡΙΔΩΝ ΔΑΝΕΛΛΗΣ: Κύριε Υπουργέ, το πρόβλημα για μας είναι ότι διαπιστώνουμε μία ανυπαρξία ολοκληρωμένου προγράμματος διαχείρισης των απορριμμάτων.

Νομίζουμε ότι όλη η συζήτηση, δυστυχώς, εξαντλείται -το είδαμε και σήμερα στην απάντησή σας- στην τελική διάθεση των απορριμμάτων και βεβαίως στη χωροθέτηση των Χ.Υ.ΤΑ.Α.

'Εχουμε την πεποίθηση, ότι δεν προωθείτε μία έμπρακτη πολιτική για τη μείωση του όγκου, για τη διαλογή στην πηγή και για την επαναχρησιμοποίηση.

Είναι χαρακτηριστικό ότι και το πρόγραμμα της ανακύκλωσης με τον ενιαίο σύνδεσμο, αφορά μονάχα τα χαρτιά. Είναι επίσης, χαρακτηριστικό, ότι δεν έχει ενταχθεί ακόμη και σήμερα ο Δήμος Αθηναίων στο πρόγραμμα αυτό.

Επίσης, είναι γνωστό ότι απο το Μάρτιο του 1994, έχει συσταθεί απο εσάς μία επιτροπή που θα επεξεργαζόταν και θα προωθούσε ένα συνολικό νομοθετικό πλαίσιο, βάσει του οποίου θα είχαμε μία συγκροτημένη εθνική πολιτική στο θέμα των απορριμμάτων. 'Ενα αποτέλεσμα από αυτήν την επιτροπή δεν έχουμε υπόψη μας.

Τώρα, όσον αφορά την Αττική, εμείς δεν συμμεριζόμαστε την αισιοδοξία σας. Είναι επίσης χαρακτηριστικό, ότι από το Γενάρη που έχουμε επιτέλους την απόφαση του περιφερειακού συμβουλίου για την Ανατολική Αττική, μόλις τρεις μήνες μετά έχουμε μία εσωτερική αλληλογραφία του Υπουργείου σας με την οποία ζητούνται στοιχεία, διότι φαίνεται ότι υπάρχουν προβλήματα με την χωροθέτηση των τριών χώρων και την υγειονομική ταφή.

Αυτό δεν μας αφήνει αισιοδοξία, ότι μέχρι τον Οκτώβριο θα έχουν λυθεί όλα τα προβλήματα, γιατί τότε βεβαίως θα κλείνει οριστικά ο χώρος ταφής των απορριμμάτων στα Λιόσια.

Νομίζω, κύριε Υπουργέ, ότι κανείς δεν πρέπει να παραγνωρίσει τα προβλήματα τα οποία υπάρχουν, αλλά και τις ευθύνες της Τοπικής Αυτοδιοίκησης. Πρόκειται, όμως, για ένα πρόβλημα που χρειάζεται πολιτική τόλμη και είναι στα χέρια του Υπουργείου σας να επιλυθεί. Νομίζω, ότι η επαναπόκτηση της αξιοπιστίας για την κοινωνική αποδοχή, χρειάζεται έμπρακτα βήματα και αυτά περιμένουμε απο εσάς.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων: Το Υπουργείο μας έχει δώσει δείγματα γραφής και για την ευαισθησία του και για την τόλμη του και για την ευθύνη του και ειδικότερα σ' αυτό τον κρίσιμο τομέα της εναλλακτικής διαχείρισης των απορριμμάτων.

Ο κ. Δανέλλης θα πρέπει να πληροφορηθεί ότι πριν από ένα χρόνο είχα επισκεφθεί τους Αρχηγούς των Κομμάτων και τους είχα καταθέσει και τον εθνικό σχεδιασμό και τον περιφερειακό σχεδιασμό της Αττικής. Το σχεδιασμό αυτόν τον είχα καταθέσει και στο Συνέδριο της Κεντρικής 'Ενωσης Δήμων και Κοινοτήτων Αττικής στην Κεφαλλονιά πριν από ένα χρόνο. Αυτά είναι δεδομένα.

Επίσης, ο κ. Δανέλλης, οπωσδήποτε θα ξέρει ότι το πρόγραμμα ανακύκλωσης μέσα από διαλογή στην πηγή, με αιχμή στο χαρτί, εχει προχωρήσει σε πενήντα δύο δήμους που έχουν πληθυσμό δύο εκατομμύρια. Αυτό το πρόγραμμα σε συνεργασία του ΥΠΕΧΩΔΕ με τον Ενιαίο Σύνδεσμο Αττικής, προχωρά και στους άλλους δήμους και για άλλα υλικά. Εδώ, θα ήθελα να πω ότι η πολιτική μας δεν είναι αποσπασματική. Είπαμε τι κανουμε σε σχέση με τις ανεξέλεγκτες χωματερές της Ανατολικής Αττικής με τις προεγκρίσεις των χώρων, διότι εκεί θα πρέπει να μελετηθεί η εγκατάσταση των χώρων υγειονομικής ταφής και των εργοστασίων ανακύκλωσης, για να υπάρχει ορθολογική εναλλακτική διαχείριση των απορριμμάτων της Ανατολικής Αττικής.

'Εχουμε πει, κύριε συνάδελφε, ότι προωθείται η αποκατάσταση των παλαιών χωματερών στο Σχιστό και στα 'Ανω Λιόσια. Θα αποδοθούν περίπου δυόμισι χιλιάδες στρέματα στην Αττική. Αυτά έχουν αρχίσει και εξελίσσονται θετικά με προϋπολογισμό οκτώ δισεκατομμυρίων. 'Εχουμε πει, ότι έχουν δημοπρατηθεί τα έργα για τον χώρο υγειονομικής ταφής στα Λιόσια με προϋπολογισμό τεσσεράμισι δισεκατομμύρια. Επίσης, έχουν εγκριθεί οι περιβαλλοντικοί όροι και έχει αρχίσει η αξιολόγηση των προσφορών για το εργοστάσιο μηχανικής ανακύκλωσης πάλι στα Λιόσια.

Αυτά είναι συγκεκριμένα βήματα που είναι ενταγμένα σε έναν ολοκληρωμένο σχεδιασμό. Επίσης, ακόμη, έχει προωθηθεί και ολοκληρωθεί το νομοθετικό πλαίσιο για την διαχείριση των

Σελίδα 6358 

νοσοκομειακών μολυσματικών απορριμμάτων, όπως και για τα τοξικά και βιομηχανικά απόβλητα. Σε σχέση με το νομοσχεδιο για τη μείωση του όγκου των απορριμμάτων, μέσα από τον καθορισμό προδιαγραφών για τις συσκευασίες που θα είναι συμβατές με την ανακύκλωση, για να μειώνεται έτσι ο όγκος, σας είπα πριν ότι έχει ολοκληρωθεί και έχει κατατεθεί στους κοινωνικούς φορείς και στα συναρμόδια Υπουργεία. Θα κατατεθεί και στη Βουλή.

Αυτές είναι πολιτικές συγκεκριμένες, είναι πρωτοβουλίες, είναι έργα, είναι παρεμβάσεις, με ένα και μόνο σκοπό, να δώσουμε οριστική λύση σε αυτό το εκρηκτικό πρόβλημα της διαχείρισης των απορριμμάτων.

ΠΡΟΕΔΡΕΥΩΝ (Παναγιώτης Ν. Κρητικός): Η πέμπτη επίκαιρη ερώτηση με αριθμό 1129/7.5.97 του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Τύπου και Μέσων Μαζικής Ενημέρωσης, σχετικά με τα οικονομικά προβλήματα του επαρχιακού Τύπου, τη δυνατότητα καταχώρισης διαφημίσεων των Δημοσίων Οργανισμών κ.λπ., διαγράφεται με συμφωνία του ερωτώντος και του ερωτώμενου.

Κύριοι συνάδελφοι, εξαντλήθηκε η συζήτηση των επικαίρων ερωτήσεων.

Σελίδα 6359 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση 

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και των τροπολογιών του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Διοίκηση, οργάνωση και στελέχωση της Περιφέρειας, ρύθμιση θεμάτων για την Τοπική Αυτοδιοίκηση και άλλες διατάξεις".

'Εχει ολοκληρωθεί η συζήτηση επί των άρθρων. Βρισκόμαστε στην ψήφιση του άρθρου 18, εκκρεμούσης της ονομαστικής ψηφοφορίας, ύστερα από αίτηση των συναδέλφων της Νέας Δημοκρατίας, που υποβλήθηκε χθες.

Θα διεξαχθεί ονομαστική ψηφοφορία επί του άρθρου 18.

Καλούνται επί του καταλόγου: 

Από το ΠΑ.ΣΟ.Κ., ο κ. Μάτης. Παρακαλείται να έλθει στην 'Εδρα για να εκφωνήσει τον κατάλογο για την ψηφοφορία.

Από την Νέα Δημοκρατία, ο κ. Κορκολόπουλος. Ο κ. Κορκολόπουλος επί του καταλόγου παρακαλώ.

Τίθεται σε ψηφοφορία το άρθρο 18, όπως τροποποιήθηκε από τον κύριο Υπουργό. 

Οι αποδεχόμενοι το άρθρο απαντούν "ΝΑΙ" κατά την εκφώνηση του ονόματός τους. 

Οι μη αποδεχόμενοι το άρθρο απαντούν "ΟΧΙ".

Παρακαλώ να αρχίσει η ανάγνωση του καταλόγου.

(ΨΗΦΟΦΟΡΙΑ)

(Κατά τη διάρκεια της ψηφοφορίας, την Προεδρική έδρα καταλαμβάνει ο Β'Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)

ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς κύριος συνάδελφος που δεν άκουσε το όνομά του; Ο κ. Λουκάκος.

(Στο σημείο αυτό ψηφίζει ο Βουλευτής κ. Λουκάκος)

Κηρύσσεται περαιωμένη η ψηφοφορία και παρακαλώ τους κύρίους ψηφολέκτες να προβούν στην καταμέτρηση των ψήφων.

(ΚΑΤΑΜΕΤΡΗΣΗ)

(Στο σημείο αυτό, την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

(ΜΕΤΑ ΤΗΝ ΚΑΤΑΜΕΤΡΗΣΗ)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ψηφοφορίας.

Σύνολο ψηφισάντων 238. Εψήφισαν 127 ΝΑΙ, 111 ΟΧΙ, ΛΕΥΚΑ 0, ΠΑΡΩΝ 0, σύμφωνα με το κάτωθι πρωτόκολλο ονομαστικής ψηφοφορίας:

ΕΠΙΚΡΑΤΕΙΑΣ 
 Ν 
 Ο
 
Στεφανής Κων/νος 
 Α 
   
Παντερμαλής Δημήτριος 
 Α
 
 
Μανίκας Στέφανος 
 +
   
Σουλαδάκης Γιάννης 
 +
   
Μαντέλης Αναστάσιος 
 +
   
Παρασκευόπουλος Παρασκευάς 
 +
   
Τσαλδάρης Αθανάσιος 
   +
 
Μολυβιάτης Πέτρος 
   +
 
Παυλόπουλος Προκόπιος 
   +
 
Αλογοσκούφης Γεώργιος 
   +
 
Τζωάννος Ιωάννης 
   +
 
Λουκάκος Παναγιώτης 
   +
 
  Ν 
 Ο
 

Α' ΑΘΗΝΩΝ

Παπανδρέου Γεώργιος 
 Α
   
Αρσένης Γεράσιμος 
 Α
   
Παπαντωνίου Ιωάννης 
 Α
   
Αλευράς Αθανάσιος 
 +
   
Οικονόμου Παντελής 
 +
   
Τσούρας Αθανάσιος 
 +
   
Πεπονής Αναστάσιος 
 +
   
Ανουσάκη Ελένη 
 +
   
Ρωμαίος Γεώργιος 
 +
   
Μπακογιάννη Θεοδώρα (Ντόρα) 
   +
 
Μάνος Στέφανος 
   Α
 
Βουλγαράκης Γεώργιος 
   +
 
Γιαννάκου - Κουτσίκου Μαριέττα 
   +
 
Μπενάκη - Ψαρούδα 'Αννα 
   +
 
Παπαδόγγονας Αλέξανδρος 
   +
 
Ζαφειρόπουλος Επαμεινώνδας 
   +
 
Αυδής Λεωνίδας 
   +
 
Κωνσταντόπουλος Νικόλαος 
   +
 
Αράπη - Καραγιάννη Βασιλική 
   +
 

B' ΑθΗΝΩΝ

Παπανδρέου Βασιλική 
 Α
   
Κακλαμάνης Απόστολος 
 +
   
Γιαννόπουλος Ευάγγελος 
 +
   
Γείτονας Κωνσταντίνος 
 +
   
Κατσανέβας Θεόδωρος 
 +
   
Παπαϊωάννου Μιλτιάδης 
 +
   
Κατσέλη Ελεωνόρα (Νόρα) 
 +
   
Κουλούρης Κίμων 
 Α
   
Χαραλαμπόπουλος Ιωάννης 
 +
   
Καννελλόπουλος Λάμπρος 
 Α
   
Ανωμερίτης Γεώργιος 
 +
   
Πρωτόπαπας Χρήστος 
 +
   
Τζουμάκας Στέφανος 
 Α
   
Χυτήρης Τηλέμαχος 
 +
   
Βερυβάκης Ελευθέριος 
 Α
   
Χαραλάμπους Ιωάννης 
 +
   
Μητσοτάκης Κωνσταντίνος 
   Α
 
Τζαννετάκης Τζανής 
   +
 
Βαρβιτσιώτης Ιωάννης 
   +
 
Καμμένος Παναγιώτης 
   Α
 
Λιάπης Μιχάλης- Γεώργιος 
   +
 
Πολύδωρας Βύρων 
   +
 
Μεϊμαράκης Ευάγγελος - Βασίλ. 
   +
 
Πετραλιά - Πάλλη Φάνη 
   +
 
Ανδρεουλάκος Απόστολος 
   +
 
Καρατζαφέρης Γεώργιος 
   Α
 
Κασσίμης Θεόδωρος 
   -
 
Γιακουμάτος Γεράσιμος 
   +
 
Μπρατάκος 'Αγγελος 
   +
 
Παπαρήγα Αλεξάνδρα 
   Α
 
Κολοζώφ Ορέστης 
   Α
 
Κωστόπουλος Δημήτριος 
   Α
 
Δαμανάκη Μαρία 
   +
 
Κουβέλης Φώτιος - Φανούριος 
   +
 
Δραγασάκης Ιωάννης 
   +
 
Κουναλάκης Πέτρος 
   +
 
Τσοβόλας Δημήτριος 
   +
 
Δημαράς Ιωάννης 
   Α
 

NΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ

Κουρουμπλής Παναγιώτης 
 +
   
Βερελής Χρήστος 
 +
   
Σμυρλής - Λιακατάς Χρήστος 
 Α
   
Μπαλτάς Αλέξανδρος 
 +
   
Μαγγίνας Βασίλειος 
   Α
 

Σελίδα 6360 


 Ν 
 Ο
 
Καραγκούνης Ανδρέας 
   +
 
Αλεξόπουλος Γεώργιος 
   +
 
Καρακώστας Ιωάννης 
   +
 

ΝΟΜΟΣ ΑΡΓΟΛΙΔΟΣ

Θωμόπουλος Ιωάννης 
 +
   
Σωτηρόπουλος Βασίλειος 
   +
 
Παπαδημητρίου Ελισάβετ 
   +
 

ΝΟΜΟΣ ΑΡΚΑΔΙΑΣ

Ρέππας Δημήτριος
 Α
   
Σπυρόπουλος Ροβέρτος 
 +
   
Τατούλης Πέτρος 
   +
 
Κωστόπουλος Δημήτριος 
   +
 

ΝΟΜΟΣ ΑΡΤΗΣ

Κολιοπάνος Θεόδωρος 
 +
   
Κοσσυβάκης Δημήτριος 
 +
   
Καραμπίνας Κων/νος 
   +
 

ΠΕΡΙΦΕΡΕΙΑ ΝΟΜΟΥ ΑΤΤΙΚΗΣ 

Πάγκαλος Θεόδωρος 
 Α
   
Βρεττός Κων/νος 
 +
   
Παπαηλίας Ηλίας 
 +
   
Γιαννάκης Ιωάννης 
 +
   
Φωτιάδης Παναγιώτης 
 Α
   
Κατσίκης Θεόδωρος 
   Α
 
Κατσιγιάννης Χρήστος 
   Α
 
Σταύρου Απόστολος 
   +
 
Καρατάσος Γεώργιος 
   Α
 

ΝΟΜΟΣ ΑΧΑΪΑΣ

Φούρας Ανδρέας 
 Α
   
Γεωργόπουλος Δημήτριος 
 +
   
Κατσικόπουλος Δημήτριος 
 +
   
Κουτσόγιωργας Δημήτριος 
 +
   
Χρυσανθακόπουλος Αλέξανδρος 
 +
   
Σπηλιόπουλος Κων/νος 
 +
   
Σπηλιωτόπουλος Σπήλιος 
   +
 
Νικολόπουλος Νικόλαος 
   +
 
Τσαφούλιας Γεώργιος 
   +
 

ΝΟΜΟΣ ΒΟΙΩΤΙΑΣ

Αποστολίδης Λουκάς 
 +
   
Ακριβάκης Αλέξανδρος 
 +
   
Κατσιμπάρδης Γεώργιος 
 Α
   
Μπασιάκος Ευάγγελος 
   +
 

ΝΟΜΟΣ ΓΡΕΒΕΝΩΝ

Κωνσταντινίδης Ιωάννης 
 +
   

ΝΟΜΟΣ ΔΡΑΜΑΣ

Σαατσόγλου Ανέστης 
 +
   
Ευμοιρίδης Κων/νος 
   +
 
Παπαδόπουλος Σταύρος 
   +
 

ΝΟΜΟΣ ΔΩΔΕΚΑΝΗΣΟΥ

Σκανδαλίδης Κων/νος 
 +
   
Σφυρίου Κοσμάς 
 Α
   
Παπανικόλας Βασίλειος 
 +
   
Καραμάριος Αναστάσιος 
   +
 
  Ν
 Ο
 

ΝΟΜΟΣ ΕΒΡΟΥ

Ζαμπουνίδης Νικόλαος 
 +
   
Κηπουρός Χρήστος 
 +
   
Λυμπερακίδης Λεωνίδας 
   +
 
Δημοσχάκης Θεοφάνης 
   +
 

ΝΟΜΟΣ ΕΥΒΟΙΑΣ

Καλαμακίδης Ιωάννης 
 +
   
Θεοδώρου Χρήστος 
 +
   
Κεδίκογλου Βασίλειος 
 +
   
Πιπεργιάς Δημήτριος 
 +
   
Παπαγεωργόπουλος Ελευθέριος 
   +
 
Αποστόλου Ευάγγελος 
   Α
 

ΝΟΜΟΣ ΕΥΡΥΤΑΝΙΑΣ

Παναγιωτόπουλος Αθανάσιος 
   +
 

ΝΟΜΟΣ ΖΑΚΥΝΘΟΥ

Παπαδάτος Ιωάννης 
 +
   

ΝΟΜΟΣ ΗΛΕΙΑΣ

Γεωργακόπουλος Δημήτριος 
 +
   
Σκουλαρίκης Ιωάννης 
 +
   
Ζαφειρόπουλος Ιωάννης 
 Α
   
Πετραλιάς Αυγερινός - Ρένος 
 +
   
Κορκολόπουλος Βασίλειος 
   +
 
Κοντογιαννόπουλος Βασίλειος 
   +
 

ΝΟΜΟΣ ΗΜΑΘΙΑΣ

Χρυσοχοϊδης Μιχαήλ 
 +
   
Γεωργιάδης Αθανάσιος 
 +
   
Γικόνογλου Μόσχος 
 +
   
Μπόσκου Μαρία 
   +
 

ΝΟΜΟΣ ΗΡΑΚΛΕΙΟΥ

Κουράκης Ιωάννης 
 +
   
Στρατάκης Εμμανουήλ 
 +
   
Φραγιαδουλάκης Εμμανουήλ 
 +
   
Σαρρής Δημήτριος 
 +
   
Σταυρακάκης Μηνάς 
 +
   
Αποστολάκης Δημήτριος 
 Α
   
Κεφαλογιάννης Εμμανουήλ 
   +
 
Δανέλλης Σπυρίδων 
   +
 

ΝΟΜΟΣ ΘΕΣΠΡΩΤΙΑΣ

Παπαδόπουλος Αλέξανδρος 
 +
   
Βεζδρεβάνης Ηλίας 
   +
 

Α' ΘΕΣΣΑΛΟΝΙΚΗΣ

Βενιζέλος Ευάγγελος 
 Α
   
Καστανίδης Χαράλαμπος 
 Α
   
Παπαθεμελής Στυλιανός - 'Αγγελος 
 +
   
Τσοχατζόπουλος Απόστολος - Αθανάσιος Α
     
Ακριτίδης Νικόλαος 
 +
   
Σπυριούνης Κυριάκος 
 +
   
Μαγκριώτης Ιωάννης 
 +
   
Γκεσούλης Νικόλαος 
 +
   
'Εβερτ Μιλτιάδης 
   Α
 
Καραμανλής Κων/νος 
   Α
 
Ψωμιάδης Παναγιώτης 
   +
 
Παπαγεωργόπουλος Βασίλειος 
   +
 

Σελίδα 6361 


 Ν 
 Ο
 
Ορφανός Γεώργιος 
   +
 
Ιντζές Αναστάσιος 
   +
 

Β' ΘΕΣΣΑΛΟΝΙΚΗΣ

Γερανίδης Βασίλειος 
 Α
   
Τσιόκας Θεοχάρης 
 +
   
Κίρκος Γεώργιος 
 +
   
Τζιτζικώστας Γεώργιος 
   Α
 
Σαλαγκούδης Γεώργιος 
   +
 
Ρεγκούζας Αδάμ 
   Α
 
Ρόκος Γεώργιος 
   +
 

ΝΟΜΟΣ ΙΩΑΝΝΙΝΩΝ

Μαλέσιος Ευάγγελος 
 +
   
Αργύρης Ευάγγελος 
 +
   
Παπούλιας Κάρολος 
 Α
   
Φούσας Αντώνιος 
   +
 
Τασούλας Απόστολος 
   Α
 

ΝΟΜΟΣ ΚΑΒΑΛΑΣ

Τσακλίδης Ιωάννης 
 +
   
Παπαδόπουλος Ηλίας 
 +
   
Καλαντζής Γεώργιος 
   +
 
Παναγιωτόπουλος Γεώργιος 
   +
 

ΝΟΜΟΣ ΚΑΡΔΙΤΣΗΣ

Σαλαγιάννης Νικόλαος 
 +
   
Τσιλίκας Βασίλειος 
 +
   
Σωτηρλής Δημήτριος 
 +
   
Σιούφας Δημήτριος 
   +
 
Μπούτας Ευάγγελος 
   Α
 

ΝΟΜΟΣ ΚΑΣΤΟΡΙΑΣ

Πετσάλνικος Φίλιππος 
 Α
   
Σημαιοφορίδης Κων/νος 
   Α
 

ΝΟΜΟΣ ΚΕΡΚΥΡΑΣ

Δρυς Γεώργιος 
 +
   
Κοντομάρης Ευτύχιος 
 +
   
Σπύρου Σπυρίδων 
   +
 

ΝΟΜΟΣ ΚΕΦΑΛΛΗΝΙΑΣ 

Καλαφάτης Αλέξανδρος 
 +
   

ΝΟΜΟΣ ΚΙΛΚΙΣ

Φλωρίδης Γεώργιος 
 +
   
Πασσαλίδης Θεόδωρος 
   +
 
Τσιτουρίδης Σάββας 
   +
 

ΝΟΜΟΣ ΚΟΖΑΝΗΣ

Διαμαντοπούλου 'Αννα 
 +
   
Λωτίδης Λάζαρος 
 +
   
Βλαχόπουλος Ηλίας 
 +
   
Βύζας Βασίλειος - Ευμένης 
   +
 
Τσιαρτσιώνης Νικόλαος 
   +
 

ΝΟΜΟΣ ΚΟΡΙΝΘΙΑΣ

Κοτσώνης Θεόδωρος 
 +
   
Ποττάκης Ιωάννης 
 Α
 
 
Παπαληγούρας Αναστάσιος 
   +
 
Δήμας Σταύρος 
   +
 
  Ν
 Ο
 

ΝΟΜΟΣ ΚΥΚΛΑΔΩΝ

Παπαζώη Ελισάβετ 
 +
   
Λεβογιάννης Νικόλαος 
 +
   
Χωματάς Ιωάννης 
   +
 

ΝΟΜΟΣ ΛΑΚΩΝΙΑΣ

Φουντάς Παρασκευάς 
 +
   
Σκανδαλάκης Παναγιώτης 
   +
 
Δαβάκης Αθανάσιος 
   +
 

ΝΟΜΟΣ ΛΑΡΙΣΗΣ

Φλώρος Νικόλαος 
 Α
   
Φαρμάκης Νικόλαος 
 Α
   
Χατζημιχάλης Φώτιος 
 +
   
Αδαμόπουλος Γεώργιος 
 Α
   
Σουφλιάς Γεώργιος 
   Α
 
Γαρουφαλιάς Γεώργιος 
   +
 
Κατσαρός Νικόλαος 
   +
 
Λουλέ Αδριανή 
   Α
 

ΝΟΜΟΣ ΛΑΣΗΘΙΟΥ

Καρχιμάκης Μιχαήλ 
 +
   
Ιωαννίδης Φοίβος 
 +
   

ΝΟΜΟΣ ΛΕΣΒΟΥ

Παπαδέλλης Φραγκλίνος 
 +
   
Σηφουνάκης Νικόλαος 
 +
   
Κόρακας Ευστράτιος 
   Α
 

ΝΟΜΟΣ ΛΕΥΚΑΔΟΣ

Βλασσόπουλος Ευάγγελος 
 +
   

ΝΟΜΟΣ ΜΑΓΝΗΣΙΑΣ

Ζήση Ροδούλα 
 Α
   
Βούλγαρης Αλέξανδρος 
 +
   
Τζανής Λεωνίδας 
 +
   
Νάκος Αθανάσιος 
   +
 
Σούρλας Γεώργιος 
   +
 
Γκατζής Νικόλαος 
   +
 

ΝΟΜΟΣ ΜΕΣΣΗΝΙΑΣ

Μπένος Ιωάννης - Σταύρος 
 +
   
Κατσιλιέρης Πέτρος 
 +
   
Γιαννακόπουλος Ιωάννης 
 Α
   
Λαμπρόπουλος Ιωάννης 
   +
 
Παπανικολάου Ελευθέριος 
   +
 
Αναστασόπουλος Νικόλαος 
   +
 

ΝΟΜΟΣ ΞΑΝΘΗΣ

Σγουρίδης Παναγιώτης 
 +
   
Λαμπαδάρης Νικόλαος 
 +
   
Ακήφογλου Μπηρόλ 
   +
 

Α' ΠΕΙΡΑΙΩΣ

Σημίτης Κων/νος Α

Μπεντενιώτης Εμμανουήλ 
 +
   
Σουμάκης Σταύρος 
 +
   
Μελάς Παναγιώτης 
   +
 
Μιχαλολιάκος Βασίλειος 
   +
 
Καλός Γεώργιος 
   +
 

Σελίδα 6362 


 Ν 
 Ο
 
Αλφιέρη Στυλιανή 
   Α
 

Β' ΠΕΙΡΑΙΩΣ

Λαλιώτης Κωνσταντίνος 
 +
   
Νιώτης Γρηγόριος 
 +
   
Διαμαντίδης Ιωάννης 
 +
   
Κρητικός Παναγιώτης 
 +
   
Καψής Ιωάννης 
 +
   
Λάλος Κανέλλος 
 +
   
Νεράτζης Αναστάσιος 
   +
 
Αράπης Ιωάννης 
   +
 

ΝΟΜΟΣ ΠΕΛΛΗΣ

Πασχαλίδης Γεώργιος 
 +
   
Γεωργιάδης Θεόδωρος 
 +
   
Φουντουκίδου Θεοδωρίδου Παρθένα 
   +
 
Καρασμάνης Γεώργιος 
   +
 
Βυζοβίτης Χρήστος 
   +
 

ΝΟΜΟΣ ΠΙΕΡΙΑΣ

Τσερτικίδης Παντελής 
 +
   
Αρσένη Μαρία 
 Α
   
Κάκκαλος Νικόλαος 
   +
 
Πολύζος Ευάγγελος 
   +
 

ΝΟΜΟΣ ΠΡΕΒΕΖΗΣ

Ντούσκας Δημήτριος 
 +
   
Τρυφωνίδης Γεώργιος 
   +
 

ΝΟΜΟΣ ΡΕΘΥΜΝΗΣ

Λουκάκης Εμμανουήλ 
 +
   
Κεφαλογιάννης Ιωάννης 
   +
 

ΝΟΜΟΣ ΡΟΔΟΠΗΣ

Τσετινές Δημήτριος 
 +
   
Γκαλήπ Γκαλήπ 
 +
   
Μουσταφά Μουσταφά 
   +
 

ΝΟΜΟΣ ΣΑΜΟΥ

Καραμηνάς Κων/νος 
   +
 

ΝΟΜΟΣ ΣΕΡΡΩΝ

Ηλιάδης Νικόλαος 
 +
   
Δαμιανίδης Αλέξανδρος 
 +
   
Ανθόπουλος Ιωάννης 
 +
   
Χαϊτίδης Ευγένιος 
   +
 
Καραμανλής Αχιλλέας 
   Α
 
Λεονταρίδης Θεόφιλος 
   +
 
Παναγιώτου Σταύρος 
   Α
 

ΝΟΜΟΣ ΤΡΙΚΑΛΩΝ

Οικονόμου Χρήστος 
 Α
   
Μάτης Αθανάσιος 
 +
   
Ζιάγκας Ιωάννης 
 +
   
Σκρέκας Θεόδωρος 
   +
 
Κανταρτζής Αχιλλεύς 
   +
 

ΝΟΜΟΣ ΦΘΙΩΤΙΔΟΣ

Παπαδήμας Λάμπρος 
 +
   
Στάϊκος Ευάγγελος 
 +
   
Αλαμπάνος Δημήτριος 
 +
   

 Ν 
 Ο
 
Γιαννόπουλος Αθανάσιος
 
 +
 
Χειμάρας Αθανάσιος 
   +
 
Μπέλλος Τριαντάφυλλος 
   +
 

ΝΟΜΟΣ ΦΛΩΡΙΝΗΣ

Λιάνης Γεώργιος 
 Α
   
Παπαθανασίου Χαράλαμπος 
   +
 

ΝΟΜΟΣ ΦΩΚΙΔΟΣ

Θάνος Δημήτριος 
 +
   
Γκελεστάθης Νικόλαος 
   +
 

ΝΟΜΟΣ ΧΑΛΚΙΔΙΚΗΣ

Πάχτας Χρήστος 
 +
   
Γιοβανούδας Βαρσάμης 
   Α
 
Πάππας Βασίλειος 
   +
 

ΝΟΜΟΣ ΧΑΝΙΩΝ

Σκουλάκης Εμμανουήλ 
 +
   
Βαλυράκης Ιωσήφ 
 +
   
Μιχελογιάννης Ιωσήφ 
 +
   
Μαρκογιαννάκης Χρήστος 
   Α
 

ΝΟΜΟΣ ΧΙΟΥ

Κοτσακάς Αντώνιος 
 +
   
Βαρίνος Αθανάσιος 
   +
 

ΓΕΝΙΚΟ ΣΥΝΟΛΟ

ΝΑΙ 127

ΟΧΙ 111

ΣΥΝΟΛΟ ΨΗΦΙΣΑΝΤΩΝ 238

ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Συνεπώς το άρθρο 18 έγινε δεκτό κατά πλειοψηφία. Ερωτάται το Σώμα: Γίνεται δεκτό το άρθρο 19, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 19 έγινε δεκτό κατά πλειοψηφία, όπως τροποποιήθηκε, από τον κύριο Υπουργό.

Ερωτάται το Σώμα: Γίνεται δεκτό το άρθρο 20, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 20 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Το άρθρο 21 είναι το ακροτελεύτιο και θα συζητηθεί μετά τις τροπολογίες. Εισερχόμαστε στη συζήτηση των τροπολογιών.

Οι τροπολογίες του κυρίου Υπουργού δεν νομίζω ότι θα χρειαστούν -ας μην σας προκαταλαμβάνω- συζήτηση. Θα παρακαλέσω όμως, να διαθέσουμε κάποιο χρόνο, προκειμένου να συζητηθούν οι τροπολογίες των κυρίων συναδέλφων.

Είμεθα σύμφωνοι;

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, τι εννοείτε "κάποιο χρόνο;"

ΠΡΟΕΔΡΟΣ (Απόστολος Κακλαμάνης): Γιατί, κύριε Σιούφα, ολοκληρώθηκε χθες το βράδυ η συζήτηση αυτού του νομοσχεδίου. Επειδή υπεβλήθη αυτή η πρόταση ονομαστικής ψηφοφορίας, αναγκαστικά συνεχίζουμε σήμερα και θα ήθελα να σας παρακαλέσω, κατ' οικονομία, να διαθέσουμε κάποιο χρόνο, για να μην κλείσει η συνεδρίαση χωρίς να συζητηθούν

Σελίδα 6363 

κάποιες από τις τροπολογίες, που ευλόγως οι συνάδελφοι που τις κατέθεσαν θα ήθελαν να τις αναπτύξουν.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, στην παραίνεση την οποία κάνετε, έχουμε αντίρρηση...

ΠΡΟΕΔΡΟΣ (Απόστολος Κακλαμάνης): Δικαίωμά σας.

ΔΗΜΗΤΡΙΟΣ ΣΙΟΥΦΑΣ: Βεβαίως.

..υπό την έννοια ότι για εμπροθέσμως κατατεθείσες τροπολογίες, την ώρα που συνεχίζεται η συνεδρίαση -άλλωστε είχε διαπιστωθεί από την αρχή ότι ο χρόνος δεν επαρκούσε- δεν μπορεί κανένας εκ των συναδέλφων να λειτουργήσει κάτω από ασφυκτικά χρονικά όρια, την ώρα που είμαστε ακόμα 12.30' και έχουμε ήδη μόνο μία ώρα συνεδρίαση. Πρέπει να υπάρξει η δυνατότητα συζήτησης των τροπολογιών, άλλως δεν έχει νόημα η παρουσία των Βουλευτών και η κατάθεση των τροπολογιών.

ΠΡΟΕΔΡΟΣ (Απόστολος Κακλαμάνης):Κύριε Σιούφα, μπορούσαμε χθες το βράδυ, αν δεν κάνατε την πρόταση για ονομαστική ψηφοφορία, για να μην είναι οι συνάδελφοι υπό πίεση και για να σεβαστούμε και τον Κανονισμό, ο οποίος είναι ο υπέρτατος νόμος για μας εδώ πέρα -στα πλαίσια του Κανονισμού λειτουργούμε, είναι ένα κείμενο που αφορά όλους μας, το πώς θέλει κανένας να λειτουργεί αντιλαμβάνεσθε ότι είναι σεβαστό μεν, αλλά δεν είναι πραγματοποιήσιμο- να έχουμε πάρα πολύ χρόνο να συζητήσουμε τροπολογίες. Ασκήσατε ένα δικαίωμα, το οποίο...

(Θόρυβος από την Πτέρυγα της Νέας Δημοκρατίας)

Τι συμβαίνει, κύριοι συνάδελφοι; Γιατί αυτός ο θόρυβος; Καθήστε, κύριε Σιούφα.

Ασκήσατε ένα δικαίωμα, το οποίο έχετε και ο Κανονισμός από την πλευρά του έχει κάποιες διατάξεις. Πρέπει να σεβαστούμε και το δικαίωμα το δικό σας και τις διατάξεις του Κανονισμού.

Και εγώ λοιπόν τώρα,απευθύνομαι στο Σώμα, επειδή βρισκόμαστε προ ενός θέματος, έστω και αν προέκυψε από την ονομαστική ψηφοφορία, για να παρακαλέσω να συμφωνήσετε να μην κλείσουμε τη συνεδρίαση, όπως λέει ο Κανονισμός, αλλά να κάνω και εγώ χρήση του δικαιώματος που έχω και το οποίο θα ασκούσα χθες το βράδυ, να προτείνω στο Σώμα, μετά την ψήφιση των άρθρων, γιατί ολοκληρώθηκε η συζήτηση και αρχίσαμε την ψηφοφορία, ότι Θα μπορούσαμε να διαθέσουμε δύο ώρες χθες το βράδυ για να συζητηθούν και οι τροπολογίες συναδέλφων. Δεν μπορώ εγώ να εναρμονίζομαι με την τακτική του α', β', γ', δ' Κόμματος μέσα στην Αίθουσα.

Πρέπει να σέβομαι αυτήν την τακτική,αλλά όχι να καθορίζω τις δικές μου κατά τον Κανονισμό πρωτοβουλίες με βάση την τακτική των Κομμάτων.

Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θα μου επιτρέψετε να σας πω, ότι σε ό,τι αφορά τη χρήση της λέξης "τακτική" ήταν άστοχος, διότι μας επιπλήττετε για τον τρόπο με τον οποίο λειτουργούμε. Και ο ομιλών και το Κόμμα της Αξιωματικής Αντιπολίτευσης αυτό δεν το δέχεται. Και δεν το δέχεται για τον εξής λόγο: Διότι για να λειτουργήσουμε στα ασφυκτικά όρια των προθεσμιών που ετέθησαν από τη Διάσκεψη των Προέδρων, κατά πλειοψηφία, στην προχθεσινή συνεδρίαση φθάσαμε στη 1.30' πρωϊνή και χθες η ονομαστική ψηφοφορία υπεβλήθη στις 00.45' το πρωί. Δηλαδή, τι θα έπρεπε να γίνει, κύριε Πρόεδρε, για να τηρηθεί ο τύπος και όχι η ουσία που είναι η συμμετοχή στη συζήτηση; 'Επρεπε να φθάσουμε στις 5.00' η ώρα το πρωί και να μην ασκήσουμε εκ του Κανονισμού καθορισμένα δικαιώματα;

Δε δεχόμαστε να μας ψέγετε, κύριε Πρόεδρε, γι'αυτό το λόγο!

ΠΡΟΕΔΡΟΣ (Απόστολος Κακλαμάνης): Επαναλαμβάνω ότι είναι -και το είπα ήδη- σεβαστό το δικαίωμα το οποίο ασκήσατε. Το ίδιο σεβαστός κατά μείζονα λογο είναι ο Κανονισμός. Είναι επίσης γνωστό ότι κάθε Κόμμα εδώ μέσα έχει την τακτική του. Δεν είναι μομφή αυτό. Κάθε Κόμμα ακολουθεί μία τακτική. 'Εχει μία στρατηγική ως πολιτικό κόσμο και σ'αυτήν τη στρατηγική εντάσσει και την κοινοβουλευτική και την εξωκοινοβουλευτική τακτική του. Δεν είναι προς μομφή, ώστε να διαμαρτύρεστε. Θα ήταν αντίθετα εκδήλωση υποκρισίας εκ μέρους μου εάν δεν έλεγα αυτό που είναι σαφές και το οποίο νομίζω.

Λέγω όμως ότι δεν μπορώ εγώ ως Πρόεδρος του Σώματος να εναρμονίζομαι προς την τακτική οποιουδήποτε Κόμματος το οποίο μπορεί να ασκεί τα δικαιώματά του για να υλοποιήσει την τακτική του, αλλά ο Κανονισμός είναι Κανονισμός για όλους.

Τώρα, πέντε ημέρες για το νομοσχέδιο αυτό, καταλαβαίνουμε όλοι ότι ήταν αρκετές. 'Ολοι, κύριοι συνάδελφοι, παρακολουθούμε τη συζήτηση, και βλέπουμε εάν επαναλαμβάνουμε τα ίδια πράγματα, τα ίδια ακριβώς κάθε φορά ή κάτι διαφορετικό. Μη μας στερείτε το δικαίωμα να έχουμε κρίση όσοι βρισκόμαστε μέσα σ'αυτήν την Αίθουσα!

Ορίστε, κύριε Κανταρτζή έχετε το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, πιστεύουμε και επιμένουμε ότι πρέπει να δοθεί επαρκής χρόνος για να συζητηθούν όλες οι τροπολογίες των Βουλευτών και να μπουν σε ψηφοφορία όπως προβλέπεται από τον Κανονισμό. Δεν μπορεί να επικαλούμαστε τη στενότητα χρόνου, τη στιγμή που το νομοσχέδιο αυτό στην πραγματικότητα είναι δύο και τρία νομοσχέδια και ρυθμίζουν ένα σωρό θέματα. Είχε άλλωστε επισημανθεί από την αρχή ότι είναι ανεπαρκής ο χρόνος για τη συζήτηση...

ΠΡΟΕΔΡΟΣ (Απόστολος Κακλαμάνης): Το έχουμε ήδη συζητήσει το νομοσχέδιο.

ΑΧΙΛΛΕΥΣ ΚΑΝΤΑΡΤΖΗΣ:...του νομοσχεδίου.

Αναφέρεσθε τώρα και λέτε ότι θα μπορούσε η συζήτηση των τροπολογιών να γίνει χθες το βράδυ. Χθες η συνεδρίαση διακόπηκε στη 01.00' η ώρα το πρωϊ περίπου. Τι ώρα θα γινόταν η συζήτηση των τροπολογιών;

Πιστεύουμε ότι πρέπει να δοθεί επαρκής χρόνος για να προχωρήσουμε κανονικά.

ΠΡΟΕΔΡΟΣ (Απόστολος Κακλαμάνης): Κύριε Κανταρτζή, κυρίες και κύριοι συνάδελφοι, επαναλαμβάνω: Οδηγός μου είναι ο Κανονισμός. Εάν αποκλίνω εγώ από τον Κανονισμό,ουδείς θα είναι σε αυτήν την Αίθουσα σε θέση να πει ότι κάνω καλά. Οι μεν θα διαμαρτύρονται τη μία φορά, οι δε την άλλη κ.ο.κ.

Γνωρίζετε ότι κατά τη συζήτηση επί του νομοσχεδίου, ούτε επί της αρχής μιλήσαμε όσοι πήραμε το λόγο,αλλά συνήθως επί των άρθρων και κατά τη συζήτηση επί των άρθρων -χθες εγώ από το γραφείο μου παρακολουθούσα τη συζήτηση- αναπτύσσαμε πάρα πολλοί από μας τροπολογίες. Αυτά είναι πράγματα τα οποία ζούμε. Σε μία δημόσια συνεδρίαση δεν μπορούμε να κάνουμε ότι δεν τα καταλαβαίνουμε ή ότι τα ξεχνάμε.

Εγώ θα σας πρότεινα, λοιπόν, να δώσουμε μία ώρα ακόμη ώστε να αναπτύξουν οι συνάδελφοι τις τροπολογίες τους και να γίνουν ψηφοφορίες όπου αυτό είναι απαραίτητο να γίνει. Νομίζω ότι αυτό είναι το καλύτερο που μπορούμε να κάνουμε. Αλλά να μην καταναλώσουμε άλλο χρόνο.

Ορίστε, κύριε Τσοβόλα, έχετε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, συμφωνούμε απόλυτα ότι ο Κανονισμός καθορίζει τα της λειτουργίας της Βουλής και ασφαλώς καθορίζει τα δικαιώματα και τις υποχρεώσεις και του Προεδρείου, αλλά και των Κομμάτων και των Βουλευτών.

Χθες το βράδυ, επειδή έμεινα εδώ μέχρι το τέλος, δε διεκόπη με ευθύνη των Κομμάτων της Αντιπολίτευσης η συνεδρίαση. Ασκώντας δικαίωμα εκ του Κανονισμού η Αξιωματική Αντιπολίτευση ζήτησε ονομαστική ψηφοφορία. Διέκοψε τη συνεδρίαση το Προεδρείο, ασκώντας πάλι δικαίωμα, εκτιμώντας προφανώς τις ανάγκες του Κοινοβουλίου. Αλλά ξέρουμε ποια είναι η ουσία, διέκοψε τη συνεδρίαση γιατί δεν υπήρχε ο απαιτούμενος αριθμός.

'Αρα δε φταίει η Αντιπολίτευση και οι Βουλευτές και του κυβερνώντος Κόμματος να πληρωθεί εις βάρος της Αντιπολίτευσης και των δικαιωμάτων που έχει, γιατί οι τροπολογίες προβλέπονται και από τον Κανονισμό και από το Σύνταγμα.

Σελίδα 6364 

Παρακαλώ πάρα πολύ μια και η ώρα είναι 12.40' και δε νομίζω ότι δεν μπορεί να αρχίσει κάποιο άλλο νομοσχέδιο, αυτό που έρχεται στη συνέχεια, τέτοια ώρα, να δοθεί μία δυνατότητα να κλείσει η συνεδρίαση σήμερα με τις τροπολογίες, μέχρι το χρονικό όριο που συνήθως τελειώνει η συνεδρίαση, για να μην υπάρχει αυτή η αντιπαράθεση που δε νομίζω ότι αξίζει και τον κόπο να γίνει, γιατί είναι ουσιαστικές τροπολογίες και των Υπουργών, αλλά και των Βουλευτών και είναι πολλές και δε νομίζω ότι θα αρκέσει μία ώρα.

ΦΩΤΗΣ ΚΟΥΒΕΛΗΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κουβέλη, έχετε το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, αυτό ακριβώς ήθελα να επισημάνω, ότι πρέπει να δοθεί μία άνεση, διότι χθες πράγματι ασκήθηκε δικαίωμα εκ του Κανονισμού. Δεν μπορεί να υπάρξει, λοιπόν, επιτίμιο γιατί ασκήθηκε δικαίωμα εκ του Κανονισμού. Δώστε τη δυνατότητα να αναπτύξουμε τις τροπολογίες, να δεχθούμε ή να αντικρούσουμε τις τροπολογίες του Υπουργού, αλλά με κάποια άνεση.

ΠΡΟΕΔΡΟΣ (Απόστολος Κακλαμάνης): Αγαπητοί συνάδελφοι, θέλω να επαναλάβω -και μου το θύμισε ο κ. Τσοβόλας που πήρε το λόγο- ότι τα δέκα άρθρα -άλλωστε είχε λεχθεί προχθές, το ενθυμίστε- που απέμειναν από το νομοσχέδιο δε χρειάζονταν χρόνο πέραν των 8.30' και ότι μετά θα δίναμε το χρόνο στις τροπολογίες. Χθες πράγματι -και εγώ σας άκουγα, κύριε Τσοβόλα από το γραφείο μου- κατά κύριο λόγο μιλήσατε για τροπολογίες.

Δεν είναι σωστό, λοιπόν, να καταστρατηγούμε ό,τι καλώς ή κακώς αποφασίζεται κατά τον Κανονισμό. Ούτε το δικαίωμα της Αντιπολιτεύσεως να ζητήσει μία ονομαστική ψηφοφορία μπορεί να παραβιαστεί ούτε επίσης διατάξεις που προβλέπουν τι κάνει το Προεδρείο, στην περίπτωση που διαπιστώνει ένα πρόβλημα για την πρόοδο του νομοθετικού έργου, μπορούμε να παραβιάσουμε.

Σας παρακαλώ, λοιπόν, να μην πάρουμε περισσότερο χρόνο. Ας δούμε τι μπορούμε να κάνουμε στη μία ώρα. Διότι -και ξέρετε ότι είμαι επίμονος σε αυτό- πριν πάρουμε την απόφαση για ορισμένο αριθμό ημερών είμαι ανοιχτός στη συζήτηση και στο διάλογο για περισσότερες ή λιγότερες μέρες, αλλά δεν είναι σωστό στη συνέχεια να ερχόμαστε και να καταστρατηγούμε το πνεύμα και το γράμμα του Κανονισμού.

ΔΗΜΗΤΡΙΟΣ ΣΙΟΥΦΑΣ: Δε συμφωνούμε, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Με την ίδια λογική σας λέω εγώ ότι αν ένα Κόμμα κάνει δέκα ονομαστικές ψηφοφορίες μπορεί ένα νομοσχέδιο να συζητείται ένα μήνα.

ΔΗΜΗΤΡΙΟΣ ΣΙΟΥΦΑΣ: Μας αναγκάζεται να το κάνουμε, κύριε Πρόεδρε, και θα πρέπει να το κάνουμε.

ΠΡΟΕΔΡΟΣ (Απόστολος Κακλαμάνης): Εντάξει, αλλά κάπου υπάρχει το δικαίωμα και κάπου η κατάχρηση. Χθες δεν κάνατε κατάχρηση. Δε θέλω να πω αυτό.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ειλικρινά λυπάμαι για τον τρόπο με τον οποίο αντιμετωπίζετε σήμερα το θέμα και με τον εκνευρισμό...

ΠΡΟΕΔΡΟΣ (Απόστολος Κακλαμάνης): Τις απόψεις μου διατυπώνω. Δεν είναι σωστό.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, επιτιμάτε τα Κόμματα.

ΠΡΟΕΔΡΟΣ (Απόστολος Κακλαμάνης): Μα τι λέτε, που είδατε ότι επιτιμώ τα Κόμματα;

ΔΗΜΗΤΡΙΟΣ ΣΙΟΥΦΑΣ: Βάζετε ασφυκτική προθεσμία και στη συνέχεια λέτε ότι μπορούν να συζητηθούν πολλαπλές τροπολογίες. Σας ενημερώνω ότι θα κάνουμε πολλαπλές ψηφοφορίες. Επιτιμήστε μας και για αυτό, για να σας δώσω την απάντηση...

ΠΡΟΕΔΡΟΣ (Απόστολος Κακλαμάνης): Σας επιτιμώ;

ΔΗΜΗΤΡΙΟΣ ΣΙΟΥΦΑΣ: ..ότι θα αναγκάσετε την Αξιωματική Αντιπολίτευση, για πρώτη φορά, εφόσον επιμένετε να αντιμετωπίζετε έτσι το θέμα, να καταθέσει πρόταση μομφής για το πρόσωπό σας και δε θα το ήθελε σε καμία περίπτωση.

ΠΡΟΕΔΡΟΣ (Απόστολος Κακλαμάνης): Κύριε Σιούφα, νομίζω ότι πρέπει να υπάρχει μέτρο σε όλα όσα λέμε. 'Οταν κανείς διατυπώνει την άποψή του πρέπει να είναι υπερήφανος για την άποψη που διαμορφώνει και να σεβόμεθα όλοι την άποψή του και να αντιλέγουμε στην άποψή του.

Με απειλές αυτού του είδους, δε νομίζω ότι μπορεί να λειτουργήσει το Σώμα. Σας παρακαλώ, λοιπόν.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, με πολύ σεβασμό, επί τέσσερα χρόνια, που είσθε σ' αυτήν τη θέση, σας έχουμε αντιμετωπίσει. Με πολύ σεβασμό, με συνεργασία και με κατανόηση. Επιμένετε εδώ και είκοσι λεπτά να στηλιτεύετε την άσκηση νομίμων δικαιωμάτων από τον Κανονισμό και να επιμένετε να βάζετε όρια. Αυτό το πράγμα η Αξιωματική Αντιπολίτευση δεν το δέχεται.

ΠΡΟΕΔΡΟΣ (Απόστολος Κακλαμάνης): Μάρτυρές μου όλοι όσοι με ακούν, αν στηλιτεύω, αν επιτιμώ ή αν κάνω ο,τιδήποτε από αυτά που λέτε.

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Κύριε Παυλόπουλε, επί τίνος θέματος;

Δεν έχετε δικαίωμα.

ΠΡΟΚΟΠΗΣ ΠΑΥΛΟΠΟΥΛΟΣ: Αν το έχω, ως Εισηγητής θα ήθελα να πω δυο λόγια.

ΠΡΟΕΔΡΟΣ (Απόστολος Κακλαμάνης): Κατ' οικονομία, πείτε μας την άποψή σας, για να δούμε μήπως μπορείτε να βοηθήσετε, χωρίς οξύτητες, να προχωρήσει η συζήτηση.

ΠΡΟΚΟΠΗΣ ΠΑΥΛΟΠΟΥΛΟΣ: Καμία οξύτητα, κύριε Πρόεδρε θα ήθελα να παρακαλέσω να σκεφθεί το Προεδρείο κι εσείς προσωπικά την κατανόηση που έδειξε όλη η Αντιπολίτευση σ' αυτό το νομοσχέδιο.

(Θόρυβος στην Αίθουσα)

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι, παρακολουθήστε τη συζήτηση, αν θέλετε.

Ορίστε, κύριε Παυλόπουλε.

ΠΡΟΚΟΠΗΣ ΠΑΥΛΟΠΟΥΛΟΣ: Λέω, λοιπόν, ότι η κατανόηση που έδειξε η Αντιπολίτευση, δεχόμενη να συζητήσει, με τον τρόπο που συνεπτύχθησαν τα άρθρα μεταξύ τους υπήρξε υποδειγματική.

Αν ένας ακολούθησε σ' αυτήν την Αίθουσα και σ' αυτό το νομοσχέδιο τακτική, για να αποφευχθεί η ουσιαστική κατ' άρθρο συζήτηση, ήταν η Κυβέρνηση.

ΠΡΟΕΔΡΟΣ (Απόστολος Κακλαμάνης): Κύριε Παυλόπουλε, με συγχωρείτε, σας έδωσα το λόγο, όχι για να επαναλάβετε τον κ. Σιούφα. Τα είπε πολύ καλά, νομίζω, σε ό,τι αφορά τις θέσεις σας.

ΔΗΜΗΤΡΙΟΣ ΣΙΟΥΦΑΣ: Ευχαριστώ που το λέτε.

ΠΡΟΕΔΡΟΣ (Απόστολος Κακλαμάνης): Νόμιζα ότι έχετε να προτείνετε κάτι το νέο.

ΠΡΟΚΟΠΗΣ ΠΑΥΛΟΠΟΥΛΟΣ: Κάτι το νέο, κύριε Πρόεδρε.

Οι τροπολογίες που έχουν κατατεθεί, στην ουσία δεν κάνουν τίποτε άλλο, παρά σε βασικά σημεία, να αναπληρώσουν τη μη γενομένη συζήτηση.

Γι' αυτό ζητούμε αυτό το χρόνο.

Ευχαριστώ πολύ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, προχωρούμε στη συζήτηση των τροπολογιών. Υποθέτω ότι ο χρόνος που είπα, θα επαρκέσει. Αν δεν επαρκέσει, θα το δούμε πάλι μαζί. Αυτή είναι η πρότασή μου και ερωτώ το Σώμα, αν αποδέχεται την πρόταση, επιφυλασσόμενος να δω αν θα χρειαστεί περισσότερος χρόνος. Κατά τον Κανονισμό, ο Πρόεδρος προτείνει κάποιο χρόνο για τη συζήτηση τροπολογιών της Κυβερνήσεως, που έχουν κατατεθεί μετά την απόφαση της Διασκέψεως των Προέδρων. Αυτό λέει ο Κανονισμός.

Ερωτάται το Σώμα αν δέχεται την πρότασή μου.

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΔΗΜΗΤΡΙΟΣ ΣΙΟΥΦΑΣ: 'Οχι.

ΑΧΙΛΛΕΥΣ ΚΑΝΤΑΡΤΖΗΣ: 'Οχι.

ΠΡΟΕΔΡΟΣ (Απόστολος Κακλαμάνης): Συνεπώς, το Σώμα απεδέχθη την πρόταση.

Προχωρούμε, λοιπόν, στο χρόνο αυτό και υπόσχομαι πράγματι να διευκολύνω περισσότερο τη συζήτηση, αλλά πάντοτε σε πλαίσια καλής πίστεως και μετριοπάθειας.

Σελίδα 6365 

Πρώτα θα συζητηθούν οι τροπολογίες της Κυβερνήσεως.

Εισερχόμαστε στη συζήτηση της τροπολογίας με γενικό αριθμό 445 και ειδικό 55. Αφορά τις νέες προθεσμίες για την εξέταση επενδύσεων.

Ο κ. Κωστόπουλος έχει το λόγο.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κύριε Πρόεδρε, με την παρούσα τροπολογία, η Κυβέρνηση ζητά έναν περαιτέρω χρόνο ελέγχου των υποθέσεων επιδότησης, βάσει του νόμου 1892, κυρίως των βιοτεχνικών επιχειρήσεων μέσω του ΕΟΜΜΕΧ.

Βασικά, δε θα είχε κανένας αντίρρηση, διότι αυτό γίνεται για το καλό των επιχειρήσεων, για το καλό της ανάπτυξης.

'Εχω όμως να παρατηρήσω ότι η Κυβέρνηση, πρώτον, καθυστέρησε να φέρει αυτήν την τροπολογία, διότι στην Αιτιολογική 'Εκθεση λέει ότι πρόσφατα η Ευρωπαϊκή Επιτροπή εξέδωσε την ανακοίνωσή της 13097 και εκ του κειμένου διαπιστώνουμε ότι η ανακοίνωση αυτή έγινε στις 20.10.1995, με αποτέλεσμα και επενδύσεις που έχουν ήδη εγκριθεί για επιδοτήσεις, oι οποίες ήδη έχουν τελειώσει, δεν μπορούν να πάρουν τις επιδοτήσεις, διότι το τελευταιο τρίμηνο έλαβαν επιστολή από τον ΕΟΜΜΕΧ ότι δεν ενεκρίθησαν από την Ευρωπαϊκή 'Ενωση. Και δεύτερον, διότι διαπιστώνω την καθυστέρηση με την οποία η Κυβέρνηση αντιμετωπίζει το θέμα.

Πρέπει εδώ, επίσης, να πω ότι το θέμα των επιδοτήσεων από την Ευρωπαϊκή 'Ενωση αντιμετωπίζεται από την Κυβέρνηση περιστασιακά και ευκαιριακά.

Χθες στην Επιτροπή Οικονομικών Υποθέσεων άκουσα τον Υφυπουργό των Οικονομικών να φέρνει μια άλλη τροπολογία στο νομοσχέδιο, περί Οικονομικού Επιμελητηρίου για το ίδιο θέμα. Και πολύ σωστά ήρθε αυτή η τροπολογία, αλλά γιατί άλλη η τροπολογία του Υπουργείου Οικονομικών και άλλη η τροπολογία του Υπουργείου Αναπτύξεως; Δεν πρέπει να αντιμετωπίσουμε με σοβαρότητα το θέμα των επενδύσεων και κυρίως των επιδοτήσεων των χαριστικών χρημάτων από την Ευρωπαϊκή 'Ενωση;

Κατηγορήθηκε και κατηγορείται η Κυβέρνηση, διότι είναι ανίκανη να απορροφήσει τα κεφάλαια από την Ε.Ε.Αυτή εδώ η τροπολογία μας δείχνει έναν από τους λόγους για τους οποίους η κυβέρνηση δεν είναι ικανή να απορροφήσει τα κεφάλαια.

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Με την τροπολογία αυτή η Κυβέρνηση ζητά παράταση των προθεσμιών, προκειμένου -λέει- να εξακριβωθεί αν θα γίνουν δεκτές οι τροποποιήσεις όσον αφορά τους περιορισμούς που έχει επιβάλλει η Ευρωπαϊκή 'Ενωση για τη χορήγηση εθνικών ενισχύσεων.

Δεν ξέρω βέβαια αν ανταποκρίνεται στην πραγματικότητα αυτό, το οποίο αναφέρθηκε από τον προηγούμενο ομιλητή, ότι ήδη έχουν απορριφθεί αυτές οι τροποποιήσεις. Εκείνο όμως που έχει σημασία είναι ότι με την επιβολή των περιορισμών, των απαγορεύσεων από την Ευρωπαϊκή 'Ενωση ουσιαστικά αποδείχνονται τα δεσμά της υποτέλειας στα οποία έχει συρθεί η χώρα μας με ευθύνη εκείνων των κομμάτων, εκείνων των δυνάμεων που στήριξαν τη Συνθήκη του Μάαστριχτ, αλλά και τις άλλες αποφάσεις: Αποφάσεις με τις οποίες εκχωρούνται κυριαρχικά δικαιώματα της χώρας μας στο διευθυντήριο των Βρυξελλών και μάλιστα χωρίς να υπάρχει η παραμικρή δημοκρατική ευαισθησία να ερωτηθεί ο Λαός μας να αποφασίσει μ' ένα δημοψήφισμα εάν εγκρίνει ή όχι την παραχώρηση αυτών των κυριαρχικών δικαιωμάτων.

Ουσιαστικά περιορίζετε το ρόλο της Βουλής σ' ένα ρόλο πρωτοκολλητή. Μας λέτε τώρα, ότι η Ευρωπαϊκή 'Ενωση θα πάρει τις αποφάσεις και εμείς το πολύ-πολύ θα βάλουμε κάποιες προθεσμίες.

Εμείς με μια τέτοια λογική δεν μπορούμε να συμφωνήσουμε. Είμαστε αντίθετοι σ' αυτήν την πολιτική και γι' αυτό καταψηφίζουμε και την τροπολογία.

ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριε Πρόεδρε, συμφωνούμε με την τροπολογία.

ΠΡΟΕΔΡΟΣ (Απόστολος Κακλαμάνης): Δεν έχει ζητήσει άλλος το λόγο. Κηρύσσεται περαιωμένη η συζήτηση επί της τροπολογίας με γενικό αριθμό 445 και ειδικό 55 και ερωτάται το Σώμα: Γίνεται δεκτή η τροπολογία;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς, η τροπολογία με γενικό αριθμό 445 και ειδικό 55 έγινε δεκτή, κατά πλειοψηφία.

Εισερχόμαστε στη συζήτηση της τροπολογίας με γενικό αριθμό 454 και ειδικό 59, που αφορά την αναστολή πληρωμής ληξιπροθέσμων χρεών αποκρατικοποιημένων επιχειρήσεων.

'Εχει διανεμηθεί το κείμενο μιας αναδιατύπωσης της τροπολογίας 454/59.

Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, με την τροπολογία αυτή, η οποία βέβαια κατά κύριο λόγο φαίνεται να αφορά την επιχείρηση SOFTEX, μπορεί μέσα από ορισμένες διατάξεις να δίνεται κάποια ανάσα ζωής στους εργαζόμενους για να προετοιμαστεί καλύτερα, όμως, το σχοινί με το οποίο θα τους κρεμάσετε. Γιατί η Κυβέρνηση εμμένει στην τακτική της αυτή, στην τακτική των ιδιωτικοποιήσεων, στην τακτική του ξεπουλήματος του εθνικού μας πλούτου και εμείς διαφωνούμε ριζικά με αυτήν την πολιτική και γι' αυτό το λόγο την καταψηφίζουμε.

ΠΡΟΕΔΡΟΣ (Απόστολος Κακλαμάνης): Ο κ. Κωστόπουλος έχει το λόγο.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Η παρούσα τροπολογία αναφέρεται σε επι μέρους αντιμετώπιση των αποκρατικοποιήσεων.

Εδώ θέλω να πώ ότι η Κυβέρνηση, μετά από παρέλευση τρισήμισι και πλέον ετών που κυβερνά τον Τόπο, σκέφτηκε λεπτομερειακά να αντιμετωπίσει το θέμα των αποκρατικοποιήσεων με επιμέρους τροπολογία.

Είναι, όμως, γεγονός ότι και εδώ αποσπασματικά αντιμετωπίζει η Κυβέρνηση το θέμα. Είναι γνωστό ότι πριν από λίγες μέρες, σε ένα άλλο νομοσχέδιο, το Υπουργείο Ανάπτυξης φέρνει μια άλλη τροπολογία που αναφέρεται στις προβληματικές επιχειρήσεις.

Συνεπώς, το θέμα έπρεπε να αντιμετωπισθεί γενικότερα, μια και ήδη έχουμε φοβερή καθυστέρηση στις αποκρατικοποιήσεις και είναι γνωστό σε όλους ότι αποτελεί βασικό μοχλό ανάπτυξης ο τομέας των αποκρατικοποιήσεων και η Κυβέρνηση μόνο λεπτομερειακά και κατά περίπτωση το αντιμετωπίζει.

Πρέπει δε επιπλέον να πω ότι η τροπολογία αναφέρεται σε όλες τις επιχειρήσεις του δημόσιου τομέα , και διαβάζοντάς την διαπιστώνουμε ότι, ακόμα και αν έχει κάποια μικροπροβλήματα μια επιχείρηση που πάει για αποκρατικοποίηση, δεν πληρώνει κανένα πιστωτή, ει μη μόνον το ΦΠΑ, δεν πληρώνει ακόμα και τους μισθούς των υπαλλήλων. Πώς είναι δυνατόν, λοιπόν, να υπάρχει πίστη και εμπιστοσύνη στην αγορά, αφού αντιμετωπίζεται κατ' αυτόν τον τρόπο το πρόβλημα των πιστωτών; Καλό θα ήταν η τροποποίηση αυτή περισσότερο να ανεφέρετο στους πιστωτές, τράπεζες και δημόσιους οργανισμούς και όχι στους ιδιώτες. Διότι διαπιστώνουμε για άλλη μία φορά ότι οι ιδιώτες είναι τα θύματα.

Επίσης επαναλαμβάνω ότι τούτη η τροπολογία θα έπρεπε να συνδυασθεί με την τροπολογία περί Οργανισμού Ανασυγκρότησης των Επιχειρήσεων και περί εκκαθαριστών των προβληματικών επιχειρήσεων και να είναι περισσότερο μελετημένη και εμπεριστατωμένη.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, μου επιτρέπετε;

ΠΡΟΕΔΡΟΣ (Απόστολος Κακλαμάνης:):Ο κ. Καραμάριος έχει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ : Κύριε Πρόεδρε, στην έκθεση του Γενικού Λογιστηρίου του Κράτους που συνοδεύει αυτήν την τροπολογία αναφέρονται επί λέξει :" Από τις προτεινόμενες διατάξεις δεν προκαλείται δαπάνη του κρατικού Προϋπολογισμού. Επέρχεται, όμως, καθυστέρηση είσπραξης

Σελίδα 6366 

απαιτήσεων του Δημοσίου κατά προβληματικών επιχειρήσεων, που βρίσκονται στο στάδιο της αποκρατικοποίησης".

Το ερώτημα που γεννάται είναι : Ποιος τελικά θα τα πληρώσει αυτά και πότε θα εισπραχθούν αυτά τα χρήματα που οφείλονται στο Δημόσιο;

ΦΩΤΗΣ ΚΟΥΒΕΛΗΣ: Κύριε Πρόεδρε, μου επιτρέπετε;

ΠΡΟΕΔΡΟΣ (Απόστολος Κακλαμάνης)::Ορίστε, κύριε Κουβέλη, έχετε το λόγο.

ΦΩΤΗΣ ΚΟΥΒΕΛΗΣ: Οι διαφωνίες μας με την οικονομική πολιτική της Κυβέρνησης είναι δεδομένες. Επειδή, όμως, η τροπολογία πράγματι έρχεται ως μια προσωρινή ανακούφιση των εργαζομένων, εμείς την ψηφίζουμε .

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης)::Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, εμείς δε συμφωνούμε με την αναδιατύπωση της τροπολογίας με γενικό αριθμό 454 και ειδικό αριθμό 59 και προτείνουμε να απαλειφθεί η παράγραφος 4 αυτής της τροπολογίας, που προστέθηκε στη συνέχεια, γιατί θεωρούμε ότι πλήττει τους εργαζομένους είναι σε βάρος των εργαζομένων. Δηλαδή το αντίστροφο απ' ό,τι διατύπωναν άλλοι ισχυρισμοί.

ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, μου επιτρέπετε;

ΠΡΟΕΔΡΟΣ (Απόστολος Κακλαμάνης)::Ορίστε, κύριε Σαατσόγλου.

ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, πραγματικά είναι μία ανακούφιση για τους εργαζόμενους στις προβληματικές επιχειρήσεις . Απορώ με τη θέση του ΔΗ.Κ.ΚΙ., ή με τη θέση του Κομμουνιστικού Κόμματος. Είναι σαν να λέμε ότι αύριο, αυτές τις προβληματικές πρέπει να τις κλείσουμε και να μείνουν χιλιάδες εργαζόμενοι στο δρόμο. Είναι απαράδεκτη η θέση τους. Πρέπει οπωσδήποτε να περάσει αυτή η τροπολογία, γιατί αφορά μια σειρά επιχειρήσεων, όπως είναι η "Αθηναϊκή Χαρτοποιϊα " και άλλες επιχειρήσεις, για να μπορέσουν πραγματικά οι εργαζόμενοι να ανακουφισθούν να μην απολυθούν, να συνεχίσουν την εργασία τους , ώστε ομαλά να περάσουν στην ιδιωτικοποίηση. Ευχαριστώ πολύ.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης)::Ορίστε, κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Κύριε Πρόεδρε, λυπάμαι γιατί ο προηγούμενος συνάδελφος παραποίησε την τοποθέτηση του Αγορητή του ΔΗΚΚΙ.

Δεν είπε ο κ. Καρακώστας ότι δεν είμαστε σύμφωνοι με την τροπολογία. Μίλησε για την παράγραφο 4, που διανεμήθηκε χθές ως αναδιατύπωση στο αρχικό κείμενο.

Η πρώτη, λοιπόν, εντύπωση -γιατί αναφέρεται σε νόμους- που δίνει αυτή η προσθήκη, σε σχέση με την αρχική διατύπωση, είναι ότι οι απαιτήσεις που δημιουργούνται από χρηματοδοτήσεις που πραγματοποιούνται κατά το χρονικό διάστημα των παραγράφων τάδε και τάδε προαφαιρούνται από το πλειστηρίασμα.

Δηλαδή, μπαίνουν πιο μπροστά από τις απαιτήσεις των εργαζομένων;

ΑΝΝΑ ΔΙΑΜΑΝΤΟΠΟΥΛΟΥ(Υφυπουργός Ανάπτυξης): Είναι σαφής η εξαίρεση, κύριε Πρόεδρε.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ): 'Αρα, αν μπαίνουν οι απαιτήσεις των εργαζομένων πιο μπροστά, δεν έχουμε καμία αντίρρηση, για την παράγραφο 4. Επομένως, κύριε Πρόεδρε -να το ξεκαθαρίσει η κυρία Υφυπουργός- αν οι απαιτήσεις των εργαζομένων ικανοποιούνται κατά προτεραιότητα προνομιακά σε σχέση με τις χρηματοδοτήσεις που αναφέρονται εδώ, τότε ψηφίζουμε και την παράγραφο 4. Παρακαλούμε να το διευκρινίσει. 'Αρα, αν είναι έτσι, την ψηφίζουμε στο σύνολο.

ΠΡΟΕΔΡΟΣ(Απόστολος Κακλαμάνης): Κυρία Υφυπουργέ, παρακαλώ να μονογράψετε την αναδιατύπωση και να τη δώσετε στα Πρακτικά.

ΑΝΝΑ ΔΙΑΜΑΝΤΟΠΟΥΛΟΥ(Υφυπουργός Ανάπτυξης): Ναι, κύριε Πρόεδρε.

( Στο σημείο αυτό η Υφυπουργός κα 'Αννα Διαμαντοπούλου καταθέτει στα Πρακτικά την αναδιατύπωση της τροπολογίας, η οποία έχει ως εξής:

"ΑΝΑΔΙΑΤΥΠΩΣΗ ΤΗΣ ΤΡΟΠΟΛΟΓΙΑΣ ΜΕ ΑΡ. ΓΕΝ. 454 ΚΑΙ ΕΙΔ.59

Α. Στην παρ. 2 της τροπολογίας, η φράση "ή να συντέμνεται" στον 2ο στίχο, διαγράφεται και προστίθεται στο τέλος της παραγράφου η φράση "ή να συντέμνεται για ίδιο ή μικρότερο χρονικό διάστημα".

Β. Στην τροπολογία με αρ. γεν. 454 και ειδ. 59 προστίθεται παράγραφος 4, η οποία έχει ως εξής:

"4. Απαιτήσεις που δημιουργούνται από χρηματοδοτήσεις που πραγματοποιούνται κατά το χρονικό διάστημα των παρ. 1 και 2, του παρόντος άρθρου, προαφαιρούνται από το πλειστηρίασμα και ικανοποιούνται προνομιακά πριν από οποιαδήποτε άλλη απαίτηση, εκτός από τις απαιτήσεις του άρθρου 31 του ν. 1545/1985 (ΦΕΚ Α' 91) του ιδίου χρονικού διαστήματος, οι οποίες προαφαιρούνται επίσης από το πλειστηρίασμα και ικανοποιούνται πρώτες".").

ΠΡΟΕΔΡΟΣ(Απόστολος Κακλαμάνης): Ο κ. Σαλαγκούδης έχει το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, θα ήθελα με την ευκαιρία αυτής της τροπολογίας να πω ότι η Κυβέρνηση εδώ και αρκετά χρόνια αντιμετωπίζει με αποσπασματικές ρυθμίσεις το μεγάλο πρόβλημα των προβληματικών επιχειρήσεων. Επιτέλους, ας σκύψει πάνω σ'αυτές τις επιχειρήσεις, όπου ακόμη εξαρτούν τη ζωή τους αρκετές χιλιάδες εργαζόμενοι, αλλά και ολόκληρος ο Ελληνικός Λαός που τις πληρώνει πανάκριβα και ας φέρει μια ρύθμιση συνολική. Με αποσπασματικές ρυθμίσεις αυτού του είδους, δε λύνεται κανένα πρόβλημα, κύριε Πρόεδρε.

'Ερχεται αυτή η ρύθμιση για να ρυθμίσει μια άμεση ανάγκη ορισμένων επιχειρήσεων, που όμως, την είχαν επιχειρήσει από χθες, δηλαδή πριν από μερικούς μήνες. Είχαν προβλήματα φορολογικής ενημερότητας, είχαν όλα αυτά τα προβλήματα που η τροπολογία αυτή λύνει σήμερα. Σήμερα, όμως, έχουν και άλλες ανάγκες. 'Εχουν ανάγκη ρευστότητας, έχουν ανάγκη χρηματοδότησης και δεν υπάρχει αντίστοιχη ρύθμιση σ'αυτήν την τροπολογία για τη χρηματοδότηση.

Επομένως, ουσιαστικά τι κάνουμε; Τους δίνουμε ασφαλιστική ενημερότητα, τους απαλλάσσουμε από άλλες εισφορές σε Ι.Κ.Α., από τις κατασχέσεις και ενδεχόμενα παίρνουν ασφαλιστικά μέτρα οι διάφοροι πιστωτές σ'αυτές τις επιχειρήσεις.

Αλλά από κει και πέρα, τις αφήνουμε στάσιμες. Δεν μπορούν να λειτουργήσουν.

Νομίζω ότι με τέτοιες αποσπασματικές ρυθμίσεις, παρασυρόμαστε. Αλλά εντάξει, να συμφωνήσουμε με την τροπολογία. Συμφωνώντας όμως, δεν προσφέρουμε λύση, κύριε Πρόεδρε, σ'αυτό το μεγάλο πρόβλημα των προβληματικών. Ας φέρει επιτέλους ολοκληρωμένο σχεδιασμό για τις προβληματικές επιχειρήσεις, να το συζητήσουμε εδώ στη Βουλή και να απαλλαγούν επιτέλους από το άγχος οι εργαζόμενοι, όσοι απασχολούνται και εξαρτούν τη ζωή τους σ'αυτές τις επιχειρήσεις, αλλά και ο Ελληνικός Λαός από τα μεγάλα βάρη που υφίσταται εδώ και πάρα πολλά χρόνια, πληρώνοντας για επιχειρήσεις ενδεχομένως που δεν έχουν κανένα μέλλον, είτε επιχειρήσεις που τρενάρονται από ορισμένους που κερδίζουν για να μην ιδιωτικοποιηθούν. Ενώ θα μπορούσαν να μπουν στον παραγωγικό τομέα, να αποδώσουν και να γίνουν ενδεχομένως παραγωγικές αύριο, ώστε να προσφέρουν αντί να παίρνουν από το υστέρημα του ελληνικού λαού. Ευχαριστώ.

ΠΡΟΕΔΡΟΣ(Απόστολος Κακλαμάνης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η Αξιωματική Αντιπολίτευση την τροπολογία, θα την ψηφίσει. Οφείλουμε, όμως, μέσα στην Εθνική Αντιπροσωπεία, να κάνουμε ορισμένες βασικές επισημάνσεις. 

Η διλημματική, εκ μέρους της Κυβέρνησης, τοποθέτηση. ή ψηφίζετε αυτή τη ρύθμιση ή χιλιάδες εργαζόμενοι θα μείνουν στο δρόμο, πρέπει να πάρει ένα τέλος, κύριε Πρόεδρε και 

Σελίδα 6367 

πολιτικά, και συγκινησιακά και ιδεολογικά. Και θέλω να είμαι ακριβής στο τι εννοώ, κύριε Πρόεδρε. Αυτή η κατάσταση έχει καταστεί, σε ό,τι αφορά τον Οργανισμό Ανασυγκρότησης Επιχειρήσεων, η μεγάλη πληγή της Πατρίδος μας.

Παρακαλώ την κυρία Υπουργό, να ενημερώσει την Εθνική Αντιπροσωπεία και τον ελληνικό λαό, πόσα δισεκατομμύρια στοιχίζει η συνέχιση της λειτουργίας του Ο.Α.Ε. ετησίως.

Εμείς εκτιμούμε ότι για να υπάρχει εν ζωή ο Ο.Α.Ε. και η διαχείριση αυτών των επιχειρήσεων σε εκκρεμότητα εκκαθαρίσεων, με όλες τις σκοπιμότητες που συντρέχουν, για να υπάρχει αυτή η μακρόσυρτη διαδικασία, στοιχίζει στον ελληνικό λαό περισσότερο από εκατό δισεκατομμύρια. Και αυτό είναι μεγάλη πολυτέλεια, όταν δεν διατίθενται χρήματα για να καταπολεμηθεί το AIDS, όταν δεν διατίθενται οι απαραίτητες πιστώσεις για να καταπολεμηθούν τα ναρκωτικά, όταν δεν διατίθενται πιστώσεις για να γίνει συντήρηση των σχολείων ή νέες αίθουσες, όταν δε δίδονται πιστώσεις για να αποζημιωθούν πληγέντες αγρότες.

Καλείται η κυρία Υπουργός πριν τη ψήφιση της τροπολογίας να απαντήσει συγκεκριμένα στο τι πληρώνει ο ελληνικός λαός με τις τροπολογίες αυτές.

Και το δεύτερο, κύριε Πρόεδρε, και κλείνω, αφορά την προχειρότητα της νομοθεσίας. Και απευθύνομαι στη Συμπολίτευση. 'Ελεγα ότι η διάρκεια των ρυθμίσεων που φέρνει η Κυβέρνηση, έχει μέρες ή εβδομάδες και αμέσως επανέρχεται για να τις τροποποιήσει. Με αυτήν εδώ την τροπολογία, σπάσατε ρεκόρ, κύριοι συνάδελφοι. Η τροπολογία αυτή κατετέθη πριν από δύο μέρες και πριν προλάβει να συζητηθεί υπάρχουν δύο τροποποιήσεις επί της τροπολογίας. 'Ετσι νομοθετούμε, γι' αυτό δικαιώνονται σε όλη τους την έκταση αυτά τα οποία επεσήμανα, ότι η Κυβέρνηση και ορισμένα Υπουργεία έχουν αναγάγει την προχειρότητα σε σπορ της Κυβέρνησης.

ΠΡΟΕΔΡΟΣ(Απόστολος Κακλαμάμνης): Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Τη θέση του Κόμματός μας για την τροπολογία 454 την ανέπτυξε ο κ. Κανταρτζής. Για τη νέα διατύπωση της παραγράφου 4, νομίζω ότι στην καλύτερη περίπτωση είναι κακόδηλη. Αν θέλει πράγματι η Κυβέρνηση να αφαιρούνται οι απαιτήσεις εκ χρηματοδοτήσεων μετά την ικανοποίηση των αξιώσεων από τις εργατικές αμοιβές, θα πρέπει να βελτιωθεί η διατύπωση και να οριστεί "Απαιτήσεις που δημιουργούνται από χρηματοδοτήσεις που πραγματοποιούνται κατά το χρονικό διάστημα των παραγράφων 1 και 2 που αφαιρούνται από το εκπλειστηρίασμα και ικανοποιούνται προνομιακά, μετά τις απαιτήσεις του άρθρου 31 του ν. 1545/1985 και πριν από οποιαδήποτε άλλη απαίτηση". Πρέπει να αφαιρεθεί ο περιορισμός του ίδιου χρονικού διαστήματος γιατί το άρθρο 31 του ν. 1545 ορίζει σαφέστατα ποιο είναι το χρονικό διάστημα που καλύπτεται από το προνόμιο που θεσπίζει. Αυτός ο περιορισμός του ίδιου χρονικού διαστήματος είναι μια οπισθοδρόμηση στο προνόμιο των εργατικών διαφορών. Νομίζω ότι, αν η Κυβέρνηση έχει αυτή τη θέληση, θα πρέπει να το πει σαφώς, να μη χρησιμοποιεί κακώς διατυπώσεις που μπορεί να δημιουργήσουν ερμηνευτικά προβλήματα.

ΠΡΟΕΔΡΟΣ(Απόστολος Κακλαμάνης): Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, ο Κοινοβουλευτικός Εκπρόσωπος του Συνασπισμού ο κ. Κουβέλης είπε ήδη τη θέση μας. Νομίζω ότι η τροποποίηση της τροπολογίας είναι θετική, διότι δίνει μια δυνατότητα στους εργαζόμενους να προηγούνται όσον αφορά τις αμοιβές τους. Αν υπάρχει θέμα καλύτερης διατύπωσης, όπως λέει ο συνάδελφος κ. Αυδής, να το δούμε και να προχωρήσουμε. Θέλω όμως να πω, κύριε Πρόεδρε, επειδή ακούστηκαν πολλά σ' αυτήν την Αίθουσα, ότι τα διλήμματα τα οποία υπάρχουν, και δεν τα θέτει η οποιαδήποτε τροπολογία ή κυβερνητική πράξη, είναι υπαρκτά. Υπάρχουν αυτές οι προβληματικές επιχειρήσεις και άνθρωποι που αν δεν ψηφίσουν αυτό το οποίο ψηφίζουμε, θα βρεθούν στο δρόμο.

Τα λέω αυτά γιατί άκουσα τον Κοινοβουλευτικό Εκπρόσωπο της Νέας Δημοκρατίας να αντιπαραθέτει στην τροπολογία στις ανάγκες των σχολείων, τις υπαρκτές ανάγκες και άλλες λαϊκές ανάγκες. Αν κλείσουν αυτές οι επιχειρήσεις, η ανεργία θα τιναχτεί στα ύψη. Οταν λοιπόν, μιλούμε για κοινωνική ευαισθησία και άλλα παρόμοια, πρέπει να παίρνουμε και ορισμένες ευθύνες. Βεβαίως η τροπολογία είναι σε βάρος του Δημοσίου, διότι καθυστερείται η είσπραξη οφειλών προς το Δημόσιο. Αυτό είναι αναμφισβήτητο. Αλλά πως θα γίνει; Τι ακριβώς προτείνουμε γι' αυτούς τους ανθρώπους; Και εν πάση περιπτώσει, περιορισμός της σπατάλης μπορεί να γίνει και από άλλες πηγές, αν πράγματι υπάρχει τέτοια ευαισθησία, κύριε Πρόεδρε.

Εμείς την ψηφίζουμε την τροπολογία, άλλωστε δίνει μια ανακούφιση σε πολλές επιχειρήσεις και είναι αίτημα των εργαζομένων οι οποίοι με κάποιον τρόπο προσπαθούν να διασώσουν τις θέσεις εργασίας τις οποίες έχουν. 

ΠΡΟΕΔΡΟΣ(Απόστολος Κακλαμάνης): Η κυρία Υπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ(Υφυπουργός Ανάπτυξης): Επειδή έβαλε πολλά θέματα ο κ. Σιούφας, απλά ήθελα να πω ότι δεν υπάρχει επιλογή χωρίς δίλημμα και κάθε στιγμή καλούμαστε να αποφασίσουμε.

'Οσον αφορά τη συζήτηση του Ο.Α.Ε. κύριε Σιούφα, μετά από ερώτηση του κ. 'Εβερτ στον κύριο Πρωθυπουργό δόθηκαν οι απαντήσεις. Πολύ συνοπτικά θα σας πω ότι δε στοιχίζει η λειτουργία του ΟΑΕ. Ο ΟΑΕ απασχολεί σαράντα άτομα και έχουν μείνει σ'αυτόν έξι επιχειρήσεις για τις οποίες υπάρχει για όλες χρονοδιάγραμμα αποκρατικοποίησης. Είναι έξι εν λειτουργία, υπάρχει χρονοδιάγραμμα ιδιωτικοποίησής τους και υπάρχουν τριάντα εννιά σε εκκαθάριση που και αυτές βαίνουν μειούμενες με πολύ καλούς ρυθμούς. Το μεγάλο πρόβλημα, γιατί σαφώς υπάρχει, είναι για τα χρέη που έχει δημιουργήσει και το πρόβλημα που έχει ο Ο.Α.Ε. με το τραπεζικό σύστημα γι' αυτό και επεξεργαζόμαστε συνολική λύση ώστε το κλείσιμό του θα μπορέσει να τακτοποιήσει και αυτές τις εκκρεμότητες που υπάρχουν στο τραπεζικό σύστημα.

'Οσον αφορά τη συγκεκριμένη τροπολογία, ο λόγος αναδιατυπώσεων πολλές φορές προέρχεται -και στη συγκεκριμένη περίπτωση είναι έτσι- από γεγονότα που τρέχουν με πολύ μεγάλη ταχύτητα. Πρέπει να πούμε, όπως πολύ σωστά τόνισε η κα Δαμανάκη, ότι ο λόγος που γίνεται η αναδιατύπωση είναι για να εξασφαλιστεί η ρευστότητα σ'αυτές τις επιχειρήσεις, δηλαδή να υπάρχει δυνατότητα χρηματοδότησής τους.

Και επανέρχομαι στο ερώτημα του κ. Τσοβόλα, ακριβώς στο ίδιο σημείο, ότι δίνεται αυτή η δυνατότητα προνομιακής μεταχείρισης αυτών που θα χρηματοδοτήσουν, με την προϋπόθεση όμως ότι εξαιρούνται ρητά απ'αυτήν την προνομιακή μεταχείριση οι εργαζόμενοι σύμφωνα με το άρθρο 31 του ν.1545, οι οποίοι έχουν προνομιακή μεταχείριση έναντι όλων.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Επιτρέπετε μία διακοπή σ'αυτό το σημείο;

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Δεν έχω αντίρρηση.

ΠΡΟΕΔΡΟΣ (Απόστολος Κακλαμάνης): Ορίστε, κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Την αναφορά που έκανα την έκανα και με τη δικηγορική μου εμπειρία και με την εμπειρία του παρελθόντος, γιατί έχω πάει σε δικαστήρια πάνω σ'αυτό ως Βουλευτής. Είναι αυτό που επισήμανε και ο κ. Αυδής, που και αυτός ασχολείται έντονα με τα εργατικά."Του ιδίου διαστήματος" που λέτε, είναι εις βάρος του εργαζομένου. Δηλαδή, αν υπάρχουν χρηματικές απαιτήσεις των εργαζομένων σ'αυτές τις επιχειρήσεις, οι οποίες ανάγονται στο πριν ή στο μετά στο χρονικό διάστημα της παραγράφου 1 και 2, τότε δεν ικανοποιούνται προνομιακά σε σχέση με τις απαιτήσεις από τις χρηματοδοτήσεις, που μπαίνουν τώρα κατά προτεραιότητα.

'Αρα, να μείνει όπως είναι με τη διαγραφή όμως της φράσης "του ιδίου διαστήματος". Μόνο έτσι διασφαλίζονται οι εργαζόμενοι. Παρακαλώ να το δείτε και με τους συμβούλους που έχετε, διότι αλλιώς έρχονται σε χειρότερη μοίρα οι απαιτήσεις 

Σελίδα 6368 

των εργαζομένων, από την προνομιακή θέση που είχαν.

Εμείς την τροπολογία την ψηφίζουμε, αλλά θα πρέπει να μη γίνει αυτό το λάθος.

ΠΡΟΕΔΡΟΣ (Απόστολος Κακλαμάνης): Παρακαλώ, συνεχίστε, κυρία Διαμαντοπούλου.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Πρέπει ταυτόχρονα με αυτήν την αναδιατύπωση να εξυπηρετήσουμε δύο στόχους. Πρώτον, να υπάρξει χρηματοδότηση, χωρίς εγγυήσεις. Δηλαδή, σ'αυτήν την περίοδο θα πρέπει, χωρίς οι επιχειρήσεις ή η επιχείρηση να έχει να δώσει οποιαδήποτε εγγύηση, να χρηματοδοτηθεί με κεφάλαια κίνησης από τις τράπεζες, που το μόνο κίνητρο θα είναι να υπάρχει η εξαίρεσή τους, δηλαδή η προνομιακή μεταχείρισή τους. Και στο συγκεκριμένο χρονικό διάστημα για το οποίο μιλάμε είναι αυτό για το οποίο η επιχείρηση θα λειτουργεί με αυτό το καθεστώς. Μετά απ'αυτό το χρονικό διάστημα, εννοείται ότι θα έχει ιδιωτικοποιηθεί και άρα, ισχύει ό,τι ισχύει μέχρι σήμερα, δηλαδή η προνομιακή μεταχείριση των εργαζομένων έτσι κι αλλιώς.

Προ αυτής της κατάστασης, τουλάχιστον για τις επιχειρήσεις που μιλάμε, δεν υπάρχουν οι υποχρεώσεις στους εργαζόμενους.

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θα απαντήσω πρώτα στην κα Δαμανάκη, ως παλαιότερη κοινοβουλευτικά εδώ μέσα. Πράγματι, μίλησα για διλήμματα και εννοούσα τη μεταφορά διλημμάτων της Κυβέρνησης, γιατί δεν μπορεί να λύσει τα προβλήματα στην Εθνική Αντιπροσωπεία, στα Κόμματα και στους συναδέλφους Βουλευτές που αναμφίβολα παίρνουν τη θέση των εργαζομένων.

Παρεξηγήσατε όμως το δεύτερο σημείο της τοποθέτησής μου, ότι η λειτουργία αυτού του Οργανισμού, υπάρχει, όχι μόνο για την περίπτωση που συνεχίζουν τη δραστηριότητά τους ορισμένες επιχειρήσεις για να μη μείνουν οι εργαζόμενοι στο δρόμο.'Αλλωστε η επίδοση της Κυβέρνησης στα ζητήματα της ανεργίας είναι γνωστή σε όλους μας. Αλλά το καίριο όμως ερώτημα που πρέπει ο ελληνικός λαός να γνωρίζει είναι τι του στοιχίζει αυτή η λειτουργία του περίφημου Οργανισμού Ανασυγκρότησης Επιχειρήσεων, που όταν ανακοινώθηκε το 1982, θα ήταν η επίλυση του προβλήματος και κατέστη ο ίδιος το μεγαλύτερο πρόβλημα.

Θα απαντήσω τώρα στην κυρία Υπουργό. Η παραπομπή σε συζήτηση στη Βουλή και η ενημέρωσή της γι'αυτό το θέμα, είναι έλλειψη αδυναμίας από την πλευρά σας να απαντήσετε στο συγκεκριμένο ερώτημα. Αν θέλετε, σας παρακαλώ πολύ, πέστε στην Εθνική Αντιπροσωπεία, για να το γνωρίζουμε και εμείς που μπορεί να μην ήμασταν την ημέρα εκείνη που έγινε η συζήτηση εδώ, τι είπε ο κύριος Πρωθυπουργός στον τότε Αρχηγό της Νέας Δημοκρατίας για το πόσο κοστίζει ο Ο.Α.Ε. και με τις έξι επιχειρήσεις και με το προσωπικό και με τις τριάντα εννέα, για να δείτε αν ο αριθμός των εκατό δισεκατομμυρίων που σας ανέφερα είναι ο μικρότερος αριθμός που θα μπορούσε να έχει κανείς ως προσέγγιση του πόσο δραματικά πληρώνει ο ελληνικός λαός, όχι από το περίσσευμά του, αλλά από το υστέρημά του. Και αυτό το χρεώνουμε αποκλειστικά και στη δικιά σας εκσυγχρονιστική Κυβέρνηση.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, αν μου δίδετε τη δυνατότητα, μπορώ να απαντήσω λεπτομερώς σ' αυτά που είπε ο κ. Σιούφας.

ΠΡΟΕΔΡΟΣ (Απόστολος Κακλαμάνης): 'Οχι, κυρία Υπουργέ.

Ο κ. Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, φοβούμαι ότι η συζήτηση γίνεται επειδή η διατύπωση -παρά το γεγονός ότι πρόκειται για επαναδιατύπωση- που υιοθετεί η κυρία Υπουργός, είναι εσφαλμένη. 

'Εχω την εντύπωση ότι μπορεί να συμβάλει η Αντιπολίτευση, προτείνοντας μία διατύπωση, η οποία είναι πολύ πιο καθαρή.

Κυρία Υπουργέ -επιτρέψτε μου, αν θέλετε- σημειώστε αυτή τη διατύπωση, η οποία νομίζω ότι θα μας έλυνε το πρόβλημα. Προτείνουμε την εξής διατύπωση: "Με την εξαίρεση των απαιτήσεων του άρθρου 31 του ν. 1545/1985, οι οποίες εν πάση περιπτώσει προαφαιρούνται από το πλειστηρίασμα και ικανοποιούνται πρώτες, απαιτήσεις που δημιουργούνται από χρηματοδοτήσεις, οι οποίες πραγματοποιούνται κατά το χρονικό διάστημα των παραγράφων 1 και 2 του παρόντος, προαφαιρούνται επίσης από το πλειστηρίασμα και ικανοποιούνται προνομιακά πριν από οποιαδήποτε άλλη απαίτηση".

'Εχω την εντύπωση, λοιπόν, ότι αυτή η διατύπωση που σας προτείνω, λύνει το πρόβλημα. Διότι το ίδιο πράγμα λέμε, χωρίς να δημιουργηθούν μεταγενέστερα ερμηνευτικά προβλήματα.

Ευχαριστώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κυρία Υπουργέ, δεν υπάρχει άλλος να ομιλήσει.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, έχω ζητήσει το λόγο εγώ. 

ΠΡΟΕΔΡΟΣ (Απόστολος Κακλαμάνης): Θα δευτερολογήσετε, δηλαδή.

ΑΧΙΛΛΕΥΣ ΚΑΝΤΑΡΤΖΗΣ: Μάλιστα. 

Κύριε Πρόεδρε, δε θα έπαιρνα το λόγο, εάν δε γινόταν παραποίηση των θέσεων του Κόμματός μας.

ΠΡΟΕΔΡΟΣ (Απόστολος Κακλαμάνης): Εγώ δεν άκουσα από κανέναν να γίνεται αυτό. 

ΑΧΙΛΛΕΥΣ ΚΑΝΤΑΡΤΖΗΣ: Ακούσαμε από Βουλευτές της κυβερνητικής Πλειοψηφίας να μας ρωτάνε τι θέλουμε. Θέλουμε να κλείσει η επιχείρηση και να πεταχτούν στο δρόμο οι εργαζόμενοι; Εμείς τις θέσεις μας, κύριε Πρόεδρε, δεν τις αλλάζουμε σαν τα πουκάμισα. Οι θέσεις μας είναι διακηρυγμένες. Αυτές οι επιχειρήσεις είναι στρατηγικής σημασίας, να εξυγιανθούν, να παραμείνουν στο δημόσιο τομέα και να αποτελέσουν μοχλό ανάπτυξης. Αυτή είναι η λύση που πρέπει να δώσετε και όχι το ξεπούλημα, το οποίο προωθείτε, κυρία Υπουργέ.

ΓΕΩΡΓΙΟΣ ΣΑΛΑΓΚΟΥΔΗΣ: Κι εγώ έχω ζητήσει το λόγο, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): 'Ετσι, όμως, με δευτερολογίες, δεν προχωρούμε. Είπαμε να δώσουμε κάποιο χρόνο, ώστε να προχωρήσει και να κλείσει αυτή η υπόθεση. Είπατε ήδη την άποψή σας. 

Ορίστε, όμως, έχετε το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Εάν δεν ήταν σημαντικό το θέμα, δε θα έπαιρνα το λόγο, για να μιλήσω, κύριε Πρόεδρε. Εξ άλλου δε συνηθίζω να καταπονώ το Σώμα.

Εδώ έχουμε τροπολογία επί της τροπολογίας και παράλληλα με άλλη τροπολογία, που έχει κατατεθεί και συζητηθεί στη Διαρκή Επιτροπή, θίγεται επίσης ένα παρόμοιο θέμα για τη χρηματοδότηση πάλι τέτοιων επιχειρήσεων. Δηλαδή, κύριε Πρόεδρε, εδώ υπάρχει πρόβλημα και θα πρέπει να φροντίσουμε, ώστε οι Βουλευτές και το Σώμα να είναι σε θέση να βγάλουν ένα συμπέρασμα και τελικά να έχουν μία ολοκληρωμένη άποψη για το τι ψηφίζουν.

Πάμε να δημιουργήσουμε ένα ολοκληρωμένο νομοσχέδιο και ξαφνικά έρχονται άσχετες τροπολογίες, τη στιγμή που επίκειται να συζητηθεί ένα άλλο νομοσχέδιο με το ίδιο αντικείμενο. 

Καταλαβαίνω το επείγον της περίπτωσης. 'Ομως, αυτό που αναφέρεται και το οποίο προσπάθησε να διορθώσει ο κ. Παυλόπουλος, είναι μία άλλη τροπολογία, που έχει ενσωματωθεί σαν άρθρο 24, ή 25, αν δεν απατώμαι, στο νομοσχέδιο, για την εγκαθίδρυση βιομηχανικών και βιοτεχνικών μονάδων που προσεχώς θα συζητηθεί εδώ στη Βουλή. 'Εχουμε κι εκεί τέτοιες ρυθμίσεις, όπως για τη χρηματοδότηση και για το πώς προηγούνται από το πλειστηρίασμα αυτές οι απαιτήσεις. 

Με όλη την ευθύνη που πρέπει να έχουμε, έχω την εντύπωση ότι δεν μπορούμε να νομοθετούμε με αυτόν τον τρόπο, να εκθέτουμε δηλαδή αυτή τη στιγμή τους εαυτούς μας απέναντι στην κοινή γνώμη, απέναντι στους άμεσα ενδιαφερόμενους γύρω απ' αυτά τα ζητήματα, αλλά και ευρύτερα στον ελληνικό λαό. Είναι μεγάλο πρόβλημα, κύριε Πρόεδρε και πρέπει να το δούμε. Δεν πρέπει επιτέλους να συνεχισθεί αυτή η κατάσταση. Δεν πρέπει να νομοθετούμε με αυτόν τον τρόπο, συνεχώς δηλαδή με τροπολογίες επί 

Σελίδα 6369 

τροπολογιών.

ΠΡΟΕΔΡΟΣ (Απόστολος Κακλαμάνης): Κυρία Υπουργέ, για το θέμα αυτό που αφορά η προσθήκη που φέρετε...

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Αναδιατύπωση.

ΠΡΟΕΔΡΟΣ (Απόστολος Κακλαμάνης): Υπάρχει συναφής διάταξη στο νομοσχέδιο για τις βιομηχανικές εγκαταστάσεις;

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Οχι. Καμία.

ΠΡΟΕΔΡΟΣ (Απόστολος Κακλαμάνης):Αυτό λέει ο κ. Σαλαγκούδης, γι'αυτό σας ερωτώ.

ΓΕΩΡΓΙΟΣ ΣΑΛΑΓΚΟΥΔΗΣ: Ναι. 'Εχει ενταχθεί σαν άρθρο.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Οχι, δεν υπάρχει καμία.

ΠΡΟΕΔΡΟΣ (Απόστολος Κακλαμάνης): Καλώς.

Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Επειδή με καλύπτει η διατύπωση που πρότεινε ο κ. Παυλόπουλος, ήθελα να προσθέσω για να προλάβω τυχόν αντεπιχείρημα από την πλευρά της κυρίας Υπουργού ότι ναι μεν φαίνεται πως πρόκειται για τα ομαδικά πιστόματα, για τα πιστώματα για τις απαιτήσεις που δημιουργούνται κατά τη διάρκεια της παράτασης που μπορεί να είναι από έξι μήνες έως δεκαοκτώ μήνες, κατά τις παραγράφους 1 και 2 του άρθρου -ότι αφού δεν καθορίζεται ο σκοπός για τον οποίο θα χρησιμοποιηθούν οι χρηματοδοτήσεις, δεν είναι ορθό το προνόμιο των απαιτήσεων των εργαζομένων να περιορίζεται σε μόνο το χρόνο για τον οποίο έχει δοθεί παράταση της λειτουργίας. Διότι μπορεί με τις χρηματοδοτήσεις αυτές να ενισχυθεί η οικονομική θέση της επιχείρησης που τελικά θα ιδιωτικοποιηθεί και τελικά, να έπονται οι εργαζόμενοι έναντι του αγοραστή.

Αυτό είναι ένα αντεπιχείρημα κατά του τυχόν επιχειρήματος που μπορεί να προβληθεί από την πλευρά την κυβερνητική.

Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Σαατσόγλου έχει το λόγο.

ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, επειδή βιώνουμε επάνω στο Νομό Δράμας το θέμα της "Αθηναϊκής Χαρτοποιϊας", της "SOFTEX", αυτή η τροπολογία αν δεν περάσει, εάν δεν ψηφιστεί, πρέπει να καταλάβει το Κομμουνιστικό Κόμμα -τα άλλα που ακούω είναι θεωρίες- ότι σε μια ώρα κλείνει το εργοστάσιο και οι εργαζόμενοι μένουν στο δρόμο. Και δε σημαίνει ότι μένουν στο δρόμο οκτακόσιοι εργαζόμενοι του Νομού Δράμας, αλλά μένουν και άλλοι χίλιοι πεντακόσιοι εργαζόμενοι στην περιφέρεια Αττικής. 'Αρα, μιλάμε για ένα σύνολο δύο χιλιάδων τριακοσίων με δυόμισι χιλιάδων ατόμων. Να πάρουν συγκεκριμένη θέση.

'Ολα τα άλλα που άκουσα από τον Κοινοβουλευτικό Εκπρόσωπο της Νέας Δημοκρατίας, ή από το Κ.Κ.Ε., είναι θεωρίες. 'Η ψηφίζουμε την τροπολογία ομόφωνα ή να πάρετε τις ευθύνες ότι θέλετε να μείνουν δυόμισι χιλιάδες εργαζόμενοι στο δρόμο.

ΠΡΟΕΔΡΟΣ (Απόστολος Κακλαμάνης): Ο κ. Ευμοιρίδης έχει το λόγο.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κύριε Πρόεδρε, η τροπολογία είναι σωστή. Μας πονάει στη Δράμα αυτή η ιστορία. Εμείς βιώνουμε, ζούμε, ξέρουμε τι γίνεται καθημερινά. Να περάσει σ'αυτό το νομοσχέδιο για να τελειώνουμε.

ΠΡΟΕΔΡΟΣ (Απόστολος Κακλαμάνης): Ο κ. Παπαδόπουλος έχει το λόγο. 'Ολοι οι Βουλευτές της Δράμας θέλουν να μιλήσουν για να μη συνεχιστεί και το δράμα των εργαζομένων.

ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, είναι πραγματικά δραματική η κατάσταση στη δική μας περιοχή και είναι λυπηρό, μια τέτοια επιχείρηση όπως είναι η SOFTEX, η οποία βρίσκεται μέσα στις εκατόν πενήντα μεγάλες επιχειρήσεις σε όλον τον κόσμο, να φτάσει σ'αυτήν την άθλια πραγματικά κατάσταση. Είναι, όμως, γεγονός αναμφισβήτητο ότι αυτήν τη στιγμή στην κατάσταση που βρίσκεται, ενδείκνυται να περάσει η παρούσα τροποποίηση για να μπορέσουμε να σώσουμε την επιχείρηση και να σταματήσει η απερήμωση που γίνεται, ιδιαίτερα στο Νομό Δράμας, μια και η SOFTEX είναι ο μόνος οικονομικός πνεύμονας που απέμεινε. Αν φύγει και αυτό το εργοστάσιο, δεν έχουμε να κάνουμε τίποτε άλλο, παρά να κλείσουμε και εμείς τη Δράμα, να απομονωθούμε παντελώς, για να μην υπάρχει στο χάρτη της Ελλάδος. Ειλικρινά εκεί μας έχουν οδηγήσει με αυτά που έχουν γίνει σ'αυτό το τελευταίο χρονικό διάστημα.

ΠΡΟΕΔΡΟΣ (Απόστολος Κακλαμάνης): Θα έλεγα -επιφυλασσομένων των απόψεων που έχουμε κάθε ένας και κάθε κόμμα για το μείζον θέμα, εν'όψει αυτής της ανάγκης, "ανάγκα και οι Θεοί πείθονται"- να ψηφιστεί κατά πλειοψηφία η τροπολογία. Για να τελειώσουμε. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μπορώ να έχω το λόγο;

ΠΡΟΕΔΡΟΣ (Απόστολος Κακλαμάνης): Ορίστε, κύριε Γκατζή, έχετε το λόγο.

ΝΙΚΟΛΑΟΣ ΓΚΑΤΖΗΣ: Δεν είχα την πρόθεση, κύριε Πρόεδρε, να μιλήσω, αλλά δεν μπορεί...

ΠΡΟΕΔΡΟΣ (Απόστολος Κακλαμάνης): Εγώ ξέρω ότι ο ένας ρίχνει λάδι, για να ανάβει ο άλλος το καντήλι και να συνεχίζεται η φωτιά.

ΝΙΚΟΛΑΟΣ ΓΚΑΤΖΗΣ: Δεν μπορεί οι κυβερνητικοί Βουλευτές οι οποίοι έχουν τεράστια ευθύνη για την χρεωκοπία των μεγάλων βιομηχανικών μονάδων, να βάζουν εμάς σε δίλημμα για μια απόφαση την οποία έχουν πάρει, να πουλήσουν δηλαδή και αυτήν την επιχείρηση. Και γράφεται στον Τύπο ότι ο Λαμπράκης σκοπεύει να την αγοράσει για να μονοπωλήσει την κατάσταση του χαρτιού. Δεν μπορεί, λοιπόν, να βάζει διλήμματα. Την απόφαση την έχετε πάρει, κύριοι συνάδελφοι. Θα την πουλήσετε την επιχείρηση. Ζητάτε τη δική μας άδεια, για να την πουλήσετε; 'Οχι, δε θα συναινέσουμε, ούτε θα μπούμε σε τέτοια διλήμματα. Να εξυγιανθεί. Να παλέψετε με τα μονοπώλια και όχι να γίνετε υπηρέτες τους.

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η τροπολογία με αριθμό 454/59, με την αναδιατύπωση που έχει διανεμηθεί;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς η υπ' αριθμ. 454/59 τροπολογία έγινε δεκτή όπως έχει αναδιατυπωθεί κατά πλειοψηφία.

Εισερχόμαστε στην υπ' αριθμ.463/64 τροπολογία, η οποία αφορά τα έργα διαχείρισης χώρων υγειονομικής ταφής απορριμάτων. 

Υπάρχει καμία αντίρρηση επ' αυτής;

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κανταρτζή έχετε το λόγο.

ΑΧΙΛΛΕΥΣ ΚΑΝΤΑΡΤΖΗΣ: Θέλουμε να επισημάνουμε ότι με την τροπολογία αυτή επιχειρείται να δημιουργηθούν ουσιαστικά τετελεσμένα μέσα από το πρόσχημα της αντιμετώπισης κατεπειγουσών αναγκών. 

Ρωτάμε: Γιατί είναι κατεπείγουσες οι ανάγκες; Γιατί δεν ακολουθήθηκε η κανονική διαδικασία, να γίνει μελέτη των περιβαλλοντικών όρων πριν προχωρήσουν τα υπόλοιπα διαδικαστικά θέματα, αλλά έρχεται τώρα το Υπουργείο, η Κυβέρνηση και λέει οι περιβαλλοντικοί όροι να γίνουν πριν από την υπογραφή της σχετικής σύμβασης.

Για εμάς είναι καθαρό ότι θέλει να αποκρύψει και τις ευθύνες της Κυβέρνησης για την αδιαφορία την οποία επέδειξε στην αντιμετώπιση αυτών των προβλημάτων τα οποία άφησε κυριολεκτικά να φθάσουν στο παραπέντε και προσπαθεί να τα ρυθμίσει μέσα απ' αυτή την τροπολογία, αλλά και το πιο βασικό, ότι ανοίγει ουσιαστικά καινούρια ζητήματα. Τι θα γίνει τελικά αν δεν εγκριθούν οι περιβαλλοντικοί όροι; Θα φθάσουμε στο τέλος της διαδικασίας και θα ξαναγυρίσουμε από την αρχή. Εμείς διαφωνούμε.

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν χρειάστηκε να περάσουν λίγα λεπτά για την επιβεβαίωση αυτών των

Σελίδα 6370 

διλημμάτων που σας ανέφερα πριν από λίγο. Στηρίζουμε την τροπολογία. 

Αλλά δείτε, κύριοι συνάδελφοι, της πλειοψηφίας πως αυτά τα μεγάλα ζητήματα ακόμα και τα περιβαλλοντολογικά, πρώτης προτεραιότητας για την ποιότητα της ζωής, με ποιο τρόπο αντιμετωπίζονται.

Με αυτήν την παρατήρηση, κύριε Πρόεδρε, η Αξιωματική Αντιπολίτευση στηρίζει την τροπολογία, αλλά θέλει να αναδείξει στο μεγαλύτερο δυνατό βαθμό την προχειρότητα με την οποία αντιμετωπίζει πλέον όλα τα θέματα η Κυβέρνηση.

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η υπ' αριθμ. 463/64 τροπολογία;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς η υπ' αριθμ. 463/64 τροπολογία έγινε δεκτή κατά πλειοψηφία.

Εισερχόμαστε στη συζήτηση της υπ' αριθμ. 476/74 τροπολογίας, που αφορά την παράταση παράλληλης απασχόλησης για δύο το πολύ έτη των μελών του Ανωτάτου Συμβουλίου Επιλογής Προσωπικού.

Γίνεται δεκτή ομοφώνως;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς η υπ' αριθμ. 476/74 τροπολογία έγινε δεκτή κατά πλειοψηφία.

Εισερχόμεθα τώρα στις τροπολογίες των συναδέλφων Βουλευτών.

Θα παρακαλέσω τον κύριο Υπουργό να μας πει αν από τις εκπρόθεσμες -πλην αυτής του κ. Παυλόπουλου, κας Μπενάκη και κ. Φούσα, η οποία έγινε δεκτή, η υπ' αριθμ.45- θα συζητηθούν και κάποιες άλλες.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καμία, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Καμία από τις εκπρόθεσμες.

Από τις εμπρόθεσμες είναι κάποια τροπολογία την οποία υιοθετεί η Κυβέρνηση; 

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, από τις εμπρόθεσμες τροπολογίες, που κατέθεσαν οι κύριοι συνάδελφοι, πρώτον εκείνη, που έχει γενικό αριθμό 338 και ειδικό 5 και αφορά τους εργαζόμενους στο Υπουργείο Εσωτερικών με σύμβαση αορίστου χρόνου.

Δεύτερον μία ομάδα...

ΠΡΟΕΔΡΟΣ (Απόστολος Κακλαμάνης): Μια στιγμή παρακαλώ, να βρούμε την τροπολογία με αριθμό 338/5.

Η τροπολογία αυτή αφορά τους εργαζόμενους στους ΟΤΑ.

Παρακαλώ, κύριοι συνάδελφοι, υπάρχει αντίρρηση επ'αυτής της τροπολογίας;

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι στο Υπουργείο Εσωτερικών, όχι στους ΟΤΑ.

ΠΡΟΕΔΡΟΣ (Απόστολος Κακλαμάνης):Είναι στο Υπουργείο Εσωτερικών.

Κύριοι συνάδελφοι, να τις αναφέρουμε μία μία.

Η υπ'αριθμόν 338/5 τροπολογία αφορά υπαλλήλους, οι οποίοι υπηρετούν στο Υπουργείο Εσωτερικών με σύμβαση εργασίας ιδιωτικού δικαίου αορίστου χρόνου και υπαλλήλους που υπηρετούν με απόσπαση στις Νομαρχιακές Αυτοδιοικήσεις.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης):Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Σε ό,τι αφορά τις εκπρόθεσμες τροπολογίες, που ήδη τοποθετήθηκε ο κύριος Υπουργός, να μου επιτρέψετε να θέσω στην Εθνική Αντιπροσωπεία εκπρόθεσμη τροπολογία, που έχει κατατεθεί από όλα τα Κόμματα.

Κύριε Πρόεδρε, για το ίδιο θέμα που ψηφίζουμε τώρα, στο νομοσχέδιο σε συγκεκριμένο άρθρο ξαναρυθμίσαμε επίσης...

ΠΡΟΕΔΡΟΣ (Απόστολος Κακλαμάνης): Με συγχωρείτε, κύριε Σιούφα. Εάν για το θέμα που αφορά η τροπολογία, την οποία υιοθετεί ο κύριος Υπουργός, υπάρχει τροπολογία εκπρόθεσμη, αυτό εννοείτε;

ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε. 

Στο νομοσχέδιο που ψηφίσαμε, ψηφίσαμε διάταξη με την οποία μετατρέπονται συμβάσεις αορίστου χρόνου και γίνονται μόνιμοι υπάλληλοι, όπως επίσης και κατηγορίες εργαζομένων στους ΟΤΑ.

Παρακαλώ πολύ τον κύριο Υπουργό να εξηγήσει ποια είναι η διαφορά αυτής της τροπολογίας με αυτό το οποίο ψηφίσαμε. Αυτό είναι το πρώτο και είναι ιδιαίτερα σημαντικό, κύριε Πρόεδρε. Επίσης, να μας εξηγήσει γιατί το Υπουργείο Εσωτερικών, Δημόσιας Διοίκησης και Αποκέντρωσης ρυθμίζει μόνο ζητήματα, που αφορούν τον τομέα του Υπουργείου Εσωτερικών, την ώρα που υπάρχουν μεγάλα ζητήματα και σε άλλες κατηγορίες Νομικών Προσώπων Δημοσίου Δικαίου, εργαζομένων, δηλαδή, με σύμβαση αορίστου χρόνου σε Υπουργεία και γι'αυτούς δεν γίνεται μετατροπή της σύμβασής τους και μονιμοποίησή τους.

Παρακαλώ, να έχω αυτές τις δύο απαντήσεις από τον κύριο Υπουργό, για τις προτεραιότητες που έχει η Κυβέρνηση.

ΠΡΟΕΔΡΟΣ (Απόστολος Κακλαμάνης): Παρακαλώ, εάν θέλετε προσέξτε με, για να μπορέσουμε να προχωρήσουμε.

Επί της τροπολογίας αυτής, την οποία ήδη έχετε υπόψη σας, διατυπώστε την άποψή σας, εάν την υιοθετείτε και εσείς ή όχι. Εάν υπάρχουν παράλληλα ερωτήματα όπως αυτό του κ. Σιούφα, διατυπώστε τα για να απαντήσει ο κύριος Υπουργός και να γίνει η ψηφοφορία.

ΜΑΡΙΑ ΔΑΜΑΝΑΚΗ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κυρία Δαμανάκη, έχετε το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, η τροπολογία, που δέχεται ο κύριος Υπουργός, αφορά εργαζόμενους αορίστου χρόνου, που ουσιαστικά έχουν ένα status μονιμότητας στο Δημόσιο και τους τακτοποιεί σε θέσεις μονίμων υπαλλήλων. Εμείς συμφωνούμε με την τροπολογία. 

Θέλω, όμως, να επισημάνω το εξής: Γενικότερα υπάρχει στο Δημόσιο -και τίθεται και εκ μέρους της ΑΔΕΔΥ το θέμα αυτό- το γεγονός, ότι εξ αιτίας ορισμένων παλαιότερων νόμων, που έδιναν στους υπαλλήλους τη δυνατότητα να επιλέξουν ανάμεσα σε μόνιμη θέση και σε θέση αορίστου χρόνου, υπήρξαν επιλογές πολλών για θέσεις αορίστου χρόνου. 'Ομως, τώρα υπάρχει ένα γενικότερο πρόβλημα, γιατί οι όροι έχουν αλλάξει και υπάρχουν πάρα πολλοί υπάλληλοι, ενδεχομένως, που επιθυμούν να τακτοποιηθούν κανονικά σε οργανικές θέσεις.

Νομίζω ότι το πρόβλημα πρέπει να το αντιμετωπίσει η Κυβέρνηση συνολικά. Να συνεργασθεί με την ΑΔΕΔΥ και να φέρει μία συνολική ρύθμιση. Επαναλαμβάνω ότι εδώ δεν γίνεται μονιμοποίηση. Το λέω αυτό για να διευκρινίσω τη θέση μας. Μιλούμε για ανθρώπους που έχουν ήδη τη μονιμότητα και τακτοποιούνται σε κενές οργανικές θέσεις. Αντίστοιχα το πρόβλημα πρέπει να αντιμετωπισθεί και για ορισμένες άλλες κατηγορίες σε άλλους τομείς του δημόσιου τομέα, όχι δηλαδή επιλεκτικά για το Υπουργείο Εσωτερικών.

ΠΡΟΕΔΡΟΣ (Απόστολος Κακλαμάνης): Ο κ. Τσούρας έχει το λόγο.

ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, επειδή είμαι εκ των υπογραφόντων την τροπολογία, είναι προφανές, ότι ήρθε σε αυτό το νομοσχέδιο γιατί δεν αφορά μόνο το Υπουργείο Εσωτερικών, αφορά τη Νομαρχιακή Αυτοδιοίκηση, για την οποία συζητήσαμε σ'αυτό το νομοσχέδιο, αφορά την Περιφέρεια για την οποία συζητήσαμε σ'αυτό το νομοσχέδιο. Οι υπάλληλοι αυτοί δεν επιβαρύνουν οικονομικά το Δημόσιο.

Οι αποδοχές τους έτσι και αλλιώς υπολογίζονται με το νέο μισθολόγιο. Αντίθετα, τώρα πλέον αν περάσει αυτή η τροπολογία, θα είναι οργανικοί υπάλληλοι. Επειδή οι πιο πολλοί είναι μηχανικοί και άλλοι είναι σε τέτοιες υπηρεσίες θα μπορούν να βοηθήσουν τη Nομαρχιακή Aυτοδιοίκηση και την Περιφέρεια με το δικαίωμα της υπογραφής που μέχρι σήμερα δεν είχαν. Ευχαριστώ.

Σελίδα 6371 

ΠΡΟΕΔΡΟΣ (Απόστολος Κακλαμάνης): Ο κ. Πεπονής έχει το λόγο.

ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, εγώ κατά ένα μέρος θέλω να εκφράσω την ιδιαίτερη ευχαρίστησή μου γι'αυτήν την τροπολογία. 'Εχω, όμως, μία απορία. 'Οταν ασκούσα ένα μέρος των καθηκόντων, τα οποία ασκεί ο αξιότιμος και φίλος Υπουργός, είχα εισηγηθεί τη μονιμοποίηση των υπαλλήλων με σχέση εργασίας αορίστου χρόνου του Δημοσίου αλλά είχε πει -και είχα αποδεχθεί την άποψή του- ότι αυτό συνεπάγεται μεγάλη επιβάρυνση στον προϋπολογισμό. Η εισήγηση, όμως, ήταν γενική, χωρίς εξαιρέσεις.

Ερωτώ τι απάντηση θα δοθεί σε άλλους υπαλλήλους του Δημοσίου, που δεν είναι του Υπουργείου Εσωτερικών, Δημόσιας Διοίκησης και Απόκεντρωσης και οι οποίοι επίσης υπό τις αυτές προϋποθέσεις ευλόγως ζητούν τη μονιμοποίησή τους. Δεν κατάλαβα τι άλλαξε, εκτός εάν η δημοσιονομική στενότης του 1994 έχει ξεπεραστεί και μπορούν τώρα να αρχίσουν οι μονιμοποιήσεις, οπότε θα παρακαλούσα το μέτρο να είναι γενικότερο. Εγώ, πάντως, συμφωνώ.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κανταρτζή, έχετε το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, ενώ είναι γνωστό, ότι υπάρχουν χιλιάδες τέτοιοι υπάλληλοι, οι οποίοι βρίσκονται κάτω από το ίδιο εργασιακό καθεστώς, με την τροπολογία αυτή έρχεται να ρυθμιστεί μόνο το πρόβλημα ενός μικρού αριθμού των υπαλλήλων. Εύλογα, βέβαια, γεννάται το ερώτημα, τι θα γίνει με τους άλλους υπαλλήλους.

Γιατί συντηρείτε αυτό το καθεστώς της διάσπασης των εργασιακών σχέσεων, της πολυδιάσπασης των εργαζομένων;

Πιστεύουμε ότι θα πρέπει να δοθεί ριζική λύση σ'αυτό το πρόβλημα.

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Τσαφούλια, έχετε το λόγο.

ΓΕΩΡΓΙΟΣ ΤΣΑΦΟΥΛΙΑΣ: Στη δήλωση του κ. Πεπονή έρχομαι να προσθέσω, ότι δεν πρέπει να γίνει εξαίρεση, διότι η εξαίρεση δημιουργεί θέματα απονομής δικαίου από το Κοινοβούλιο.

Πώς είναι δυνατόν να υπάρχει εξαίρεση για το Υπουργείο αυτό μόνο και να μη γίνει αυτό και για τις άλλες περιπτώσεις; Τότε δεν οικοδομούμε κράτος δικαίου. Και δεν είναι αγανάκτηση των υπολοίπων, είναι σημαντική εξαίρεση, από την οποία θα προκύψει λόγος ευνοίας προς ορισμένους. Και η εύνοια προς ορισμένους είναι εξυπηρέτηση των Υπουργών, που κάνουν αυτήν την εξαίρεση.

Εάν είναι εξαίρεση, κύριε Υπουργέ, ευνοείτε τους δικούς σας. Εάν είναι γενικό το μέτρο ανακαλέστε την εξαίρεση, για να συμπεριλάβετε όλους τους δικαιούμενους με αυτήν τη μεταχείριση.

ΠΡΟΕΔΡΟΣ (Απόστολος Κακλαμάνης): Δεν υπάρχει άλλος συνάδελφος για να μιλήσει.

Κύριε Υπουργέ, έχετε το λόγο. Ουσιαστικώς, αν μου επιτρέπετε, το ερώτημα που τίθεται δεν είναι για την τροπολογία αυτή καθ'εαυτή, αλλά γιατί δεν γίνεται σε άλλο χώρο η τακτοποίηση.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ακριβώς, πρόκειται για την εξαίρεση. Ευχαριστώ πολύ, κύριε Πρόεδρε.

'Οταν ήμουν Υπουργός Οικονομικών, ο κ. Πεπονής, τότε Υπουργός Προεδρίας, είχε θέσει το θέμα να τακτοποιηθεί αυτή η εκκρεμότητα της μονιμοποίησης των υπαλλήλων που υπηρετούν στο δημόσιο με σύμβαση αορίστου χρόνου και μάλιστα καλύπτουν πάνω από δέκα και ενδεχομένως δεκαπέντε χρόνια και είναι μία ανωμαλία αυτή, γιατί υπάρχουν δύο και τρεις και τέσσερις πολλές φορές κατηγορίες υπαλλήλων που εργάζονται στον ίδιο χώρο.

Τότε, πράγματι, αρνήθηκα, γιατί υπήρχε κατά την εκτίμηση των υπηρεσιών μια πολύ μεγάλη και μη προβλεπόμενη δημοσιονομική δαπάνη στον προϋπολογισμό.

Γιατί είναι η εξαίρεση σήμερα; Η εξαίρεση σήμερα -και αποδεχόμαστε την τροπολογία των συναδέλφων- είναι διότι, όσον αφορά τους υπαλλήλους αορίστου χρόνου, που πρέπει να έχουν εξουσία δημοσίου δικαίου, δηλαδή αυτό το δικαίωμα της υπογραφής, συμβαίνει το εξής.

Τώρα με τη θεσμοθέτηση του καινούριου θεσμού της Περιφέρειας, αλλά και λόγω των μεγάλων κενών που υπάρχουν στις νομαρχιακές αυτοδιοικήσεις, αντί να καταφύγουμε στην πρόσληψη νέων υπαλλήλων, έχουμε αυτούς που είναι έμπειροι και ήδη υπηρετούν. Σ' αυτήν τη φάση του μετασχηματισμού της Περιφέρειας από προγραμματική μονάδα σε αυτοτελή διοικητική μονάδα, θα σηκώσουν ένα κεντρικό βάρος της μετεξέλιξης αυτού του θεσμού της Περιφέρειας.

Πράγματι υπάρχει μία εξαίρεση και υπάρχει και το συνολικό θέμα. Δημοσιονομική δαπάνη εδώ δεν υπάρχει, είναι ελάχιστη, γιατί είναι ασήμαντη, μπορεί να πει κανείς, γιατί είναι ελάχιστος ο αριθμός αυτών, οι οποίοι μετατρέπονται με σύμβαση πλέον δημοσίου δικαίου και όχι με σύμβαση αορίστου χρόνου.

Το θέμα της συνολική ρύθμισης το αντιμετωπίζει η Κυβέρνηση, αλλά θα το αντιμετωπίσουμε αυτήν τη φορά συνολικά, σταθερά και θα είναι ενταγμένο μέσα στις συνολικές ρυθμίσεις που προχωρούμε. Με τη μεταφορά των αρμοδιοτήτων από τα Υπουργεία στις περιφέρειες και εν συνεχεία με την τελική σύνταξη οργανισμών των Υπουργείων, όπου θα παραμείνουν μόνο οι επιτελικές αρμοδιότητες και μόνο οι υπηρεσίες, οι οποίες θα ικανοποιούν αυτές τις επιτελικές αρμοδιότητες, τότε θα κάνουμε συνολική διευθέτηση των θεμάτων του προσωπικού, είτε αφορά μετακινήσεις είτε αφορά αποσπάσεις είτε αφορά μετατροπή σχέσεων, για να δώσουμε ένα οριστικό τέλος σ' αυτήν την ανωμαλία, που είναι πολύπλευρη και δεν αφορά μόνο αυτές τις διακρίσεις των κατηγοριών που υπηρετούν στο δημόσιο.

ΠΡΟΕΔΡΟΣ (Απόστολος Κακλαμάνης): Ο Πρόεδρος κ. Μητσοτάκης έχει το λόγο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, δεν υπάρχει αμφιβολία, ότι η πρόταση είναι σωστή, πολύ περισσότερο γιατί συνδέεται με την ανάπτυξη της Περιφέρειας. Χρειάζονται υπάλληλοι εκεί και χρειάζονται προπαντός υπάλληλοι με το δικαίωμα της υπογραφής. Το δικαίωμα της υπογραφής είναι το κλειδί που δικαιολογεί αυτήν τη διάταξη. Αλλά θέλω να μου επιτρέψει ο κύριος Υπουργός και οι κύριοι συνάδελφοι, να διατυπώσω επ' ευκαιρία και σε μερικές γενικότερες σκέψεις.

'Εχει άραγε μελετήσει ο κ. Παπαδόπουλος αυτό το μεγάλο πρόβλημα των εκτάκτων αορίστου χρόνου; Πώς φθάνουμε στο να υπάρχουν δεκάδες χιλιάδες τέτοιων υπαλλήλων; Υπάρχουν περιπτώσεις, όπου ο νόμος εξ'αρχής προβλέπει διορισμό επ' αόριστο, με αόριστο χρόνο, εκτάκτων υπαλλήλων. Καλό είναι αυτό να καταργηθεί. Διότι από την ώρα που διορίζεις κάποιον αορίστου χρόνου, γιατί να μην τον διορίσεις μόνιμο; Τότε θα έχεις και την υποχρέωση να κάνεις διαγωνισμό. Αναφέρομαι στην πολιτική του κ. Πεπονή. Είναι περιγραφή μίας σωστής πολιτικής και σε αυτήν τη περίπτωση. Αλλά είναι πολύ περισσότερο περιγραφή στις άλλες περιπτώσεις, που με την πάροδο του χρόνου καθίσταται υπάλληλος αορίστου χρόνου μόνιμος και η νομολογία των Δικαστηρίων, ορθώς από μίας πλευράς, το καθιέρωσε. Δηλαδή, υπάλληλοι που παίρνονται επί συμβάσει για ένα συγκεκριμένο έργο πέντε εβδομάδων, γίνονται στη συνέχεια έκτακτοι για μερικά χρόνια και στη συνέχεια γίνονται αορίστου χρόνου για να γίνουν μόνιμοι. Αυτό, κύριε Πρόεδρε, είναι η κατάρα σε τελική ανάλυση της δημόσιας διοίκησης. Μπαίνουν από το παράθυρο.

Και η Κυβέρνηση η σημερινή, κύριε Παπαδόπουλε -επωφελούμαι της ευκαιρίας να σας το πω- δυστυχώς αυτήν την πολιτική συνεχίζει. Φθάνετε στο ακρότατο μέτρο, που μπορεί κοινωνικά και ανθρώπινα -δεν ξέρω- να έχει τη δικαιολογία του και ασφαλώς την έχει. Αλλά είναι παντελώς απαράδεκτο να μετατάσσετε στο Δημόσιο ουσιαστικά μονίμους, ανθρώπους που εργάζονται σε προβληματικές, στην "Ολύμπικ Κέτερινγκ" ή στα Ναυπηγεία και ταυτόχρονα από την άλλη μεριά να μη 

Σελίδα 6372 

διορίζετε τους επιλαχόντες σε έναν τίμιο διαγωνισμό. Βλέπετε νέα παιδιά, τα οποία επιτέλους επέτυχαν τη βάση, να αποκλείονται και από την άλλη μεριά κατά χιλιάδες να εισάγετε στο Δημόσιο ως μονίμους υπαλλήλους, ανθρώπους, οι οποίοι ναι μεν είναι συμπαθείς, πλην όμως, είναι παντελώς ακατάλληλοι και δημιουργούν τεράστια προβλήματα στη Δημόσια Διοίκηση, η οποία υπ' αυτές τις προϋποθέσεις ποτέ δεν πρόκειται να εξυγιανθεί.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η παρατήρηση του κ. Μητσοτάκη είναι σωστή. Βέβαια δεν αναφέρεται τώρα. Αναφέρεται στον τρόπο λειτουργίας του πολιτικού συστήματος σε σχέση με τον τρόπο πρόσληψης των ελληνοπαίδων επί δεκαετίες σ' αυτήν τη χώρα.

'Εγινε όμως η μεγάλη μεταρρύθμιση -από τις μεγαλύτερες επιτρέψτε μου να έχω αυτήν την άποψη- μετά το 1950, ο ν. 2190, που δίνει οριστικό τέλος σε αυτήν την ιστορία της μετατροπής του επί συμβάσει εποχιακού προσωπικού ή έκτακτου χρόνου, σε συμβάσεις αορίστου χρόνου για να διαιωνίζεται αυτή η ακαταστασία στο Δημόσιο.

Υπάρχει δήλωση του Πρωθυπουργού σε πρόσφατη ερώτηση της κας Δαμανάκη, ότι δεν πρόκειται η Κυβέρνηση να εισάγει ρύθμιση ή να αποδεχθεί τροπολογία μετατροπής συμβάσεων ορισμένου χρόνου -έκτακτο προσωπικό κ.λπ.-σε αορίστου ή μόνιμους πλην μίας εξαιρέσεως, που θα συζητήσουμε σήμερα και που έχει σχέση με συγκεκριμένο προσωπικό των δήμων. Είναι μία ιστορία, την οποία την έχει κληρονομήσει αυτή η Κυβέρνηση και στην οποία σήμερα θα δώσουμε με διασφαλιστικές δικλείδες οριστική λύση, για να σταματήσει αυτό το πράγμα.

ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, με έβαλε σε πειρασμό ο Υπουργός Εσωτερικών να του πω, ότι αυτές οι διακηρύξεις έρχονται σε πλήρη αντίθεση με την πραγματικότητα. Και γρονθοκοπούνται από το ίδιο το νομοσχέδιο και από τη συγκεκριμένη διάταξη, που φέρνει αυτήν τη στιγμή.

Ο 2190 είναι σωστός νόμος, δεν εφαρμόστηκε, όμως, κύριε Υπουργέ. 'Οταν αναγκάζεσθε και εξαγγέλετε τώρα ως Κυβέρνηση επέκταση και στον υπόλοιπο δημόσιο τομέα,όταν δεν παίρνετε αυτούς που συμμετείχαν στο διαγωνισμό και κάνετε ρυθμίσεις σαν αυτήν την τροπολογία, γρονθοκοπούνται οι ισχυρισμοί σας από την πράξη.

Από κει και πέρα αυτό που είπατε, ότι παίρνουν ορισμένου μόνο χρόνου, μέχρι οκτώ μήνες, έχετε υπόψη, κύριε Υπουργέ, τις αλλεπάλληλες αποφάσεις που βγάζουν τα δικαστήρια γι'αυτές τις οκτάμηνες, που ανανεώνονται; Σας λέω συγκεκριμένα πράγματα και το ξέρετε πολύ καλά. Τα δικαστήρια σωστά με τις αλλεπάλληλες ανανεώσεις βγάζουν ότι καλύπτουν πάγιες ανάγκες, που υποκρύπτονται για να μην πηγαίνουν με το ν.2190 με τον τυπικό τίτλο, ότι είναι συμβάσεις έργου ή συμβάσεις ορισμένου χρόνου.

Και σας λέω να σας φέρω σωρεία αποφάσεων των τελευταίων πέντε ετών, που είμαι δικηγόρος στην Αθήνα.

Επομένως το θέμα θέλει ριζική αντιμετώπιση και ασφαλώς δεν αντιμετωπίζεται μέσα από τους χιλιάδες διορισμούς που γίνονται έξω από το νόμο, το σωστό πράγματι νόμο του κ. Πεπονή, τον 2190 και στις τράπεζες, που ανάγκασε ακόμη και τους κυβερνητικούς Βουλευτές να διαμαρτύρονται, γιατί από τη μιά μεριά τους λέτε, ότι δεν διορίζονται με το ν.2190 και από την άλλη οι διοικητές τραπεζών, δήμαρχοι κ.λπ. κάνουν διορισμούς από το παράθυρο με την άλλη λογική. Και εύλογα διαμαρτύρονται οι νέοι και αυτοί που έλαβαν μέρος και πέτυχαν στο διαγωνισμό και φέρονται ως επιλαχόντες, αλλά και οι υπόλοιποι, οι οποίοι, βλέπουν παρά τις φραστικές διακηρύξεις, να γίνεται το αντίθετο στην πράξη και να γεμίζουν κατά χιλιάδες τράπεζες και άλλες επιχειρήσεις του δημόσιου τομέα ή με τα ανανεούμενα οκτάμηνα να γίνονται προσωπικό αορίστου χρόνου, άρα στην ουσία να μονιμοποιούνται.

Ας δούμε τα πράγματα όπως ακριβώς έχουν και όχι να τα ωραιοποιούμε, όπως συνηθίζει δυστυχώς η Κυβέρνηση να εμφανίζει, ότι τώρα ήλθε ο εκσυγχρονισμός, ήρθαν όλα ωραία και καλά και τάχα στο παρελθόν δεν ήταν σωστά και έγιναν τώρα. Αυτή η τροπολογία τι λέει, κύριε Υπουργέ; Προσωπικό με σύμβαση. Και το κάνετε κατ'εξαίρεση μόνο στο Υπουργείο Εσωτερικών. Γιατί δεν το κάνετε και στα υπόλοιπα, που χρειάζεται αντιμετώπιση των γενικών προβλημάτων....

ΠΡΟΕΔΡΟΣ (Απόστολος Κακλαμάνης): Καλώς, γίνατε κατανοητός, κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τελείωσα, κύριε Πρόεδρε.

....επί συμβάσει, αορίστου και μόνιμο προσωπικό, ασφαλιστικά ζητήματα και μία σειρά άλλα, που είχαν αντιμετωπιστεί και στο παρελθόν, αλλά υπάρχουν υπολείμματα; 

Αρα, ας δούμε το θέμα κάποια στιγμή, για να λήξει αυτή η γάγγραινα που ταλαιπωρεί και τους νέους, αλλά και που δημιουργεί την αίσθηση αδικίας μεταξύ των ιδίων των νέων, που έχουν τα ίδια τυπικά και ουσιαστικά προσόντα.

ΠΡΟΕΔΡΟΣ (Απόστολος Κακλαμάνης): Ο κ. Κεφαλογιάννης έχει το λόγο.

ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, συμφωνώ με την τροπολογία για τη μονιμοποίηση των υπαλλήλων αυτών, γιατί βρίσκονται σε εκκρεμότητα πολλά χρόνια. Τους έχω γνωρίσει και εγώ, όταν υπηρετούσα ως Υπουργός Εσωτερικών. 'Εχουν εμπειρία, είναι ικανά στελέχη και θα είναι πολύτιμοι για τις υπηρεσίες της Περιφέρειας.

Επομένως είμαι σύμφωνος για τη μονιμοποίηση αυτών των υπαλλήλων, κύριε Πρόεδρε.

Κύριε Υπουργέ, θέλω να κάνω μια παρατήρηση ως προς τον τρόπο λειτουργίας του περίφημου ν.2190, ο οποίος θεωρητικά και όπως κατ' επανάληψη εξαγγέλθηκε στη Βουλή, υποτίθεται, ότι έχει θέσει τέρμα στο μέχρι σήμερα τρόπο προσλήψεως υπαλλήλων στο Δημόσιο. 'Ομως αυτός ο νόμος δεν εφαρμόζεται, διότι το ΑΣΕΠ δεν έχει τη δυνατότητα να παρεμβαίνει στις περιπτώσεις που οι υπηρεσίες προκηρύσσουν διαγωνισμό για την πλήρωση θέσεων ακόμα και με τη μορφή των μορίων, διότι οι υπηρεσίες εκδίδουν τα αποτελέσματα που δεν ανταποκρίνονται στα πραγματικά προσόντα των υποψηφίων αδιαφορώντας για τις προϋποθέσεις που θέτει το ΑΣΕΠ. Το ΑΣΕΠ αρκείται στο να κάνει μία καταγγελία, είτε προς τη δικαιοσύνη είτε προς το Υπουργείο και εκεί τελειώνει το ενδιαφέρον του. Σας διαβεβαιώνω, όμως, ότι κανένα μέτρο κύρωσης δεν λαμβάνεται. Υπάρχει αυτός ο νόμος, αλλά δυστυχώς καταστρατηγείται.

Είναι ένα μεγάλο θέμα αυτό, που δεν μπορούμε αυτήν τη στιγμή να το συζητήσουμε. Σας καταγγέλω, όμως, με τον πλέον κατηγορηματικό τρόπο, ότι δυστυχώς το ΑΣΕΠ δεν λειτουργεί σύμφωνα με τον ιδρυτικό του νόμο.

ΠΡΟΕΔΡΟΣ (Απόστολος Κακλαμάνης): Ο κ. Πεπονής έχει το λόγο.

ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, για τα σημαντικά θέματα που ετέθησαν από τον Υπουργό και από τον επίτιμο Πρόεδρο της Νέας Δημοκρατίας κ. Μητσοτάκη όσον αφορά τις καλούμενες ψευδώς συμβάσεις έργου, θα πάρω το λόγο όταν έρθει η κύρια τροπολογία, η οποία θα μας απασχολήσει.

Απλώς τώρα θέλω να αναφέρω, ότι ο ν. 2190 κηρύσσει άκυρες τις συμβάσεις έργου, οι οποίες υποκρύπτουν σύμβαση εργασίας. Το ερώτημα είναι τι κάνουμε όταν παραβιάζονται. Το τι έγινε το 1994 εάν προκληθώ θα το πω. Ζήτησα εγγράφως την αντικατάσταση του διοικητικού συμβουλίου της Ολυμπιακής, διότι περιφρόνησε το ν. 2190.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και δεν ήσαν οι μόνοι.

ΑΝΑΣΤΑΣΙΟΣ ΠΕΠΟΝΗΣ: Ζήτησα και για άλλον οργανισμό.

'Οσον αφορά την ορθή παρατήρηση του κ. Τσοβόλα έχω να πω, ότι και εδώ πράγματι υπάρχει παραβίαση του νόμου εάν μετά τη λήξη του οκταμήνου ανανεώνεται η σύμβαση προσληφθέντος με οκτάμηνο, διότι πράγματι αυτή η ανανέωση οδηγεί στη νομολογιακή διαμόρφωση των πραγμάτων, την οποία όλοι γνωρίζουμε. Εάν όμως διακόπτεται και τηρηθεί ο 

Σελίδα 6373 

νόμος, δεν παρέχεται στα δικαστήρια η ευχέρεια να κάνουν εκείνο το οποίο με ακρίβεια επισήμανε ο κ. Τσοβόλας.

'Οσον αφορά το ειδικό θέμα έχω να κάνω μία ερώτηση στον κύριο Υπουργό: Πρόβλημα δικαιώματος υπογραφής υπάρχει μόνο για τους υπαλλήλους του Υπουργείου Εσωτερικών; Δεν υπάρχουν άλλοι υπάλληλοι, για τους οποίους επίσης θα γεννάται πρόβλημα υπογραφής; Βεβαίως επαναλαμβάνω, ότι ψηφίζω τη διάταξη. Ελπίζω, όμως, ότι θα προβούμε σε ενιαία ρύθμιση για όλους τους δημοσίους υπαλλήλους, οι οποίοι τελούν υπό την περίεργη ομηρία μιας καταστάσεως, η οποία δεν ανταποκρίνεται στα πράγματα.

ΠΡΟΕΔΡΟΣ (Απόστολος Κακλαμάνης): Ο κ. Θωμόπουλος έχει το λόγο.

ΙΩΑΝΝΗΣ ΘΩΜΟΠΟΥΛΟΣ: Βέβαια με κάλυψε μερικώς ο κ. Πεπονής. Θέλω να τοποθετηθώ πάνω στη θέση του κ. Τσοβόλα. Η νομολογία των δικαστηρίων απαιτεί διαδοχικές συμβάσεις ορισμένου χρόνου. Και εφ'όσον ο ν. 2190 προβλέπει, ότι μέσα στον ίδιο χρόνο δεν μπορεί να γίνει δεύτερη οκτάμηνη σύμβαση, οι συμβάσεις δεν μπορούν να μετατραπούν σε αορίστου χρόνου. 'Αρα δεν μπορεί να γίνει καταστρατήγηση, διότι ο νόμος σωστά προβλέπει ότι οκτάμηνη σύμβαση μπορεί να γίνει μόνο μία μέσα στο χρόνο. Επομένως δεν μπορεί να υπάρχει περίπτωση καταστρατήγησης ούτε περίπτωση εκδόσεως αποφάσεως δικαστηρίου, διότι δεν θα υπάρχει διαδοχικότητα στις συμβάσεις εργασίας.

ΠΡΟΕΔΡΟΣ (Απόστολος Κακλαμάνης): Ο Υπουργός Εσωτερικών, Δημόσιας Διοίκησης και Αποκέντρωσης έχει το λόγο.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, από την ψήφισή του ο ν.2190 έδωσε τη δυνατότητα με την εφαρμογή του να διαπιστωθούν στην πράξη κάποια θέματα, που θέλουν και διευκρίνηση, αλλά και μία εσωτερική παρέμβαση στη λειτουργία του συστήματος, για μεγαλύτερη κατασφάλιση των αρχών και των επιδιώξεων αυτού του τόσο σημαντικού νόμου.

Η Κυβέρνηση, όπως είναι γνωστό, έχει καταρτίσει σχετικό νομοσχέδιο τροποποίησης ορισμένων διατάξεων του ν.2190. Ενεκρίθη ομοφώνως από το Υπουργικό Συμβούλιο, την Τετάρτη θα συζητηθεί στη Διακομματική Επιτροπή -είναι η δεύτερη συνεδρίαση- και εν συνεχεία θα προωθηθεί στη Βουλή για ψήφιση, οπότε θα μας δοθεί η ευκαιρία όλα αυτά τα πράγματα να τα πούμε.

Πάντως διεύρυνση υπάρχει και στις δημοτικές επιχειρήσεις και στις τράπεζες, ρητή διάταξη, και βεβαίως με απόλυτη αυστηρότητα τις αρχές του ν.2190 του τόσο σημαντικού όχι μόνο για τη λειτουργία της δημόσιας διοίκησης, αλλά και του πολιτικού συστήματος, θα προσπαθήσουμε όλοι μαζί να τις κατοχυρώσουμε.

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, έχει ανοίξει ένα πολύ μεγάλο κεφάλαιο με το θέμα του ν.2190. Θα σταθώ στις κριτικές παρατηρήσεις συναδέλφων της Συμπολίτευσης και του εμπνευστή αυτού του νόμου, για να επισημάνω, ότι στο μεταξύ χρονικό διάστημα είναι τόσες πολλές οι παραβιάσεις που έχουν γίνει στο συγκεκριμένο νόμο, η επέμβαση του ΑΣΕΠ και η παραπομπή στη δικαιοσύνη δεκάδων τέτοιων περιπτώσεων, που την εξέλιξή τους δεν την γνωρίζουμε -ελπίζω ο κύριος Υπουργός, με την ευκαιρία που θα συζητήσει αυτό το θέμα, να ενημερώσει και την Εθνική Αντιπροσωπεία τι ακριβώς έχει γίνει- πάντως ελπίζουμε, ότι από την ημέρα που στο Υπουργικό Συμβούλιο πήρατε αυτήν την απόφαση για να επεκτείνετε κατά αυτόν τον τρόπο, εκεί που πράγματι έχουν γίνει τέρατα και σημεία, κυρίως στις τράπεζες του δημόσιου τομέα, ότι μετά την απόφαση του Υπουργικού Συμβουλίου και μέχρι την ψήφιση και ισχύ αυτού του νόμου, ισχύει και η απαγόρευση να μη γίνουν αυτού του είδους οι διορισμοί, διότι φοβούμαι ότι και οι πληροφορίες, που υπάρχουν, ότι μέχρι να ψηφιστεί αυτός ο νόμος, αυτά που φοβάται ο κ. Πεπονής και οι άλλοι συνάδελφοι από εκεί, μήπως έχουν πάρει την έκταση θεομηνίας από πλευράς διορισμών.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, η συζήτηση γίνεται εκτός της τροπολογίας στο γενικότερο θέμα του προσωπικού του δημόσιου τομέα.

Ερωτάται το Σώμα: Γίνεται δεκτή η τροπολογία με γενικό αριθμό 338 και ειδικό 5 των συναδέλφων κυρίων Τσούρα και Κανελλόπουλου;

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία έγινε δεκτή ομοφώνως.

Κύριε Υπουργέ, είπατε ότι έχετε κάποιες άλλες τροπολογίες από τις εμπρόθεσμες πλέον. 

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, υπάρχει μία ομάδα τροπολογιών με ίδιο αντικείμενο και είναι: Η με γενικό αριθμό 340 και ειδικό 7, η με γενικό αριθμό 343 και ειδικό 8, η με γενικό αριθμό 361 και ειδικό 17 και η με γενικό αριθμό 372 και ειδικό 25, που αφορά τους έκτακτους υπαλλήλους, που εργάζονται στους οργανισμούς τοπικής αυτοδιοίκησης και αφορά τρεις κατηγορίες σχέσεων εργασίας, πρώτο αυτοί οι οποίοι υπηρετούν με σχέση εργασίας ορισμένου χρόνου, δεύτερο με ανάθεση έργου και τρίτον με το καθεστώς της αυτεπιστασίας.

ΠΡΟΕΔΡΟΣ (Απόστολος Κακλαμάνης): Ο κ. Πεπονής έχει το λόγο.

ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, μόλις προ ολίγου εξέθεσα στο Σώμα, ότι η πιο νοσηρή μεθόδευση για καταστρατήγηση όλων αυτών των απαγορεύσεων διορισμών, απαγορεύσεων που επιβάλονταν από τα Υπουργικά Συμβούλια όλων των κυβερνήσεων -του ΠΑ.ΣΟ.Κ., του κ. Μητσοτάκη και ξανά του ΠΑ.ΣΟ.Κ. -και καταστρατήγησης επίσης των σχετικών διατάξεων νόμων, ήταν το επινόημα της σύμβασης έργου.

'Εχω εξηγήσει και ως μέλος του Υπουργικού Συμβουλίου, όταν είχε συζητηθεί αυτή η περιβόητη απαγόρευση, στους πέντε που θα αποχωρούν θα διορίζεται ένας, ότι αυτές οι δογματικές και ασφυκτικές απαγορεύσεις δεν κάνουν τίποτε άλλο παρά αν εξωθούν τις διοικήσεις των οργανισμών να αναζητούν τρόπους καταστρατήγησης των απαγορεύσεων του Υπουργικού Συμβουλίου και του νόμου.

'Εχω υποστηρίξει, ότι όπου υπάρχουν πραγματικές ανάγκες πρέπει να γίνονται προσλήψεις ή διορισμοί, αρκεί να ανταποκρίνονται σε ανάγκες και αρκεί να εγκρίνονται τόσοι διορισμοί όσοι απαιτούνται και με το ν. 2190, ώστε να αποθαρρύνονται εκείνοι οι οποίοι χρησιμοποιούν τις ανάγκες για να τακτοποιούν τις πελατειακές τους σχέσεις.

Το παράθυρο των συμβάσεων έργου έχει παραχθεί με ευθύνη όλων των Κυβερνήσεων, επαναλαμβάνω, οι οποίες ενώ αποδέχονται τις ανάγκες, εγκρίνουν προσλήψεις, όπως προκύπτει και από αυτήν εδώ τη συζητούμενη τροπολογία, και τις βαφτίζουν "ορισμένου χρόνου". Γνωρίζουν, όμως, ότι είναι διαρκών αναγκών. Και αφού οι κύριοι Υπουργοί, είτε στο Υπουργικό Συμβούλιο -δεν εξαιρώ ούτε τον εαυτό μου- είτε ως μέλη της τριμελούς επιτροπής, δέχονται προσλήψεις για πάγιες ανάγκες με το νομικό σχήμα του ορισμένου χρόνου ή της συμβάσεως έργου, μετά βεβαίως υφίστανται αυτές τις πιέσεις, για να έχουμε τώρα αυτήν εδώ τη διάταξη.

Αυτή η διάταξη, αγαπητέ Υπουργέ της Διοίκησης, είναι μία διάταξη με την οποία λέτε, ότι αυτοί οι οποίοι παρανόμησαν, ορθώς παρανόμησαν και έρχεται η Βουλή να νομιμοποιήσει την παρανομία. Διότι είναι συμβάσεις έργου καλύπτουσες σύμβαση εργασίας.

(Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)

Επιτρέψτε μου λίγη άνεση, κύριε Πρόεδρε, αν θέλει και το Σώμα, διότι λίγο γνωρίζω το θέμα. Νομίζω, ότι θα είναι μία χρήσιμη ενημέρωση στο Σώμα. Αν μου επιτρέπετε.

ΠΡΟΕΔΡΟΣ (Απόστολος Κακλαμάνης): Ναι, αλλά αυτό ισχύει για όλους και εσείς, που γνωρίζετε πολύ καλά, μπορείτε να βοηθήσετε περισσότερο.

ΑΝΑΣΤΑΣΙΟΣ ΠΕΠΟΝΗΣ: Καλά, κύριε Πρόεδρε. 'Οταν θελήσετε διακόψτε με και εγώ θα καθίσω. Αλλά νομίζω, ότι προσφέρω κάτι χρήσιμο.

Σελίδα 6374 

Πράγματι ο ίδιος, εγώ, με το ν. 2266, είχα θέσει τέρμα στην εκκρεμότητα των εργαζομένων στους ΟΤΑ. Και είχα βάλει μια ημερομηνία, 16 Σεπτεμβρίου. Αλλά είχα εξηγήσει στο Σώμα και στους αξιότιμους συναδέλφους της Αντιπολίτευσης, ότι αυτή η ημερομηνία δεν ήταν κατά θεία επίνευση, αλλά ήταν ημερομηνία κατά την οποία καταθέσαμε με τον κ. Τσοχατζόπουλο την τροπολογία, με την οποία αποσαφηνίζαμε, ότι οι ΟΤΑ υπάγονται στο ν. 2190. Και συγχρόνως ήταν ημερομηνία συνδεόμενη με την προεκλογική περίοδο των δημοτικών εκλογών. Και είχαμε πει, ότι τέρμα. Και τώρα έρχεστε με μία βελτίωση -πρέπει να πω- μιας αρχικής πρότασης και νομιμοποιείτε εκείνους οι οποίοι προσελήφθησαν με σύμβαση έργου ή με σύμβαση ορισμένου χρόνου.

Εγώ θα κάνω μία πρόταση, κύριε Πρόεδρε και κύριε Υπουργέ, αν θέλετε να τη λάβετε υπόψη σας.

Δεν είναι το θέμα των εργαζομένων για την καθαριότητα των πόλεων που αποδέχομαι ότι είναι επείγον, οξύ και οφείλουμε δυστυχώς να μπαλώσουμε αυτές τις απαράδεκτες παρανομίες και μεθοδεύσεις ορισμένων δημάρχων και ορισμένων δημοτικών συμβουλίων. Αλλά είναι βέβαιο επίσης, ότι προσλαμβάνονται δήθεν για εργάτες καθαριότητας και διαιρούνται σε δύο κατηγορίες, στους απλώς προνομιούχους, που διορίζονται διότι θέλει κάποιος δήμαρχος ή κάποιο δημοτικό συμβούλιο και στους περισσότερο προνομιούχους, οι οποίοι διορίζονται για την καθαριότητα αλλά είναι στα γραφεία αργόσχολοι ή έστω εργαζόμενοι. Αυτό είναι η ουσία του πράγματος. Και με αυτήν τη διάταξη και τη διατύπωση, κύριε Υπουργέ, κατά την άποψή μου, δεν κατοχυρώνετε την προστασία των εργαζομένων από αυτές τις καταστρατηγήσεις.

Η πρότασή μου είναι η εξής:

Πρώτον, στην παράγραφο 1 εκεί που ορίζετε: "εφ'όσον καλύπτει πάγιες και διαρκείς ανάγκες ή παρέχει εξαρτημένη εργασία", για να δοθεί έμφαση να πείτε "κατά τα οριζόμενα στην παράγραφο 2".

Δεύτερον, στο δεύτερο εδάφιο της παραγράφου 2, εκεί που λέτε: "να απασχολούνται αποκλειστικά", να προστεθεί: "αποκλειστικά και σε αδιάκοπη συνέχεια με τη συλλογή, μεταφορά απορριμμάτων".

Τρίτον, εκεί που λέει "κοινοχρήστων χώρων", να προστεθεί "αποκλειομένης οιασδήποτε ενασχόλησης σε έργα γραφείου".

Τέταρτον, στην παράγραφο 3, δεν αρκεί το: "ελέγχεται από το Γενικό Γραμματέα της Περιφέρειας". Πρέπει να προστεθεί: "ο οποίος την επικυρώνει ή την επιστρέφει υποδεικνύοντας τις κατά το νόμο τροποποιήσεις". Ειδάλλως δεν πρόκειται να τον λάβουν υπόψη το Γραμματέα της Περιφέρειας.

Και τέλος προτείνω να προστεθεί διάταξη -όπως είχα ανάλογη στον 2266- η οποία να λέει...

ΠΡΟΕΔΡΟΣ (Απόστολος Κακλαμάνης): Κύριε Πεπονή, επί ποίας τροπολογίας κάνετε παρατηρήσεις; Πείτε μας αριθμό.

ΑΝΑΣΤΑΣΙΟΣ ΠΕΠΟΝΗΣ: Δεν υπάρχει αριθμός. Στην πρόταση του κυρίου Υπουργού, την οποία ανέφερε πριν, με την οποία συνοψίζει τρεις τροπολογίες.

ΠΡΟΕΔΡΟΣ (Απόστολος Κακλαμάνης): Υπάρχει κείμενο;

ΑΝΑΣΤΑΣΙΟΣ ΠΕΠΟΝΗΣ : Ναι.

ΠΡΟΕΔΡΟΣ (Απόστολος Κακλαμάνης): 'Εχει διανεμηθεί;

ΑΝΑΣΤΑΣΙΟΣ ΠΕΠΟΝΗΣ: Το έχω μπροστά μου και το διαβάζω.

Τελειώνω αμέσως, κύριε Πρόεδρε. Να προστεθεί: "Σε κάθε περίπτωση το ΑΣΕΠ έχει οποτεδήποτε τον έλεγχο της τήρησης των προϋποθέσεων του παρόντος. Αμοιβές για απασχόληση σε άλλα έργα κηρύσσονται ως αχρεωστήτως καταβληθείσες και βαρύνουν τους υπόλογους.".

Εάν δε λάβετε αυτά τα αυστηρά μέτρα, κύριε Υπουργέ, θα διορίζονται δήθεν για καθαριότητα και θα διαιρούνται σε δύο κατηγορίες. Οι κατηγορίες των προνομιούχων και οι κατηγορίες των ειλώτων. Και αυτό πρέπει να σταματήσει.

ΙΩΑΝΝΗΣ ΚΕΦΑΛΟΓΙΑΝΝΗΣ: Ανέφερε τους αριθμούς. Αυτή δεν είναι τροπολογία, είναι ένα σημείωμα.

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, προκειμένου να διευκολυνθεί η συζήτηση θα αναγνώσω σε ένα ενιαίο κείμενο τις τροπολογίες, όπως η Κυβέρνηση θα επιθυμούσε να ψηφιστεί.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, λυπάμαι πάρα πολύ. Εφ'όσον έχετε κάποιο κείμενο που όπως καταλαβαίνω συνοψίζει τις προτάσεις αυτές που είναι σχεδόν απ'όλα τα Κόμματα για το θέμα αυτό, να αναπαραχθεί τώρα το κείμενο αυτό, να διανεμηθεί τώρα. 'Οπως το έχει ο κ.Πεπονής, δικαιούνται να το έχουν και οι τριακόσιοι Βουλευτές και αυτό να μην επαναληφθεί στη διαδικασία αυτή.

Αυτό να γίνει τώρα και θα προχωρήσουμε σε άλλες τροπολογίες.

ΙΩΑΝΝΗΣ ΚΕΦΑΛΟΓΙΑΝΝΗΣ: Να ακουστούμε, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Σας παρακαλώ! Είπα και ελάλησα και αυτές τις διαδικασίες του Κανονισμού, για τις οποίες μιλώ συνεχώς -και όπως είπα, όταν μεν μας εξυπηρετεί λέμε, καλώς τα λέει ο Κακλαμάνης, όταν δε, μας ενοχλεί, τον απειλούμε και με μομφές- να τις σεβόμεθα όλοι.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε ...

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Σιούφα! Διευκολύνετε τέλος πάντων. Παρακαλώ πολύ να με διευκολύνετε!

ΔΗΜΗΤΡΙΟΣ ΣΙΟΥΦΑΣ : Και εγώ σας παρακαλώ,κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, δώστε αυτό το κείμενο να αναπαραχθεί. Στο μεταξύ θα δούμε ποιες άλλες τροπολογίες θέλετε να συζητηθούν -αναγκαστικώς θα παραταθεί ο χρόνος μας- και θα επανέλθουμε στην ομάδα αυτή των τροπολογιών.

Ορίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, τελείτε εν εκνευρισμώ, δυστυχώς.

ΠΡΟΕΔΡΟΣ (Απόστολος Κακλαμάνης): Εδώ ο καθένας μας λέει τις απόψεις του. Δεν κάνει συστάσεις ούτε διαπιστώσεις.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θεώρησα ότι η συζήτηση, την οποία είχαμε πριν, έληξε και έληξε κατά τον καλύτερο τρόπο. Το ότι επανέρχεσθε αιχμηρά, με αφορμή αυτό το θέμα, στον ομιλούντα και στην Αξιωματική Αντιπολίτευση, είναι ο λόγος για τον οποίο ζήτησα να μιλήσω. Και δεν δέχομαι, κύριε Πρόεδρε, την ώρα που έχετε υπεραρκετά δείγματα σεβασμού και προς το πρόσωπό σας και προς το Προεδρείο, με την ευκαιρία μιας παράλειψης ή αρρυθμίας, που συνέβη και την οποία δεν την κατήγγειλε κανείς μέσα στην Αίθουσα από την πλευρά της Κυβέρνησης, της σύνθεσης των τροπολογιών, να βρίσκετε την ευκαιρία να απευθύνετε, ότι σας απείλησα. Δεν σας απείλησα, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Παρακαλώ, αυτό το θέμα να τελειώσει!

ΔΗΜΗΤΡΙΟΣ ΣΙΟΥΦΑΣ: Δεν σας απείλησα, κύριε Πρόεδρε!

ΠΡΟΕΔΡΟΣ (Απόστολος Κακλαμάνης): Σας παρακαλώ, να τελειώνουμε!

ΔΗΜΗΤΡΙΟΣ ΣΙΟΥΦΑΣ: Δεν σας απείλησα!

ΠΡΟΕΔΡΟΣ (Απόστολος Κακλαμάνης): Παρακαλώ, να τελειώνουμε. Να τελειώνουμε!

Δεν χρειάζομαι εύσημα από κανέναν, κάνω το καθήκον μου όπως το αισθάνομαι! 

ΔΗΜΗΤΡΙΟΣ ΣΙΟΥΦΑΣ: Και εμείς!

ΠΡΟΕΔΡΟΣ (Απόστολος Κακλαμάνης): Αν δεν το κάνω καλά το καθήκον μου, να ασκήσετε όλα τα δικαιώματά σας εκ του Κανονισμού, μηδενός εξαιρουμένου!

Κύριε Υπουργέ, ποια άλλη τροπολογία έχετε, για να επανέλθουμε εν συνεχεία στην ομάδα αυτή;

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, υπάρχει η τροπολογία με γενικό αριθμό 376 και ειδικό 26 η οποία δεν χρειάζεται να διανεμηθεί, γιατί τη δεχόμαστε ως έχει.

ΠΡΟΕΔΡΟΣ (Απόστολος Κακλαμάνης): Είναι η τροπολογία του κ. Βύζα, της κας Μπακογιάννη και άλλων συναδέλφων.

Σελίδα 6375 

ΜΑΡΙΑ ΔΑΜΑΝΑΚΗ: Τι αφορά, κύριε Πρόεδρε;

ΠΡΟΕΔΡΟΣ (Απόστολος Κακλαμάνης): Κάποια προθεσμία παρατείνεται. Λέει ότι οι διατάξεις των παραγράφων 5 και 6 του άρθρου 18 του ν.1735/87 ισχύουν και για τους δημοσίους πολιτικούς υπαλλήλους, που δεν κατέθεσαν εμπροθέσμως αίτηση επαναδιορισμού μετά τη λήξη της τελευταίας και προτελευταίας βουλευτικής περιόδου. Η προθεσμία για την υποβολή της αίτησης αρχίζει από της δημοσιεύσεως του νόμου αυτού.

Την υιοθετείτε την προθεσμία αυτή, κύριε Υπουργέ; Η τροπολογία αυτή προϋποθέτει δαπάνη εις βάρος του κρατικού προϋπολογισμού. Αν μεν την υιοθετείτε, θα την θέσω υπόψη του Σώματος.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το λόγο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, η τροπολογία προφανώς είναι δικαία. 'Οσον αφορά τη δαπάνη θα ήθελα να επισημάνω, ότι οι περιπτώσεις οι οποίες εμπίπτουν...

ΠΡΟΕΔΡΟΣ (Απόστολος Κακλαμάνης): Είναι ελάχιστες.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ:...πιθανώς είναι μία ή δύο.

ΠΡΟΕΔΡΟΣ (Απόστολος Κακλαμάνης): Ας μας το πει, όμως, ο Υπουργός, κύριε Πρόεδρε.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το γνωρίζει ο κύριος Υπουργός και γι'αυτό την αποδέχεται.

ΠΡΟΕΔΡΟΣ (Απόστολος Κακλαμάνης): Εγώ πρέπει να είμαι σύμφωνος με τον Κανονισμό.

Κύριε Υπουργέ, την αποδέχεσθε;

ΑΝΑΣΤΑΣΙΟΣ ΜΑΝΤΕΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως.

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η τροπολογία με γενικό αριθμό 376 και ειδικό 26;

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.

ΠΡΟΕΔΡΟΣ (Απόστολος Κακλαμάνης): Συνεπώς, η τροπολογία με γενικό αριθμό 376 και ειδικό 26 έγινε δεκτή ομοφώνως.

'Εχετε άλλη τροπολογία, κύριε Υπουργέ;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, αρκετές τροπολογίες από αυτές έχουν ενσωματωθεί ήδη σαν διατάξεις στο νομοσχέδιο κατά τη συζήτηση των άρθρων. Απλώς θα ήθελα να τις αναφέρω. Είναι η με γενικό αριθμό 337 και ειδικό 4...

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αφού έχουν ενσωματωθεί, δεν χρειάζεται.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Απλώς την αναφέρω.

Για τις υπόλοιπες δεν τίθεται θέμα. Αν χρειάζεται, να αναφέρω μόνο αυτές που έχουν ενσωματωθεί...

ΠΡΟΕΔΡΟΣ (Απόστολος Κακλαμάνης): Αυτές έγιναν ήδη δεκτές. Συζητήθηκαν και έγιναν δεκτές.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, στην αρχή της συζήτησης των τροπολογιών είχα παρακαλέσει να τοποθετηθεί η Κυβέρνηση στην εκπρόθεσμη τροπολογία που αφορά τα ζητήματα τα οποία προκύπτουν από τα αδικήματα, που εκτελέστηκαν στις τελευταίες αγροτικές κινητοποιήσεις για το τι προτίθεται να κάνει. 'Εχουν καταθέσει οι συνάδελφοι Βουλευτές τροπολογίες για την παραγραφή αδικημάτων που τελέσθηκαν στις τελευταίες αγροτικές κινητοποιήσεις. Η τροπολογία αυτή παρακάλεσα δι υμών την Κυβέρνηση να μας απαντήσει, εάν τη δέχεται σ'αυτό το νομοσχέδιο ή τι πρόκειται να κάνει γι'αυτό το μεγάλο θέμα, που υπάρχουν εκπεφρασμένες απόψεις από όλα τα Κομματα.

Και το δεύτερο, κύριε Πρόεδρε, μέχρι να αρχίσει η συζήτηση της τροπολογίας, την οποία συζητούμε και παίρνοντας αφορμή...

ΠΡΟΕΔΡΟΣ (Απόστολος Κακλαμάνης): Μισό λεπτό, κύριε Σιούφα. Ο κύριος Υπουργός Εσωτερικών, Δημόσιας Διοίκησης και Αποκέντρωσης είναι εδώ;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μάλιστα, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Παρακαλείται να προσέλθει να παρακολουθήσει τη συζήτηση και να πάρει θέση επί των θεμάτων, που τίθενται από τη Βουλή.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε είπαμε στην αρχή της συνεδρίασης, ότι καμία τροπολογία, που δεν έχει κατατεθεί εμπρόθεσμα, δεν θα γίνει δεκτή.

ΠΡΟΕΔΡΟΣ (Απόστολος Κακλαμάνης): Είναι εκπρόθεσμος η τροπολογία αυτή;

ΔΗΜΗΤΡΙΟΣ ΣΙΟΥΦΑΣ: Αυτή που κρατώ εγώ από την πλευρά της Νέας Δημοκρατίας είναι εκπρόθεσμος.

Και το δεύτερο θέμα. Μετά την τοποθέτηση που έκανε και ο Υπουργός και ο Υφυπουργός για τις εμπροθέσμως κατατεθείσες τροπολογίες, τι πρόκειται να πράξετε.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε άλλη τροπολογία από τις εκπρόθεσμες;

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καμία κύριε Πρόεδρε.

ΠΡΟΕΔΡΟΣ (Απόστολος Κακλαμάνης): 'Ηδη ετέθη μία τροπολογία, αλλά διαπιστώσαμε ότι είναι εκπρόθεσμος.

ΔΗΜΗΤΡΙΟΣ ΣΙΟΥΦΑΣ: 'Εθεσα το θέμα της τροπολογίας για την παραγραφή των αδικημάτων από τις αγροτικές κινητοποιήσεις κι αν η Κυβέρνηση για αυτό το θέμα προτίθεται κάτι να πράξει. Υπάρχουν τροπολογίες από όλα τα Κόμματα. Ζήτησα δια του Προέδρου από την πλευρά τη δική σας να δώσετε μία απάντηση.

ΠΡΟΕΔΡΟΣ (Απόστολος Κακλαμάνης): Η τροπολογία ως εκπρόθεσμος δεν συζητείται κατ'αρχήν. Αλλά αν η Κυβέρνηση έχει να κάνει κάποιο σχόλιο πάνω στο θέμα αυτό μπορεί να κάνει. Αν δεν έχει, δεν θα κάνει.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κανένα σχόλιο, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, εγώ έχω καταθέσει μία εμπρόθεσμη τροπολογία, η οποία δεν αφορά διορισμούς, επιτέλους, αφορά ένα πολύ σοβαρό θέμα θεσμικού χαρακτήρα των ΟΤΑ. Προφανώς ο κύριος Υπουργός δεν τη δέχεται.

ΠΡΟΕΔΡΟΣ (Απόστολος Κακλαμάνης): Ποιά είναι αυτή.

ΜΑΡΙΑ ΔΑΜΑΝΑΚΗ: Είναι η τροπολογία με γενικό αριθμό 359 και ειδικό 15.

Επειδή υπάρχει και σχετική ομόφωνη απόφαση του Δημοτικού Συμβουλίου Αθηναίων, θα ήθελα να μου δώσετε δύο λεπτά, για να την αναπτύξω.

ΠΡΟΕΔΡΟΣ (Απόστολος Κακλαμάνης): Η τροπολογία με γενικό αριθμό 359 και ειδικό 15 είναι πράγματι εμπρόθεσμος κι έχετε το λόγο.

Κύριε Υπουργέ, συνεπάγεται δαπάνη η τροπολογία αυτή;

ΜΑΡΙΑ ΔΑΜΑΝΑΚΗ: 'Οχι δεν συνεπάγεται δαπάνη, είναι θεσμικού περιεχομένου.

Κύριε Πρόεδρε, η τροπολογία μας αφορά το θέμα των μεγάλων δήμων. Δηλαδή αναφέρεται συγκεκριμένα στους Δήμους της Αθήνας,του Πειραιά, της Θεσσαλονίκης και της Πάτρας,όπου υπάρχει ο περίφημος θεσμός των δημοτικών διαμερισμάτων. Για όσους έχουν οποιαδήποτε σχέση με αυτούς τους μεγάλους δήμους αντιλαμβάνονται ότι τα δημοτικά διαμερίσματα είναι ένας θεσμός, που θα μπορούσε πάρα πολλά να προσφέρει κυρίως σε μία κατεύθυνση, στην κατεύθυνση ενεργοποίησης των πολιτών, οι οποίοι βλέπουν επί παραδείγματι το Δήμο της Αθήνας και της Θεσσαλονίκης εντελώς απομακρυσμένους από την καθημερινή τους ζωή.

Η τροπολογία μας αυτή, η οποία επαναλαμβάνω έχει εγκριθεί ομόφωνα από το Δημοτικό Συμβούλιο Αθηναίων και 

Σελίδα 6376 

τυγχάνει και της υποστήριξης της ΚΕΔΚΕ και της ΤΕΔΚΝΑ προβλέπει ότι αυτά τα δημοτικά διαμερίσματα, με τροποποίηση του σχετικού κώδικα, παίρνουν ορισμένες αρμοδιότητες. Αυτή είναι η γενική της κατεύθυνση. Οι συγκεκριμένες αρμοδιότητες, που αποδίδονται, περιγράφονται πολύ αναλυτικά στην τροπολογία.

Εγώ θα έλεγα, κύριε Πρόεδρε ότι ο κύριος Υπουργός χρειάζεται να μελετήσει το θέμα. Και αν δεν είναι έτοιμος σήμερα, αν και θα έπρεπε να είναι, γιατί το θέμα έχει τεθεί επανειλημμένα και από την ΚΕΔΚΕ και από τα όργανα, θα πρέπει να λυθεί σε κάποιο επόμενο νομοσχέδιο. 'Εχουμε διαμερισματικά συμβούλια, τα οποία είναι πρωτοκολλητές των αποφάσεων του δημάρχου. Αν αυτό συνδυαστεί με το δημαρχοκεντρικό σύστημα, το οποίο υπάρχει και το εκλογικό σύστημα, το οποίο υπάρχει, αντιλαμβάνεστε, ότι δεν παίζουν ουσιαστικά κανένα ρόλο.

Θα έλεγα ότι η Βουλή αξίζει να ασχοληθεί και με αυτό το θέμα. Δεν είναι η τοπική αυτοδιοίκηση μόνο προσλήψεις και ρουσφέτια, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κύριε Υφυπουργέ να απαντήσετε για αυτήν την τροπολογία, αν γίνεται δεκτή ή όχι, γιατί ο χρόνος ήδη έχει παρέλθει. Μία ώρα είχαμε πει αρχικά, προχωρήσαμε περισσότερο. Θα ήθελα να συμφωνήσετε να υπάρξει ένα ημίωρο ακόμα παράταση της συνεδριάσεως -στο μεταξύ να διανεμηθεί η τροπολογία αυτή, που συγκεντρώνει σε ένα κείμενο τις τροπολογίες, που έχουν κατατεθεί για το θέμα των ΟΤΑ και να κλείσουμε παρακαλώ.

Συμφωνείτε;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Καλώς. 

Ορίστε, κύριε Υφυπουργέ, έχετε το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Οι παρατηρήσεις, που έκανε η κα Δαμανάκη για τη λειτουργία των δημοτικών διαμερισμάτων, είναι πολύ σωστές. 'Ομως, όπως η κα Δαμανάκη αναγνώρισε, είναι θέμα που χρειάζεται μελέτη.

Δεν είναι αυτήν τη στιγμή σε θέση η Κυβέρνηση, γιατί είναι σχεδόν μισός κώδικας λειτουργίας των δημοτικών διαμερισμάτων μέσα σ' αυτήν την τροπολογία, να την ενσωματώσει σ' αυτό το νομοσχέδιο. Επιφυλάσσεται σ' ένα επόμενο νομοσχέδιο όλες αυτές τις προτάσεις της κας Δαμανάκη να τις εξετάσει.

ΠΡΟΕΔΡΟΣ (Απόστολος Κακλαμάνης): Θα ήθελα να παρατηρήσω σ' αυτό το σημείο ότι πολλές από τις εμπρόθεσμες τροπολογίες ήταν υπόψιν της επιτροπής κατά τη συζήτηση του νομοσχεδίου. Νομίζω δε, ιδιαίτερα για θεσμικά θέματα, ότι θα έπρεπε να συζητούνται στη Διαρκή Επιτροπή και όχι στο σύντομο χρόνο της συζήτησης μιας τροπολογίας.

ΛΕΩΝΙΔΑΣ ΑΥΔΗΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): 'Ορίστε, κύριε Αυδή, έχετε το λόγο.

ΛΕΩΝΙΔΑΣ ΑΥΔΗΣ: Πιστεύω, ότι θα έπρεπε η Κυβέρνηση να έχει ήδη εξετάσει την τροπολογία, να έχει μια άποψη και να έχει επεκτείνει τις αρμοδιότητες των διαμερισμάτων.

Κατά τα λοιπά διαφοροποιούμαι ως προς την τροπολογία της κας Δαμανάκη σε δύο σημεία, τα οποία θα εκθέσω, για να τα έχει υπόψη του ο κύριος Υπουργός, διότι φαίνεται ότι παραπέμπει σε προσεχές νομοσχέδιο τη ρύθμιση.

Το ένα είναι ότι δεν πρέπει -κατά τη γνώμη μου- να υποχρεωθούν τα δημοτικά συμβούλια να μεταβιβάσουν αρμοδιότητες, διότι το δέλεαρ της άσκησης εξουσιών, το οποίο συνδέει τα δημοτικά συμβούλια, τις δημοτικές αρχές απ'ευθείας με τους δημότες, είναι μεγάλο και θα υπάρξει μία απροθυμία για τη μεταβίβαση των εξουσιών.

Το δεύτερο είναι ότι για να καταστούν τα διαμερισματικά συμβούλια ...

(Θόρυβος, κωδωνοκρουσίες)

ΠΡΟΕΔΡΟΣ (Απόστολος Κακλαμάνης): Παρακαλώ, κάνετε ησυχία.

ΛΕΩΝΙΔΑΣ ΑΥΔΗΣ: Για να καταστούν τα δημοτικά συμβούλια μονάδες αυτοδιαχείρισης και μονάδες περισσότερο αποκεντρωμένης αυτοδιοίκησης, όπως είχαν εξαγγελθεί, θα πρέπει να αποσυνδεθεί η εκλογή των διαμερισματικών συμβούλων από το ψηφοδέλτιο του δημάρχου, να μην είναι παράρτημα της εκλογής του δημάρχου η εκλογή των μελών των διαμερισματικών συμβουλίων και επίσης θα πρέπει να καθιερωθεί το σύστημα της απλής αναλογικής...

(Θόρυβος, κωδωνοκρουσίες)

ΠΡΟΕΔΡΟΣ (Απόστολος Κακλαμάνης): Δεν σας ακούνε, κύριε Αυδή.

Παρακαλώ, ησυχία.

ΛΕΩΝΙΔΑΣ ΑΥΔΗΣ: Αυτό το έχω πάρει απόφαση.

Θα πρέπει επίσης να καθιερωθεί το σύστημα της απλής αναλογικής, δεδομένου, ότι τα διαμερίσματα δεν ασκούν καμία διοίκηση και το συνήθως προβαλλόμενο επιχείρημα -αβάσιμο καθ' ημάς- ότι πρέπει να εξασφαλίζει την ισχυρή διοίκηση, δεν μπορεί να έχει εφαρμογή στα διαμερισματικά συμβούλια.

Θα πρέπει προσθέτως να πούμε ότι στα διαμερισματικά συμβούλια θα πρέπει να δοθεί η δυνατότητα αλλαγής διαμερίσματος σ' εκείνους τους δημότες, οι οποίοι μετακομίζουν, ώστε να είναι συνδεδεμένη η κατοικία...

(Θόρυβος στην Αίθουσα)

ΠΡΟΕΔΡΟΣ (Απόστολος Κακλαμάνης): Καθίστε παρακαλώ στις θέσεις σας. Η Βουλή συνεδριάζει.

Κύριοι συνάδελφοι, κύριε Ζαφειρόπουλε, κυρία Μπενάκη, κύριε Μπασιάκο, σας παρακαλώ θερμά. Συνεδριάζει η Βουλή.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, με τον τρόπο που κάνουμε τις τροπολογίες, θα πρέπει φυσικά να συνεννοηθούμε.

ΠΡΟΕΔΡΟΣ (Απόστολος Κακλαμάνης): Κύριε Ζαφειρόπουλε, αν δεν έχουμε ησυχία, να παρακολουθήσουμε τι συζητείται, βεβαίως καθένας θα μιλάει μόνο στον εαυτό του.

Συνεχίστε, κύριε Αυδή.

ΛΕΩΝΙΔΑΣ ΑΥΔΗΣ: Επί τη ευκαιρία θέλω να πω κάποτε θα πρέπει η εγγραφή στους εκλογικούς καταλόγους να αποσυνδεθεί από την εγγραφή σε ενορίες.

Είμαστε κοσμικό κράτος και δεν νομίζω ότι μπορεί η άσκηση των εκλογικών δικαιωμάτων να συνδέεται, έστω και έμμεσα, με την καταγραφή σε ορισμένη ημερομηνία. Από εκεί ξεκινάει η ανωμαλία, που δεν είναι δυνατή η αλλαγή διαμερίσματος, ενώ έχει αλλάξει κατοικία ο δημότης.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Συμφωνείτε επί της τροπολογίας ή διαφωνείτε;

ΙΩΑΝΝΗΣ ΚΑΡΑΚΩΣΤΑΣ: Συμφωνώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Α, συμφωνείτε. Ωραία! 

Συμφωνεί και άλλος;

ΙΩΑΝΝΗΣ ΚΑΡΑΚΩΣΤΑΣ: Παρακαλώ, κύριε Πρόεδρε, να μου δώσετε το λόγο.

ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε και κύριε Υπουργέ, στηρίζω την τροπολογία που έθεσε η κα Δαμανάκη, διότι θέλω να σας διαβεβαιώσω και από την εμπειρία μου ως δημοτικός σύμβουλος του Δήμου Αθηναίων ότι ο Δήμος Αθηναίων έχει επτά διαμερίσματα, χωρίς να έχουν αποφασιστικές αρμοδιότητες. Οι αποφάσεις των διαμερισματικών συμβουλίων έρχονται και εγκρίνονται από το κεντρικό συμβούλιο του Δήμου Αθηναίων.

Λάβετε υπόψη σας ότι κάθε διαμέρισμα έχει ογδόντα χιλιάδες και εκατόν είκοσι χιλιάδες πληθυσμό. Λέμε δηλαδή ότι έχουμε επτά μικρούς δήμους. Γι' αυτό θα πρέπει να δεχθείτε αυτήν την τροποποίηση, η οποία θα βοηθήσει σημαντικά και θα δώσει ένα κίνητρο ζωής και ενδιαφέροντος στα δημοτικά διαμερίσματα του Δήμου Αθηναίων και όσων άλλων δήμων έχουν διαμερίσματα, όπως η Θεσσαλονίκη κ.λπ.

Γι' αυτό, δεν έχει οικονομικές επιβαρύνσεις. Μιλάμε για αποφασιστικές διοικητικές αποφάσεις, που θα παίρνουν τα διαμερίσματα αυτά. Επομένως, γιατί αρνείσθε να το δεχθείτε και θέλει μελέτη; Νομίζω ότι δεν χρειάζεται καμία μελέτη.

Σελίδα 6377 

Ευχαριστώ, κύριε Πρόεδρε.

ΓΕΩΡΓΙΟΣ ΤΣΑΦΟΥΛΙΑΣ Kύριε Πρόεδρε, θα ήθελα το λόγο.

ΠΡΟΕΔΡΟΣ (Απόστολος Κακλαμάνης): Ο κ. Τσαφούλιας συμφωνεί με τον κ. Καρακώστα.

ΓΕΩΡΓΙΟΣ ΤΣΑΦΟΥΛΙΑΣ: Συμφωνώ με τον κ. Καρακώστα, αλλά περιορίζω το αίτημα, απευθυνόμενος στον κύριο Υπουργό και στον κ. Αυδή.

Η παρ. 1 και 2 της τροπολογίας της κας Δαμανάκη, δεν δημιουργεί καμία αμφισβήτηση για να μην τις δεχθούμε αυτές τις δυο. Δε χρειάζεται να παραπέμψουμε το θέμα στις καλένδες, διότι η κα Δαμανάκη λέει ότι στις συνεδριάσεις της δημαρχιακής επιτροπής καλούνται υποχρεωτικά οι πρόεδροι των δημοτικών διαμερισμάτων. Να το δεχθούμε αυτό, που δεν θέλει καμία άλλη μελέτη, καμία άλλη σκέψη.

Το δεύτερο, είναι ότι θα πρέπει να καθοριστούν οι μονάδες, που πρέπει να λειτουργήσουν στα διαμερίσματα. Κατ' αυτόν τον τρόπο, παραπέμποντας την υπόθεση στις καλένδες, οι ίδιοι δυσχεραίνουμε τη λειτουργία των διαμερισμάτων. Δεν έχει κανένα κόστος η πρώτη και η δεύτερη παράγραφος της τροπολογίας της κας Δαμανάκη. Στα άλλα, μπορείτε να επιφυλαχθείτε.

'Οσον αφορά αυτά που λέει ο κ. Αυδής, συμφωνώ στην παρ.3 να επιφυλαχθούμε όλοι και εσείς, κύριε Υπουργέ. Πείτε μας, όμως, γιατί δεν δέχεσθε τις δυο πρώτες, της παρ.1 και 2, που δεν είναι τίποτε απολύτως. Δυσχεραίνετε κατ' αυτόν τον τρόπο τη λειτουργία των διαμερισμάτων. Δεν είναι τοπική αυτοδιοίκηση αυτή, χωρίς χρήματα, χωρίς δεκάρα.

ΠΡΟΕΔΡΟΣ (Απόστολος Κακλαμάνης): Καλώς, κύριε Τσαφούλια, γίνατε κατανοητός.

Μετά την άρνηση του Υπουργού να συμφωνήσει, ερωτάται το Σώμα αν γίνεται δεκτή η τροπολογία με γενικό αριθμό 359 και ειδικό 15.

ΠΟΛΛΟΙ ΒΟΥΛΕΥΤΕΣ: 'Οχι, όχι.

ΦΟΙΒΟΣ ΙΩΑΝΝΙΔΗΣ: 'Οχι.

ΠΡΟΕΔΡΟΣ (Απόστολος Κακλαμάνης): Είναι ελάχιστοι αυτοί, που δέχονται αυτήν την τροπολογία. 

Συνεπώς, η τροπολογία με γενικό αριθμό 359 και ειδικό 15 δεν γίνεται δεκτή.

(Θόρυβος στην Αίθουσα)

Κύριοι συνάδελφοι, θα σας παρακαλέσω να με βοηθήσετε λίγο.

Επανερχόμαστε στην ομάδα των τροπολογιών, που αφορούν το θέμα των εργαζομένων στους ΟΤΑ. 'Εχει διανεμηθεί το κείμενο.

Ο κ. Χρυσανθακόπουλος έχει το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Για το ζήτημα της διαδικασίας, θα ήθελα...

ΠΡΟΕΔΡΟΣ (Απόστολος Κακλαμάνης): Δεν υπάρχει θέμα διαδικασίας τώρα. Δεν έχετε το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Μπορώ να έχω το λόγο, αφορά εμπρόθεσμη τροπολογία. 

ΠΡΟΕΔΡΟΣ (Απόστολος Κακλαμάνης): Δεν μπορείτε να έχετε το λόγο. Σας έδωσα το λόγο επί της τροπολογίας αυτής. Καθήστε, σας παρακαλώ. Επί της διαδικασίας, ζητείται κατά τον Κανονισμό ο λόγος.

Κύριοι συνάδελφοι, σας έχει διανεμηθεί το κείμενο, που αφορά την ομάδα των τροπολογιών, που είναι σχετικές με το προσωπικό των οργανισμών τοπικής αυτοδιοίκησης. Κύριε Υπουργέ, αντιλαμβάνομαι ότι αυτό συνοψίζει τη θέση σας σε ό,τι αφορά τις τροπολογίες.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών Δημόσιας Διοίκησης και Αποκέντρωσης): Ναι, κύριε Πρόεδρε.

'Ολες οι παρατηρήσεις, που έγιναν από τον κ. Πεπονή, γίνονται αποδεκτές από την Κυβέρνηση και ενσωματώνονται στο κείμενο, το οποίο εχει ήδη μοιραστεί, συνοψίζοντας τις τροπολογίες, οι οποίες έχουν κατατεθεί.

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η σύνθεση των προτάσεων που έχουν γίνει με τις τροπολογίες υπ' αριθμόν 340, 343, 361 και 372/25 που υπογράφονται απο Βουλευτές της Αξιωματικής Αντιπολίτευσης, δεν ικανοποιεί πλήρως τη ρύθμιση του θέματος. Η πλευρά η δική μας επιμένει ότι η αντιμετώπιση αυτού του θέματος γίνεται περιπτωσιολογικά, ακόμη και οι παρατηρήσεις του κ. Πεπονή δεν καλύπτουν το ζήτημα, το οποίο έχει δημιουργηθεί, δυστυχώς το επιδεινώνουν.

Εμείς επιμένουμε ότι από την ώρα που επιχειρείται να ρυθμιστεί κατά το πως λέει η Κυβέρνηση, έστω και για τελευταία φορά θα πρέπει να καλύπτει ισοτίμως τους εργαζομένους στην τοπική αυτοδιοίκηση και όχι να δημιουργεί αυτά τα φιόρδ που επιχειρεί αυτή η τροπολογία που στη σύνθεσή της για τους ίδιους διπλωματικούς λόγους που σας είπα πριν, η Αξιωματική Αντιπολίτευση θα την ψηφίσει.

Αλλά δεν μπορεί όμως να μην επισημάνει -και θα προβληματιστούμε από τις απαντήσεις που θα πάρουμε από την Κυβέρνηση αν τελικά θα πρέπει να τεθεί θέμα ή όχι ονομαστικής ψηφοφορίας- τα ζητήματα, τα οποία μένουν.

Πρώτον, στην πρώτη παράγραφο απαιτεί δώδεκα μήνες και στη δεύτερη παράγραφο απαιτεί είκοσι τέσσερεις μήνες. Γιατί;

Δεύτερον, γιατί με τη δεύτερη υποπαράγραφο της δεύτερης παραγράφου αφήνει το ζήτημα μόνο σ' έναν τομέα που αφορά την αυτεπιστασία και όχι για όλους; Λόγοι ισοτιμίας, ισονομίας και ίσης μεταχείρισης επέβαλαν να ρυθμιστεί ισοτίμως για όλους που έχουν θέματα ανάλογα των περιπτώσεων.

Κύριε Πρόεδρε, είδα αρκετές φορές σήμερα να ζητείτε από την πλευρά της Κυβέρνησης να τοποθετηθεί εάν υπάρχει η πίστωση ή η έκθεση, την οποία πρέπει να έχουμε από την πλευρά του Γενικού Λογιστηρίου του Κράτους για να εισαχθεί για συζήτηση τροπολογία.

'Εχω να κάνω δύο παρατηρήσεις επ' αυτού. Αυτή η τροπολογία ρυθμίζει θέματα εργαζομένων οι οποίοι έχουν προσληφθεί στην τοπική αυτοδιοίκηση. Και βλέπω ευσχήμως την Κυβέρνηση να σιωπά για τους επιτυχόντες, "επιλαχόντες" και να μην κάνει καμία μνεία, που τηρουμένων των όρων εκείνοι τουλάχιστον πέτυχαν σε μια διαγωνισματική διαδικασία. Υπάρχει πλήρης σιωπή της Κυβέρνησης από χθες που τίθεται αυτό το θέμα, χωρίς να συζητείται.

Νομίζω, ότι λόγοι ισότητας και ισονομίας απέναντι στους πολίτες -πολλώ μάλλον για την κατηγορία αυτών που για μας είναι επιτυχόντες, επιλαχόντες, όπως η Κυβέρνηση λέει στην προηγούμενη ρύθμιση που έκανε με τους χίλιους εκατόν ογδόντα από αυτούς- επιβάλλουν και το δεύτερο θέμα και να συζητηθεί και να ψηφιστεί.

ΠΡΟΕΔΡΟΣ(Απόστολος Κακλαμάνης): Θέλει άλλος συνάδελφος να μιλήσει επί της τροπολογίας αυτής;

ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, το λόγο.

ΠΡΟΕΔΡΟΣ(Απόστολος Κακλαμάνης): Ο κ. Κεφαλογιάννης έχει το λόγο.

ΠΑΝΑΓΙΩΤΗΣ ΨΩΜΙΑΔΗΣ: Να μιλήσουμε εμείς που καταθέσαμε τις τροπολογίες πρώτα.

ΑΓΓΕΛΟΣ ΜΠΡΑΤΑΚΟΣ: Τί ισχύει, κύριε Πρόεδρε, μπορείτε να μας πείτε;

ΠΡΟΕΔΡΟΣ(Απόστολος Κακλαμάνης): Ισχύει αυτό που καλοπίστως όλοι πρέπει να δεχθούν.

AΓΓΕΛΟΣ ΜΠΡΑΤΑΚΟΣ: Ποιό;

ΠΡΟΕΔΡΟΣ(Απόστολος Κακλαμάνης): Να αφήσετε σε εμένα να δίνω το λόγο σ' αυτούς που απ' αυτήν τη θέση βλέπω ότι τον ζητούν. Εάν δώσω σε όσους έχουν υπογράψει τις τροπολογίες -όπως σωστά το ζητάει ο κ. Ψωμιάδης- δεν θα πρέπει να δώσω το λόγο σ' αυτούς που συμμετέχουν ήδη από την αρχή της συζήτησης επί του θέματος, την οποία διέκοψα για να έλθει αυτό το κείμενο, που κατά κάποιο τρόπο συγκεράζει όλες αυτές τις απόψεις των τροπολογιών. Θα δίδω ένα λεπτό το λόγο στον καθένα, ώστε όλοι όσοι έχουν εγγραφεί να μιλήσουν.

Ορίστε, κύριε Κεφαλογιάννη.

ΙΩΑΝΝΗΣ ΚΕΦΑΛΟΓΙΑΝΝΗΣ:Θέλω να γνωρίσω στο Σώμα, ότι οι τροπολογίες που έχουν υπογραφεί από συναδέλφους της παράταξης της δικής μας, συνεζητήθησαν στην επιτροπή κατά την επεξεργασία του νομοσχεδίου.

Σελίδα 6378 

'Ηταν παρών ο Υφυπουργός ο κ.Παπαδήμας και είχε συμφωνήσει στη διατύπωση της τροπολογίας που έχουμε καταθέσει. Είναι γραμμένα στα πρακτικά της προτελευταίας συνεδρίασης της Διαρκούς Επιτροπής Δημόσιας Διοίκησης. Δηλαδή, εμείς εκείνο, το οποίο ζητήσαμε ήταν ότι το προσωπικό που υπηρετούσε στους Δήμους και τις Κοινότητες μέχρι το τέλος του 1996 και είχε συμπληρώσει κατά την τελευταία τριετία δώδεκα μήνες υπηρεσία με σύμβαση εργασίας ιδιωτικού δικαίου ορισμένου χρόνου, ή με σύμβαση μίσθωσης έργου καθώς και σε έργα αυτεπιστασίας, μπορεί να καταταγεί σε προσωρινές προσωποπαγείς θέσεις ιδιωτικού δικαίου αορίστου χρόνου, που συνιστώνται με απόφαση κατάταξης εφ'όσον καλύπτουν πάγιες και διαρκείς ανάγκες.

Με αυτόν τον τρόπο, κύριε Υπουργέ, καλύπτετε πράγματι ένα μεγάλο αριθμό ατόμων που έχουν εργαστεί στους οργανισμούς τοπικής αυτοδιοίκησης, διότι με την τροπολογία την οποία σεις θέλετε να υιοθετήσετε σήμερα, ο αριθμός των υπαλλήλων που τακτοποιούνται είναι πολύ περιορισμένος και αυτό θέλω να πιστεύω ότι δεν είναι στις προθέσεις σας. Εξ άλλου αυτό το είχατε αποδεχθεί, επαναλαμβάνω, κατά την επεξεργασία του νομοσχεδίου στη Διαρκή Επιτροπή.

Παρακαλώ, κύριε Υπουργέ, να εμμείνετε στην άποψη που είχατε τότε διατυπώσει στη Διαρκή Επιτροπή.

ΠΡΟΕΔΡΟΣ(Απόστολος Κακλαμάνης): Ο κ. Τσακλίδης έχει το λόγο.

ΙΩΑΝΝΗΣ ΤΣΑΚΛΙΔΗΣ: Δεν ξέρω αν έχει ψηφιστεί, κύριε Κεφαλογιάννη, στην Επιτροπή, αλλά σήμερα συζητιέται στην Ολομέλεια.

Εγώ δεν δέχομαι να ψηφίσω παρανομίες που έχουν κάνει οι δήμοι ή οποιοσδήποτε άλλος και καλώ όλους τους Βουλευτές, ανεξάρτητα από Κόμματα, να περισώσουμε το οποιοδήποτε κύρος μας έχει απομείνει. 

Από τη στιγμή που έχει ψηφιστεί ο ν. 2190 και ο νόμος του κ. Τσοχατζόπουλου το Σεπτέμβριο του 1994, που εντάσσει και τους δήμους στη διαφανή διαδικασία, πως θα έρθουμε εμείς, ως Βουλευτές να ψηφίσουμε παρανομίες οι οποίες έχουν γίνει;

Επιτέλους δεν έχουμε εσωτερική δύναμη να αντισταθούμε σε τίποτα, σε κάνεναν εκβιασμό, σε καμιά πίεση; 

Ο ν. 2190 του κ. Πεπονή είναι μια μεγάλη τομή στα πράγματα της χώρας. Είναι λάθος της Νέας Δημοκρατίας που δεν τον ψήφισε. Αυτά αν θέλουμε να ανυψώσουμε το κύρος των Βουλευτών και της πολιτικής ζωής και της δημόσιας ζωής.

ΠΡΟΕΔΡΟΣ(Απόστολος Κακλαμάνης): Επί της τροπολογίας παρακαλώ.

ΙΩΑΝΝΗΣ ΤΣΑΚΛΙΔΗΣ: Ακριβώς επί της τροπολογίας μιλώ, κύριε Πρόεδρε.

'Οταν παρανομούν, λοιπόν, κάποιοι, εμείς ερχόμαστε εδώ να νομιμοποιήσουμε παρανομίες; Αν ήταν νόμιμο, ασφαλώς δεν θα ερχόταν εδώ να το ψηφίσουμε ως τροπολογία.

Εγώ κύριε Πρόεδρε, είμαι κάθετα αντίθετος και ειλικρινά παρακαλώ όλους τους Βουλευτές να αντιδράσουν, διότι πρέπει να υπάρχει ισονομία. 'Εγινε μια μεγάλη τομή. Αν υπήρχε κύριε Πρόεδρε, αξιοκρατία στον τόπο αυτό, θα ήμασταν σήμερα πενήντα χρόνια μπροστά απ' ό,τι είμαστε. Θα υπήρχε σωστή λειτουργία της δημόσιας διοίκησης, δεν θα υπήρχαν τα ελλείμματα που υπάρχουν, θα υπήρχε παραγωγικότητα.

ΠΡΟΕΔΡΟΣ(Απόστολος Κακλαμάνης): Γίνατε κατανοητός.

ΙΩΑΝΝΗΣ ΤΣΑΚΛΙΔΗΣ: 'Οταν εφαρμόζεται ο νόμος, πρέπει να εφαρμόζεται για όλους δίκαια, χωρίς εξαιρέσεις. 

Εγώ έχω δηλώσει και στην Κοινοβουλευτική Ομάδα τα εξής: Υποσχέθηκε ο Υπουργός Προεδρίας και ο Πρωθυπουργός ότι θα επεκταθεί ο νόμος παντού στον ευρύτερο δημόσιο τομέα. Εχω πει ότι, αν από τη στιγμή της εξαγγελίας του Πρωθυπουργού δεν εφαρμόζεται ήδη ο νόμος του Πεπονή και στις τράπεζες και οπουδήποτε αλλού, εγώ θα παραιτηθώ από Βουλευτής του ΠΑΣΟΚ. Το δηλώνω στη Βουλή. 

ΠΡΟΕΔΡΟΣ(Απόστολος Κακλαμάνης): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εδώ αναφέρεται πραγματικά ότι καλύπτει η διάταξη αυτή, πάγιες και διαρκείς ανάγκες των δήμων. 

Υπάρχει, όμως, κύριε Υπουργέ, μια περίπτωση, η οποία είναι αρκετά ενδιαφέρουσα. Υπάρχουν κάποιοι εργαζόμενοι που δούλευαν πραγματικά πέντε έξι, επτά χρόνια σε δήμο, ο οποίος γίνεται δημοτική επιχείρηση. Αυτοί μεταφέρονται εκεί και συνεχίζουν να δουλεύουν με το ίδιο καθεστώς στην καθαριότητα, αποκομιδή, μεταφορά στους σκουπιδότοπους κ.λπ. Οι άνθρωποι αυτοί, έτσι όπως μπαίνει η διατύπωση, μένουν εκτός.

Τι θα γίνει με αυτούς τους ανθρώπους; Θα πρέπει να το δούμε γιατί πραγματικά δεν μπορεί να είναι δέκα χρόνια εργαζόμενοι εκεί, να γίνεται αμιγώς δημοτική επιχείρηση, να κάνουν την ίδια δουλειά, να καλύπτουν αυτές τις πάγιες και διαρκείς ανάγκες και να βρίσκονται απ' έξω.

Μιλάω συγκεκριμένα για το Δήμο Λάρισας που είναι γείτονας δήμος και πραγματικά μας έχουν επισκεφθεί οι άνθρωποι αυτοί και ξέρουμε τα προβλήματα. Πρέπει να λυθεί αυτό το πρόβλημα, κύριε Πρόεδρε και να σταματήσει η ομηρία των εργαζομένων. 

ΠΡΟΕΔΡΟΣ(Απόστολος Κακλαμάνης): Η κα Δαμάνακη έχει το λόγο.

(Θόρυβος κωδωνοκρουσίες)

Θέλω να ακουστούν πρώτα όλα τα Κόμματα, κύριοι συνάδελφοι και εν συνεχεία θα έρθω σε σας. 

ΜΑΡΙΑ ΔΑΜΑΝΑΚΗ: Κύριε Πρόεδρε, να ακουστούν όλα τα Κόμματα, αλλά όχι σε βάρος του χρόνου μου, αν μου επιτρέπετε, γιατί είναι και πολύ περιορισμένος. 

Κύριε Πρόεδρε, το πρόβλημα που συζητούμε είναι πραγματικά πολύ σοβαρό. Ο ν. 2190 πράγματι έκανε μια προσπάθεια να σταματήσει το ρουσφέτι στη δημόσια διοίκηση, στο θέμα του διορισμού. Θέλω, όμως, να πω ότι το ρουσφέτι εξακολουθεί να παραμένει. Απλώς έχει πάρει, αν θέλετε, άλλες μορφές...

ΙΩΑΝΝΗΣ ΤΣΑΚΛΙΔΗΣ: Δεν υπάρχει, κυρία Δαμανάκη, πουθενά ρουσφέτι. 

ΜΑΡΙΑ ΔΑΜΑΝΑΚΗ: Μη βιάζεστε. 

ΙΩΑΝΝΗΣ ΤΣΑΚΛΙΔΗΣ: Δεν υπάρχει ούτε μια εξαίρεση, ούτε για πέντε μήνες. 

ΠΡΟΕΔΡΟΣ(Απόστολος Κακλαμάνης): Συνεχίστε κυρία Δαμανάκη.

ΜΑΡΙΑ ΔΑΜΑΝΑΚΗ: Μη βιάζεστε, κύριε συνάδελφε, θα δείτε ότι θα συμφωνήσω μαζί σας. 

Το ρουσφέτι, λοιπόν, εξακολουθεί να υπάρχει και υπάρχει με πιο ευέλικτους και κομψούς τρόπους.

Και εξηγούμαι, κύριε Πρόεδρε. Πρώτον, υπάρχουν μια σειρά από φορείς του δημόσιου τομέα που δεν καλύπτονται από το νόμο Πεπονή. 

Οι διαμαρτυρίες που γίνονται, ότι υπάρχουν διορισμοί σε τράπεζες και άλλα πρόσωπα που δεν καλύπτονται από το νόμο Πεπονή, είναι σωστές.

Δεύτερον, υπάρχει μία κομψότερη εφαρμογή, που έχει σχέση και με την τροπολογία. Και θέλω να πω, κύριοι συνάδελφοι, ότι δεν είναι δυνατόν εδώ να έρχονται από όλα τα Kόμματα τροπολογίες που να μας ζητούν, ουσιαστικά, να μονιμοποιήσουμε ανθρώπους που προσλήφθηκαν παράνομα ακόμα και χθες, διότι περί αυτού πρόκειται. Υπάρχουν τροπολογίες που λένε, "όλοι ακόμη και χθες να μονιμοποιηθούν".

Τί γίνεται στους ΟΤΑ κύριε Πρόεδρε; Επιτρέψτε μου να το πω: Γίνεται μία συμπαιγνία ανάμεσα στους ΟΤΑ και σε ορισμένους πολιτικούς παράγοντες. Τους προσλαμβάνουν οι ΟΤΑ παράνομα και σας λέω, ότι γίνονται αυτά στο Δήμο Αθηναίων -αφού με ρωτάτε πού- και μετά έρχονται Βουλευτές από όλα τα Κόμματα και προτείνουν "εδώ να τους μονιμοποιήσουμε".

Λοιπόν, κοιτάξτε να δείτε, νομοθετούμε με τα σκουπίδια έξω και αυτό είναι ίσως το μόνο επιχείρημα, το οποίο υπάρχει. Αλλά επιτέλους κύριε Πρόεδρε, κάποια στιγμή να σταματήσει αυτή η ιστορία.

ΙΩΑΝΝΗΣ ΤΣΑΚΛΙΔΗΣ: Να μιλήσουμε όλοι οι Βουλευτές, να σηκώσουμε την τιμή του Κοινοβουλίου, να μην εκβιαζόμαστε. Μιλήστε όλοι. Ξεφτιλιζόμαστε.

Σελίδα 6379 

ΠΡΟΕΔΡΟΣ (Απόστολος Κακλαμάνης): Παρακαλώ ησυχία.

Ο κ. Μπρατάκος έχει το λόγο.

ΑΓΓΕΛΟΣ ΜΠΡΑΤΑΚΟΣ: Κύριε Πρόεδρε, εγώ δεν θα σταθώ στα προσωπικά προβλήματα που μπορεί να έχουν ορισμένοι Βουλευτές εδώ με τους δημάρχους, ούτε δέχομαι, ότι ο ν.2190 εφαρμόζεται παντού. Μακάρι να εφαρμοζόταν. 'Ηδη, κύριε Πρόεδρε, με το νομοσχέδιο που ψηφίσαμε έχουμε δεχθεί καταστρατήγηση του ν.2190 με τον τρόπο διορισμού των υπαλλήλων στα ταμεία που δημιουργούνται στους δήμους και στις κοινότητες. Στους δήμους παραπάνω από δέκα χιλιάδες, γιατί εκεί τί λένε; Διορίζονται υπάλληλοι...

ΠΡΟΕΔΡΟΣ (Απόστολος Κακλαμάνης): Παρακαλώ επί της τροπολογίας αυτής, αν θέλετε.

ΑΓΓΕΛΟΣ ΜΠΡΑΤΑΚΟΣ: Κύριε Πρόεδρε, αναφερόμαστε στον 2190.

ΠΡΟΕΔΡΟΣ (Απόστολος Κακλαμάνης): Επί του θέματος, σας παρακαλώ.

ΑΓΓΕΛΟΣ ΜΠΡΑΤΑΚΟΣ: Κύριε Πρόεδρε, εγώ δεν δέχομαι την τροπολογία την οποία συνοπτικά εισάγει ο κύριος Υπουργός. Εγώ θα σταθώ στην τροπολογία που έκαναν οι συνάδελφοί μου, την τροπολογία με γενικό αριθμό 372 και ειδικό 25, γιατί πιστεύω ότι είναι ένα θέμα το οποίο κατ' επανάληψη, κύριε Πρόεδρε, έχει συζητηθεί εδώ, είχε γίνει ομόφωνα αποδεκτό και την τελευταία στιγμή, πάντοτε κάτω από ορισμένες τέτοιες πιέσεις και κραυγές η Κυβέρνηση έκανε πίσω. Συνειδητά η Κυβέρνηση το φέρνει και μη μου πείτε ότι ο κύριος Πρωθυπουργός όρισε και έβαλε περιθώρια, διότι ήδη με την πρόταση του κυρίου Υπουργού καταστρατηγούνται τα περιθώρια τα οποία έθεσε ο κύριος Πρωθυπουργός.

Κύριε Πρόεδρε, μ' αυτές τις αναστολές έχουμε δημιουργήσει ένα τεράστιο κοινωνικό πρόβλημα. Δεν θα μπω εγώ στην ουσία του θέματος ότι πόσο χρήσιμοι είναι λόγω της εμπειρίας οι υπάλληλοι, οι οποίοι έχουν διοριστεί. 'Εχουμε δημιουργήσει ένα μεγάλο κοινωνικό πρόβλημα και δεν είναι δυνατόν να κάνουμε πίσω. Φαντάζεστε ποτέ ότι αυτοί οι υπάλληλοι θα απολυθούν; Τις συνέπειες αυτής της κοινωνικής αναταραχής, τις δέχεσθε; Να αναλάβει επιτέλους κάποια στιγμή η Κυβέρνηση τις ευθύνες της και να μην παραπέμπει συνεχώς το θέμα στις καλένδες, κύριε Πρόεδρε.

Υποστηρίζω, λοιπόν, την τροπολογία με γενικό αριθμό 372 και ειδικό 25.

ΠΡΟΕΔΡΟΣ (Απόστολος Κακλαμάνης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, και κύριοι συνάδελφοι, κανένας νόμος δεν είναι πανάκεια, ούτε ο 2190, ούτε βρισκόμαστε στη ρωμαϊκή εποχή dura lex sed lex. Τό δίκαιο πρέπει να είναι επιεικές στη σύγχρονη κοινωνία. Επομένως, εδώ υπάρχει μία κατηγορία υπαλλήλων που πρέπει να τακτοποιηθούν επιτέλους και θα ευχόμασταν η τροποποίηση του ν.2190 -είναι ευχής έργον όλων μας- να είναι η τελευταία.

'Ομως, εδώ έχω να παρατηρήσω τα εξής: Γιατί υπάρχει διαφορά ως προς τους δώδεκα και είκοσι τέσσερις μήνες. 'Η πρέπει να γίνει δώδεκα, δώδεκα ή εν πάση περιπτώσει δώδεκα, δέκα έξι -από την παράγραφο 1 σε σχέση με την παράγραφο 2- ώστε να υπάρξει μία δικαιότερη αντιμετώπιση του προβλήματος.

Δεν μπορώ να καταλάβω τους συναδέλφους εκείνους οι οποίοι αρνούνται και φθάνουν μέχρι παραιτήσεως. 

ΠΡΟΕΔΡΟΣ (Απόστολος Κακλαμάνης): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, θα είμαι πάρα πολύ σύντομος. Βεβαίως υπάρχει όλη αυτή η παθολογία, η οποία επισημάνθηκε και από την κα Δαμανάκη και από τον οργισμένο κ. Τσακλίδη, αλλά υπάρχει και μία άλλη θεώρηση των πραγμάτων. Υπάρχουν εργαζόμενοι, τρία, τέσσερα, πέντε χρόνια, που δεν έκαναν κανένα έγκλημα, ανεζήτησαν εργασία και ζητάνε τη τακτοποίησή τους, με δεδομένες τις ευθύνες της τοπικής αυτοδιοίκησης, και κάποιων δημάρχων.

Ποιούς θα τιμωρήσουμε κατά συνέπεια, τους πολίτες που αναζητάνε δουλειά; Αυτό είναι το αίτημά τους, για το οποίο οργίζονται κάποιοι συνάδελφοι. 

Κύριε Πρόεδρε, εμείς στηρίξαμε από την πρώτη στιγμή το νόμο του κ. Πεπονή, τον 2190 και ζητήσαμε και ζητάμε με σαφήνεια την επέκτασή του. Να μη μείνει ούτε ελάχιστο τμήμα του ευρύτερου δημόσιου τομέα, που να μην καταλαμβάνεται από τη ρύθμιση του 2190. Αλλά από την άλλη μεριά δεν μπορούμε να μη δούμε υπαρκτές ανάγκες, αλλά και δράματα που υπάρχουν μεταξύ των εργαζομένων.

Κύριε Υπουργέ, μία τελευταία παρατήρηση. Γιατί εξαιρείτε από την τροπολογία, την οποία εμείς θα ψηφίσουμε, εκείνους που ασχολούνται με τη συντήρηση των σχολείων; Είναι μεγάλο ζήτημα.

ΠΡΟΕΔΡΟΣ (Απόστολος Κακλαμάνης): Ο κ. Αδαμόπουλος έχει το λόγο.

ΓΙΩΡΓΟΣ ΑΔΑΜΟΠΟΥΛΟΣ: Κύριε Πρόεδρε, κύριοι συνάδελφοι, οι συγχωνευθείσες τροπολογίες με αριθμό 340, 343, 361 και 372, σίγουρα παραβιάζουν το ν.2190. Και πρέπει να πούμε ακόμα ότι ο ν. 2190 ισχύει παντού, πλην των δημοτικών επιχειρήσεων, των ιδιωτικών τραπεζών και έχει δεσμευθεί η Κυβέρνηση να τον επεκτείνει και εκεί.

Η τροπολογία η οποία έρχεται, δεν μπορεί πραγματικά να περάσει, κύριε Πρόεδρε. Και έχω υπόψη μου εργαζόμενους στις περιφέρειες της χώρας, στις γενικές γραμματείες, εξήντα ανθρώπους οι οποίοι εργάζονται πάνω από επτά χρόνια, και οι οποίοι αποτελούν, αν θέλετε, τη σπονδυλική στήλη της γενικής γραμματείας στα κοινοτικά προγράμματα, και μία ρύθμιση δεν γίνεται.

Δεύτερον, εργάζονται υπάλληλοι και εξυπηρετούν πάγιες και διαρκείς ανάγκες, οι εργαζόμενοι στο ΚΕΠΥΟ, που κάνουν όλη τη δουλειά σήμερα της φορολογίας και όμως αυτοί δεν τυγχάνουν της ίδιας μεταχειρίσεως.

Τρίτον, υπάρχουν υπάλληλοι πριν από το ν. 2190 κύριε Πρόεδρε, πολλοί που έχουν προσληφθεί μέσω δημοτικών επιχειρήσεων, ανέφερε ο κ. Κανταρτζής και εργάζονται επτά και οκτώ χρόνια και εκτελούν πάγιες και διαρκείς ανάγκες όπως επίσης υπάρχουν μηχανικοί-επιστήμονες για το σχέδιο πόλης του Δήμου Λάρισας. Είναι επτά τον αριθμό και εργάζονται από το 1992. Δεν συμπεριλαμβάνονται στις ρυθμίσεις.

Κύριε Πρόεδρε, ή θα πρέπει να λύσουμε το θέμα οριστικά, ή εγώ διαφορετικά δηλώνω ότι αν δεν λυθεί έτσι, καταψηφίζω την παρούσα ρύθμιση που φέρνει η Κυβέρνηση.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, για να μη σηκώνετε τα χέρια σας, έχω μπροστά μου τον κατάλογο και κατά σειρά θα δώσω το λόγο, σε όσους έχουν εγγραφεί. Επειδή είναι αρκετοί σας παρακαλώ να περιοριστείτε στο ένα λεπτό, διότι κάποτε πρέπει να τελειώσουμε. 'Εχει ξεφύγει η διαδικασία από κάθε έλεγχο και αυτό δεν είναι σωστό.

Ο κ. Πεπονής έχει το λόγο.

ΠΑΝΑΓΙΩΤΗΣ ΨΩΜΙΑΔΗΣ: Κύριε Πρόεδρε, παρακαλώ το λόγο επί της διαδικασίας.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, επί της διαδικασίας, να ζητάτε το λόγο σύμφωνα με τον Κανονισμό.

ΠΑΝΑΓΙΩΤΗΣ ΨΩΜΙΑΔΗΣ: Εσείς προσωπικά εφαρμόζετε τον Κανονισμό;

ΠΡΟΕΔΡΟΣ (Απόστολος Κακλαμάνης): Αυτό προσπαθώ να κάνω.

ΠΑΝΑΓΙΩΤΗΣ ΨΩΜΙΑΔΗΣ: Σας ερωτώ, εφαρμόζετε τον Κανονισμό;

ΠΡΟΕΔΡΟΣ (Απόστολος Κακλαμάνης): Ζητήσατε το λόγο;

ΠΑΝΑΓΙΩΤΗΣ ΨΩΜΙΑΔΗΣ: Ζήτησα το λόγο εκατό φορές και έχω εγγραφεί στην τροπολογία.

ΠΡΟΕΔΡΟΣ (Απόστολος Κακλαμάνης): Το ότι υποβάλατε τροπολογία δεν σημαίνει ότι θα σας δοθεί εξ αυτού του λόγου ο λόγος. Πρέπει να τον ζητήσετε. Δεν έχετε ζητήσει το λόγο.

ΕΥΓΕΝΙΟΣ ΧΑΙΤΙΔΗΣ: 'Ολο από εκεί δίνετε το λόγο.

ΠΡΟΕΔΡΟΣ (Απόστολος Κακλαμάνης): Γιατί το λέτε αυτό το πράγμα, "όλο από εκεί"; Γιατί, κύριε Χαιτίδη, λέτε "όλο από εκεί"; Κάνω διάκριση δηλαδή και δίνω όλο από εκεί το λόγο; 

Σελίδα 6380 

Τί νοοτροπία είναι αυτή τέλος πάντων; Δεν μπορώ να την κατανοήσω. Είναι δυνατόν να μου λέτε ότι δίνω από εκεί το λόγο; Γιατί να δώσω από εκεί το λόγο; Πέστε μου γιατί να δώσω από εκεί το λόγο; Δεν έδωσα το λόγο στον κ. Κεφαλογιάννη, δεν έδωσα στον κ. Σιούφα, δεν πήγα όλα τα Κόμματα ένα προς ένα; Εάν υπάρχει τόσο κακή πίστη δεν μπορεί να λειτουργήσει το Κοινοβούλιο. Και μου λέτε μετά ότι εκνευρίζομαι. Αν είναι δυνατόν!

Παρακαλώ όποιοι έχουν την κάρτα τους, να ζητήσουν το λόγο. 'Οσοι δεν έχουν την κάρτα τους, να σηκώσουν το χέρι τους, για να τους εγγράψω. 

Ο κ. Ψωμιάδης, ο κ. Ορφανός, ο κ. Χαϊτίδης.

Κύριε Χαϊτίδη, έχετε ζητήσει με την κάρτα σας το λόγο. Είσθε γραμμένος.

ΠΑΝΑΓΙΩΤΗΣ ΨΩΜΙΑΔΗΣ: Κύριε Πρόεδρε...

ΠΡΟΕΔΡΟΣ (Απόστολος Κακλαμάνης):Παρακαλώ το Σώμα, κατ' εξαίρεση να δοθεί ο λόγος στον κ. Ψωμιάδη, να τελειώσουμε.

ΠΑΝΑΓΙΩΤΗΣ ΨΩΜΙΑΔΗΣ: 'Οχι, κύριε Πρόεδρε, δεν παίρνω το λόγο.

'Εχω κακή πίστη πίστη απέναντι στο πρόσωπό σας, διότι και ο κ. Σιούφας και ο κ. Κεφαλογιάννης που μίλησαν είναι ο μεν ένας Κοινοβουλευτικός Εκπρόσωπος ο δε άλλος Εισηγητής.

ΠΡΟΕΔΡΟΣ (Απόστολος Κακλαμάνης): 'Οχι, κύριε συνάδελφε, δεν είναι έτσι. Αν παρακολουθείτε ένα νομοσχέδιο και δεν ξέρετε ποιος είναι ο Εισηγητής, τι να σας πω από εκεί και πέρα;

ΠΑΝΑΓΙΩΤΗΣ ΨΩΜΙΑΔΗΣ: Δηλαδή, δεν θα μιλούν αυτοί που καταθέτουν τροπολογίες; Σοβαρολογείτε;

ΠΡΟΕΔΡΟΣ (Απόστολος Κακλαμάνης): Ορίστε, κύριε Πεπονή, έχετε το λόγο.

ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, το λόγο το ζητώ ως δευτερολογία. Πρώτον, ευχαριστώ την Κυβέρνηση γιατί αποδέχθηκε επικουρικού χαρακτήρα προτάσεις μου, αλλά περισσότερο ευχαριστώ τους κυρίους συναδέλφους, οι οποίοι πρόσεξαν τη βασική μου τοποθέτηση ότι με αυτήν τη διάταξη νομιμοποιούνται παραβιάσεις του ν.2190, ρητά δε και άμεσα οι παραβιάσεις που αφορούν τη σύμβαση έργων.

'Οσον αφορά το ΑΣΕΠ που επικαλέσθηκε ο κ. Κεφαλογιάννης συνιστώ και στον ίδιο και σε όλους να διαβάσουν την έκθεση του ΑΣΕΠ για να ξέρουμε για ποιο έργο μιλάμε.

Τρίτον, εφόσον η Κυβέρνηση έχει εξαγγείλει ότι θα φέρει ένα νομοσχέδιο που επεκτείνει την εφαρμογή του 2190 και αυτήν τη στιγμή φέρνει ένα νομοσχέδιο με το οποίο νομιμοποιεί κάποιες παραβάσεις εγώ νομίζω ότι η ορθότερη λύση είναι να αποσυρθούν οι διατάξεις για να έρθουν όσες και όποιες νομίζει η Κυβέρνηση με το νομοσχέδιο που θα αφορά την τροποποίηση του 2190, για να έχει η Βουλή μία συνολική εικόνα της πολιτικής της Κυβέρνησης σ' αυτό το θέμα.

Πάντως η κυρία πρότασή μου είναι ότι αυτές οι διατάξεις νομιμοποιούν παρανομίες. Και αν η Κυβέρνηση επιμένει, δεν είμαι εγώ εκείνος ο οποίος θα επιδιώξω να παρεμβάλω προσκόμματα στην πολιτική της Κυβέρνησης για ένα τέτοιο θέμα, ενόψει των όσων συμβαίνουν στους δρόμους, αλλά μόνο ως επικουρική πρόταση την κάνω.

ΠΡΟΕΔΡΟΣ (Απόστολος Κακλαμάνης): Ο κ. Ακριτίδης έχει το λόγο.

Επαναλαμβάνω να βάλουν την κάρτα τους για να εγγραφούν, οι συνάδελφοι που θέλουν να μιλήσουν. Είναι αδύνατο να ελέγξω την Αίθουσα.

ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, ο κ. Πεπονής έθεσε το πρόβλημα στην ορθή ηθική και νομοτεχνική του διάσταση. Και δεν έχω να προσθέσω τίποτα επ' αυτού.

Θα ήθελα όμως να κάνω μία πρόσθετη παρατήρηση, για τους συναδέλφους, για κάθε ενδιαφερόμενο.

Η παράγραφος 2 αναφέρεται όχι σε απλές παραβιάσεις του 2190 και των υπολοίπων διατάξεων, αλλά στην αυθαιρεσία των δημοτικών αρχών. Και μιλάμε για έργα αυτεπιστασίας που ασφαλώς δεν αφορούν πάγιες και διαρκείς ανάγκες και συμπεριλαμβάνει, κύριε Πρόεδρε και το λέω μετά γνώσεως και την προηγούμενη προεκλογική περίοδο. Κάποιοι θέλουν να μονιμοποιήσουν τα εκλογικά ρουσφέτια.

Η τριετία καλύπτει την περίοδο του Σεπτεμβρίου 1994, οπότε απαγορεύτηκαν εφεξής οι προσλήψεις. Καλύπτονται λοιπόν, παραβάσεις καθαρά ψηφοθηρικού χαρακτήρα. Το σημαντικότερο δε είναι ότι δεν γνωρίζουμε ποιες κατηγορίες διαλαμβάνει.

Θα μπορούσαμε να πούμε θαυμάσια ότι βάζουμε μία οριογραμμή, αλλά υπό την προϋπόθεση ότι δεν θα ενθαρρύνουμε τέτοιας μορφής και τέτοιας ποιότητας πολιτικές παραβάσεις. Θα δεχόμουν τη ρύθμιση εάν αποτελούσε ένα τέλος και ήταν δίκαιη.

Είναι πάρα πολύ δύσκολο να ψηφίσω τη διάταξη. Πιστεύω σε αυτό που είπε και ο κ. Πεπονής, αλλά το επαναλαμβάνω και εγώ, ας αποσυρθεί και ας έλθει με τη συμπλήρωση του ν. 2190, ώστε να γνωρίζουμε τι ακριβώς ψηφίζουμε.

ΠΡΟΕΔΡΟΣ (Απόστολος Κακλαμάνης): Ο κ. Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, συμφωνώ και εγώ πως το φαινόμενο θα επανέλθει και βεβαίως με όλο το ηθικό δικαίωμα και των νέων εκτάκτων για μονιμοποίηση την ώρα που θα συζητούνται οι τροποποιήσεις του ν. 2190.

Θέλω να τονίσω ότι δημιουργήθηκε αυτό το μέγιστο κοινωνικό πρόβλημα, γιατί στο χώρο της τοπικής αυτοδιοίκησης υπάρχει μια πρόσθετη σύγχυση, υπάρχει μια μεγαλύτερη ανάπτυξη των πελατειακών σχέσεων. Κανείς δεν αρνείται πώς οι εργαζομενοι καλύπτουν πάγιες και διαρκείς ανάγκες για τις υπηρεσίες της τοπικής αυτοδιοίκησης στη συντριπτική τους πλειοψηφία. Με αυτήν την έννοια είναι και ηθικό το δικαίωμα στη συνέχιση της εργασίας και ηθικό το δικαίωμα για την μονιμοποίηση τους.

' Ομως θα ήθελα να πω, πως εάν η Πολιτεία γνώριζε αυτήν την αυθαιρεσία, δεν προκήρυσσε θέσεις για την Τοπική Αυτοδιοίκηση, και με τον τρόπο αυτό την τροφοδότησε και μοιραία μας οδήγησε σε τούτη τη στιγμή. Στην πρόταση μονιμοποίησης όλων των εργαζομένων με τον τρόπο που γίνεται, δηλαδή ανατρέποντας το ν.2190.

Επιτέλους πρέπει να υπάρξει μία συζήτηση, μία συμφωνία για το ρόλο που θα έχουν οι υπηρεσίες της τοπικής αυτοδιοίκησης, για το ρόλο των δημοτικών επιχειρήσεων και βεβαίως για τους ιδιώτες εργολάβους που τελευταίως καλούνται να καλύψουν ένα μεγάλο κομμάτι υπηρεσιών που παρέχονται από την τοπική αυτοδιοίκηση.

Εάν δεν υπάρξει αυτή η διευθέτηση, τότε είναι σίγουρο πως πάλι το φαινόμενο θα διογκωθεί και πάλι θα βρισκόμαστε μπροστά σε τετελεσμένα γεγονότα. Μαζί, λοιπόν η συμφωνία οι μεγάλες αποφάσεις και η υιοθέτηση του δίκαιου αιτήματος των εργαζομένων, για μονιμοποίηση.

ΠΡΟΕΔΡΟΣ(Απόστολος Κακλαμάνης) Ο κ. Καλαμακίδης έχει το λόγο.

ΙΩΑΝΝΗΣ ΚΑΛΑΜΑΚΙΔΗΣ: Κύριε Πρόεδρε, η τροπολογία που συζητάμε είναι γεγονός ότι αντιμετωπίζει μια εκκρεμότητα που αφορά μια κατηγορία εργαζομένων που απασχολούνται στους δήμους και τις κοινότητες και οι οποίθοι αντιμετωπίζουν επείγουσες και πάγιες ανάγκες των ΟΤΑ. Πρόκειται για μια κατηγορία υπαλλήλων, οι οποίοι έχουν αποκτήσει εξειδίκευση και εμπειρία. Είναι πλέον αναγκαίο αυτό το προσωπικό και θα πρέπει επιτέλους αυτή η εκκρεμότητα να τελειώσει. Και στο κάτω -κάτω δεν ευθύνονται αυτοί οι άνθρωποι εξ οικείου πταίσματος. ' Εχουν προσληφθεί με ομόφωνες αποφάσεις των δημοτικών και κοινοτικών συμβουλίων.Απασχολούνται επί σειρά ετών στο αντικείμενο αυτό το οποίο και γνωρίζουν και νομίζω ότι το προσωπικό αυτό είναι αναγκαίο.

(Στο σημείο αυτό την Προεδρική ' Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ).

Πρέπει δε να τονίσω ότι υπάρχει και άλλη κατηγορία εργαζομένων στους ΟΤΑ. Πρόκειται γι' αυτούς που ασχολούνται στις δημοτικές επιχειρήσεις και στα δημοσυντήρητα ιδρύματα. Θα πρέπει και γι' αυτούς να ληφθεί κάποια μέριμνα . Ευχαριστώ.

Σελίδα 6381 

ΠΡΟΕΔΡΕΥΩΝ(Νικόλαος Κατσαρός): Ο κ. Βλαχόπουλος έχει το λόγο.

ΗΛΙΑΣ ΒΛΑΧΟΠΟΥΛΟΣ: Κύριε Υπουργέ, όσοι συνάδελφοι είμασταν στην προηγούμενη Βουλή και στηρίξαμε το ν.2190 -και απευθύνομαι και προς τον κύριο Υπουργό γιατί μαζί απ' αυτά τα έδρανα υπερασπιστήκαμε κάθε απόπειρα παραβίασης του ν. 2190 σ' όλη τη διάρκεια της προηγούμενης Βουλής- είναι απαράδεκτο τώρα, ενώ εξαγγέλλει ο κύριος Πρωθυπουργός ότι δεν θα γίνει καμία παράβαση του νόμου αυτού, αλλά θα επεκταθεί, να λέμε τώρα ότι αυτό θα γίνει εκτός της περιπτώσεως των εργαζομένων στους ΟΤΑ.

Κύριε Υπουργέ, μαζι υπερασπιστήκαμε το νόμο τότε. Και δεν καταλαβαίνω γιατί κάτω από την πίεση των σκουπιδιών, που είπε η κα Δαμανάκη, ή κάτω από την πίεση των τρακτέρ ή κάτω από την πίεση των εργαζομένων που απολύθηκαν, ενώ εργάζονταν και σαράντα μήνες σαν έκτακτοι στη ΔΕΗ, ή κάτω από την πίεση του κατεβάσματος του διακόπτη , θα πρέπει να νομοθετούμε.

Νομίζω -και καλώ γι αυτό όλους τους συναδέλφους- ότι θα πρέπει να υπερασπισθούμε το ν.2190 και να καταψηφίσουμε αυτήν την τροπολογία.

ΠΡΟΕΔΡΕΥΩΝ(Νικόλαος Κατσαρός):Ο κ. Ιντζές έχει το λόγο.

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, θέλω να μιλήσω επί της τροπολογίας αλλά να πω και το ιστορικό. Είμαι εκείνος που υπέβαλε επίκαιρη ερώτηση όταν οι δημοτικοί έκτακτοι υπάλληλοι στην καθαριότητα έκαναν απεργία σ' όλη την Ελλάδα. Και μετά την επίκαιρη ερώτησή μου ο παριστάμενος Υφυπουργός κ. Παπαδήμας, είπε πράγματι ότι, ενώ πρέπει να ακολουθηθεί η διαδικασία του ν. 2190 επειδή οι δήμοι έχουν ειδικό πρόβλημα πρόσληψης, διότι δεν προκηρύσσεται κάθε χρόνο διαγωνισμός πρόσληψης υπαλλήλων για την καθαριότητα, προτίθεται γι' αυτούς που υπηρετούν μέχρι 31.12.96 και έχουν τουλάχιστον δεκάξι -δεκαοκτώ μήνες υπηρεσία στους δήμους, να κινήσει τη διαδικασία μονιμοποιησής τους κατά παράβαση του ν. 2190.

(Στο σημείο αυτό την Προεδρική ' Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

Επομένως, με την τροπολογία του κυρίου Υπουργού που επεκτείνει τη μονιμοποίηση και σε υπαλλήλους των δήμων που δεν ασχολούνται με την καθαριότητα, πράγματι εδώ γίνεται παράβαση κατάφωρη του ν.2190 χωρίς αιτιολογία.

Συνεπώς, προτείνω, να περιοριστεί μόνο στους απασχολουμένους στους δήμους με την καθαριότητα και όσοι έχουν υπηρεσία δέκα έξι μήνες μέχρι 31.12.96. 

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε και κύριοι συνάδελφοι, είναι γνωστό, ότι χιλιάδες εργαζόμενοι στους δήμους, στις κοινότητες και στις δημοτικές επιχειρήσεις, ενώ καλύπτουν πάγιες και διαρκείς ανάγκες, εν τούτοις εργάζονται με καθεστώς της σύμβασης ορισμένου χρόνου, ή σύμβασης έργου, ή το καθεστώς της αυτεπιστασίας, γεγονός που έχει σαν αποτέλεσμα να βρίσκονται εκτεθειμένοι στον κίνδυνο της απόλυσης με όλες τις γνωστές συνέπειες. Με άλλα λόγια, να παραμένει για χρόνια τώρα στο καθεστώς αυτό της ομηρίας.

Απ'αυτήν την άποψη και γι'αυτό ακριβώς το λόγο πρέπει σήμερα να δοθεί λύση σ'αυτό το πρόβλημα. Θα θέλαμε να κάνουμε ορισμένες παρατηρήσεις στο κείμενο το οποίο διένειμε ο κύριος Υπουργός.

Το πρώτο ζήτημα είναι, ότι κάνει διαχωρισμό ενώ παρέχουν και οι δύο, καλύπτουν πάγιες και διαρκείς ανάγκες και αυτοί που απασχολούνται με σύμβαση ορισμένου χρόνου και αυτοί που απασχολούνται με σύμβαση έργου, τους κάνει διαχωρισμό από αυτούς που απασχολούνται στο καθεστώς της αυτεπιστασίας. Στη μια κατηγορία, δώδεκα μήνες προϋπόθεση, στην άλλη κατηγορία είκοσι τέσσερις. 

Εμείς προτείνουμε να μονιμοποιηθούν όλοι εκείνοι οι οποίοι έχουν προσληφθεί μέχρι τις 31.12.96 εφόσον καλύπτουν πάγιες και διαρκείς ανάγκες. Να φύγει από τη μέση η διάκριση, ο διαχωρισμός που κάνει και οι διαφορετικές προϋποθέσεις τις οποίες θέτει.

Επίσης, παραμένει σε εκκρεμότητα ένα ζήτημα που αφορά τους εργαζόμενους των δημοτικών επιχειρήσεων που έχουν προσληφθεί από τους δήμους και εργάζονται σε υπηρεσίες των δήμων. Αφορά γύρω στους διακόσιους εργαζόμενους σε όλη τη χώρα μας. 

Γιατί η Κυβέρνηση αφήνει αυτούς τους εργαζόμενους σε εκκρεμότητα; Είναι ο Δήμος Λάρισας, ο Δήμος Βέρροιας, και δεν ξέρω αν είναι κανένας άλλος. Γιατί αφήνει σε εκκρεμότητα αυτό το προσωπικό;

Τέλος, θα ήθελα να αναφερθώ και στην άλλη τροπολογία τη δική μας, που είναι σχετική, η οποία λέει ότι εντός έξι μηνών οι δήμοι, οι κοινότητες, θα πρέπει να επεξεργαστούν τους νέους κανονισμούς τους, οι οποίοι θα προβλέπουν και το τακτικό και το έκτακτο προσωπικό. Θα πρέπει να συμπληρωθεί η διάταξη με αυτά. 

Η Κυβέρνηση πρέπει να πάρει υπόψιν της αυτές τις παρατηρήσεις. 

ΠΡΟΕΔΡΟΣ (Απόστολος Κακλαμάνης): Ο κ. Χρυσανθακόπουλος έχει το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Υπουργέ, με την κατάθεση αυτής της τροπολογίας έρχεσθε πράγματι να νομιμοποιήσετε το ρουσφέτι και τον τοπικό παραγοντισμό που καλύπτει μεν σε εργασιακό επίπεδο υπαρκτά προβλήματα στο χώρο, αλλά γίνεται με αδόκιμο τρόπο. Και από την άλλη μεριά εξακολουθεί ένα μεγάλο χάος σε σχέση με την εφαρμογή του ν.2190. Εάν δηλαδή αυτοί θα είχαν προσληφθεί με κοινωνικά κριτήρια και με μόρια, ποιό το κακό; Αν όποιο προσωπικό εκτελεί υψηλότερα καθήκοντα είχε προσληφθεί από δημόσιο διαγωνισμό, αξιοκρατικά, πού θα ήταν το πρόβλημα; 

Εάν ετηρείτο και εφηρμόζετο ο νόμος σωστά, αν δηλαδή όποιος επιτυγχάνει σε έναν διαγωνισμό έχει δυνατότητα να επικαλείται το στοιχειώδες, τη σειρά επιτυχίας για να εργαστεί, που θα είχαμε προβλήματα; Πιστεύω λοιπόν, ότι με βάση αυτά τα κριτήρια πρέπει να λυθούν όλες οι εκκρεμότητες της σημερινής ημέρας.

Εάν υπάρχουν ζητήματα επαναπροκήρυξης θέσεων σε ΟΤΑ και πρόσληψής τους με βάση το ν.2190 να διευκολύνουμε προς αυτήν την κατεύθυνση. Εάν υπάρχει επίσης ζήτημα αποκατάστασης αδικιών, θα πρέπει με το ίδιο πνεύμα και χωρίς από τη μια μεριά να εθελοτυφλούμε μονιμοποιώντας την αυθαιρεσία του κάθε τοπικού παράγοντα, από την άλλη να κλείνουμε τα μάτια σε υπαρκτό ζήτημα κατάφωρης αδικίας.

ΠΡΟΕΔΡΟΣ (Απόστολος Κακλαμάνης): Ο κ. Οικονόμου έχει το λόγο.

ΠΑΝΤΕΛΗΣ ΟΙΚΟΝΟΜΟΥ: Κύριε Πρόεδρε, κυρίες και κύριοι συνάδελφοι, είναι προφανές, ότι έχουμε περιέλθει σε μία δυσάρεστη θέση και δεν θα ανατρέξω, ελλείψει χρόνου, στους λόγους που έχουν οδηγήσει σ'αυτήν τη δυσάρεστη θέση. Το βέβαιο είναι ότι δεν είναι δυνατό η Βουλή να καλείται να επικυρώσει και να νομιμοποιήσει παρανομίες που έχουν διαπραχθεί υπό το κράτος υπαρκτών προβλημάτων που αφορούν σε αυτό που ορισμένοι συνάδελφοι ονόμασαν "ομηρία εργαζομένων" και από την άλλη μεριά κοινωνικά προβλήματα, όπως είναι τα προβλήματα των σκουπιδιών.

Υπάρχει όμως και μία άλλη διάσταση που θα ήθελα να θέσω υπόψη του Σώματος. Εάν δεχόμασταν την τροπολογία αυτή, υπό τη μορφή κατά την οποία διατυπώθηκε, θα είχαμε και το πρόσθετο πρόβλημα ότι δεν θα είχαμε κανένα ηθικό έρεισμα να υιοθετήσουμε τη θέση της Κυβέρνησης που δεν αποδέχεται μία άλλη τροπολογία, την οποία πολλοί εξ ημών έχουμε καταθέσει και που στηρίζεται σε κάποιον πραγματικό κανόνα και όχι σε καμία πίεση για την πρόσληψη των επιτυχόντων και μη προσληφθέντων από το διαγωνισμό τον οποίο πράγματι πραγματοποίησε η Κυβέρνηση σύμφωνα με τις διατάξεις του ν. 2190.

Η πρότασή μου συνεπώς είναι και οι δύο αυτές διατάξεις και οι δύο αυτές τροπολογίες να αποσυρθούν, να μη συζητηθούν σήμερα και υπό τη μορφή μίας ενιαίας ρυθμίσεως -πιστεύω ότι η διατύπωση την οποία επικουρικά ο κ. Πεπονής έκανε είναι πρόσφορη σε ό,τι αφορά τη συγκεκριμένη

Σελίδα 6382 

τροπολογία- να έλθουν με το απολύτως συναφές σε περιεχόμενο νομοσχέδιο, το οποίο προτίθεται να φέρει η Κυβέρνηση και που αφορά τη βελτίωση του ν. 2190.

Σας ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Ορφανός έχει το λόγο.

ΓΕΩΡΓΙΟΣ ΟΡΦΑΝΟΣ: Κύριε Πρόεδρε, νομίζω ότι από την πλευρά των συναδέλφων του ΠΑΣΟΚ δόθηκε η εντύπωση ότι είναι αυτοί οι οποίοι κρατάνε την ηθική μέσα στο Κοινοβούλιο. Ειδικότερα, κάποιοι συνάδελφοι, θέλησαν να δώσουν μάθημα για το ποια θέση πρέπει να κρατήσουμε.

Νομίζω, ότι το πρώτο που θα πρέπει να ξεκαθαρίσει σε όλο αυτό το χρονικό διάστημα που ισχύει ο 2190 -αλλά δεν ισχύει σε κάποιους συγκεκριμένους χώρους- είναι ο αριθμός των προσλήψεων που έχουν γίνει, οι οποίες δεν συζητούνται και πόσοι έχουν καλυφθεί εκεί μέσα και αν και κατά πόσο σήμερα εμείς ερχόμαστε να λύσουμε ένα θέμα το οποίο μπορεί να κρατάει πέντε, έξι, επτά χρόνια. Το θέμα δεν είναι η εφαρμογή του 2190 στους δήμους, στις κοινότητες και στα νομικά πρόσωπα δημοσίου δικαίου.

Θεωρώ, λοιπόν, ότι εάν αποφασίσουμε ότι η ηθική θα υπάρχει παντού σε όλους τους χώρους, θα γίνει συγχρόνως η επέκταση αυτού του νόμου τον οποίο συζητάμε. Δεν ξέρουμε, όμως, πότε θα γίνει, διότι κάποια στιγμή, πριν δέκα πέντε μήνες, ο κ. Καστανίδης είχε φέρει μία εισήγηση για το πως φαντάζεται ότι πρέπει να γίνουν οι προμήθειες, αλλά μετά από δέκα πέντε μήνες δεν έχει γίνει καμία εφαρμογή.

(Στο σημείο αυτό κτυπά το κουδούνι λήξης του χρόνου ομιλίας του κυρίου Βουλευτή).

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε συνάδελφε.

ΓΕΩΡΓΙΟΣ ΟΡΦΑΝΟΣ: Κύριε Πρόεδρε, μισό λεπτό για να ολοκληρώσω.

Πιστεύω, λοιπόν, ότι η εφαρμογή της συγκεκριμένης τροπολογίας, θα πρέπει να γίνει αποδεκτή όπως ακριβώς κατατέθηκε για να μη διαχωρίζουμε τους εργαζόμενους, εφ'όσον βέβαια εξυπηρετούν πάγιες και διαρκείς ανάγκες και εφ'όσον λύνουν προβλήματα. Να μη δεχθούμε ότι υπό την πίεση κάποιων, αφήνουμε κάποιους άλλους έξω. 

ΠΡΟΕΔΡΟΣ (Απόστολος Κακλαμάνης): Ο κ. Κίρκος έχει το λόγο.

ΓΕΩΡΓΙΟΣ ΚΙΡΚΟΣ: Κύριε Πρόεδρε, σε ό,τι αφορά αυτήν την τροπολογία, η οποία συνοψίζει κατάθεση τροπολογιών από μέρους των συναδέλφων, έχω καλυφθεί στα περισσότερα.

Το πρώτο που θα ήθελα να επισημάνω είναι ότι οι δώδεκα μήνες είναι πάρα πολύ λίγοι. Θα έπρεπε να είναι περισσότεροι, γιατί πραγματικά πιάνουμε κάποιο κρίσιμο χρόνο όπου υπήρχε η φημολογία περί μονιμοποίησης.

Το δεύτερο πράγμα που θα ήθελα να πω στον κύριο Υπουργό είναι να ξεκαθαρίσει εάν στην πρώτη παράγραφο της τροπολογίας εκεί που λέει "το προσωπικό που έχει συμπληρώσει κατά την τελευταία τριετία συνολικό χρόνο υπηρεσίας δώδεκα μηνών στους πρωτοβάθμιους ΟΤΑ με σύμβαση εργασίας ιδιωτικού δικαίου ορισμένου χρόνου ή σύμβαση μίσθωσης έργου", συμπεριλαμβάνει και τους εργαζόμενους σε συνδέσμους δήμων και κοινοτήτων που δούλεψαν άλλωστε πολλά περισσότερα χρόνια.

Ευχαριστώ.

ΠΡΟΕΔΡΟΣ (Απόστολος Κακλαμάνης): Καλώς.

Ο κ. Πολύζος έχει το λόγο.

ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, ούτε λίγο, ούτε πολύ στην Αίθουσα αυτή ακούστηκαν ύβρεις εναντίον των αιρετών της τοπικής αυτοδιοίκησης. Ας μου επιτραπεί να διατυπώσω άποψη, διότι μέχρι τις βουλευτικές εκλογές ήμουν δήμαρχος.

Πώς ήταν δυνατόν, κύριοι συνάδελφοι, να λειτουργήσουν οι οργανισμοί της τοπικής αυτοδιοίκησης όταν τα τρία τελευταία χρόνια απαγορεύονταν ρητά οι προσλήψεις; Ακούστηκε, ότι είναι μικρό το διάστημα των δώδεκα μηνών. Σας πληροφορώ ότι δεν είναι καθόλου μικρό, διότι για τις εγκρίσεις που ερχόντουσαν από το Υπουργικό Συμβούλιο στους οργανισμούς τοπικής αυτοδιοίκησης, δεν προλάβαινε μέχρι 31 Δεκεμβρίου κάθε έτους να δοθεί η χρονική διάρκεια των οκτώ μηνών.

Θέλω να πω ότι είναι πάρα πολύ σωστή η τροπολογία και θα ήταν πιο σωστή εάν ήταν δυνατόν να δεχθεί το Υπουργείο Εσωτερικών και την τροπολογία των συναδέλφων, με αριθμό 372/25, διότι συνολικά θα αντιμετώπιζε όλους αυτούς τους ανθρώπους που καλύπτουν αυτά τα τρία τελευταία χρόνια πάγιες και διαρκείς ανάγκες.

Είχαν τελικά υποχρέωση οι αιρετοί της τοπικής αυτοδιοικησης να λειτουργήσουν τους δήμους. Εάν κανείς συνάδελφος νομίζει ότι δεν έπρεπε να λειτουργήσουν οι δήμοι, τότε έχουν δίκιο και αυτοί.

Τελειώνοντας, θέλω να πω, τι χρωστούν οι εργαζόμενοι της τοπικής αυτοδιοίκησης, εάν υπό τον περιορισμό του ν. 2190 εργάζονταν με αυτό το καθεστώς. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Χαϊτίδης έχει το λόγο.

ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, εάν ορισμένοι συνάδελφοι, αποφάσισαν ξαφνικά να δώσουν εξετάσεις αυστηρής τήρησης των νόμων, ας ψάξουν να βρουν, τους ενόχους και να ζητήσουν την τιμωρία όσων ενδεχομένως παρενόμησαν. Και ασφαλώς οι παρανομήσαντες, αγαπητοί συνάδελφοι, δεν είναι οι εργαζόμενοι. Αυτοί είναι τα θύματα.

Οι εργαζόμενοι στους ΟΤΑ προσελήφθησαν με μία διαδικασία, η οποία εκρίθη από τους εποπτεύοντες νομάρχες ότι ήταν νόμιμη -και σε μία περίοδο που είχαν διορισθεί απο σας οι νομάρχες της πλειοψηφίας.

Κύριε Πρόεδρε, αγαπητοί συνάδελφοι, έχουμε περιπτώσεις εργαζομένων, που επί πέντε, έξι, επτά χρόνια εργάζονται και είναι σε μία εκκρεμότητα και είναι απάνθρωπο αυτούς να τους τιμωρούμε διότι ενδεχομένως κάποιοι δήμαρχοι ή άλλοι προϊστάμενοί τους δεν ετήρησαν τον ισχύοντα την εποχή εκείνη νόμο. Και θέλουμε τώρα να δείξουμε όλη μας την ευαισθησία, όταν κύριοι συνάδελφοι, ένας απο τους πρώτους νόμους της περιόδου 93-96 ήταν εκείνος με τον οποίο εγκρίνατε τις προσλήψεις όσων επεδίωκαν από το 1987 να προσληφθούν και δεν είχαν προσληφθεί;

Αν θέλετε, αγαπητέ και σεβαστέ κύριε Πεπονή να δείτε πού δεν τηρείται ο ν. 2190 που είναι πραγματικά μία αξιέπαινη προσπάθειά σας, ελάτε να πάμε μαζί στη Βιομηχανία Ζάχαρης Σερρών που επί τρία χρονια ζητάω να μου δώσουν εκείνο το κρυφό και απόρρρητο λογισμικό με το οποίο προσλαμβάνουν και μου το αποκρύπτουν. Ούτε καν οι δικαστικές αρχές ευαισθητοποιούνται να μου το δώσουν.

'Ετσι, λοιπόν, κύριοι συνάδελφοι, παρακαλώ όχι μόνο να κάνουμε δεκτή αυτήν την κατ' οικονομία, τέλος πάντων, πρόταση του κυρίου Υπουργού, αλλά παρακαλώ, κύριε Υπουργέ, να δεχθείτε να μην ισχύσουν αυτοί οι περιορισμοί και οι εξαιρέσεις της παραγράφου 3.

Δεν είναι δυνατόν να στέλνετε στην ανεργία εκείνους οι οποίοι έχουν προσληφθεί ως υπάλληλοι γενικών καθηκόντων. Αυτούς πού θα τους υπαγάγουμε, κύριε Υπουργέ; Και τι φταίνε ενδεχομένως και οι γραφείς, εάν θέλετε, τους οποίους ονομαστικά εξήρεσε ο κ. Πεπονής και το δεχθήκατε; Λυπούμαι γι' αυτό. 'Οταν εργάζονται επί πεντε και επί έξι χρόνια θα ξαναρχίσουν από την αρχή;

ΠΡΟΕΔΡΟΣ (Απόστολος Κακλαμάνης): Παρακαλώ ολοκληρώστε, κύριε συνάδελφε.

ΕΥΓΕΝΙΟΣ ΧΑΙΤΙΔΗΣ: Παρακαλώ τουλάχιστον να γίνει δεκτή αυτή η πρόταση του κυρίου Υπουργού, αλλά χωρίς τις εξαιρέσεις της παραγράφου 2. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Βρεττός έχει το λόγο.

ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, το πρόβλημα όπως είπε και ο κύριος συνάδελφος δεν είναι οι δήμαρχοι, δεν είναι οι ίδιοι οι εργαζόμενοι, οι εποχιακοί στην τοπική αυτοδιοίκηση. Το πρόβλημα, κυρίες και κύριοι συνάδελφοι, είμαστε εμείς που μας πιέζουν εκ του ασφαλούς γιατί γνωρίζουν ότι θα υποχωρήσουμε υπολογίζοντας το πολιτικό κόστος

Σελίδα 6383 

Εμείς είμαστε το πρόβλημα, κύριε Πρόεδρε, και όχι οι δήμαρχοι και οι εργαζόμενοι. Σε τελευταία ανάλυση το μεγάλο πρόβλημα των εργαζομένων δεν είναι αυτοί που δουλεύουν στην τοπική αυτοδιοίκηση. Το πρόβλημα είναι το 10% των ανέργων που υπάρχουν σήμερα στην Ελλάδα. Αυτο να κοιτάξουμε να λύσουμε και σ' αυτό να ομονοήσουμε.

Κύριε Πρόεδρε, θεωρώ ότι αν ψηφίσουμε αυτήν την τροπολογία, η οποία κατά την άποψη μου είναι η πρώτη που με βίαιο τρόπο προσπαθεί να ανατρέψει το ν.2190, ανοίγουν αύριο οι πόρτες όλων των δήμων και κοινοτήτων της χώρας. Και ανοίγουν σε ανυπεράσπιστους πλέον δημάρχους, που δε θα μπορούν να πουν τίποτα, μπροστά στα αιτήματα, τα οποία θα θέσουν οι δημότες τους λέγοντάς τους "αφού ψήφισαν αυτήν την τροπολογία στη Βουλή, να είσθε σίγουρος, κύριε Δήμαρχε, ότι θα ψηφίσουν και κάποια άλλη τροπολογία σε κάποιο αλλο χρόνο, γιατί έτσι είναι οι Βουλευτές, έτσι λειτουργούν, υποκύπτουν προκειμένου να χάσουν ψήφους.

Συνεπώς,σε λίγο καιρό θα έχουμε την ίδια κατάσταση και θα κληθούμε να ξαναψηφίσουμε, κύριε Πρόεδρε, τα ίδια πράγματα.

Κύριε Υπουργέ, εάν είναι κάτι που χαίρομαι στην Κυβέρνηση του Κώστα Σημίτη, είναι ότι ο Κώστας Σημίτης και η Κυβέρνησή του δεν υπολογίζουν το πολιτικό κόστος. Δεν πρέπει να υπολογίσουν τα σκουπίδια που βρίσκονται έξω, κύριε Υπουργέ, όπως δεν υπολόγισαν κάποτε -και πολύ σωστά- τους κλειστούς δρόμους της Λάρισας και της Θεσσαλονίκης.

Νομίζω ότι ήλθε η ώρα να αναλάβετε τις ευθύνες σας. Σας γνωρίζω από τότε που μπήκαμε και οι δύο μέσα στη Βουλή, κύριε Υπουργέ και πιστεύω ότι έχετε ένα υψηλό κύρος μέσα σ'αυτήν την Αίθουσα. Μη μειώσετε το κύρος σας επιμένοντας σ'αυτήν την τροπολογία.

ΠΡΟΕΔΡΟΣ (Απόστολος Κακλαμάνης):Ολοκληρώστε, κύριε συνάδελφε.

ΚΩΝΣΤΑΝΤΙΝΟΣ ΒΡΕΤΤΟΣ:Γιατί δεν πρόκειται για το δικό σας κύρος. Είναι και το κύρος το δικό μας, κύριε Πρόεδρε και κύριε Υπουργέ, είναι και το κύρος της Κυβέρνησης.

Σας καλώ να πάρετε πίσω αυτήν την τροπολογία, εδώ και τώρα.

ΠΡΟΕΔΡΟΣ (Απόστολος Κακλαμάνης):Ο κ. Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ:Κύριε Πρόεδρε, κυρίες και κύριοι συνάδελφοι, φοβάμαι ότι σ'αυτήν την Αίθουσα, αν αναλογιστούμε τη συζήτηση που έχει γίνει, "διυλίζουμε τον κώνωπα και καταπίνουμε την κάμηλο". Το λέω αυτό, διότι πριν από λίγο καιρό, πριν αποφασίσει η Κυβέρνηση την επέκταση του ν. 2190/1994 και σε άλλους τομείς, ώστε να καλυφθούν τα κενά, οι προσλήψεις σε φορείς του δημόσιου τομέα γίνονταν καθημερινά και αφειδώς.

Το ζήτημα που τίθεται σήμερα μ'αυτήν την τροπολογία τοποθετείται ως εάν επρόκειτο περί μιας ωμής παραβίασης του ν. 2190/1994. Ξεχνάμε, όμως, ότι υπάρχει μια ουσιωδέστατη διαφορά. Οι άνθρωποι για τους οποίους μιλάμε στο πλαίσιο των οργανισμών τοπικής αυτοδιοίκησης υπηρετούν και καλύπτουν πάγιες και διαρκείς ανάγκες.

Σας θυμίζω ότι η αρχή της ισότητας σημαίνει ίση μεταχείριση ουσιωδώς όμοιων καταστάσεων, αλλά και άνιση μεταχείριση ουσιωδώς ανόμοιων καταστάσεων. Γιατί η ισότητα μπορεί να παραβιαστεί και δημιουργώντας ισοπεδωτική μεταχείριση μεταξύ ανομοίων καταστάσεων.

Και η ανόμοια κατάσταση που δημιουργείται είναι η εξής: 'Αραγε είναι το ίδιο, άνθρωποι οι οποίοι καλύπτουν πάγιες και διαρκείς ανάγκες και οι οποίοι έχουν διαμορφώνει προσδοκίες χρόνια ολόκληρα, και άνθρωπος οι οποίοι φιλοδοξούν να μπουν στο χώρο του δημόσιου τομέα μέσω του ν. 2190/1994;

Δεν είναι δυνατόν να γίνεται διάκριση ανάλογα με το πώς μπορεί να ασκηθεί πίεση στην Κυβέρνηση, με βάση με τις καθημερινές ανάγκες. Εμείς βεβαίως, στηρίζουμε αυτήν την τροπολογία ως έχει. Αλλά νομίζω ότι στο σημείο αυτό θα έπρεπε να επεκταθεί η εν λόγω τροπολογία ώστε να καλύπτονται με αυτή όλοι εκείνοι που βρίσκονται σε θέσεις που καλύπτουν πάγιες και διαρκείς ανάγκες. Βεβαίως, με τη ρητή διαβεβαίωση και της Κυβέρνησης, των Κομμάτων και των ΟΤΑ ότι είναι η τελευταία φορά που αυτό το πράγμα γίνεται σ'αυτήν την Αίθουσα. Ευχαριστώ, κύριε Πρόεδρε.

ΗΛΙΑΣ ΒΛΑΧΟΠΟΥΛΟΣ:Σαράντα μήνες...

ΠΡΟΕΔΡΟΣ (Απόστολος Κακλαμάνης):Κύριε Βλαχόπουλε, μιλήσατε.

Ο κ. Κωστόπουλος έχει το λόγο και παρακαλώ να κλείσουμε. 'Εχει εξαντληθεί νομίζω το θέμα.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής):Δυσκολεύομαι να παρακολουθήσω τη συζήτηση που γίνεται σήμερα. Δυσκολεύομαι να παρακολουθήσω τα επιχειρήματα που κατατίθενται από ορισμένους συναδέλφους. Εκτιμώ ότι η υπόθεση εξελίσσεται σε ένα φιάσκο, γιατί υπάρχουν συνάδελφοι απ' την Κοινοβουλευτική Ομάδα του ΠΑ.ΣΟ.Κ. που λένε "δεν θα ψηφίσουμε και πάρτε την πίσω", ορισμένοι συνάδελφοι της Νέας Δημοκρατίας "θα ψηφίσουμε τη δική μας. Η τροπολογία δεν περνάει".

Από αυτήν την άποψη και συναισθανόμενος την ευθύνη μας απέναντι σε επτά, οκτώ χιλιάδες εργαζόμενους, το ΚΚΕ κατηγορηματικά δηλώνει ότι ψηφίζει αυτήν την τροπολογία, παρ' ότι δεν το εκφράζει. Στη ζυγαριά πέφτει φραστικά και ο ν. 2190, πέφτει τάχα η τήρηση του νόμου, πέφτει η κατάργηση της αυθαιρεσίας, πέφτει το διαβόητο ρουσφέτι, αλλά και από την άλλη πλευρά πέφτει το ιερό δικαίωμα της δουλειάς και κανένας δεν μπορεί να κλείνει τα μάτια σ'αυτό το δικαίωμα, κύριε Πρόεδρε.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):Κύριε Πρόεδρε, παρακαλώ το λόγο.

ΙΩΑΝΝΗΣ ΚΕΦΑΛΟΓΙΑΝΝΗΣ:Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης):Κύριε Κεφαλογιάννη, σας παρακαλώ, μιλήσατε. 

ΙΩΑΝΝΗΣ ΚΕΦΑΛΟΓΙΑΝΝΗΣ:Κύριε Πρόεδρε, μία λέξη θέλω μόνο να πω.

ΠΡΟΕΔΡΟΣ (Απόστολος Κακλαμάνης):Μία λέξη να την πείτε λόγω αρχαιότητας.

Ορίστε, έχετε το λόγο.

ΙΩΑΝΝΗΣ ΚΕΦΑΛΟΓΙΑΝΝΗΣ:Ευχαριστώ πολύ, κύριε Πρόεδρε.

Η κατάσταση που έχει δημιουργηθεί στην Αίθουσα, κύριε Πρόεδρε, συνεπεία της τροπολογίας αυτής είναι ακριβώς γιατί ενώ ψηφίστηκε ο ν. 2190 δυστυχώς δεν εφαρμόστηκε.

Και είναι απορίας άξιο πως αρνούμαστε αυτήν τη στιγμή τη δυνατότητα να τακτοποιηθούν ορισμένοι εργαζόμενοι ενώ από την άλλη πλευρά ο ν. 2190 που ψηφίστηκε άφησε έξω τις τράπεζες, τον ευρύτερο δημόσιο τομέα και τις δημόσιες επιχειρήσεις, όπου χιλιάδες νέοι άνθρωποι έχουν προσληφθεί χωρίς κανένας να διαμαρτυρηθεί και γίνεται τέτοια αντίδραση σήμερα από πλευράς ορισμένων Βουλευτών της κυβερνώσης Πλευράς για κάποιους εργαζομένους που ζητούν την τακτοποίηση. Δεν είναι σωστό ούτε δίκαιο αυτό το πράγμα.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, να μιλήσουν και δύο ακόμη συνάδελφοι που έχουν εγγραφεί.

ΠΕΤΡΟΣ ΚΑΤΣΙΛΙΕΡΗΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Δεν έχετε γραφτεί, κύριε Κατσιλιέρη.

Ο κ. Παρασκευόπουλος και ο κ. Κουτσόγιωργας θα μιλήσουν και ο κ. Κατσιλιέρης με τη συναίνεση του Σώματος και θα κλείσουμε εδώ. Το θέμα έχει εξαντληθεί.

Ορίστε, κύριε Παρασκευόπουλε, έχετε το λόγο.

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, έχω την αίσθηση ότι στο όνομα υπαρκτών κοινωνικών και εργασιακών προβλημάτων καλούμαστε να παραβλέψουμε βασικές διακηρυγμένες αρχές, όπως είναι η αρχή της ισοτιμίας και της ισοπολιτείας, όπως είναι η αρχή της διαφάνειας και της αξιοκρατίας. Σ' αυτό δε νομίζω ότι συμμετέχουν μόνο οι Βουλευτές με την πολιτική τους 

Σελίδα 6384 

στάση και την πολιτική τους λειτουργία. Αλλά συμμέτοχοι και συνένοχοι στην απαξίωση αυτών των διακηρυγμένων αρχών σε μεγάλο βαθμό είναι και η τοπική αυτοδιοίκηση και μέρος των συνδικάτων. 'Εχω την αίσθηση ότι χρησιμοποιούνται τα υπαρκτά κοινωνικά και εργασιακά προβλήματα ως μαξιλάρι για να παραβιάσουμε αυτές τις αρχές.

Νομίζω, ότι ο Υπουργός θα πρέπει να αποσύρει αυτήν την τροπολογία σήμερα και να έρθει σε εύλογο χρόνο, αφού προηγηθεί έρευνα και συγκεκριμένη μελέτη και τεκμηρίωση.

Ευχαριστώ.

ΠΡΟΕΔΡΟΣ (Απόστολος Κακλαμάνης): Κύριε Κουτσόγιωργα, εάν συμφωνείτε με όσα είπαν οι συνάδελφοι, γιατί επαναλαμβάνονται τα ίδια επιχειρήματα...

ΔΗΜΗΤΡΙΟΣ ΚΟΥΤΣΟΓΙΩΡΓΑΣ: Ναι, κύριε Πρόεδρε, αλλά νομίζω ότι είναι σημαντικό να επαναληφθεί.

ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.

ΔΗΜΗΤΡΙΟΣ ΚΟΥΤΣΟΓΙΩΡΓΑΣ: Πράγματι, και εγώ, κύριε Πρόεδρε, απορώ με το ότι η Κυβέρνηση υιοθέτησε σήμερα αυτήν την τροπολογία και αισθάνομαι ότι προσβάλλει όλους τους συναδέλφους που στηρίζουν την Κυβέρνηση, οι οποίοι δίνουν μία μάχη καθημερινά για να υπερασπίσουν το κράτος -δικαίου, για να πείσουν αυτόν το λαό ότι έχει πλέον μπει ένα τέρμα στο βόλεμα, ένα τέρμα στο ρουσφέτι, ένα τέρμα στην εξυπηρέτηση. Πράγματι, όλα αυτά τα ζητήματα, νομίζω ότι μπορούν να ρυθμιστούν με μία επόμενη συνολική ρύθμιση του ν.2190 με όλες τις ατέλειες που έχει.

Δεν είναι δυνατόν να επικαλούμαστε αυτές τις ατέλειες που υπάρχουν και έχουν υπάρξει κατά το παρελθόν, για να επιβεβαιώσουμε αυτήν την σημερινή αυθαιρεσία που αναφέρεται στην τροπολογία.

Επίσης, επειδή πιστεύω ότι άκουσα πολύ περισσότερους από δέκα συναδέλφους που τάχθηκαν κατά αυτής της τροπολογίας, τους καλώ να υπογράψουν να γίνει ονομαστική ψηφοφορία σ' αυτήν την τροπολογία.

Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Κατσιλιέρης έχει το λόγο.

ΠΕΤΡΟΣ ΚΑΤΣΙΛΙΕΡΗΣ: Θα ήθελα να σημειώσω ότι βρισκόμαστε σε μία δυσάρεστη τουλάχιστον κατάσταση. Αλλά νομίζω ότι τις ευθύνες τις φέρουμε και η Κυβέρνηση και η Συμπολίτευση και η Αντιπολίτευση γιατί επί τρία ολόκληρα χρόνια ανεχθήκαμε να γίνεται από τη μεριά των οργανισμών τοπικής αυτοδιοίκησης η καταστρατήγηση του ν. 2190.

Βέβαια, συζητάμε τόσες ώρες και έχουν μιλήσει τόσοι ομιλητές και ακόμη δεν έχω ακούσει από καμία πλευρά, από κανένα συνάδελφο, για πόσες χιλιάδες εργαζόμενους στους οργανισμούς τοπικής αυτοδιοίκησης μιλάμε, για το ποιοι δήμοι έκαναν αυτήν την καταστρατήγηση. Πρόκειται για δύο - τρεις μεγάλους δήμους, Αθήνα, Θεσσαλονίκη ή είναι ένα συνολικότερο θέμα όλης της αυτοδιοίκησης, όλων των δήμων της Ελλάδος, που σημαίνει ότι τους δόθηκε αυτή η δυνατότητα και η ανοχή από τη μεριά μας να καταστρατηγούν συνέχεια το ν.2190;

Γι' αυτό, λοιπόν, φθάνουμε στο αδιέξοδο να έχουμε δύο επιλογές: 'Η να υπερψηφίσουμε τις τέσσερις αυτές τροπολογίες -βέβαια με τις προσθήκες, με τις παρατηρήσεις του συναδέλφου του κ. Πεπονή- και ταυτόχρονα να υπερψηφίσουμε και την άλλη τροπολογία που ακολουθεί -την οποία έχω συνυπογράψει και αναφέρεται στο μοναδικό διαγωνισμό που έγινε επί τρία ολόκληρα χρόνια- ή να φθάσουμε στην κατάσταση να αποσυρθεί η σημερινή τροπολογία.

Εκτός και υπάρξει από την μεριά του Υπουργού κάποια επιπλέον δήλωση ή δέσμευση για το πλήθος των εργαζομένων που πρέπει να τύχουν αυτής της ευεργετικής διάταξης, να πούμε, δηλαδή, ότι είναι μόνο οι εργαζόμενοι στην καθαριότητα και ουδείς άλλος.

ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Νομίζω ότι το πρόβλημα δημιουργήθηκε γιατί δεν εφαρμόστηκε στην πράξη ο ν. 2190 και δε δόθηκε η δυνατότητα στις περισσότερες περιπτώσεις στους δήμους να καλύψουν τις ανάγκες που έτρεχαν.

Κατά συνέπεια δε φταίνε οι εργαζόμενοι. Το ότι πρέπει στη γένεσή τους να προλαβαίνουμε τέτοια ζητήματα δεν μπορεί να πει κανείς όχι. Αλλά από την ώρα που εξελίσσονται έτσι και είναι εργαζόμενοι δύο, τρία, πέντε, έξι χρόνια, νομίζω ότι και το να αρνηθεί η Βουλή την ψήφιση αυτής της διάταξης για τακτοποίηση δεν κάνει τίποτα, γιατί τα δικαστήρια -το επαναλαμβάνω με όλη την υπευθυνότητα- θα τους θεωρήσουν όλους ότι καλύπτουν πάγιες και τακτικές ανάγκες. Επομένως συζητάμε για έλλειψη ουσίας αν απορρίψουμε αυτήν τη ρύθμιση ώστε να τακτοποιηθούν οι άνθρωποι. Γι αυτό νομίζω ότι πρέπει να τακτοποιηθούν κατά τον τρόπο που συνοψίζονται αυτές οι τροπολογίες. Γιατί διαφορετικά το μόνο που θα πετύχουμε με την επιμονή κάποιων για λόγους εύλογους που προβάλλονται, είναι απλά να οδηγήσουμε αυτούς τους ανθρώπους σε ταλαιπωρία και έξοδα, να εισπράξουν κάποια λεφτά τρίτοι δικηγόροι και να πληρώσει και το ελληνικό Δημόσιο αρκετή δαπάνη.

'Αρα νομίζω πως από πλευράς ουσίας δεν υπάρχει άλλος δρόμος παρά να τακτοποιηθούν. Και στο τέλος της γραφής πρόκειται για ανθρώπους που ασχολούνται με την καθαριότητα και για αντικείμενα τέτοια που δεν αξίζουν τον κόπο.

ΠΡΟΕΔΡΟΣ (Απόστολος Κακλαμάνης): Ενόψει όλων αυτών που ακούσατε, κύριε Υπουργέ, πέστε μας: Θα την αποσύρετε, θα την αναμορφώσετε; Αλλά προσωπικά δεν αντέχω νέο κύκλο συζητήσεων. Να εξηγούμεθα. Πέστε τελικά τι θα γίνει.

Ορίστε, κύριε Υπουργέ, έχετε το λόγο.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και βέβαια θα είναι οριστική και καθαρή η θέση της Κυβέρνησης απέναντι στις τροπολογίες που υπέβαλαν προς ψήφιση στη Βουλή συνάδελφοι Βουλευτές, για ένα θέμα που δεν απασχολεί πρώτη φορά την ελληνική Βουλή αλλά αρκετές φορές τα τελευταία χρόνια.

Κατανοούμε ότι είναι δυσάρεστη αυτή η συζήτηση και προσπαθούμε όλοι μας να απεμπλακούμε ήδη από ένα ζήτημα που έχει δημιουργηθεί και προκαλεί προβλήματα αυτήν την ώρα στο χώρο της τοπικής αυτοδιοίκησης.

Κύριοι συνάδελφοι, το πρώτο και βασικό ερώτημα που απασχολεί την Κυβέρνηση και σας και όλο τον ελληνικό λαό είναι αυτές οι ρυθμίσεις οι οποίες γίνονται κατά καιρούς γύρω από οριστικές ρυθμίσεις των θεμάτων των εργαζομένων της τοπικής αυτοδιοίκησης. 'Ολοι λέμε "είναι η τελευταία φορά που έρχονται τέτοιες ρυθμίσεις" και δίνουμε μία οριστική απάντηση. Αλλά ο τρόπος με τον οποίο λειτουργεί το σύστημα, αναπαραγάγει τέτοια φαινόμενα που αναγκάζουν την ελληνική Βουλή και τις κυβερνήσεις να τα διευθετούν με αυτόν τον τρόπο που επιχειρείται σήμερα για να δίνεται οριστικό τέλος. Και το οριστικό τέλος το οποίο θέλουμε να θέσουμε υπόψη της ελληνικής Βουλής για να είναι αξιόπιστο οριστικό τέλος είναι ότι ήδη έχει υπογραφεί προεδρικό διάταγμα το οποίο υπέγραψε ο Υπουργός Εσωτερικών και ο Υπουργός Δικαιοσύνης. 'Εχει τύχει της επεξεργασίας από το Συμβούλιο της Επικρατείας και είναι για προώθηση για υπογραφή από τον Πρόεδρο της Δημοκρατίας και εν συνεχεία να δημοσιευθεί στο φύλλο Εφημερίδος της Κυβερνήσεως. Με αυτό εγκαθιδρύουμε για πρώτη φορά στους δήμους υπηρεσίες προληπτικού ελέγχου, προκειμένου αυτά τα φαινόμενα και ιδιαίτερα στο χώρο αυτεπιστασίας ή παρανόμων παρατάσεων που τους δίνει ο 2190 στα οκτάμηνα και τετράμηνα να λήξουν οριστικά και αμετάκλητα. Και είναι μία ασφαλιστική δικλείδα απόλυτη,που την έχουμε εξετάσει και σε συνδυασμό με τις διατάξεις που ψηφίσαμε περί προγραμματισμού του έκτακτου προσωπικού που απαιτείται κάθε φορά από τους δήμους προκειμένου να απασχολούν το προσωπικό που χρειάζονται.

Μετά τη συζήτηση η οποία έγινε, η Κυβέρνηση κατανοεί όλες τις απόψεις. Επιμένουμε να υπάρξει μία ρύθμιση, ιδιαίτερα μετά τις ασφαλιστικές δικλείδες τις οποίες αποδεχόμεθα για την περίπτωση που ενδεχομένως να επιχειρηθεί περιγραφή 

Σελίδα 6385 

των όποιων διατάξεων σήμερα θα νομοθετήσουμε και τις οποίες είχε την καλοσύνη ο κ. Πεπονής να μας διατυπώσει και τις οποίες αποδεχόμεθα.

Δεύτερον, μετά τη συζήτηση που έγινε -γιατί υπάρχει ανάγκη να περιοριστεί οχι μόνο σε αυτούς που θα μονιμοποιηθούν, εργαζόμενοι σε συνεργεία αυτεπιστασίας- διορθώνουμε το εξής: Λέμε "αποκλειστικά με τη συλλογή,μεταφορά απορριμμάτων περιλαμβανομένων των οδηγών και συνοδών,τη διαλογή, επεξεργασία και διάθεση αυτών, την εκτέλεση εργασιών σε κοιμητήρια και χώρους πρασίνου". Αυτή η διάταξη που αναφέρεται στην αυτεπιστασία,θα εφαρμοστεί και στην πρώτη παράγραφο που αφορά τους επί σχέσει εργασίας ορισμένου χρόνου και με σύμβαση έργου και δε θα επεκταθεί σε άλλες ειδικότητες.

Είναι ένα οριστικό τέλος, πραγματικό. Θέλω να επαναλάβω, κύριε Πρόεδρε, κάτι το οποίο είναι θεμελιακό: Τη δέσμευση διά του Πρωθυπουργού της Κυβέρνησης ότι η Κυβέρνηση ούτε θα εισαγάγει ούτε θα αποδεχθεί τροπολογία, η οποία θα μονιμοποιεί έκτακτο προσωπικό σε όλο το δημόσιο τομέα, με το οποίο διασπώνται οι βασικές αρχές του ν.2190.

(Θόρυβος στην Αίθουσα)

ΙΩΑΝΝΗΣ ΚΕΦΑΛΟΓΙΑΝΝΗΣ: Με τις προσλήψεις στο Δημόσιο τελικά τι γίνεται;

ΠΡΟΕΔΡΟΣ (Απόστολος Κακλαμάνης): Παρακαλώ να διαβάσετε πώς διατυπώνεται τελικώς αυτό το κείμενο, για να ξέρουμε τι εισηγείσθε. Γιατί, αν κατάλαβα καλά, κάποια αλλαγή κάνατε στο κείμενο.

Παρακαλώ, να έχετε το κείμενο στα χέρια σας.

Ορίστε, κύριε Υφυπουργέ, έχετε το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης) Η τελική διατύπωση του κειμένου έχει ως εξής:

"1. Το προσωπικό που έχει συμπληρώσει κατά την τελευταία τριετία συνολικό χρόνο υπηρεσίας δώδεκα μηνών στους πρωτοβάθμιους ΟΤΑ με σύμβαση εργασίας ιδιωτικού δικαίου ορισμένου χρόνου ή με σύμβαση μίσθωσης έργου και εργάζεται κατά τη δημοσίευση του νόμου αυτού, εφόσον καλύπτει πάγιες και διαρκείς ανάγκες ή παρέχει εξηρτημένη εργασία κατά τα οριζόμενα στο δεύτερο εδάφιο της παραγράφου 2 και έχει προσληφθεί μετά από έγκριση του Υπουργείου Εσωτερικών, Δημόσιας Διοίκησης και Αποκέντρωσης και ύστερα από εγκριτική πράξη του Υπουργικού Συμβουλίου ή της τριμελούς εξ Υπουργών Επιτροπής, μπορεί να καταταγεί σε προσωρινές προσωποπαγείς θέσεις ιδιωτικού δικαίου αορίστου χρόνου που συνιστώνται με την απόφαση κατάταξης.

2. Το προσωπικό των ΟΤΑ που απασχολείται μέχρι τη δημοσίευση του παρόντος νόμου, σε έργα αυτεπιστασίας και έχει συμπληρώσει κατά την τελευταία τριετία συνολικό χρόνο εργασίας είκοσι τεσσάρων μηνών, μπορεί να καταταγεί σε προσωρινές προσωποπαγείς θέσεις ιδιωτικού δικαίου αορίστου χρόνου που συνιστώνται με την απόφαση κατάταξης.

Απαραίτητη προϋπόθεση για την ως άνω κατάταξη του προσωπικού αυτού είναι να απασχολούνται αποκλειστικά και σε αδιάκοπη συνέχεια με τη συλλογή, μεταφορά απορριμάτων, περιλαμβανομένων των οδηγών και συνοδών, τη διαλογή και επεξεργασία καθώς και τη διαλογή και επεξεργασία και διάθεση αυτών, αποκλειομένης οποιασδήποτε απασχόλησης με έργα γραφείου. 

Για τις κατηγορίες των έργων αυτεπιστασίας που αναφέρονται στο προηγούμενο εδάφιο δεν επιτρέπεται εφεξής η απασχόληση προσωπικού από τους ΟΤΑ.

3. Η συνδρομή των προϋποθέσεων αυτών, βεβαιώνεται, αιτιολογημένα από το οικείο συμβούλιο και η σχετική απόφαση ελέγχεται από το Γενικό Γραμματέα της Περιφέρειας, ο οποίος την επικυρώνει για να είναι εκτελεστή ή την αναπέμπει για αναμόρφωση, σύμφωνα με το νόμο.

Αμοιβές καταβαλλόμενες για απασχόληση σε άλλα έργα, κηρύσσονται αχρεωστήτως καταβληθείσες και βαρύνουν τον υπόλογο."

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Θα δώσω τώρα το λόγο στους Κοινοβουλευτικούς Εκπροσώπους και στους Προέδρου των Κοινοβουλευτικών Ομάδων και θα κλείσει η συζήτηση.

Ορίστε,κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Η θέση της Νέας Δημοκρατίας εκφράστηκε με ενάργεια και καθαρότητα. Εμμένουμε στο περιεχόμενο της τροπολογίας 372/25.

Δεύτερον, δε συνιστά αποδοκιμασία των συγκεκριμένων ρυθμίσεων και προσώπων που περιλαμβάνει η ανάγνωση της τροπολογίες όπως την έκανε ο κύριος Υπουργός χωρίς να λάβει υπόψη τις παρατηρήσεις όλων των συναδέλφων, απ'όλα τα Κόμματα.

Τρίτον, ακούστηκαν πάρα πολλά διθυραμβικά για τον ν. 2190. Προεκλήθη αυτή η πλευρά για τη θέση την οποία είχε πάρει στον ν. 2190. Τότε είχαμε πει στην Κυβέρνηση να αποσύρει τις διατάξεις των πενήντα χιλιάδων επαναδιοριζομένων εποχιακών υπαλλήλων. Γι'αυτό σεμνύνεσθε, κύριοι συνάδελφοι, και κάνετε αυτές τις καταγγελίες σήμερα για την τοπική αυτοδιοίκηση; Επίσης, είχαμε πει να αποσύρετε τις διωκτικές διατάξεις που είχε εναντίον εκείνων που διορίστηκαν επί Νέας Δημοκρατίας και να ψηφίσουμε μετά το νόμο Πεπονή. Η Κυβέρνηση δεν τα εδέχθη αυτά. Συνεπώς μην κάνετε σήμερα τόσο ευχερώς τους τιμητές. Δείτε και στον καθρέφτη την πρακτική που ακολουθήσατε με τους πενήντα χιλιάδες που επαναφέρατε δια του ν. 2190.

ΑΝΑΣΤΑΣΙΟΣ ΠΕΠΟΝΗΣ: Λέτε ασύστολες ανακρίβειες.

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι. Θα ανοίξουμε συζήτηση που δεν έχει νόημα αυτήν τη στιγμή.

ΔΗΜΗΤΡΙΟΣ ΣΙΟΥΦΑΣ: 'Ακουσα την κατηγορία του κ. Πεπονή. Ξέρετε, κύριε Πεπονή, πόσοι έχουν επαναπροσληφθεί μέχρι τις 31.12.96 με βάση το νόμο σας; Ανακοινώστε το.

ΑΝΑΣΤΑΣΙΟΣ ΠΕΠΟΝΗΣ: Αν θυμάμαι καλά, είναι γύρω στις οκτώ ή δέκα χιλιάδες. Εν πάση περιπτώσει οι πενήντα χιλιάδες που είπε ο πρώην αρχηγός σας είναι ανακριβές νούμερο. Επιπλέον μπορείτε να κάνετε αίτηση καταθέσεως εγγράφων και να μάθει η Βουλή πόσοι επαναπροσλήφθηκαν.

ΔΗΜΗΤΡΙΟΣ ΣΙΟΥΦΑΣ: Αυτό έχει γίνει, κύριε Υπουργέ. Εντός των ημερών θα υπάρξει η απάντηση της Κυβέρνησης. Αρκεί μόνο να είναι ειλικρινής και να μην υπάρχουν απαντήσεις του τύπου, ότι δεν μπορούν να συγκεντρωθούν τα στοιχεία, γιατί και αυτό το δρόμο τον ξέρετε. Αυτά, κύριε Πρόεδρε, σε ό,τι αφορά τη συγκεκριμένη τροπολογία. Η Αξιωματική Αντιπολίτευση στη ψήφισή της θα δηλώσει "παρούσα" δια το λόγο ότι ο τρόπος με τον οποίο μεθοδεύτηκε το όλο θέμα δεν εξυπηρετεί ούτε αυτούς που τακτοποιεί η Κυβέρνηση, διότι αφήνει ένα μεγάλο μέρος εργαζομένων εκτός της ρύθμισης.

ΠΡΟΕΔΡΟΣ (Απόστολος Κακλαμάνης): Ο Υφυπουργός κ. Παπαδήμας έχει ζητήσει το λόγο.

Ορίστε, κύριε Υφυπουργέ.

ΛΑΜΠΡΟΣ ΠΑΠΑΔΗΜΑΣ (ΥφυπουργόςΕσωτερικών, Δημόσιας Διοίκησης και Αποκέντρωσης): Στην ανάγνωση που έκανα πριν, επειδή υπήρξαν και διορθώσεις, παρελείφθη, ένα τμήμα το οποίο θα παρακαλούσα να μου επιτρέψετε να το αναγνώσω σαν συνεχεια των όσων ήδη έχουν αναγνωσθεί.

ΠΡΟΕΔΡΟΣ (Απόστολος Κακλαμάνης): Σε ποια παράγραφο είναι, κύριε Υφυπουργέ;

ΛΑΜΠΡΟΣ ΠΑΠΑΔΗΜΑΣ (ΥφυπουργόςΕσωτερικών, Δημόσιας Διοίκησης και Αποκέντρωσης): Στην τρίτη παράγραφο συνεχίζει: "Απαραίτητο στοιχείο του ελέγχου αυτού είναι η ύπαρξη βεβαίωσης της αρμόδιας οικονομικής υπηρεσίας ότι έχει εξασφαλιστεί η αναγκαία πίστωση για την κάλυψη της οικονομικής επιβάρυνσης που συνεπάγεται η κατάταξη.

Τέταρτον, η κατάταξη γίνεται ύστερα από αίτηση που υποβάλλεται μέσα σε αποκλειστική προθεσμία δύο μηνών από τη δημοσίευση του νόμου αυτού".

ΙΩΑΝΝΗΣ ΚΕΦΑΛΟΓΙΑΝΝΗΣ: Και δεν ξέρουμε με ποιό τρόπο βρίσκονται τα λεφτά; Στους δημότες πάμε.

ΠΡΟΕΔΡΟΣ (Απόστολος Κακλαμάνης): Ο κ.Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της

Σελίδα 6386 

Βουλής): Μετά τις διορθωτικές παρεμβάσεις της Κυβέρνησης βρισκόμαστε στη δυσάρεστη θέση να υποστηρίξουμε την άποψη ότι επιμένουμε να ψηφίζουμε την τροπολογία όπως μας την έδωσαν αρχικά. Επιφυλασσόμαστε πλέον να ψηφίσουμε την τροπολογία όπως "διορθώνεται" για τον εξής απλό λόγο: Αυτοί που προσλαμβάνονται όπως διαμορφώνεται η τροπολογία, είναι ελάχιστοι και ο μεγάλος όγκος μένει απέξω. Εδώ παίχθηκε ένα παιχνίδι. Αναλαμβάνεται εσείς τη δική σας ευθύνη και εμείς από τη μεριά μας τη δική μας.

ΠΡΟΕΔΡΟΣ (Απόστολος Κακλαμάνης): Ο κ.Κουβέλης έχει το λόγο.

Μήπως θέλετε, κύριε Κουβέλη, πριν μιλήσετε να ρωτήσω τον κύριο Υπουργό για να γίνει σαφές; 

Κύριε Υπουργέ, από τις τοποθετήσεις και μετά τη δήλωση του Κοινοβουλευτικού Εκπροσώπου της Νέας Δημοκρατίας ότι θα πει "παρών" κατά την ψηφοφορία, διαπιστώνω ότι υπάρχει πρόβλημα σοβαρό στην Αίθουσα.

Θέλω, λοιπόν, να μου πείτε σε ό,τι αφορά το κείμενο που μοιράσθηκε και επί του οποίου έγιναν τόσες τοποθετήσεις οι οποίες είναι αρνητικές, ποια είναι η αλλαγή την οποία επιφέρατε, διότι ομολογώ ότι εγώ θα ψηφίσω και δεν έχω κατανοήσει ακριβώς στο κείμενο αυτό που διενεμήθη, η τελευταία σας παρέμβαση τι ακριβώς σημαίνει.

Οι Βουλευτές, όσοι είναι αντίθετοι, μιλούν για σύνολο προφανώς σημαντικό, δηλαδή, μεγάλο αριθμό προσωπικού που υπηρετεί στους ΟΤΑ. Εσείς σε ποιους αναφέρεσθε με την τροπολογία σας;

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, για να γίνει σαφές, γι' αυτούς που είναι με αυτεπιστασία, η διάταξη προβλέπει γι'αυτούς που απασχολούνται αποκλειστικά με τη συλλογή, μεταφορά απορριμμάτων, περιλαμβανομένων των οδηγών και συνοδών, τη διαλογή, την επεξεργασία και διάθεση αυτών και την εκτέλεση εργασιών σε κοιμητήρια και χώρους πρασίνου.

Για τους απασχολούμενους με σύμβαση ορισμένου χρόνου και με σύμβαση έργου ισχύει το ίδιο. Η ίδια κατηγορία μετατροπής και κατάταξης που ισχύει για την αυτεπιστασία θα ισχύσει και για τους επί συμβάσει ορισμένου χρόνου και με σύμβαση εργασίας και περιορίζεται σημαντικά ο αριθμός εκείνων οι οποίοι θα υπαχθούν στη ρύθμιση αυτή.

ΠΡΟΕΔΡΟΣ (Απόστολος Κακλαμάνης): Ο κ. Κουβέλης έχει τον λόγο.

ΦΩΤΙΟΣ ΚΟΥΒΕΛΗΣ: Κύριε Υπουργέ, για να γίνει σαφές, ο κ. Παπαδήμας προηγουμένως, απ'ό,τι κατάλαβα, περιόρισε τη ρύθμιση μόνο με εκείνους που ασχολούνται στην καθαριότητα. 'Ακουσα τώρα εσάς, ίσως να μην κατάλαβα καλά. Αναφέρεσθε και σε εκείνους που απασχολούνται στα κοιμητήρια και στους χώρους πρασίνου ναι ή όχι;

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι, κύριε Κουβέλη.

ΦΩΤΗΣ ΚΟΥΒΕΛΗΣ: Δηλαδή, η τροποποίηση που επιφέρετε απλώς εμπεριέχει τις παρατηρήσεις του κ. Πεπονή και η περίπτωση 2 της παραγράφου 2, θέλετε να ισχύει για την παράγραφο 1. Καλά κατάλαβα;

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καλώς.

ΦΩΤΗΣ ΚΟΥΒΕΛΗΣ: Κύριε Πρόεδρε, με συγχωρείτε για την επανάληψη, αλλά για να γίνει σαφές. Και για χώρους πρασίνου και για τα κοιμητήρια και για τον καθαρισμό.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι σαφές.

ΓΙΩΡΓΟΣ ΑΔΑΜΟΠΟΥΛΟΣ: Σεις τι λέτε;

ΦΩΤΗΣ ΚΟΥΒΕΛΗΣ: 'Εχουμε πει τις απόψεις μας. Εγώ θέλω να καταλάβω τι λέει ο κύριος Υπουργός και όχι τι λέω εγώ. Το τι είπα το ακούσατε λίγο πριν.

ΓΕΩΡΓΙΟΣ ΑΔΑΜΟΠΟΥΛΟΣ: 'Η να απαλειφθεί η παράγραφος 1 ή...

ΠΡΟΕΔΡΟΣ (Απόστολος Κακλαμάνης): Παρακαλώ, ησυχία.

ΓΕΩΡΓΙΟΣ ΑΔΑΜΟΠΟΥΛΟΣ: Η παράγραφος 1 λέει, "οι πάντες".

ΠΡΟΕΔΡΟΣ (Απόστολος Κακλαμάνης): Πρέπει να σας πω ότι θα τοποθετηθούν μόνο οι Κοινοβουλευτικοί Εκπρόσωποι των Κομμάτων και ο Υπουργός να ξεκαθαρίσει ποιο είναι το θέμα γιατί φοβούμαι ότι ακόμα δεν έχει ξεκαθαριστεί.

Ο κ. Τσοβόλας έχει το λόγο.

ΦΩΤΗΣ ΚΟΥΒΕΛΗΣ: Εγώ ερώτημα έκανα, δε μίλησα. Περιμένω το ξεκαθάρισμα από τον κύριο Υπουργό και επιφυλάσσομαι να μιλήσω μετά.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Κύριε Πρόεδρε, νομίζω ότι και εσείς και εμείς έχουμε ξεκαθαρίσει τι ακριβώς έχει γίνει. Εκείνο που είναι εμφανές είναι ότι περιορίζει τον αριθμό αυτών που καλύπτονται από την τροπολογία. Τουλάχιστον αυτό φαίνεται από την πρώτη όψη. 'Αρα, αφήνει τον μεγάλο αριθμό έξω από την τροπολογία.

Κατά συνέπεια, το πρόβλημα δε λύνεται. Ασφαλώς δεν μπορούμε να πούμε "όχι" και στους λίγους, αλλά πρέπει να επισημάνουμε ότι δεν λύνει το πρόβλημα και είμαι βέβαιος ότι τις επόμενες μέρες θα αναγκασθεί να φέρει και άλλη τροπολογία.

Γι'αυτό παρακαλώ να το δει η ηγεσία του Υπουργείου Εσωτερικών και να μας φέρει την τελική τροπολογία, ώστε να ξέρουμε πράγματι τι καλύπτεται και τι δεν καλύπτεται.

ΠΡΟΕΔΡΟΣ (Απόστολος Κακλαμάνης:Κύριε Υπουργέ, ο Εκπρόσωπος του Συνασπισμού και ο Πρόεδρος του ΔΗ.Κ.ΚΙ. έθεσαν κάποιο ερώτημα, το οποίο θεωρώ ότι είναι χρήσιμο να απαντηθεί, για να διευκρινιστεί τι θα κληθεί να ψηφίσει το Σώμα. 

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μολονότι το ξεκαθάρισα, να το ξεκαθαρίσω και πάλι: 'Ο,τι ισχύει για την αυτεπιστασία, ισχύει και για την πρώτη παράγραφο με τη σύμβαση ορισμένου χρόνου και σύμβαση έργου. Αναφέρονται σε αυτούς που απασχολούνται με τις υπηρεσίες διακομιδής απορριμμάτων, μεταφοράς απορριμμάτων, περιλαμβανομένων και των οδηγών και των συνοδηγών...

ΠΡΟΕΔΡΟΣ (Απόστολος Κακλαμάνης: Κύριε Υπουργέ, συγγνώμη, αλλά δεν καταλαβαίνω ούτε εγώ. Μα μουρμουρίζετε. Διαβάστε σας παρακαλώ, για να καταλάβουμε.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Κύριε Πρόεδρε, και εγώ προσπαθώ και είμαι σαφέστατος και λέω, ό,τι περιλαμβάνεται για την αυτεπιστασία, περιλαμβάνεται και για τους απασχολουμένους με σύμβαση έργου και με σύμβαση ορισμένου χρόνου.

ΠΡΟΕΔΡΟΣ (Απόστολος Κακλαμάνης:Δηλαδή, αν θέλετε, επειδή εσείς ξέρετε καλύτερα από όλους μας, να μας πείτε ποιες κατηγορίες προσωπικού είναι.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τίς διαβάζω τις κατηγορίες, κύριε Πρόεδρε. 'Οπως ήταν διατυπωμένη η παράγραφος 1, περιελάμβανε στη ρύθμιση αυτή όλες τις ειδικότητες εκείνων οι οποίοι απασχολούνταν με σύμβαση έργου ή με σύμβαση ορισμένου χρόνου, τους πάντες, όλες οι ειδικότητες του ελληνικού κράτους...

(Θόρυβος στην Αίθουσα, κωδωνοκρουσία)

ΠΡΟΕΔΡΟΣ (Απόστολος Κακλαμάνης:Κύριοι συνάδελφοι, μη διακόπτετε, για να καταλάβουμε.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): ... και τώρα περιορίζεται στη ρύθμιση εκείνη με την οποία καλύπτονται οι αυτεπιστασίας. Και περιλαμβάνει -και είμαι σαφέστατος-τους απασχολουμένους στην καθαριότητα, συλλογή και μεταφορά απορριμμάτων, περιλαμβανομένων των οδηγών και συνοδηγών, τη διαλογή και επεξεργασία και διάθεση αυτών, την εκτέλεση εργασιών σε κοιμητήρια και χώρους πρασίνου. Τίποτε άλλο δεν περιλαμβάνει συνολικά αυτή η ρύθμιση και για τις τρεις κατηγορίες εργαζομένων.

ΙΩΑΝΝΗΣ ΚΕΦΑΛΟΓΙΑΝΝΗΣ: Θα έχετε απεργίες, γιατί απολύετε όλους όσους υπηρετούν στην τοπική αυτοδιοίκηση. Θα τα εισπράξετε αύριο.

ΠΡΟΕΔΡΟΣ (Απόστολος Κακλαμάνης: Κύριε Κεφαλογιάννη, 

Σελίδα 6387 

σας παρακαλώ!

ΠΡΟΚΟΠΗΣ ΠΑΥΛΟΠΟΥΛΟΣ:Κύριε Πρόεδρε, μου επιτρέπετε;

ΠΡΟΕΔΡΟΣ (Απόστολος Κακλαμάνης:Ορίστε, κύριε Παυλόπουλε, να ρωτήσετε.

ΠΡΟΚΟΠΗΣ ΠΑΥΛΟΠΟΥΛΟΣ: Το ερώτημα είναι το εξής: Εφόσον κάνετε αυτήν τη ρύθμιση και στην ουσία εξομοιώνετε από πλευράς ρυθμιστικού πεδίου την παράγραφο 2 με την παράγραφο 1, γιατί δεν το κάνετε με μια ενιαία ρύθμιση Δηλαδή, ποιά είναι η ειδοποιός διαφορά του υπαλληλικού προσωπικού της παρ. 1, με το υπαλληλικό προσωπικό της παρ. 2, αφού εντοπίζεται μόνο στις κατηγορίες ευταπιστασίας; Για να είμαστε σαφείς, θέλετε να διαβάσετε από την αρχή την τροπολογία, όπως τη διατυπώνετε; 

ΠΡΟΕΔΡΟΣ (Απόστολος Κακλαμάνης: Κύριοι συνάδελφοι, η Διαρκής Επιτροπή Οικονομικών Υποθέσεων καταθέτει την 'Εκθεσή της στο σχέδιο νόμου του Υπουργείου Εθνικής Οικονομίας: "'Ασκηση επαγγέλματος λογιστή φοροτεχνικού λειτουργίας Σώματος Ορκωτών Εκτιμητών και άλλες διατάξεις".

Ακούστηκαν όλα τα Κόμματα. Δε ζήτησε το λόγο Εκπρόσωπος του ΠΑ.ΣΟ.Κ. Θα δώσω το λόγο σε έναν εκ των συναδέλφων του ΠΑ.ΣΟ.Κ. που έχουν διατυπώσει τις αντιρρήσεις τους και σας παρακαλώ, επιτέλους, να την κλείσουμε τη συζήτηση.

Ο κ. Τσακλίδης έχει το λόγο.

ΙΩΑΝΝΗΣ ΤΣΑΚΛΙΔΗΣ: Κατ'αρχάς, σας ευχαριστώ που μου δίνετε το λόγο, για να τονίσω ότι η τοποθέτηση και η δική μου και των άλλων συναδέλφων δε στηρίζονται σε ευτελή κίνητρα. Πρέπει να γίνει κατανοητό.

ΠΡΟΕΔΡΟΣ (Απόστολος Κακλαμάνης): Κύριε Τσακλίδη, σας διακόπτω, με συγχωρείτε...

ΙΩΑΝΝΗΣ ΤΣΑΚΛΙΔΗΣ: Τελείωνω, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Προσέξτε, για να βοηθήσετε. Το να διατυπώνουμε απλώς απόψεις κριτικής ή δικαιολόγησης των απόψεων που έχουμε, δε βοηθάει τίποτε. Επί αυτών που είπε ο Υπουργός, ποια είναι η συγκεκριμένη άποψή σας;

ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, έχω τη διάθεση να διευκολύνω. 

Από το 1994, από τότε που ψηφίστηκε και εφαρμόζεται ο ν. 2190, δηλώνω κατηγορηματικά στη Βουλή, ότι στο Νομό Καβάλας τουλάχιστον, όπου επιβλέπω, δεν υπάρχει ούτε ένας διορισμός μόνιμου ή εποχιακού υπαλλήλου. Δεν μπορεί κανείς να διορίσει ούτε για τρεις μήνες στο Δασαρχείο. Αυτός ο κανόνας πρέπει να είναι γενικός. Αυτό επιτάσσει να κρατήσουμε...

ΠΡΟΕΔΡΟΣ (Απόστολος Κακλαμάνης): Κύριε Τσακλίδη, σας παρακαλώ, σας έδωσα το λόγο για να μιλήσετε όχι για την Καβάλα, αλλά για όλους τους συναδέλφους που λένε κάποια άποψη. Τί είναι αυτά που κάνετε;

ΙΩΑΝΝΗΣ ΤΣΑΚΛΙΔΗΣ: Τελειώνω, κύριε Πρόεδρε.

Εμείς, πράγματι αντιλαμβανόμαστε ότι υπάρχει ένα σοβαρό πρόβλημα. Παρακαλούμε την Κυβέρνηση και τον κύριο Υπουργό να αποσύρει την τροπολογία και να τη φέρει αφού τη μελετήσουμε όλοι καλύτερα στο νομοσχέδιο που θα επεκτείνει τον ν.2190 στον ευρύτερο δημόσιο τομέα και σε δημοτικές επιχειρήσεις. Και εκεί, αν πεισθούμε, κύριε Υπουργέ, ότι είναι έστω η τελευταία φορά, εγώ προσωπικά θα ψηφίσω.

Σήμερα, εάν δεν την αποσύρετε, λυπάμαι, αλλά δεκαπέντε συνάδελφοι θα ζητήσουμε ονομαστική ψηφοφορία.

(Θόρυβος στην Αίθουσα. Κωδωμοκρουσίες)

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε' Αντιπρόεδρος της Βουλής): Το ΚΚΕ αποχωρεί από την ψηφοφορία της τροπολογίας αυτής.

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Κωστόπουλε. Κάντε μου τη χάρη.

Το Σώμα έχει προφανώς καταπονηθεί. Θα διακόψουμε για λίγα λεπτά και θα επανέλθουμε, να δηλώσετε ό,τι θέλετε.

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε' Αντιπρόεδρος της Βουλής): Παρακαλώ να γραφτεί στα Πρακτικά ότι το ΚΚΕ αποχωρεί από την ψηφοφορία της τροπολογίας αυτής.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, διακόπτουμε για λίγα λεπτά.

(Δ Ι Α Κ Ο Π Η)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΟΣ ( Απόστολος Κακλαμάνης: Κυρίες και κύριοι συνάδελφοι, επαναλαμβάνεται η διακοπείσα συνεδρίαση.

Ο κύριος Υπουργός έχει το λόγο.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ ( Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρίες και κύριοι συνάδελφοι, η Κυβέρνηση έκανε προσπάθεια να συγκεράσει τις πολλές, πολυποίκιλες και αντίθετες απόψεις, οι οποίες διατυπώθηκαν, όχι μάλιστα κάθετα, αλλά οριζόντια μέσα σε όλη τη Βουλή. Υπήρχαν απόψεις που μιλούσαν για περαιτέρω διεύρυνση εκείνων τους οποίους έπρεπε να συμπεριλάβει η διάταξη, υπήρχαν απόψεις για περαιτέρω συρρίκνωση, υπήρχαν ουσιώδεις απόψεις επί της αρχής ότι δεν θα έπρεπε να συμπεριληφθεί κανείς στη ρύθμιση.

Επειδή, κύριε Πρόεδρε, κύριοι συνάδελφοι, την Τετάρτη έχουμε συνεδρίαση στη Διακομματική Επιτροπή για τις τροποποιήσεις του ν.2190, θα θέσω το θέμα στη Διακομματική επιτροπή, προκειμένου να διαμορφωθεί μία συνολική και κατά το δυνατόν ευρύτερη άποψη πάνω σ' αυτό το ζήτημα και η όποια απόφαση και ρύθμιση θα συμπεριληφθεί στο υπό κατάθεση σχέδιο νόμου για την τροποποίηση του ν.2190.

Οφείλω να πω, όμως, ότι αντιμετωπίζουμε ένα σοβαρό, υπαρκτό πρόβλημα αυτήν τη στιγμή και πρέπει να το αντιμετωπίσουμε με κάποια ευρύτητα. Ευχαριστώ πολύ.

(Χειροκροτήματα από την Πτέρυγα του ΠΑΣΟΚ)

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δύο είναι τα μεγάλα ζητήματα τα οποία δημιουργούνται ύστερα από την όλη εξέλιξη την οποία είχε η συζήτηση.

Το πρώτο αφορά την κατάθεση αίτησης ονομαστικής ψηφοφορίας επί της οποίας οφείλατε να συνεχίσετε τη διαδικασία, διότι η συζήτηση είχε ολοκληρωθεί και πριν θέσετε το θέμα σε ψηφοφορία δεχθήκατε από την πλευρά συναδέλφων της Πλειοψηφίας τη σχετική αίτηση.

Το δεύτερο είναι ότι κανένας μέσα στην Αίθουσα δεν αντιλαμβάνεται την παλινωδία με την οποία προσπαθεί η Κυβέρνηση να αντιμετωπίσει το υπαρκτό και μεγάλο θέμα που έχει δημιουργηθεί τις τελευταίες ώρες μέσα στην Εθνική Αντιπροσωπεία. Αυτό σημαίνει ότι η Κυβέρνηση ευρεθείσα μπροστά στην ουσιαστική διαίρεση της Κοινοβουλευτικής Ομάδας που στηρίζει την Κυβέρνηση, ευρεθείσα μπροστά στο δίλημμα...

ΓΕΩΡΓΙΟΣ ΚΙΡΚΟΣ: 'Ασε τις δικολαβίες κύριε Σιούφα. 

(Θόρυβος και κωδονοκρουσίες στην Αίθουσα)

ΙΩΑΝΝΗΣ ΚΕΦΑΛΟΓΙΑΝΝΗΣ: Τι είναι αυτά, κύριε Πρόεδρε; Ντροπή.

ΠΡΟΕΔΡΟΣ (Απόστολος Κακλαμάνης): Κύριε Κεφαλογιάννη, παρακαλώ καθήστε.

Ορίστε, κύριε Σιούφα, συνεχίστε.

ΙΩΑΝΝΗΣ ΚΕΦΑΛΟΓΙΑΝΝΗΣ: Θα κάτσω, αλλά μην αναφέρεσθε προσωπικά.

ΠΡΟΕΔΡΟΣ (Απόστολος Κακλαμάνης): Μα, τι να κάνω;

ΔΗΜΗΤΡΙΟΣ ΣΙΟΥΦΑΣ: Θα μπορούσε να πει κανείς, κύριε Πρόεδρε, επιεικώς, ότι η κυβερνητική πλειοψηφία υπέστη σήμερα μία πανωλεθρία. Πανωλεθρία πρωτόγνωρη και για το κυβερνητικό Κόμμα, αλλά και για τα δεδομένα των τελευταίων μηνών.

Η Νέα Δημοκρατία, η Αξιωματική Αντιπολίτευση, που στάθηκε με υπευθυνότητα...

(Θόρυβος από την Πτέρυγα του ΠΑ.ΣΟ.Κ.)

... μάλιστα, κύριε συνάδελφε, παρούσα με όλους

Σελίδα 6388 

τους τόνους της φωνής, ισχυρή, δυνατή και αποτελεσματική...

ΠΡΟΕΔΡΟΣ (Απόστολος Κακλαμάνης): Κύριε Αδαμόπουλε, γιατί διακόπτετε;

Σε τι βοηθάτε με τις διακοπές αυτές; Εγώ διέκοψα τη συνεδρίαση για να υπάρξει κάποια ηρεμία, αλλά βλέπω ότι συνεχίζουμε απτόητοι. Σας παρακαλώ!

ΔΗΜΗΤΡΙΟΣ ΣΙΟΥΦΑΣ: Αυτά είναι, κύριε Πρόεδρε, τα πολιτικά ζητήματα και τα πολιτικά συμπεράσματα από τη συζήτηση η οποία έγινε και από τη στάση την οποία τελικά πήρε και η Πλειοψηφία και η Κυβέρνηση.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Ιωαννίδη, έχετε το λόγο.

ΦΟΙΒΟΣ ΙΩΑΝΝΙΔΗΣ: Η Κυβέρνηση και ο αρμόδιος Υπουργός μετά από τη σύγχυση που επεκράτησε και την έλλειψη πληροφόρησης -διότι όσοι είναι πράγματι πληροφορημένοι με πληρότητα, ξέρουν πως έχουν τα πράγματα- αποφάσισε για να διευκολύνει το Σώμα, καθορίζοντας και συντομότατη ημερομηνία, αλλά και διακομματική διαδικασία, να αντιμετωπιστεί το πρόβλημα.

Ο κ. Σιούφας βρήκε την ευκαιρία να πάρει το λόγο. 'Εχει προβλήματα το Κόμμα του -δεν είναι μόνο τα αρχεία- ώστε να έλθει να μιλήσει τώρα για την Κυβέρνηση, με τον τρόπο που μίλησε.

( Θόρυβος από την Πτέρυγα της Νέας Δημοκρατίας )

Δε νομίζω ότι συνεισέφερε τίποτε. Μια εντύπωση ήθελε να δημιουργήσει, αλλά ξέρετε, οι εντυπώσεις τελικά δεν αντέχουν στο χρόνο, ούτε οι εντυπώσεις που προκαλούνται από αρχεία ούτε από ζωντανές παρουσίες.

Ο χρόνος θα έλθει να δικαιώσει την Κυβέρνηση, που με συνέπεια πρώτη καθόρισε αδιάβλητες και αδιαμφισβήτητου κύρους διαδικασίες, καταργώντας το πελατειακό σύστημα, με το ν.2190, τον οποίο όλοι θέλουμε να σεβαστούμε. Αλλά βεβαίως οφείλει και να αντιμετωπίσει τα υπαρκτά προβλήματα, με το μέγεθος το οποίο έχουν μάλιστα τα συγκεκριμένα προβλήματα, πράγμα που θα γίνει πιστεύω με διακομματική συνεννόηση, όπου δε θα είναι το θέμα οι εντυπώσεις, αλλά η ουσία του προβλήματος.

Ευχαριστώ.

ΠΡΟΕΔΡΟΣ(Απόστολος Κακλαμάνης): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, η Κυβέρνηση είναι εκτεθειμένη. Και είναι εκτεθειμένη, κύριε Υπουργέ, διότι την τροπολογία τη γνωρίζατε, διότι κατετέθη εμπροθέσμως και θα μπορούσε να συζητηθεί στη Διαρκή Επιτροπή. Είχε όλο το χρονικό περιθώριο η Κυβέρνηση να μελετήσει τη συγκεκριμένη τροπολογία, αλλά η ταλάντευση, η οποία δεν είναι άμοιρη των εσωκομματικών ισορροπιών, οδήγησε σ'αυτήν την κατάσταση.

Το Σώμα, ήλθε στις 16.30,' να ακούσει ότι την αποσύρετε, προκειμένου να τη συζητήσετε στη Διακομματική Επιτροπή. Τις απόψεις των Κομμάτων τις ακούσατε, τις απόψεις των Κομμάτων τις γνωρίζατε και τις γνωρίσατε και στη διάρκεια αυτής της συνεδρίασης.

Κατά συνέπεια, αναλαμβάνετε στο ακέραιο την ευθύνη για όλα εκείνα τα οποία παρακολουθούν την αβελτηρία -και επαναλαμβάνω- και την ταλάντευση της Κυβέρνησης να αντιμετωπίσει με πολιτική ευθύτητα ένα ζήτημα, το οποίο είναι τεράστιο.

ΠΡΟΕΔΡΟΣ(Απόστολος Κακλαμάνης): Ο κ. Κωστόπουλος έχει το λόγο.

ΔΗΜΗΤΡΙΟΣ Β.ΚΩΣΤΟΠΟΥΛΟΣ(Ε'Αντιπρόεδρος της Βουλής): Ευχαριστώ.

Κάποια στιγμή, βρεθήκαμε μεταξύ σφύρας και άκμονος και είπαμε να υποστηρίξουμε κάτι, που το θεωρούσαμε δίκαιο και σωστό. Η Κυβέρνηση, κάνοντας ολοταχώς βήματα προς τα πίσω, έκανε διορθώσεις τέτοιες, που δυσκόλεψε και την παραμονή μας ακόμη σ'αυτήν την Αίθουσα. 'Εχουν καταγραφεί οι απόψεις όλων. Μάλιστα, με την τροπολογία που καταθέσαμε, είναι καθαρή, καθαρότατη η θέση του ΚΚΕ. 

Δεν μπορούμε να κατανοήσουμε τη θέση της Κυβέρνησης, όπως αυτή τη στιγμή ανακοινώθηκε από τον αρμόδιο Υπουργό, ότι θα το δει η Διακομματική Επιτροπή. Επτά, οκτώ χιλιάδες άνθρωποι είναι σε εκκρεμότητα. 'Επρεπε να έχει βρεθεί ήδη απάντηση. Και σχηματίζουμε την εντύπωση, ότι αυτή η διελκυστίνδα από εδώ προς τη Διακομματική Επιτροπή, από τη Διακομματική Επιτροπή δεν ξέρω σε ποιά άλλα όργανα, σημαίνει περιπέτειες γι'αυτό τον κόσμο.

Αναλαμβάνετε ακέραια την πολιτική ευθύνη γι'αυτήν την υπόθεση και ελπίζουμε ότι θα συναντήσετε τις αντιστάσεις των εργαζομένων. Το ελπίζουμε πραγματικά και θα κάνουμε ότι περνάει από το χέρι μας γι' αυτό.

ΠΡΟΕΔΡΟΣ(Απόστολος Κακλαμάνης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Απλά ήθελα να τονίσω, ότι η Κυβέρνηση παρατείνει, με τους χειρισμούς που έκανε και τις παλινωδίες, το πρόβλημα, που είναι σημαντικό, της καθαριότητας κ.λπ., την αγωνία των ίδιων των εργαζομένων. Και ασφαλώς αναλαμβάνει την ευθύνη της.

Εμείς από την πλευρά μας και δια στόματός μου, αλλά και δια του κ.Ιντζέ και του κ.Καρακώστα, διατυπώσαμε τις απόψεις μας, οι οποίες ισχύουν και θα ισχύουν και την επόμενη μέρα και μετά τη λύση της συνεδρίασης. Αναλαμβάνετε την ευθύνη και βγάζει τα συμπεράσματά του και ο ελληνικός λαός.

ΠΡΟΕΔΡΟΣ(Απόστολος Κακλαμάνης): Κυρίες και κύριοι συνάδελφοι, ήθελα να υπενθυμίσω τη διαδικασία. Υπήρξαν τροπολογίες συναδέλφων Βουλευτών. Ρώτησα την Κυβέρνηση εάν θα δεχθεί αυτές τις τροπολογίες λόγω των γνωστών διατάξεων του Συντάγματος και του Κανονισμού, προκειμένου να προχωρήσουμε στη συζήτηση. Η Κυβέρνηση έφερε ένα κείμενο, το οποίο θα μπορούσε -κατά την άποψή της βέβαια- να αποτελέσει τη συνισταμένη αυτών των τροπολογιών και φυσικά και των θέσεων της Κυβερνήσεως.

Η Κυβέρνηση έφερε εν συνεχεία μία, κατά την άποψή της πάντοτε, βελτίωση αυτής της προτάσεως συγκερασμού των απόψεων. 

Εφ' όσον η Κυβέρνηση δεν επιμένει επί της προτάσεώς της αυτής και αν -εγώ αυτήν την ευχή θα ήθελα να απευθύνω- στη σύσκεψη αυτή που πρόκειται να γίνει για τον 2190 βρεθεί κάποια λύση στο πρόβλημα, νομίζω ότι αυτό θα είναι και σωστό και κοινωνικά χρήσιμο.

ΔΗΜΗΤΡΙΟΣ ΣΙΟΥΦΑΣ: Επιτρέπετε, κύριε Πρόεδρε;

ΠΡΟΕΔΡΟΣ(Απόστολος Κακλαμάνης): Ορίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: 'Εχει και άλλο δρόμο η Κυβέρνηση και σεις θα μπορούσατε να τον προτρέψετε. Αντί να ψηφιστεί το νομοσχέδιο -μιά και υπάρχει η τεράστια εκκρεμότητα με την καθαριότητα αυτή τη στιγμή- να συζητηθεί την Τρίτη το απόγευμα, να γίνουν αυτές οι συνενοήσεις, τις οποίες επιθυμεί η Κυβέρνηση και να λυθεί το θέμα τώρα και όχι μετά από ένα μήνα.

Η τοποθέτηση, την οποία έκανα -και ήταν τοποθέτηση ευθύνης και απέναντι στο πρόβλημα των εργαζομένων και απέναντι στο πρόβλημα των πολιτών που αντιμετωπίζουν τα μεγάλα προβλήματα από το κλείσιμο των χωματερών- επιβάλλει να σκύψει με προσοχή η Κυβέρνηση -και παρακαλώ και τη δικιά σας προτροπή και παραίνεση- και απευθύνομαι και στα άλλα Κόμματα να δούμε έτσι το θέμα. Αντί να κλείσει σήμερα η συνεδρίαση, να κλείσει την Τρίτη το απόγευμα και να κλείσει το θέμα με τη διαβεβαίωση, ότι θα έρθει ουσιαστική και τεκμηριωμένη ρύθμιση από την πλευρά της Κυβέρνησης. Είναι το φρονιμότερο μπροστά σ' αυτήν την κατάσταση από το να επενδύσει κανείς μόνο στο πολιτικό όφελος, το οποίο μπορεί να έχει απ' αυτό το οποίο συνέβη.

ΠΡΟΕΔΡΟΣ(Απόστολος Κακλαμάνης): Κύριε Σιούφα, κυρίες και κύριοι συνάδελφοι νομίζω, ότι μπορεί η Βουλή -και μπορεί αν θέλει η Κυβέρνηση να ανταποκριθεί σ' αυτό εφ' όσον υπάρξει συνεννόηση, διάλογος και κατάληξη σε κάποια πρόταση- εξαιρετικώς στο πρώτο νομοσχέδιο, το νομοσχέδιο που θα έχουμε την προσεχή Τρίτη και το οποίο έχει και διατάξεις για την τοπική αυτοδιοίκηση -αφορά οικιστικά και άλλα ζητήματα- να μπει εκεί αυτή η διάταξη...

ΔΗΜΗΤΡΙΟΣ ΣΙΟΥΦΑΣ: Δεν είπα αυτό, κύριε Πρόεδρε. 

Σελίδα 6389 

ΠΡΟΕΔΡΟΣ(Απόστολος Κακλαμάνης):...αρκεί να καταλήξετε, η Κυβέρνηση και τα Κόμματα, σε κάποια πρόταση η οποία θα ψηφιστεί στη Βουλή. Διότι εγώ όταν ακούω το ένα Κόμμα να λέει ότι θα δηλώνει παρόν, το άλλο Κόμμα να αποχωρεί, το μεγαλύτερο Κόμμα να έχει αυτές τις διαφορετικές απόψεις, αντιλαμβάνεστε, ότι το καλύτερο που έχω να κάνω είναι να κάνω αυτήν τη σύντομη διακοπή.

Από κει και πέρα εφ' όσον διαπιστώνω ότι δεν υπάρχει ερώτημα που μπορώ να θέσω στο Σώμα, δεν έχω τίποτε άλλο να κάνω απ' αυτό που σας είπα. Και εύχομαι όλοι να σκεφθούμε και τους εργαζόμενους και την κοινωνία, η οποία μαστίζεται από τα απορρίμματα.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μου επιτρέπετε;

ΠΡΟΕΔΡΟΣ(Απόστολος Κακλαμάνης): Ορίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Kύριε Πρόεδρε, πρότεινα κάτι περισσότερο αποτελεσματικό. Αυτό, το οποίο προτείνετε εσείς είναι να ρυθμιστεί η εκκρεμότητα μετά από δεκαπέντε ημέρες. Αυτό, το οποίο σας προτείνω είναι η συζήτηση του σημερινού νομοσχεδίου να ολοκληρωθεί την Τρίτη το απόγευμα, ώστε να ψηφιστεί στο σύνολο την Τετάρτη και να έχει κλείσει το θέμα.

Αυτό, το οποίο λέτε σεις από την πλευρά σας είναι να έρθει στο νέο νομοσχέδιο, δηλαδή άλλες δεκαπέντε μέρες...

ΠΡΟΕΔΡΟΣ(Απόστολος Κακλαμάνης): Και αυτό που λέτε σεις μπορεί να γίνει και αυτό που λέω εγώ μπορεί να γίνει. Αλλά για όλα αυτά θα πρέπει να έχει την πρώτη άποψη η Κυβέρνηση. 

Η Κυβέρνηση, λοιπόν, σας κάλεσε σε μια σύσκεψη τη Δευτέρα συντομεύοντας από την Τετάρτη που είχε πει αρχικά ο Υπουργός.

Κυρίες και κύριοι συνάδελφοι, στο σημείο αυτό έληξε αυτή η συζήτηση. 'Ηδη κατορθώσαμε να πάμε στις 16.30'το απόγευμα.

Υπάρχει, κύριε Υπουργέ, άλλη τροπολογία απ' αυτές που είναι ήδη κατατεθειμένες, την οποία υιοθετεί η Κυβέρνηση;

ΑΛΕΞΑΝΔΡΟΣ ΠΑΠΑΔΟΠΟΥΛΟΣ(Υπουργός Εσωτερικών, Δημόσιας Διοίκησης και Αποκέντρωσης): Καμιά, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εάν υπάρχει τροπολογία που δεν αφορά δαπάνη, όπως ήταν η τροπολογία που είπε η κα Δαμανάκη, ευχαρίστως να τη συζητήσουμε. Αλλά νομίζω, ότι απλώς θα καταπονίσουμε το Σώμα, διότι η ώρα είναι 16.30', η Κυβέρνηση δηλώνει ότι δεν υιοθετεί άλλη τροπολογία και εγώ θα σας παρακαλέσω, να μη συνεχίσουμε μια συζήτηση, χωρίς κάποιο ορατό αποτέλεσμα.

ΛΕΩΝΙΔΑΣ ΑΥΔΗΣ: Κύριε Πρόεδρε, μου επιτρέπετε;

ΠΡΟΕΔΡΟΣ (Απόστολος Κακλαμάνης): Ορίστε, κύριε Αυδή. 

ΛΕΩΝΙΔΑΣ ΑΥΔΗΣ: Κύριε Πρόεδρε, υπάρχουν δύο τροπολογίες, οι οποίες νομίζω ότι πρέπει να συζητηθούν. Η μία είναι ταυτόσιμη και προέρχεται από ομάδες Βουλευτών των τριών...

ΠΡΟΕΔΡΟΣ (Απόστολος Κακλαμάνης): Τους αριθμούς των τροπολογιών να μας πείτε.

ΛΕΩΝΙΔΑΣ ΑΥΔΗΣ: Είναι αυτές που αφορούν τις Επιθεωρήσεις Εργασίας. Είναι η με γενικό αριθμό 348 και ειδικό 13, η με γενικό αριθμό 336 και ειδικό 3 και η με γενικό αριθμό 339 και ειδικό 6. Αφορά την επαναφορά των Επιθεωρήσεων Εργασίας στην κεντρική διοίκηση. Αυτή είναι η μία. 

Υπάρχει και μία δεύτερη τροπολογία της κας Ανουσάκη, η οποία έχει γενικό αριθμό 432 και ειδικό 43. Νομίζω, ότι είναι εμπρόθεσμη -έχει κατατεθεί στις 5 Μαϊου, δεν θυμάμαι ακριβώς πότε άρχισε να συζητείται το νομοσχέδιο- και αφορά κάποιες άδειες ορισμένων δημοτικών συμβούλων. Είναι ήσσονος σημασίας, αλλά η πρώτη είναι μείζονος σημασίας και άκρως επικίνδυνη και νομίζω, ότι πρέπει να συζητηθεί, πριν διακοπεί η συνεδρίαση.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, επί των τροπολογιών αυτών είναι ενδεχόμενο να συμφωνήσετε;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):'Οχι, σε καμία.

ΠΡΟΕΔΡΟΣ (Απόστολος Κακλαμάνης): Δεν έχει νόημα, κύριοι συνάδελφοι, να συζητήσουμε.'Αλλωστε δεν ξέρω, αν είναι και σχετικές με το νομοσχέδιο. Οι τροπολογίες αυτές αφορούν την Επιθεώρηση Εργασίας. Προφανώς, πρέπει να έρθουν σε κάποιο νομοσχέδιο της Επιτροπής Κοινωνικών Υποθέσεων.

ΛΕΩΝΙΔΑΣ ΑΥΔΗΣ: Κύριε Πρόεδρε, μου επιτρέπετε; 

ΠΡΟΕΔΡΟΣ (Απόστολος Κακλαμάνης): Ορίστε, κύριε Αυδή.

ΛΕΩΝΙΔΑΣ ΑΥΔΗΣ: Κύριε Πρόεδρε, οι τροπολογίες αφορούν το νομοσχέδιο, συνάπτονται απολύτως. Η πρώτη μεν, διότι συνδέεται προς τις αρμοδιότητες της νομαρχιακής αυτοδιοίκησης και η δεύτερη, διότι συνδέεται προς το άρθρο που ρύθμιζε διάφορα θέματα οργανισμών πρωτοβάθμιας τοπικής αυτοδιοίκησης.

Η πρώτη όμως, είναι ιδιαιτέρως επείγουσα, διότι η Ελληνική Κυβέρνηση βρίσκεται κατηγορουμένη ενώπιον του Διεθνούς Γραφείου Εργασίας, όπως είχε συμβεί και επί χούντας. Νομίζω, λοιπόν, ότι πρέπει να το συζητήσουμε και η Βουλή αν έχει την πολιτική βούληση να διατηρήσει αυτήν τη διάταξη, να το πει και να τελειώσει η ιστορία. Νομίζω, όμως, ότι είναι πάρα πολύ σημαντικό το θέμα, ανεξάρτητα από την άποψη που έχει ο καθένας.

ΕΛΕΝΗ ΑΝΟΥΣΑΚΗ: Κύριε Πρόεδρε, μου επιτρέπετε; 

ΠΡΟΕΔΡΟΣ (Απόστολος Κακλαμάνης): Ορίστε, κυρία Ανουσάκη.

ΕΛΕΝΗ ΑΝΟΥΣΑΚΗ: Κύριε Πρόεδρε, πιστεύω ότι αυτή η τροπολογία μπορεί να συζητηθεί. Εκφράζει όλους τους δημοτικούς συμβούλους των δήμων, οι οποίοι κατά την άσκηση των καθηκόντων τους χρειάζονται παραπάνω χρόνο απ'αυτό που διαθέτουν, λόγω του ότι εργάζονται. Πιστεύω, ότι θα μπορούσε να συζητηθεί. Είναι σύμφωνοι και άλλοι Βουλευτές. Αλλά εάν δεν περάσει σήμερα, πιστεύω ότι ο κύριος Υπουργός και ο κύριος Υφυπουργός θα δώσει μια σωστή λύση σ'αυτό το αίτημα που εκφράζει πολλούς συμβούλους όλων των Δήμων και της Αθήνας. 

ΠΡΟΕΔΡΟΣ (Απόστολος Κακλαμάνης): Η τροπολογία της κας Ανουσάκη αφορά άδεια για τους δημοτικούς συμβούλους.

ΕΛΕΝΗ ΑΝΟΥΣΑΚΗ: Μάλιστα.

ΠΡΟΕΔΡΟΣ (Απόστολος Κακλαμάνης): Ο κ. Αυδής ομιλεί για τη μεταφορά της αρμοδιότητας των Επιθεωρήσεων Εργασίας από την Περιφέρεια στο κέντρο.

ΕΛΕΝΗ ΑΝΟΥΣΑΚΗ: Είναι άλλο αυτό.

ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, μου επιτρέπετε; ΠΡΟΕΔΡΟΣ (Απόστολος Κακλαμάνης): Ορίστε, κύριε Σπυρόπουλε.

ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, θέλω να συνταχθώ με την πρόταση του κ. Αυδή να συζητηθεί το θέμα της τροπολογίας που αφορά τη μεταφορά των Επιθεωρήσεων Εργασίας. 

Ξέρω, ότι η ώρα είναι περασμένη, ότι είμαστε όλοι καταπονημένοι. Σε κάθε περίπτωση όμως, κύριε Υπουργέ, σας παρακαλώ να γίνει η συζήτηση, να ακουστεί η άποψη του Υπουργού. Είναι θέμα σημαντικό. Εγκαλούμεθα τον Ιούνιο στο Διεθνές Γραφείο Εργασίας και σε κάθε περίπτωση νομίζω, ότι είναι σκόπιμο, ωφέλιμο, απαραίτητο θα έλεγα, να συζητηθεί η τροπολογία

ΠΡΟΕΔΡΟΣ (Απόστολος Κακλαμάνης): Μα, συζητείται ήδη. Λέτε την άποψή σας και απ'ό,τι κατάλαβα, είστε υπέρ αυτής της τροπολογίας.

ΡΟΒΕΡΤΟΣ ΣΠΥΡΟΠΟΥΛΟΣ: Τότε, κύριε Πρόεδρε, θα συμπληρώσω μόνο δύο λόγια, για να ολοκληρώσω την άποψή μου. Θα είμαι πάρα πολύ σύντομος.

Κύριε Υπουργέ, είναι κατανοητή η ευαισθησία του Υπουργείου να μη θέλει να αφαιρέσει αρμοδιότητες από τη νομαρχιακή αυτοδιοίκηση. Είναι κατανοητή ακόμα η επιθυμία της νομαρχιακής αυτοδιοίκησης να θέλει να διευρύνει τις αρμοδιότητές της. Σε κάθε όμως περίπτωση είναι πλέον κατανοητός ο σεβασμός της Χώρας απέναντι σε διεθνείς συμβάσεις.

Σελίδα 6390 

Επίσης, πρέπει να γίνει ιδιαίτερα κατανοητή η αναγκαιότητα της Χώρας να αντιστοιχηθεί στο θέμα αυτό με τα συμβαίνοντα σε όλη την υπόλοιπη Ευρωπαϊκή 'Ενωση.

Θα καταθέσω στα Πρακτικά της Βουλής σχετικό έγγραφο που επιβεβαιώνει ότι σε καμία χώρα της Ευρωπαϊκής 'Ενωσης δεν έχουν εκχωρηθεί αυτές οι αρμοδιότητες. Αυτό είναι το ελάχιστο; 'Οχι, είναι βασικό. Θα ήθελα να πω και κάτι άλλο. Βρισκόμαστε στις παρυφές, αν θέλετε, λίγο πριν από την εκκίνηση του κοινωνικού διαλόγου και το συζητούμενο θέμα είναι θέμα στο οποίο συμπίπτουν οι απόψεις εργοδοτών, εργαζομένων, του Διεθνούς Γραφείου Εργασίας της πλατιάς πλειοψηφίας των εργαζομένων σε όλη την Ελλάδα, της καθολικής απαίτησης των εργαζομένων στο Υπουργείο Εργασίας.

Επιτρέψτε μου να μην κατανοώ την εμμονή του Υπουργείου, να μην επαναφέρει την αρμοδιότητα των Επιθεωρήσεων Εργασίας στο Υπουργείο Εργασίας και Κοινωνικών Ασφαλίσεων. 

Κλείνοντας, θέλω να πω το εξής: Οι ανάγκες της εργασίας του μέλλοντος, εκ των πραγμάτων απαιτούν κεντρικούς θεσμούς, που θα ελέγχουν την εργασία και θα διαμορφώνουν ενιαίους κανόνες. Αυτό δεν αποστερεί την ισχύ και την αποδοχή από τη μεριά του Κοινοβουλίου, του πολυσήμαντου έργου που κάνουν οι νομαρχιακές αυτοδιοικήσεις.

Ωστόσο το θέμα των εργασιακών σχέσεων της υγιεινής και της ασφάλειας δεν κατακερματίζεται στους νομούς, ενδεχόμενα συνολικοποιείται, όχι μόνο στη Χώρα, αλλά και σε όλο τον κόσμο. Είναι επιβεβλημένη η αλλαγή.

(Στο σημείο αυτό ο Βουλευτής κ. Ρ. Σπυρόπουλος καταθέτει για τα Πρακτικά το προαναφερθέν έγγραφο το οποίο βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, απλά και μόνο συμφωνούμε με το περιεχόμενο της τροπολογίας αυτής και για έναν άλλο λόγο, ο οποίος έχει να κάνει και με το γεγονός ότι κακώς, και από συνταγματική πλευρά θεωρείται, ότι αυτή η αρμοδιότητα είναι δυνατόν να αποκεντρωθεί. Είναι δυνατόν ποτέ θέματα, τα οποία ανάγονται στην εργασία, και σε ό,τι αφορά την απασχόληση και σε ό,τι αφορά τους όρους εργασίας, να θεωρούνται θέματα τοπικά; Αγνοεί η Κυβέρνηση, αγνοεί το Υπουργείο -θα μπορούσε να ρωτήσει οποιονδήποτε νομικό της υπηρεσίας- το γεγονός ότι, όπως επανειλημμένα τόνισα σ' αυτήν την Αίθουσα, τοπικές και μόνο αρμοδιότητες είναι δυνατόν να δοθούν στους ΟΤΑ κατά το άρθρο 102 παρ. 1 του Συντάγματος; Εκτός αν αυτήν τη στιγμή η Κυβέρνηση θεωρεί ότι και αυτό το θέμα είναι τοπικό ζήτημα. Κάτι το οποίο, όπως καταλαβαίνετε, το υποβαθμίζει όταν σ' αυτόν τον Τόπο το υπ' αριθμόν 1 πρόβλημα το οποίο αντιμετοπίζουμε αυτήν τη στιγμή είναι η καταπολέμηση της ανεργίας ή η βελτίωση των όρων εργασίας. Το να έρχεται η Κυβέρνηση και να αναγνωρίζει ότι εμμέσως πλην σαφώς πρόκειται για τοπική αρμοδιότητα είναι σαν να υποβαθμίζει το θέμα αυτό και να θεωρεί, ότι μπορεί να ρυθμιστεί σε περιφερειακό επίπεδο, χωρίς κεντρικό σχεδιασμό και συντονισμό.

Υπό αυτές τις προϋποθέσεις η Νέα Δημοκρατία δεν το θέτει μόνο από την πολιτική άποψη -σωστό είναι, όπως ετέθη- και με βάση τις διεθνείς δεσμεύσεις που έχουμε αναλάβει, αλλά και σε συνταγματικό επίπεδο. 

Για να τονίσω δε την παρατήρηση του συναδέλφου του ΠΑΣΟΚ, ο λόγος για τον οποίο σε καμία άλλη χώρα δε συμβαίνει αυτό το πράγμα, είναι απλός: Επειδή έχουν αντίστοιχες εκείνοι με εμάς δεσμεύσεις σ' αυτό το επίπεδο, είναι σαφές ότι κανείς δε διανοήθηκε να κάνει αυτό που η Κυβέρνηση επιχειρεί: Nα θεωρήσει το μείζον θέμα της εργασίας και των όρων εργασίας, θέμα τοπικό.

Ευχαριστώ πολύ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο κ. Αδαμόπουλος έχει το λόγο.

ΓΕΩΡΓΙΟΣ ΑΔΑΜΟΠΟΥΛΟΣ: Κύριε Πρόεδρε, όπως είπαν και οι προηγούμενοι συνάδελφοι, το θέμα της απασχόλησης, της κατάρτισης, της ανεργίας, της κοινωνικής πολιτικής, της υγείας των εργαζομένων και της ασφάλειας, είναι θέματα κεντρικής πολιτικής, που πρέπει να καθορίζονται από ένα ενιαίο κέντρο. Εγώ δεν είμαι από εκείνους -γιατί έχω θητεύσει και στον πρώτο και στο δεύτερο βαθμό- που θα υποστήριζα αυτό το αντικείμενο να το πάρουμε πίσω. Εξ άλλου, γιατί μιλάμε; 'Ολοι οι υπάλληλοι που είναι στην περιφέρεια, δεν ξεπερνούν τους διακοσίους και βεβαίως, μέσα από μία πολυδιάσπαση της πολιτικής. Πέρα απ' αυτό το Διεθνές Γραφείο Εργασίας διαπιστώνει, ότι είναι αντίθετος ο νόμος που ψηφίσθηκε με το άρθρο 81 της Διεθνούς Σύμβασης και συνιστά -έχω μπροστά μου το έγγραφο- "να παρακαλέσει ιδιαίτερα την Κυβέρνηση της Ελλάδας, λαμβάνοντας υπόψη τα συμπεράσματα που παρουσιάστηκαν στις παραγράφους 21, 30, να πάρει τα απαραίτητα μέτρα, ώστε η νομοθεσία της να είναι σύννομη με τις διατάξεις της Σύμβασης, άρθρο 81, ιδιαίτερα τοποθετώντας την Επιθεώρηση Εργασίας υπό την επίβλεψη και τον έλεγχο μιας κεντρικής αρχής. Είναι ένα θέμα για το οποίο εγκαλούμαστε στην Κοινότητα, αλλά και πέρα απ' αυτό υπάρχει θέμα κοινωνικής πολιτικής. Πιστεύω ότι θα δεχθείτε την τροπολογία.

ΠΡΟΕΔΡΟΣ (Απόστολος Κακλαμάνης): Ο κ. Στάικος έχει το λόγο.

ΕΥΑΓΓΕΛΟΣ ΣΤΑΙΚΟΣ: Κύριε Πρόεδρε, για να αντιμετωπιστούν καίρια εργατικά προβλήματα, όπως είναι η υγιεινή και η ασφάλεια των εργαζομένων, η εκπαίδευση, η κατάρτιση, η ανεργία κ.λπ. νομίζω, ότι πρέπει να υπάρχει ένα κεντρικό όργανο όπως ήταν μέχρι σήμερα το Υπουργείο Εργασίας, το οποίο θα αντιμετωπίζει περισσότερο αποτελεσματικά, ορθολογικότερα σε επίπεδο εθνικό με διάφορες παρεμβάσεις που θα γίνονται, όπως νομοθετικές ρυθμίσεις ή με διάφορες εγκυκλίους. Αυτό σήμερα δεν μπορεί να γίνει, διότι παρουσιάζεται το φαινόμενο, αφού δεν υπάρχει δυνατότητα αμφίδρομης πληροφόρησης, να υπάρχει, δηλαδή, η ροή πληροφοριών από τα τοπικά γραφεία εργασίας με τα κεντρικά και αντίστροφα, αυτό έχει σαν αποτέλεσμα να μην υπάρχει ενημέρωση αυτών που ασκούν επιτελικό συντονιστικό έργο σε κεντρικό επίπεδο.

Συνεπώς, επιβάλλεται, είναι ανάγκη να μεταφερθούν οι Επιθεωρήσεις Εργασίας στο Υπουργείο, όπως ήτανε προηγούμενα προ της ψηφίσεως του ν. 2218 και για το λόγο, ότι αυτό επιβάλλει, όπως τονίστηκε και λέχθηκε και από τη διεθνή σύμβαση εργασίας, από το Διεθνές Γραφείο Ευρέσεως Εργασίας. Σ' αυτό συνηγορούν και δεν είναι τυχαίο η ΓΣΕΕ, το Εργατικό Κέντρο Αθηνών, ο ΣΕΒ και η πρόταση - εισήγηση που διαβάστηκε από τον κ. Αδαμόπουλο του Γενικού Διευθυντού του Διεθνούς Γραφείου Εργασίας.

Νομίζω, κύριε Πρόεδρε, ότι είναι αναγκαίο να επανέλθουν οι αρμοδιότητες αυτές στο Υπουργείο Εργασίας δεδομένου ότι αυτό επιβάλλει και το γενικότερο συμφέρον των εργαζομένων.

ΠΡΟΕΔΡΟΣ (Απόστολος Κακλαμάνης): Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, η τροπολογία που συζητούμε θίγει ένα πάρα πολύ σοβαρό πρόβλημα, αν και πιστεύω ότι δεν προσφέρει τη λύση στο πρόβλημα αυτό. Πράγματι ο θεσμός των Επιθεωρήσεων Εργασίας όπως έχει εφαρμοστεί στην Ελλάδα, πάσχει. Και ο λόγος που πάσχει δεν είναι το που υπάγεται, σε ποια κρατική βαθμίδα ελέγχου υπάγονται οι Επιθεωρήσεις Εργασίας. Δεν πιστεύω ότι η υπαγωγή ενός κεντρικού ελέγχου του θέματος, το Υπουργείο Εργασίας λύνει το πρόβλημα. Και θυμίζω εδώ στους συναδέλφους όλους και στους συναδέλφους του Κομμουνιστικού Κόμματος Ελλάδος, ότι και στο παρελθόν όταν τον έλεγχο ουσιαστικά είχε το Υπουργείο Εργασίας, επανειλημμένα υπήρχαν καταγγελίες για τον τρόπο με τον οποίο λειτουργούσε ο θεσμός. Είναι αναμφισβήτητο, ότι ο θεσμός, όπως λειτουργεί, οδηγεί σε ποικίλες εξαρτήσεις από κρατικούς παράγοντες με αποτέλεσμα παρεμβάσεις, με αποτέλεσμα να μη βρίσκουν οι άνθρωποι το δίκιο τους όταν προσφεύγουν.

Σελίδα 6391 

Ποια είναι η λύση κατά την άποψή μου. Η λύση που είναι σύμφωνη με τη Διεθνή Σύμβαση Εργασίας, την οποία ορισμένοι συνάδελφοι επικαλούνται είναι η μελέτη ενός ανεξάρτητου θεσμού, στην οποία μελέτη πρέπει η Κυβέρνηση να προχωρήσει και στα πλαίσια της Διακομματικής Επιτροπής. Δε λύνει το πρόβλημα η μεταφορά των υπηρεσιών που εποπτεύουν το θέμα στην Περιφέρεια, ασφαλώς δεν το λύνει, όπως δεν το λύνει κατά τη γνώμη μου και μία συγκεντρωτική δομή αυτής της υπηρεσίας. Είναι ανάγκη να μελετηθεί εξ υπαρχής ένας ανεξάρτητος θεσμός σύμφωνος και με τις διεθνείς συμβάσεις εργασίας.

'Οσον αφορά την τροπολογία της κας Ανουσάκη, για να μην επανέρχομαι, κύριε Πρόεδρε, εγώ συμφωνώ με την ιδέα την οποία φέρνει, νομίζω ότι η Κυβέρνηση είναι ανάγκη να το μελετήσει και να υπάρξει μία ρύθμιση, η οποία κάπως θα διευκολύνει τους δημοτικούς συμβούλους, ιδιαίτερα στις μεγάλες πόλεις στο έργο τους.

ΠΡΟΕΔΡΟΣ (Απόστολος Κακλαμάνης): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Πολύ σύντομα, κύριε Πρόεδρε. Βεβαίως υπάρχει εμπειρία αρνητική με τον τρόπο με τον οποίο λειτουργούν οι επιθεωρήσεις εργασίας. Θα προσέθετα στα όσα ακούστηκαν από την ειδική αγορήτρια του Συνασπισμού, την κα Δαμανάκη ότι χρειάζεται, κύριε Υπουργέ, να ξαναδούμε συνολικότερα, τι δικαιούται, τι υποχρεούται να πράττει η κάθε Επιθεώρηση Εργασίας. Δεν έχει αρμοδιότητες ουσιαστικά. Ελάχιστες είναι οι δυνατότητες που έχει να παρέμβει και να ελέγξει τις σχέσεις εργασίας και να επιβάλει εκείνα τα οποία αντιστοιχούν στις παρανομίες που κάθε φορά διαπιστώνονται. Mία συνολικότερη συζήτηση κατά συνέπεια, κύριε Πρόεδρε, νομίζω ότι θα αναδείξει τη σημαντικότητα του ζητήματος.

Φοβάμαι και με δηλωμένη την άρνηση της Κυβέρνησης να δεχθεί την οποιαδήποτε τροπολογία, ότι αυτή η συζήτηση, που ασφυκτιά στους δείκτες του ρολογιού, αδικεί το ίδιο το θέμα.

ΠΡΟΕΔΡΟΣ (Απόστολος Κακλαμάνης): Ο κ. Βεζδρεβάνης έχει το λόγο.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, όσα εξέθεσαν οι συνάδελφοι, με βρίσκουν απόλυτα σύμφωνο. 'Εχω ζητήσει το λόγο από την αρχή, αλλά βλέπω ότι εκλήθην τελευταίος. Κατά συνέπεια δεν έχω να προσθέσω πολύ περισσότερα από όσα είπαν οι συνάδελφοι, προσυπογράφοντάς τα όσα είπαν. Πρέπει να ξεκαθαρίσουμε, κύριε Υπουργέ, τα θέματα τοπικής σημασίας και τα θέματα εθνικής σημασίας. Δεν μπορεί να είναι τοπικής σημασίας θέμα, οι δραστηριότητες της Επιθεώρησης Εργασίας σ' ένα νομό.

Πάρτε, λοιπόν, τις αρμοδιότητες και ξαναδώστε τες εκεί που ήταν. Πέραν αυτού το ζητούν όλοι οι ενδιαφερόμενοι, το ζητεί η Διεθνής Οργάνωση Εργασίας στην οποία είμαστε και κατηγορούμενοι.

Επομένως, προσθέτω και εγώ τη φωνή μου, παρότι η άποψη του κ. Κουβέλη με βρίσκει περισσότερο σύμφωνο αυτήν την ώρα, ότι θα πρέπει να συζητηθεί σε πλάτος και με άνεση το θέμα και όχι επί ποδός, όπως κάνουμε τώρα. Εν πάση περιπτώσει, η τροπολογία είναι δεδομένη...

ΠΡΟΕΔΡΟΣ (Απόστολος Κακλαμάνης): Συζητούμε και ερήμην του Υπουργείου Εργασίας ένα θέμα που αφορά το αντικείμενό του.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, έχει απόλυτη συνάφεια με το συζητούμενο νομοσχέδιο. Επομένως, μπορεί και στην παρούσα φάση να γίνει δεκτή η τροπολογία αυτή και να δοθεί ένα τέρμα σε ένα θέμα που το ζητούν όλοι οι εργαζόμενοι, αλλά το ζητεί, κυρίως, η πραγματική διάκριση μεταξύ των θεμάτων, που πρέπει να ανάγονται στη νομαρχιακή αυτοδιοίκηση και των θεμάτων που πρέπει να ανάγονται στην κεντρική Κυβέρνηση.

ΠΡΟΕΔΡΟΣ (Απόστολος Κακλαμάνης): Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Η Διεθνής Σύμβαση 81 έχει επικυρωθεί με το νόμο 3249/55 και έχει αυξημένη τυπική ισχύ με το άρθρο 28 του Συντάγματος. Διατάξεις επομένως ως ο 2218 οι οποίες υπήγαγαν την επιθεώρηση σε νομαρχίες είναι ανίσχυρες επειδή αντίκεινται σε αυξημένες τυπικής ισχύος διατάξεις. Αντίκεινται η υπαγωγή στις νομαρχίες σε τρεις ομάδες διατάξεων της Διεθνούς Σύμβασης.

Πρώτον, σε εκείνη η οποία προβλέπει ότι η κεντρική διοικητική αρχή θα έχει την εποπτεία, δεύτερον σε εκείνη η οποία προβλέπει ότι θα πρέπει να ανταλλάσσονται επίσης εκθέσεις μεταξύ των μελών της Επιθεώρησης Εργασίας και της γενικής διεύθυνσης και τρίτον, σε εκείνες τις διατάξεις της διεθνούς σύμβασης οι οποίες προβλέπουν την ανεξαρτησία της διοικητικής αρχής.

Η κατάσταση που επικράτησε σήμερα, μετά τη διετή εφαρμογή, είναι οικτρή. Επειδή οι υπάλληλοι των Επιθεωρήσεων τοποθετούνται και ασκούν καθήκοντα που τους ανατίθενται στους οργανισμούς των νομαρχιών, έχουμε φθάσει στο σημείο να μην έχουν τεχνικές και επιστημονικές γνώσεις για να ασκήσουν τα καθήκοντά τους. 

Χαρακτηριστικά σας αναφέρω, ότι σε μια νομαρχία έχει υπαχθεί η Επιθεώρηση Εργασίας σε μια ενιαία διεύθυνση με την Εργατική Κατοικία, με τα εργασιακά ζητήματα και με τους απόδημους κατοίκους προερχομένους εκ του νομού.

Είπαμε, λοιπόν, ότι έχει επέλθει διάλυση των Επιθεωρήσεων Εργασίας. Η ανάγκη μιας υπηρεσίας ενιαίας προκύπτει και από τα εξής: 'Ηδη ο έλεγχος συνθηκών εργασίας και ιδίως συνθηκών υγιεινής απαιτεί εξειδικευμένη γνώση και πολύ συχνά χρήση μηχανολογικού εξοπλισμού που δεν είναι δυνατόν να έχουν όλοι οι νομοί και ιδίως οι μονοεδρικές περιφέρειες που έχουν νομούς μέχρι δύο χιλιάδες κατοίκους.

ΠΡΟΕΔΡΟΣ (Απόστολος Κακλαμάνης): Παρακαλώ, τελειώνετε κύριε Αυδή. 'Εγινε κατανοητό, ότι υποστηρίζετε την τροπολογία.

ΛΕΩΝΙΔΑΣ ΑΥΔΗΣ: Τελειώνω, κύριε Πρόεδρε.

Εκείνο που θέλω να τονίσω είναι, ότι η διάλυση των Επιθεωρήσεων Εργασίας με την υπαγωγή τους στην τοπική αυτοδιοίκηση, ήρθε ως προπομπός της αποδιάρθρωσης των εργασιακών σχέσεων. Και σήμερα που έρχονται τα τοπικά σύμφωνα απασχόλησης για την αντιμετώπιση των οποίων η εργατική τάξη έχει ιδιαίτερη ανάγκη των τεχνικών γνώσεων της Επιθεώρησης Εργασίας, βρίσκονται οι Επιθεωρήσεις Εργασίας διαλυμένες.

Η άποψη επομένως, της υπαγωγής των Επιθεωρήσεων Εργασίας στην τοπική αυτοδιοίκηση, είναι καθαρά μια ταξική επιλογή η οποία βοηθά την αποδιάρθρωση των εργασιακών σχέσεων. Γι'αυτό το εργατικό κίνημα είναι κατά της υπαγωγής στην τοπική αυτοδιοίκηση.

ΠΡΟΕΔΡΟΣ (Απόστολος Κακλαμάνης): Ο κ. Κωστόπουλος έχει το λόγο.

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε'Αντιπρόεδρος της Βουλής): Κύριε Πρόεδρε, η Κυβέρνηση πριν από λίγο εκτιμώντας τη γενικότερη κατάσταση, τις αντιδράσεις, τις παρατηρήσεις, τις δήθεν "οργισμένες" παρεμβάσεις, απέσυρε μια τροπολογία που η ίδια έφερε, συνοψίζοντας, ζουμάροντας, όλες τις άλλες των άλλων Κομμάτων.

Αυτήν τη στιγμή, τι διαπιστώνει κανείς από τη συζήτηση σχετικά με τις επιθεωρήσεις; Η Βουλή δε δέχεται. Δε λέγω ότι είναι ηθικό ζήτημα. Πολιτικό ζήτημα είναι. Γιατί η Κυβέρνηση δεν κάνει μια δήλωση, ότι αποδέχεται αυτήν τη λογική. 'Ισως να δεχτούμε εμείς τώρα, σαν minimum στη Διακομματική που θα συζητηθεί το θέμα, πως θα ξεμπλοκάρει τις επιθεωρήσεις από τις Νομαρχίες, και αυτές να μετατοπιστούν προς το κέντρο.

Αυτήν τη στιγμή δεν έπρεπε να κουβεντιάζουμε που πρέπει να είναι οι Επιθεωρήσεις Εργασίας, αλλά αν έχουμε Επιθεωρήσεις Εργασίας. Αυτό είναι το ζητούμενο. 

ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, θα αναφερθώ σ'αυτά που είπαν οι κύριοι συνάδελφοι, με μερικές παρατηρήσεις. Δεν είναι θέμα αν θέλει ή δε θέλει η

Σελίδα 6392 

Κυβέρνηση. Υποχρεούται η Κυβέρνηση να συμορφωθεί προς ορισμένες παραμέτρους και διεθνούς έννομης τάξης και συνταγματικής νομιμότητας. Ειλικρινώς δεν αντιλαμβάνομαι αν πρέπει να συζητάμε στη Βουλή θέματα, τα οποία βρίσκονται έξω και από δεσμεύσεις αυξημένης τυπικής συνταγματικής ισχύος.

Νομίζω, λοιπόν, ότι πρέπει αυτήν την τροπολογία να αναλάβει η Κυβέρνηση την ευθύνη να την επαναφέρει, να συνενοηθούμε στη Διακομματική Επιτροπή και να συμμορφωθούμε προς αυτά που επιβάλλει και το Διεθνές Γραφείο και η Διεθνής Σύμβαση Εργασίας και το Σύνταγμα και οι άλλες δεσμεύσεις που έχουμε. Μιλάμε για δικαιώματα εργασίας, ουσιαστικά ανθρώπινα δικαιώματα προστατευόμενα με αυξημένη συνταγματική ισχύ. Δεν μπορεί με καμιά διοικητική ρύθμιση να περισταλεί η συνταγματική πρωταρχική προστασία, πολύ περισσότερο όταν είμαστε υποχρεωμένοι να συμορφωθούμε προς τις υποδείξεις διεθνούς νομιμότητας.

Ας αναλάβει η Κυβέρνηση την ευθύνη να φέρει ολοκληρωμένη εισήγηση, γιατί το θέμα έχει και τις άλλες πολιτικές παραμέτρους, που και η κα Δαμανάκη και ο κ. Αυδής και ο κ. Παυλόπουλος επεσήμαναν. Η Επιθεώρηση Εργασίας να μην είναι μια υπηρεσία που δεν εκπληροί το σκοπό της, μάλλον ακυρώνει την αποστολή της, έτσι όπως λειτουργεί.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, συζητείστε αυτό το θέμα και με το Υπουργείο Εργασίας και στη συνέχεια φέρτε μια σχετική διάταξη για να συζητηθεί στη Βουλή.

Ορίστε κύριε Υπουργέ, έχετε το λόγο.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παίρνω το λόγο γιατί διευρύνθηκε η συζήτηση. 'Ολες αυτές τις ημέρες κάναμε σπονδή για την τοπική αυτοδιοίκηση κατηγορώντας την Κυβέρνηση, ότι δήθεν αφαιρεί αρμοδιότητες. Είναι πάρα πολύ ωραίο έτσι να το λέμε ως πολιτικό λόγο εδώ μέσα, ότι αφαιρούμε αρμοδιότητες. Αντίθετα με το νομοσχέδιο δώσαμε αρκετές αρμοδιότητες στη νομαρχιακή αυτοδιοίκηση. Τώρα βλέπω ότι εισάγεται τροπολογία για αφαίρεση αρμοδιότητας από τη νομαρχιακή αυτοδιοίκηση.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν είναι το ίδιο κύριε Υπουργέ.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης & Αποκέντρωσης): Να έλθουμε και επί της ουσίας κύριοι συνάδελφοι. Αυτή η αρμοδιότητα ησκείτο μέχρι της ψηφίσεως του νόμου που καθιέρωνε τη νομαρχιακή αυτοδιοίκηση από τις νομαρχίες, που ήταν ο επικεφαλής κρατικός νομάρχης. Και εγώ δεν αντιλαμβάνομαι πως είναι ταξικό ζήτημα υποταγής, σταν κρατικό νομάρχη να ήταν όλα καλά και στον εκλεγμένο νομάρχη να έχουμε ζήτημα ταξικής πάλης.

Δεύτερον, δεν υπάρχει καμιά απόφαση διεθνούς δικαστηρίου και τουλάχιστον δεν έχει περιέλθει κάτι τέτοιο στο Υπουργείο Εσωτερικών.

Τρίτον, αυτό το θέμα απασχολεί την Κυβέρνηση, έχει τεθεί από το αρμόδιο Υπουργείο και περιμένουμε τις απόψεις του αρμόδιου Υπουργείου Εργασίας σε κυβερνητικά όργανα, πριν έλθει και γίνει οποιαδήποτε τροποποίηση στη Βουλή και αν γίνει.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ να μου δώσετε το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Και εγώ θέλω το λόγο κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Θα σας δώσω το λόγο. Εγώ το πήρα απόφαση. Θα μείνουμε εδώ ως αργά. 'Αλλωστε η παλαιοτέρα εμπειρία μου εμένα είναι να τελειώνουμε τις πρωϊνές ώρες!

Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, στη συζήτηση του νομοσχεδίου που φαίνεται ότι ολοκληρώνεται με ένα μεγάλο θέμα που είναι ακόμη σε εκκρεμότητα, δεν έβαλε κανένας θέματα να πάρουμε αρμοδιότητες από τη νομαρχιακή αυτοδιοίκηση. Τουναντίον.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης & Αποκέντρωσης): Τώρα το θέσανε.

ΔΗΜΗΤΡΙΟΣ ΣΙΟΥΦΑΣ: Αυτό έχει τεθεί κύριε Υπουργέ, και τώρα, αλλά και όταν ψηφιζόταν ο νόμος για τη νομαρχιακή αυτοδιοίκηση. 'Ομως και τότε απευθυνόμασταν σε ώτα μη ακουόντων. Και με το 2228 και με το 2240 λέγαμε, ότι γίνεται πρόχειρη προσέγγιση για αρμοδιότητες εθνικής εμβέλειας και ευθύνης της κεντρικής διοίκησης, που για να εμπλουτίσει το θεσμό και να τον ντύσει, θα έλεγε κανείς, σαν παγώνι, η Κυβέρνηση έσπευσε και έδωσε και αυτήν την αρμοδιότητα, χωρίς να έχει μετρήσει και χωρίς να έχει ακούσει τις ενστάσεις που είχαν ακουστεί και στη Διαρκή Επιτροπή και στην Ολομέλεια όταν ψηφιζόταν αυτή η διάταξη της μετακίνησης των αρμοδιοτήτων των Επιθεωρήσεων Εργασίας στη νομαρχιακή αυτοδιοίκηση.

ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα μου επιτρέψετε με όλο το σεβασμό και την αγάπη που τρέφω προς τον κύριο Υπουργό, να πω ότι αυτή η απάντηση δείχνει φοβούμαι ότι το Υπουργείο δεν έχει καταλάβει τι είναι αποκέντρωση και τι είναι αυτοδιοίκηση.

Πρώτα-πρώτα κανείς δεν είπε από εμάς, ότι μπορεί να μεταφερθούν χάριν της όποιας πολιτικής ιδέας της αυτοδιοίκησης, στην αυτοδιοίκηση αρμοδιότητες που δεν τις ανήκουν. Αλίμονο. Αυτό από το οποίο πάσχουμε, άλλωστε, είναι ότι μεταφέρθηκαν πολλές φορές αρμοδιότητες στην αυτοδιοίκηση τις οποίες δεν μπορεί να ασκήσει.

Και το Συμβούλιο της Επικρατείας, ήλθε πολλές να τις αφαιρέσει αυτές που δεν της ανήκουν.

Το ερώτημα που θέσαμε στον κύριο Υπουργό, ήταν ότι η αρμοδιότητα αυτή δεν ανήκει στο χώρο της Τοπικής Αυτοδιοίκησης. Του είπα δε το εξής, το τονίζω και τώρα. 'Οτι τις είχε ο νομάρχης, ο οποίος ήταν κρατικό όργανο. Και τις είχε γιατί υπήρχε η κεντρική υπηρεσία του Υπουργείου και ο νομάρχης, ως αποκεντρωμένο όργανο, ασκούσε όσες αρμοδιότητες της διεύθυνσης εργασίας ανήκαν σε περιφερειακό επίπεδο. Δηλαδή υπήρχε η κεντρική υπηρεσία που τις ασκούσε εν πάση περιπτώσει και όσες από αυτές μπορούσαν να αποκεντρωθούν, με βάση το 101,3 τις ασκούσε ο νομάρχης. Σήμερα, έρχεται και λέει ότι όλες περνούν σε επίπεδο αυτοδιοίκησης, θεωρώντας ότι δεν είναι κρατική υπόθεση το θέμα της εύρευσης εργασίας και το θέμα των συνθηκών εργασίας, αλλά τοπική. Μα, αυτό αποτελεί υποβάθμιση της ίδιας της έννοιας του δικαιώματος εργασίας και των όρων εργασίας. Ευχαριστώ κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο κ. Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δύο μόνο παρατηρήσεις, κύριε Πρόεδρε.

Μάλλον, θα ήταν περιττή η παρατήρησή σας, κύριε Υπουργέ. Ξέρετε τις αντιλήψεις μου και ξέρω τις δικές σας. 'Ηταν στον κομματικό νομάρχη και ακριβώς γι' αυτό το διεθνές γραφείο εργασίας θεωρούσε ότι αυτός ο θεσμός δεν ήταν ανεξάρτητος. Και μας ήλεγχε. Και μας ήλεγχε συστηματικά. Πράγματι δεν ήταν ανεξάρτητος ο θεσμός. Σας λέω μόνο -και αντιλαμβάνεσθε αυτό στο οποίο αναφέρομαι ότι έχουμε συνταγματική δέσμευση και υποχρέωση ενσωμάτωσης και εναρμόνισης με τη διεθνή έννομη τάξη. Δεν είναι αυτές διοικητικές αρμοδιότητες. Αναφέρονται στη χάραξη κεντρικής πολιτικής. Στην προστασία εγγυήσεων ανθρώπινων δικαιωμάτων, στην εξασφάλιση προϋποθέσεων δίκαιης δίκης. Ουσιαστικά είναι συνδεδεμένες όλες αυτές οι υποθέσεις γύρω απο τις εργασιακές σχέσεις με ένα μεγάλο πεδίο αυξημένων αυθαιρεσιών, που έρχονται ενόψει και των νέων συνθηκών που επικρατούν στην αγορά εργασίας. Στους ενισχυμένους μηχανισμούς αυθαιρεσιών, αντιτάσσονται οι διευρυμένοι θεσμοί προστασίας των δικαιωμάτων, η διευρυμένη δημοκρατία.

Σελίδα 6393 

Επειδή, λοιπόν, θέλω να τελειώσω, έτσι και αλλιώς μείζονος σημασίας θέματα δεν είναι σωστό να έρχονται υπό την μορφή των τροπολογιών. Αφού ήδη κρατήσατε μία επιφύλαξη για εκείνα τα οποία πρόκειται να συζητήσετε μεθαύριο, κρατείστε και αυτό το θέμα πολύ περισσότερο, διότι όπως είπατε περιμένετε τις απαντήσεις του αρμοδίου Υπουργείου.

ΠΡΟΕΔΡΟΣ (Απόστολος Κακλαμάνης): Δεν έχει κανείς άλλος ζητήσει το λόγο.

ΛΕΩΝΙΔΑΣ ΑΥΔΗΣ: Εγώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κύριε Αυδή, μιλήσατε δύο φορές. 'Εγινε κατανοητή η θέση σας. 

ΛΕΩΝΙΔΑΣ ΑΥΔΗΣ: Δύο λέξεις, κύριε Πρόεδρε. Να επικαλεσθώ ένα έγγραφο και να το καταθέσω. Τίποτε άλλο.

ΠΡΟΕΔΡΟΣ (Απόστολος Κακλαμάνης): Ορίστε.

ΛΕΩΝΙΔΑΣ ΑΥΔΗΣ: Υπάρχει η καταδίκη της Χώρας μας απο το Διεθνές Γραφείο Εργασίας. Καταθέτω τη σχετική έκθεση της Επιτροπής, η οποία έχει εγκριθεί από τη διοίκηση του γραφείου.

(Στο σημείο αυτό ο Βουλευτής κ. Λ. Αυδής καταθέτει στα Πρακτικά την προαναφερθείσα 'Εκθεση Επιτροπής η οποία βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου). ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, είναι προφανές άλλωστε ότι δεν υπάρχει ο απαιτούμενος αριθμός των Βουλευτών για να ψηφίσουν την τροπολογία.

Εν πάση περιπτώσει, ερωτώ το Σώμα: Γίνεται δεκτή η τροπολογία αυτή;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΠΡΟΕΔΡΟΣ (Απόστολος Κακλαμάνης): Δεν υπάρχει ο απαιτούμενος αριθμός.

(Θόρυβος στην Αίθουσα-διαμαρτυρίες)

Πόσοι είναι εναντίον;

(Θόρυβος στην Αίθουσα)

Δεν είσθε 75, κύριοι συνάδελφοι. Σας παρακαλώ! Μετρήστε κεφάλια.

(Θόρυβος στην Αίθουσα)

Ορίστε, κύριε Χρυσανθακόπουλε, έχετε το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Συγγνώμη, κύριε Πρόεδρε. Επί μιας εμπροθέσμου τροπολογίας με αριθμό 400...

(Θόρυβος στην Αίθουσα)

ΕΛΕΝΗ ΑΝΟΥΣΑΚΗ: Η δική μου τροπολογία, κύριε Πρόεδρε ... 

ΠΡΟΕΔΡΟΣ (Απόστολος Κακλαμάνης): Εντάξει. Ορίστε, ετέθη σε ψηφοφορία και η τροπολογία του κ. Αυδή, τώρα τίθεται και η δική σας.

Την τροπολογία της κας Ανουσάκη για τις άδειες των δημοτικών συμβούλων, ποιοι τη δέχονται;

Ελάχιστοι.

Ορίστε, κύριε Χρυσανθακόπουλε.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:Κύριε Πρόεδρε, επί της εμπροθέσμου τροπολογίας με γενικό αριθμό 400 και ειδικό 30 η οποία αναφέρεται στην πρόσληψη των επιτυχόντων του διαγωνισμού του 1995...

ΛΕΩΝΙΔΑΣ ΑΥΔΗΣ:Να τελειώσουμε με την τροπολογία της κας Ανουσάκη.

ΕΛΕΝΗ ΑΝΟΥΣΑΚΗ:Δεν τελείωσε η δική μου τροπολογία. 

ΠΡΟΕΔΡΟΣ (Απόστολος Κακλαμάνης):Μη ζητάτε μαζί τρεις άνθρωποι το λόγο. Δε γίνεται αυτό το πράγμα.

Κύριε Χρυσανθακόπουλε, ομιλείτε επί της τροπολογίας με γενικό αριθμό 400 και ειδικό 30.

Κύριε Υπουργέ, θα τη δεχτείτε αυτή;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):Κύριε Πρόεδρε, η θέση της Κυβέρνησης ήταν σαφής. Νομίζω όμως ότι στην αρχή ήσασταν και εσείς σαφής κύριε Πρόεδρε, όταν μιλήσαμε για τις υπόλοιπες τροπολογίες που δεν αποδέχεται η Κυβέρνηση και είπατε πως θα συζητηθούν εκείνες οι οποίες δεν ενέχουν καμία δαπάνη...

ΠΡΟΕΔΡΟΣ (Απόστολος Κακλαμάνης):Εκτός αν την υιοθετεί η Κυβέρνηση.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):'Οχι βέβαια.

ΠΡΟΕΔΡΟΣ (Απόστολος Κακλαμάνης):Δεν την υιοθετεί, άρα δε συζητείται.

ΠΡΟΚΟΠΗΣ ΠΑΥΛΟΠΟΥΛΟΣ:Κύριε Πρόεδρε, σας παρακαλώ το λόγο. 

ΠΡΟΕΔΡΟΣ (Απόστολος Κακλαμάνης):Ορίστε, κύριε Παυλόπουλε.

ΠΡΟΚΟΠΗΣ ΠΑΥΛΟΠΟΥΛΟΣ:Κύριε Πρόεδρε, θα ήθελα να διευκρινίσει η Κυβέρνηση εάν και κατά πόσο απορρίπτει τη συγκεκριμένη τροπολογία επειδή δε συνοδεύεται από έκθεση και συναπάγεται δαπάνη ή εάν δεν τη δέχεται επί της ουσίας.

ΠΡΟΕΔΡΟΣ (Απόστολος Κακλαμάνης):Κύριε Παυλόπουλε, ειδικώς εσείς...

ΠΡΟΚΟΠΗΣ ΠΑΥΛΟΠΟΥΛΟΣ:Γιατί, κύριε Πρόεδρε;

ΠΡΟΕΔΡΟΣ (Απόστολος Κακλαμάνης):Μα αφού δε συζητείται η τροπολογία, ζητάτε συζήτηση επί της ουσίας;

ΠΡΟΚΟΠΗΣ ΠΑΥΛΟΠΟΥΛΟΣ:'Οχι, κύριε Πρόεδρε, διαδικαστικό είναι το θέμα. Είπε ο κύριος Υπουργός "δεν τη συζητώ". Το ερώτημα που θέτω είναι γιατί.

ΠΡΟΕΔΡΟΣ (Απόστολος Κακλαμάνης):Μα δεν εισάγεται.

ΠΡΟΚΟΠΗΣ ΠΑΥΛΟΠΟΥΛΟΣ:Γιατί δεν εισάγεται;

ΠΡΟΕΔΡΟΣ (Απόστολος Κακλαμάνης):Γιατί δε συγκεντρώνει τις προϋποθέσεις του Συντάγματος και του Κανονισμού. Αφού η Κυβέρνηση δεν την υιοθετεί...

ΠΡΟΚΟΠΗΣ ΠΑΥΛΟΠΟΥΛΟΣ:Κύριε Πρόεδρε, με συγχωρείτε. Υπάρχει μια διαφορά. Τις συγκέντρωνε τις προϋποθέσεις η τροπολογία η οποία αφορούσε το θέμα της μονιμοποίησης;

ΠΡΟΕΔΡΟΣ (Απόστολος Κακλαμάνης):Καλώς.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:Κύριε Πρόεδρε, μπορώ να έχω το λόγο;

ΠΡΟΕΔΡΟΣ (Απόστολος Κακλαμάνης):Κύριε Χρυσανθακόπουλε, εσείς προφανώς υποστηρίζετε την τροπολογία αυτή.

Κύριε Υπουργέ, επί της ουσίας είσθε διατεθειμένος να κάνετε συζήτηση;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):'Ημουν σαφής ότι η Κυβέρνηση δεν υιοθετεί την τροπολογία.

ΠΡΟΚΟΠΗΣ ΠΑΥΛΟΠΟΥΛΟΣ:Κύριε Πρόεδρε, γιατί δεν υιοθετεί η Κυβέρνηση την τροπολογία;

ΠΡΟΕΔΡΟΣ (Απόστολος Κακλαμάνης):Εάν πούμε για ποιον λόγο, θα μπούμε σε μία συζήτηση, κύριε Παυλόπουλε. Εσείς πρέπει να μας προφυλάσσετε από εκ πλαγίου παραβιάσεις του Συντάγματος και του Κανονισμού.

ΠΡΟΚΟΠΗΣ ΠΑΥΛΟΠΟΥΛΟΣ:Δεν είναι εκ πλαγίου παραβίαση.

ΠΡΟΕΔΡΟΣ (Απόστολος Κακλαμάνης):Ο κ. Χρυσανθακόπουλος έχει το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:Ευχαριστώ, κύριε Πρόεδρε.

Η συγκεκριμένη τροπολογία την οποία υπογράφουν περί τους εκατό Βουλευτές του ΠΑΣΟΚ, στοχεύει στην αξιοκρατική...

ΠΡΟΕΔΡΟΣ (Απόστολος Κακλαμάνης):Κύριε Χρυσανθακόπουλε, δε με καταλάβατε.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:Επί της διαδικασίας θα μιλήσω.

ΠΡΟΕΔΡΟΣ (Απόστολος Κακλαμάνης):'Οχι, σας παρακαλώ. Δεν έχετε το λόγο, διότι δε συζητείται η τροπολογία.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:Κοιτάξτε, οφείλει η Κυβέρνηση να προσδιορίσει και μία ίση μεταχείριση των τροπολογιών που κατατίθενται εδώ πέρα. Εδώ έχουμε να κάνουμε με ένα πρόβλημα αδικίας και οφείλει να παραπέμψει και το θέμα αυτό τουλάχιστον, σαν ελάχιστη υποχώρηση, στη συζήτηση που θα κάνει τις προσεχείς ημέρες. Δεν μπορεί να προσβάλει εκατό Βουλευτές.

ΠΡΟΕΔΡΟΣ (Απόστολος Κακλαμάνης):Κύριε Χρυσανθακόπουλε, σας παρακαλώ! Μετά κακοφαίνεται σε ορισμένους συναδέλφους όταν λέω "διαβάστε τον Κανονισμό και προσπαθήστε να εθιστείτε σε κάποια διαδικασία". Δεν είναι σωστό αυτό που κάνετε.

Σελίδα 6394 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:Επί του Κανονισμού, κύριε Πρόεδρε.

ΠΡΟΕΔΡΟΣ (Απόστολος Κακλαμάνης):Διαβάστε τον Κανονισμό.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:Ο Κανονισμός με σαφήνεια λέει ότι αφού κατατέθηκε εμπροθέσμως, οφείλει ο Υπουργός εντός τριών ημερών...

ΠΡΟΕΔΡΟΣ (Απόστολος Κακλαμάνης):Σας παρακαλώ, δεν έχετε το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:...οφείλει ο Υπουργός εντός τριών ημερών να το στείλει στο λογιστήριο για έγκριση.

ΠΡΟΕΔΡΟΣ (Απόστολος Κακλαμάνης):Σας παρακαλώ. Γι'αυτό μπορούμε να μεμφθούμε τον Υπουργό πολιτικά. 'Ομως, δεν συζητείται. Τι να κάνουμε; Δεν μπορείτε να παραβιάζετε έτσι τον Κανονισμό. Δεν έχετε το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:Δίνετε μομφή στον Υπουργό γιατί δεν έκανε το καθήκον του.

ΠΡΟΕΔΡΟΣ (Απόστολος Κακλαμάνης):Δεν έχετε το λόγο. Σας παρακαλώ! Μη γράφεται στα Πρακτικά ό,τι λέει ο οποιοσδήποτε συνάδελφος στον οποίο δεν έχω δώσει το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:...

ΠΡΟΕΔΡΟΣ (Απόστολος Κακλαμάνης):Δεν αφορούσε δαπάνη.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:...

ΠΡΟΕΔΡΟΣ (Απόστολος Κακλαμάνης):Ποια λέτε, κύριε συνάδελφε; Των ΟΤΑ; Αυτή είχε υιοθετηθεί από την Κυβέρνηση. Αυτό σας είπα.

ΔΗΜΗΤΡΙΟΣ ΣΙΟΥΦΑΣ:Κύριε Πρόεδρε, μπορώ να έχω το λόγο;

(Θόρυβος στην Αίθουσα)

ΠΡΟΕΔΡΟΣ (Απόστολος Κακλαμάνης):Κύριοι συνάδελφοι, σας παρακαλώ καθήστε. Είμαστε εκτός διαδικασίας. Πώς το λένε; 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:...

ΠΡΟΕΔΡΟΣ (Απόστολος Κακλαμάνης):'Οχι, κύριε Χρυσανθακόπουλε, δε σας δίνει το λόγο.

Ορίστε, κύριε Σιούφα, έχετε το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:...

ΠΡΟΕΔΡΟΣ (Απόστολος Κακλαμάνης):'Οχι, κύριε Χρυσανθακόπουλε. Δε σας δίνει το λόγο. Είμαι είκοσι τρία χρόνια εδώ και σας λέω ότι δε σας δίνει το λόγο ο Κανονισμός.

Ορίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ:Κύριε Πρόεδρε, πριν από λίγο κατά την ψήφιση της τροπολογίας για τις Επιθεωρήσεις Εργασίας, διαπιστώσατε έλλειψη απαρτίας.

ΠΡΟΕΔΡΟΣ (Απόστολος Κακλαμάνης):'Οχι, δεν είπα αυτό.

ΔΗΜΗΤΡΙΟΣ ΣΙΟΥΦΑΣ:Αναγεγνωσμένη.

ΠΡΟΕΔΡΟΣ (Απόστολος Κακλαμάνης):Κύριε Σιούφα, σας παρακαλώ! Μα για οτιδήποτε θα μιλάμε, κύριε Σιούφα; Υπάρχει εκ του Κανονισμού θέμα απαρτίας;

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε διαπιστώσατε ότι στην Αίθουσα είναι λιγότεροι των εβδομήντα πέντε συναδέλφων.

ΠΡΟΕΔΡΟΣ (Απόστολος Κακλαμάνης): 'Οχι, είπα ότι δε συγκεντρώθηκε ο αριθμός για να ψηφίσει. Και όταν μου είπατε ότι συγκεντρώθηκε είπα "μετρήστε κεφάλια".

Ακούσατε από μένα να διαπίστωσα έλλειψη απαρτίας; Πρώτα πρώτα θα εμφανιζόμουν αδιάβαστος, διότι ούτε ο Κανονισμός ούτε το Σύνταγμα ομιλεί περί απαρτίας. Σας παρακαλώ!

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, την τροπολογία την ψήφισαν όλοι οι ευρισκόμενοι στην Αίθουσα συνάδελφοι. Πώς διαπιστώνετε ότι δεν ψηφίστηκε; ΠΡΟΕΔΡΟΣ (Απόστολος Κακλαμάνης):Κύριε συνάδελφε, κάποιοι δεν ψήφισαν, άλλοι συνάδελφοι συμμετέχουν τώρα, άλλοι μπαίνουν. Δεν έχει σημασία αυτό. (Θόρυβος στην Αίθουσα)

Κοιτάξτε, δεν είναι σωστό αυτό που γίνεται. 'Εχουμε υπερβεί ένα πλαίσιο καλώς νοούμενης διαδικασίας.

ΔΗΜΗΤΡΙΟΣ ΣΙΟΥΦΑΣ:Κύριε Πρόεδρε, με συγχωρείτε πάρα πολύ αυτά τα οποία υποστηρίζω δεν ερείδονται στον Κανονισμό. Μέσα στην Αίθουσα βρίσκονται διακεκριμένοι συνάδελφοι, μεταξύ των οποίων και Αρχηγοί δύο Κομμάτων. Είναι και άλλοι έμπειροι, διακεκριμένοι συνάδελφοι και νομικοί που θητεύουν δεκαετίες μέσα στην Αίθουσα αυτή και ουδείς εκ των συναδέλφων ψήφισε εναντίον αυτής της τροπολογίας.

ΠΡΟΕΔΡΟΣ (Απόστολος Κακλαμάνης): Κύριε Σιούφα, όπως ξέρετε ο Προεδρεύων διαπιστώνει εάν και πόσοι ψήφισαν υπέρ ή κατά και απαγγέλει το αποτέλεσμα. Και όποιος αμφισβητεί το αποτέλεσμα υποβάλει κατά τον Κανονισμό αίτηση ονομαστικής ψηφοφορίας για τη διαπίστωση.

Σας παρακαλώ πάρα πολύ, δεν επικαλούμαι την κόπωση τη δική μου, επικαλούμαι την κόπωση όλων, πλην εκείνων που συμμετέχουν για δέκα λεπτά στη συζήτηση, απέρχονται και επανέρχονται δρυμύτεροι.

ΔΗΜΗΤΡΙΟΣ ΣΙΟΥΦΑΣ: Εγώ το έθεσα το θέμα...

ΠΡΟΕΔΡΟΣ (Απόστολος Κακλαμάνης): Αρκετά.

Πάντως, αυτή η διαδικασία η σημερινή σας προειδοποιώ ότι δε θα ξανασυμβεί. Να εξηγούμεθα. Κατεδείχθη σήμερα τι εννοούμε όταν διαμαρτυρόμεθα για το περιορισμένο του χρόνου που τάχα δίδεται για τη συζήτηση των νομοσχεδίων

ΔΗΜΗΤΡΙΟΣ ΣΙΟΥΦΑΣ: Υπάρχει και ένα δεύτερο θέμα, κύριε Πρόεδρε.

Διαπιστώνετε την έλλειψη της σχετικής έκθεσης από το Σύνταγμα και δεν εισάγετε κατά την τοποθέτηση της Κυβέρνησης, την τροπολογία για τους επιτυχόντες στο διαγωνισμό του ΑΣΕΠ.

Παρακαλώ πάρα πολύ να ενημερωθεί η Εθνική Αντιπροσωπεία, ευθύνη ποίου δεν έχει έρθει η έκθεση του Γενικού Λογιστηρίου του Κράτους για να συνοδεύεται η τροπολογία με την επιβαλόμενη από το Σύνταγμα έκθεση και δε συζητείται η τροπολογία. Η ευθύνη είναι των υπηρεσιών της Βουλής ή της Κυβέρνησης;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος ο κ. Τσοβόλας, έχει το λόγο.

Ορίστε, κύριε Τσοβόλα, και παρακαλώ να κλείσουμε τη συζήτηση. Νομίζω ότι υποβαθμίζουμε το κύρος του Κοινοβουλίου, εάν συνεχίζουμε σαν να βρισκόμαστε σε κάποιες άλλες Αίθουσες. Σας παρακαλώ πάρα πολύ!

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, πράγματι το Σύνταγμα και ο Κανονισμός δεν επιτρέπει την εισαγωγή μιας τροπολογίας όταν δεν υπάρχει έκθεση του Γενικού Λογιστηρίου, εκτός εάν το αποδεχθεί η Κυβέρνηση, οπότε τότε συζητείται.

Είθιστε όμως, το ξέρει πολύ καλά και ο κύριος Πρόεδρος, να συζητούνται τροπολογίες τέτοιου είδους και η Κυβέρνηση βέβαια να παίρνει επί της ουσίας θέση.

Επομένως, ο Πρόεδρος έχει δίκιο σ' αυτό, αλλά η Κυβέρνηση είναι εκτεθειμένη που δε δίνει εξήγηση γιατί δεν αποδέχεται -πολιτικά μιλάω-αυτήν την τροπολογία την οποία άλλωστε αναπτύξαμε. Εγώ προσωπικά την ανέπτυξα δύο φορές χθες το βράδυ στο άρθρο 18, παράγραφος 20 αλλά και άλλοι ομιλητές από όλα τα Κόμματα.

Νομίζω ότι θα πρέπει να μας δώσει μία εξήγηση η Κυβέρνηση για τις προθέσεις της. Επί της ουσίας τη βλέπει σωστή, ναι ή όχι; Προτίθεται επομένως να καλύψει το τυπικό αυτό και να τη φέρει στο νομοσχέδιο που έρχεται την ερχόμενη Τρίτη ή Τετάρτη; Τουλάχιστον να υπάρξει μία ουσιαστική απάντηση, πολιτική, γιατί διαφορετικά, τυπικά ο Πρόεδρος έχει απόλυτο δίκιο με βάση το Σύνταγμα.

ΠΡΟΕΔΡΟΣ (Απόστολος Κακλαμάνης): Νομίζω ότι είναι σωστό, κύριε Υπουργέ αυτό το οποίο λέει ο κ. Τσοβόλας.

Κύριε Υπουργέ, θα μπορούσατε να απαντήσετε επ' αυτού και χθες και προχθές. Εγώ παρακολούθησα τη συζήτηση και είδα ότι ετίθετο αυτό το θέμα από πολλούς ομιλητές. Δεν πήρατε θέση όμως. Δικαιολογημένα πολλοί συνάδελφοι μπορούν να θεωρούν ότι η Κυβέρνηση ίσως σκέφτεται να αντιμετωπίσει αυτό το θέμα.

Τώρα είπατε ότι δεν υιοθετείτε την τροπολογία και εγώ

Σελίδα 6395 

είμαι υποχρεωμένος να μην προχωρήσω στη συζήτησή της. Εάν όμως το αντιμετωπίζετε το θέμα πέστε το. Εάν δεν το αντιμετωπίζετε, πέστε το και αυτό, ει δυνατόν και μονολεκτικώς για να κλείσει το θέμα και η βάσανος εάν θέλετε των ανθρώπων που είναι επιλαχόντες και έχουν αυτό το πρόβλημα.

Εάν η Κυβέρνηση προτίθεται, τροποποιώντας το νόμο ή ειδικώς για την περίπτωση να φέρει διάταξη ή να αποδεχθεί διάταξη, έχει καλώς να το πει. Εάν όχι, επίσης να το πει.

Σας παρακαλώ, να μας το πείτε, ει δυνατόν μονολεκτικώς και παρακαλώ τους υπολοίπους να μην μπούμε στη συνέχεια σε μια συζήτηση γιατί δεν θα τελειώσουμε ποτέ.

ΛΑΜΠΡΟΣ ΠΑΠΑΔΗΜΑΣ (ΥφυπουργόςΕσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ έχετε το λόγο.

ΛΑΜΠΡΟΣ ΠΑΠΑΔΗΜΑΣ (ΥφυπουργόςΕσωτερικών, Δημόσιας Διοίκησης και Αποκέντρωσης): Κύριε Πρόεδρε, σαφώς δήλωσε ο Υπουργός προς το Σώμα ότι πάρα πολύ σύντομα η Βουλή θα συζητήσει τροποποίηση των διατάξεων του νόμου 2190. Είναι ένα θέμα που μπορεί να αφορά το ν. 2190. Εμάς δε μας απασχόλησε η τροπολογία, έχοντας υπόψη μας ότι θα έρθει πολύ σύντομα να συζητηθεί το νομοσχέδιο που τροποποιεί το ν. 2190, το οποίο μάλιστα, συζητείται αυτήν τη στιγμή και σε επίπεδο Διακομματικής Επιτροπής. Εμείς έχουμε ενεργοποιήσει τις Διακομματικές Επιτροπές, απ'ό,τι βλέπετε σχεδόν σε όλα τα νομοσχέδια.

Αυτό το θέμα, λοιπόν, μπορεί να συζητηθεί σε πρώτη φάση στη Διακομματική Επιτροπή και από κει και πέρα, αν υπάρξει κάποια δυνατότητα στο νομοσχέδιο για τον 2190, να μπορέσει να συζητηθεί στη Βουλή.

ΕΥΑΓΓΕΛΟΣ ΜΕΙΜΑΡΑΚΗΣ: Τι σχέση έχει...

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δεν μπορεί να συνεχιστεί καμία συζήτηση επί του θέματος. Σας παρακαλώ θερμά, βοηθήστε με.

Ερωτάται το Σώμα: Γίνεται δεκτό το ακροτελεύτιο άρθρο, όπως τροποποιήθηκε;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία.

ΛΕΩΝΙΔΑΣ ΑΥΔΗΣ:Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς, το ακροτελεύτιο άρθρο έγινε δεκτό κατά πλειοψηφία, όπως τροποποιήθηκε.

Συνεπώς, το σχέδιο νόμου του Υπουργείου εσωτερικών: "Οργάνωση, στελέχωση, διοίκηση της Περιφέρειας, ρύθμιση θεμάτων για την τοπική αυτοδιοίκηση και άλλες διατάξεις" έγινε δεκτό κατά πλειοψηφία κατ'αρχήν και κατ'άρθρο και η ψήφισή του στο σύνολο αναβάλλεται για άλλη συνεδρίαση.

Στο σημείο αυτό δέχεστε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 17.20' λύεται η συνεδρίαση για αύριο Παρασκευή 16 Μαϊου 1997 και ώρα 10.00' με αντικείμενο εργασιών του

Σώματος Κοινοβουλευτικό 'Ελεγχο, συζήτηση επικαίρων ερωτήσεων και στη συνέχεια συζήτηση επερώτησης Βουλευτών του Δημοκρατικού Κοινωνικού Κινήματος σύμφωνα με την ημερήσια διάταξη. 


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 


Σελίδα 6396 
