ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΜΔ’

Τρίτη 4 Δεκεμβρίου 2007


ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Αικ. Περλεπέ-Σηφουνάκη και Α. Παπαδόπουλου, σελ.
3. Ανακοινώνεται ότι τη συνεδρίαση παρακολουθούν μαθητές από το 1ο Λύκειο Αριδαίας, σελ.
4. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Υγείας και Κοινωνικής Αλληλεγγύης:
i. σχετικά με την κάλυψη των κενών σε ιατρικό-νοσηλευτικό και τεχνικό προσωπικό στα νοσοκομεία Καλαμάτας και Κυπαρισσίας, σελ.
ii. σχετικά με κυκλοφορία ασθενούς με δυσίατη ασθένεια, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Εθνικής ‘Αμυνας: «Κύρωση της Συμφωνίας διοικητικής φύσεως μεταξύ του Υπουργείου Εθνικής ‘Αμυνας της Ελληνικής Δημοκρατίας και του Υπουργείου Εθνικής ‘Αμυνας της Γαλλικής Δημοκρατίας περί συνεργασίας στο πλαίσιο Τεχνολογικού Συστήματος Επιδείξεως μη Επανδρωμένου Μαχητικού Αεροσκάφους (UCAV)», σελ.
2. Ψήφιση επί του συνόλου του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Ενίσχυση της ασφάλειας πλοίων, λιμενικών εγκαταστάσεων και λιμένων και άλλες διατάξεις», σελ.
3. Συζήτηση και ψήφιση επί της αρχής, των άρθρων και των τροπολογιών και του συνόλου του σχεδίου νόμου του Υπουργείου Οικονομίας και Οικονομικών: « Κύρωση της από 29 Αυγούστου 2007 Πράξης Νομοθετικού Περιεχομένου «Κοινωνικές παροχές και οικονομικές ενισχύσεις στους πληγέντες από τις πυρκαγιές»», σελ.

ΟΜΙΛΗΤΕΣ
Α. Επί Διαδικαστικού θέματος:
ΜΠΕΓΛΙΤΗΣ Π., σελ.
ΣΟΥΡΛΑΣ Γ., σελ.

Β. Επί των αναφορών και ερωτήσεων:
ΓΕΩΡΓΙΑΔΗΣ A., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.

Γ. Επί του σχεδίου νόμου του Υπουργείου Εθνικής ‘Αμυνας: 
ΚΑΝΕΛΛΗ Λ., σελ.
ΜΠΑΝΙΑΣ Ι., σελ.
ΤΑΣΟΥΛΑΣ Κ., σελ.

Δ. Επί του σχεδίου νόμου του Υπουργείου Οικονομίας και Οικονομικών:
ΑΙΒΑΛΙΩΤΗΣ Κ., σελ.
ΑΜΟΙΡΙΔΗΣ Ι., σελ.
ΒΑΓΙΩΝΑΣ Γ., σελ.
ΒΟΡΙΔΗΣ Μ., σελ.
ΚΑΝΕΛΛΟΠΟΥΛΟΥ Κ., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΤΡΙΝΗΣ M., σελ.
ΚΑΤΣΙΦΑΡΑΣ Α., σελ.
ΚΕΔΙΚΟΓΛΟΥ Σ., σελ.
ΚΟΛΛΙΑΣ Κ., σελ.
ΚΟΝΤΟΓΙΑΝΝΗΣ Γ., σελ.
ΚΟΡΚΑ-ΚΩΝΣΤΑ Α., σελ.
ΚΟΥΣΕΛΑΣ Δ., σελ.
ΚΟΥΤΜΕΡΙΔΗΣ Ε., σελ.
ΚΟΥΤΣΟΥΚΟΣ Γ., σελ.
ΛΕΓΚΑΣ Ν., σελ.
ΛΙΑΣΚΟΣ Α., σελ.
ΛΟΒΕΡΔΟΣ Α., σελ.
ΜΑΓΚΡΙΩΤΗΣ Ι., σελ.
ΜΠΕΓΛΙΤΗΣ Π., σελ.
ΜΠΕΚΙΡΗΣ Μ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΠΛΕΥΡΗΣ Α., σελ.
ΣΑΜΠΑΖΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΣΠΗΛΙΟΠΟΥΛΟΣ Κ., σελ.
ΤΣΙΡΩΝΗΣ Δ., σελ.
ΤΣΟΥΚΑΛΗΣ Ν., σελ.
ΦΙΛΙΝΗ Α., σελ.

     ΠΡΑΚΤΙΚΑ ΒΟΥΛΗΣ
     Η΄ ΑΝΑΘΕΩΡΗΤΙΚΗ ΒΟΥΛΗ
     ΙΒ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ  ΜΔ΄
     Τρίτη 4 Δεκεμβρίου 2007
     Αθήνα, σήμερα στις 4 Δεκεμβρίου 2007, ημέρα Τρίτη και ώρα 18.04΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Δ΄ Αντιπροέδρου αυτής κ. ΦΙΛΙΠΠΟΥ ΠΕΤΣΑΛΝΙΚΟΥ. 
     ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Αθανάσιο Πλεύρη, Βουλευτή Α΄ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά, με την οποία το Τεχνολογικό Εκπαιδευτικό Ίδρυμα Δυτικής Μακεδονίας ζητεί να δοθεί η δυνατότητα στους πτυχιούχους των Χρηματοοικονομικών Τμημάτων των Τ.Ε.Ι., να ασκήσουν το επάγγελμα του λογιστή.
     2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο κ. Κων/νος Παναγιώτου ζητεί τη βελτίωση της βατότητας στις ορεινές περιοχές του Δήμου Σπερχειάδας κ.λπ..
     3) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Εθνική Ομοσπονδία Τυφλών ζητεί την αναπροσαρμογή του προνοιακού επιδόματος που χορηγείται στους τυφλούς κ.λπ..
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία Σύλλογοι Εκπαιδευτικών Μουσικής ζητούν το διορισμό των μουσικών πανεπιστημιακής εκπαίδευσης στα σχολεία γενικής παιδείας και στα μουσικά σχολεία.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Κούμης Δημήτριος ζητεί να ελεγχθεί ο τρόπος κατάληψης θέσεων ευθύνης στο χώρο της εκπαίδευσης.
     6) Ο Βουλευτής Αχαΐας κ.  ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά, με την οποία ο Δήμος Ακράτας Νομού Αχαΐας ζητεί τη διατήρηση του Αγρονομείου Ακράτας.
     7) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά, με την οποία το Πανελλήνιο Συντονιστικό Όργανο Συλλόγων και Σωματείων «Βοήθεια στο Σπίτι» ζητεί τη μονιμοποίηση των εργαζομένων στις υπηρεσίες «Βοήθεια στο Σπίτι».
     8) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά, με την οποία ιπτάμενοι της Ο.Α., απολυμένοι με το ν. 3185/03, ζητούν την επαναφορά στην εργασία τους.
     9) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά, με την οποία ο Τ.Ο.Ε.Β. Σαβαλίων Νομού Ηλείας ζητεί την απαλλαγή του αιτούμενου από τη Δ.Ε.Η. χρηματικού ποσού για κατανάλωση ηλεκτρικού ρεύματος των αντλιοστασίων του.
     10) Ο Βουλευτής Λαρίσης κ. ΑΣΤΕΡΙΟΣ ΡΟΝΤΟΥΛΗΣ κατέθεσε αναφορά, με την οποία το Σωματείο Συνταξιούχων Τυπογράφων – Μισθωτών Γραφικών Τεχνών ζητεί την αναπροσαρμογή των συντάξεων των μελών του.
     11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, στο οποίο ζητείται η ίδρυση σχολής για την εκπαίδευση νέων αγροτών στο Καλό Χωριό Νομού Λασιθίου.
     12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Σητείας Νομού Λασιθίου ζητεί να συμπεριληφθούν ρυθμίσεις στην πολεοδομική μελέτη της περιοχής Κολονέλλος Σητείας.
     13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Πρόεδρος του Τοπικού Διαμερίσματος Ανατολής Νομού Λασιθίου ζητεί την αναπροσαρμογή των εξόδων παράστασης για τους προέδρους των Τ.Δ..
     14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Εργαζομένων Πολιτικού Προσωπικού 320 Λ.Ε. ζητεί τη συμμετοχή των συνταξιούχων πολιτικού προσωπικού του Υ.ΕΘ.Α. στην αγορά φαρμάκων από στρατιωτικά φαρμακεία.
     15) Οι Βουλευτές Β΄ Αθηνών και Α΄ Αθηνών και κ.κ. ΓΕΩΡΓΙΟΣ ΜΑΥΡΙΚΟΣ και ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά. με την οποία η Ομοσπονδία Βιοτεχνικών Σωματείων Αθήνας διαμαρτύρεται για την επικείμενη αύξηση των τιμολογίων της Δ.Ε.Η..
     16) Οι Βουλευτές Αιτωλοακαρνανίας και Ιωαννίνων κύριοι ΝΙΚΟΛΑΟΣ ΜΩΡΑΪΤΗΣ και ΚΩΝ/ΝΟΣ ΑΛΥΣΣΑΝΔΡΑΚΗΣ αντίστοιχα, κατέθεσαν αναφορά, με την οποία ο Σύλλογος Γονέων και Κηδεμόνων 1ου Δημοτικού Σχολείου Αμφιλοχίας Νομού Αιτωλ/νίας ζητεί την πλήρωση των κενών θέσεων διδακτικού προσωπικού στο σχολείο αυτό.
     17) Οι Βουλευτές Αιτωλοακαρνανίας και Αχαΐας κύριοι ΝΙΚΟΛΑΟΣ ΜΩΡΑΪΤΗΣ και ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ αντίστοιχα, κατέθεσαν αναφορά, με την οποία ο Δήμος Παλαίρου Νομού Αιτωλ/νίας ζητεί να μην κατασκευαστεί έργο Χ.Υ.Τ.Α. στη θέση «Κακοπετριά».
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 960/22-10-07 ερώτηση του Βουλευτή κ. Έκτωρα Νασιώκα δόθηκε με το υπ’ αριθμ. 165/13-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ε. Νασιώκας, για τα θέματα της αρμοδιότητάς μας, σας πληροφορούμε τα εξής:
     Η τιμή και οι όροι πώλησης της ζαχαρόπιττας παραγωγής 2007, καθορίσθηκαν με σκοπό τη συγκράτηση της τιμής της στο χαμηλότερο δυνατόν επίπεδο, σε σχέση με την αύξηση της τιμής του προϊόντος στις διεθνείς αγορές.
     Η τιμή του καλαμποκιού καθώς και των υπολοίπων ζωοτροφών είναι αισθητά υψηλότερη της ζαχαρόπιττας, ενώ η θρεπτική ισοδυναμία της ζαχαρόπιττας, συγκρινόμενη σε νομευτικές μονάδες, είναι περίπου ίδια εκείνης του καλαμποκιού, σε σύγκριση με την τιμή του οποίου προκύπτει η τιμή της ζαχαρόπιττας.
     Η αύξηση των τιμών των ζωοτροφών είναι παγκόσμιο φαινόμενο που επηρεάζει και τα υπόλοιπα Κράτη - Μέλη, λόγω κλιματικών και άλλων περιβαλλοντικών παραγόντων.
     Όσον αφορά τη διαμόρφωση των τιμών των αγροτικών προϊόντων (π.χ. δημητριακών καρπών, μηδικής κ.λπ.), που προορίζονται για ζωοτροφές και οι οποίες επηρεάζουν το κόστος παραγωγής και την ανταγωνιστικότητα των κτηνοτροφικών προϊόντων (γάλα, κρέας κ.λπ.) γίνεται στα πλαίσια της ελεύθερης αγοράς (προσφοράς και ζήτησης) και το Υπουργείο Αγροτικής Ανάπτυξης και Τροφίμων δεν έχει τη δυνατότητα επηρεασμού αυτών.
     Επίσης η τιμή παραγωγού των κτηνοτροφικών προϊόντων (κρέας, γάλα κ.λπ.) τόσο στην Ελληνική, όσο και στην Ευρωπαϊκή αγορά διαμορφώνεται ελεύθερα με βάση την προσφορά και τη ζήτηση και δεν υπάρχει δυνατότητα κρατικής παρέμβασης στον καθορισμό της τιμής παραγωγού. Ωστόσο, το Υπουργείο Αγροτικής Ανάπτυξης και Τροφίμων, στην προσπάθειά του να στηρίξει την τιμή πώλησης του ελληνικού γάλακτος και να αντιμετωπίσει τα προβλήματα διάθεσης των παραδοσιακών γαλακτοκομικών προϊόντων, εφαρμόζει συγχρηματοδοτούμενα από την Ε.Ε. προγράμματα προώθησης των παραδοσιακών τυροκομικών προϊόντων, καθώς και ειδικούς ελέγχους για την εξυγίανση της αγοράς γάλακτος και κρέατος.
     Βάσει του Καν. (ΕΚ) 1782/2003 του Συμβουλίου στους γεωργούς που εκτρέφουν προβατίνες ή/και αίγες και σε βοοτρόφους, καταβάλλονται κατ' έτος ενισχύσεις που έχουν ενταχθεί από το 2006 στο σύστημα "ενιαίας ενίσχυσης" στην εκμετάλλευση, με πλήρη αποδέσμευση από την παραγωγή. Τα ποσά αναφοράς της ενιαίας ενίσχυσης είναι ο τριετής μέσος όρος των συνολικών ποσών ενισχύσεων που έχει λάβει ο γεωργός στο πλαίσιο των καθεστώτων στήριξης κατά τη διάρκεια κάθε ημερολογιακού έτους της περιόδου αναφοράς 2000  2001 και 2002.
     Επίσης, επιπλέον της ενιαίας ενίσχυσης, στο πλαίσιο του άρθρου 69 του Καν. (ΕΚ) 1782/03 του Συμβουλίου, από το 2006 χορηγείται ενίσχυση τόσο σε βοοτρόφους όσο και σε αιγοπροβατοτρόφους για τη βελτίωση της ποιότητας των γεωργικών τους προϊόντων (ποιοτικό παρακράτημα).
     Σε ότι αφορά ειδικότερα το ποιοτικό παρακράτημα στους τομείς του προβείου και αιγείου γάλακτος και βοείου κρέατος, ισχύουν τα εξής:
     α) Ποιοτικό παρακράτημα υπέρ των γεωργών που εκτρέφουν προβατίνες ή / και αίγες.
     Δικαιούχοι της ενίσχυσης, που χορηγείται με στόχο τη βελτίωση της ποιότητας του παραγόμενου πρόβειου ή και αίγειου γάλακτος, είναι οι γεωργοί που εκτρέφουν προβατίνες ή/ και αίγες και παράγουν και παραδίδουν από 1. 01.06 γάλα σε εγκεκριμένες μονάδες μεταποίησης, σύμφωνα με την ΚΥΑ 320679/09-11-2005 (ΦΕΚ 1613/Β'). Το γάλα που παραδίδεται στις ανωτέρω μονάδες πρέπει να έχει συγκεκριμένα ποιοτικά χαρακτηριστικά, δηλαδή Ολική Μικροβιακή Χλωρίδα μικρότερη ή ίση ενός ορίου που καθορίζεται κατ έτος με απόφαση του Υπουργού Αγροτικής Ανάπτυξης και Τροφίμων. Για το έτος 2006 το όριο αυτό ορίστηκε σε 1.300.000 μικρόβια ml γάλακτος, ενώ η ελάχιστη επιλέξιμη ποσότητα γάλακτος ορίστηκε για το ίδιο έτος σε 1500 l(g για τους γεωργούς (κτηνοτρόφους) όλων των περιοχών προκειμένου να βοηθηθούν και οι μικρότεροι παραγωγοί.
     Οι σχετικές ενισχύσεις έχουν καταβληθεί στο σύνολο σχεδόν των δικαιούχων από τις 30-06-2007 (για το έτος 2006).
     β) Ποιοτικό παρακράτημα υπέρ των γεωργών που εκτρέφουν βοοειδή.
     Προβλέπεται από το 2006 η καταβολή ενίσχυσης στους γεωργούς, κατόχους βοοτροφικών εκμεταλλεύσεων, στις οποίες έχουν γεννηθεί 15 μοσχάρια και παράγουν σφάγια ταύρων καλής ποιότητας (ως σφάγιο καλής ποιότητας για το 2006 ορίστηκε αυτό της κατηγορίας τουλάχιστον R3 βάσει της κοινοτικής κλίμακας ταξινόμησης βοοειδών SEUROP και με βάρος τουλάχιστον 240 κιλά, ενώ για το 2007 επίσης αυτό της κατηγορίας R3 βάσει της ανωτέρω κλίμακας και βάρους τουλάχιστον 250 κιλών). Για τα νησιά του Αιγαίου ισχύουν ειδικές ρυθμίσεις από το 2007 (10 γεννήσεις και σφάγια ταύρων καλής ποιότητας ταξινομημένα βάσει της κοινοτικής κλίμακας ταξινόμησης SEUROP τουλάχιστον στην κατηγορία R-3 και με βάρος τουλάχιστον 220 κιλά).
     Για το έτος 2006 έχει καταβληθεί ελάχιστο ποσό 450 ευρώ/επιλέξιμο ταύρο ανεξάρτητα του αριθμού των γεννήσεων μοσχαριών της εκμετάλλευσης.
     Στόχος της ενίσχυσης είναι η παραγωγή μοσχαριών καλύτερης ποιότητας τα οποία σήμερα είναι σε μεγάλο βαθμό υποβαθμισμένα και με πολύ μικρό βάρος σφάγιου. Οι μονάδες θα βελτιώσουν την ανταγωνιστικότητά τους και τη βιωσιμότητά τους. Επίσης με τη χορήγηση σε μονάδες με ελάχιστο μέγεθος, προωθείται η δημιουργία οργανωμένων μονάδων με καλή διαχείριση και αναβαθμισμένο ζωικό κεφάλαιο.
     Για τη στήριξη, προστασία και προώθηση της εθνικής παραγωγής κτηνοτροφικών προϊόντων, εκτός των ενισχύσεων που χορηγούνται για την ενίσχυση του εισοδήματος των γεωργών (ενιαία ενίσχυση, ποιοτικό παρακράτημα), ενισχύονται και δράσεις για τη βελτίωση - εκσυγχρονισμό της πρωτογενούς παραγωγής και της μεταποίησης-εμπορίας αντίστοιχα. Επίσης χορηγούνται ενισχύσεις για εγκατάσταση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου, μετεγκατάσταση κτηνοτροφικών μονάδων κ.λπ.
     Οι παραπάνω δράσεις αναμένεται να συμπεριληφθούν και στην Δ' προγραμματική περίοδο (Δ΄ ΚΠΣ) για την Αγροτική Ανάπτυξη 2007 - 2013.
     Ο Υπουργός
     Α. ΚΟΝΤΟΣ»
     2. Στην με αριθμό 1219/29-10-07 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 215/13-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Κατσιφάρα, σας πληροφορούμε τα εξής:
     Όσον αφορά τη διαμόρφωση των τιμών των αγροτικών προϊόντων (π.χ. δημητριακών καρπών, μηδικής κ.λπ.), που προορίζονται για ζωοτροφές και οι οποίες επηρεάζουν το κόστος παραγωγής και την ανταγωνιστικότητα των κτηνοτροφικών προϊόντων (γάλα, κρέας κ.λπ.) γίνεται στα πλαίσια της ελεύθερης αγοράς (προσφοράς και ζήτησης) και το Υπουργείο Αγροτικής Ανάπτυξης και Τροφίμων δεν έχει τη δυνατότητα επηρεασμού αυτών.
     Επίσης η τιμή παραγωγού των κτηνοτροφικών προϊόντων (κρέας, γάλα κ.λπ.) τόσο στην Ελληνική, όσο και στην Ευρωπαϊκή αγορά διαμορφώνεται ελεύθερα με βάση την προσφορά και τη ζήτηση και δεν υπάρχει δυνατότητα κρατικής παρέμβασης στον καθορισμό της τιμής παραγωγού. Ωστόσο, το Υπουργείο Αγροτικής Ανάπτυξης και Τροφίμων, στην προσπάθειά του να στηρίξει την τιμή πώλησης του ελληνικού γάλακτος και κρέατος αλλά και να αντιμετωπίσει τα προβλήματα διάθεσης των παραδοσιακών γαλακτοκομικών προϊόντων, εφαρμόζει συγχρηματοδοτούμενα από την Ε.Ε. προγράμματα προώθησης των παραδοσιακών τυροκομικών προϊόντων, καθώς και ειδικούς ελέγχους για την εξυγίανση της αγοράς ,γάλακτος και κρέατος με διάφορα μέτρα στήριξης της κτηνοτροφίας και προστασία της εγχώριας παραγωγής.
     Για τη στήριξη, προστασία και προώθηση της εθνικής παραγωγής κτηνοτροφικών προϊόντων, εκτός των ενισχύσεων που χορηγούνται για την ενίσχυση του εισοδήματος των γεωργών (ενιαία ενίσχυση, ποιοτικό παρακράτημα), ενισχύονται και δράσεις για τη βελτίωση-εκσυγχρονισμό της πρωτογενούς παραγωγής και της μεταποίησης-εμπορίας αντίστοιχα. Επίσης χορηγούνται ενισχύσεις για εγκατάσταση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου, μετεγκατάσταση κτηνοτροφικών μονάδων κ.λπ..
     Οι παραπάνω δράσεις αναμένεται να συμπεριληφθούν και στην Δ' προγραμματική περίοδο (Δ΄ ΚΠΣ) για την Αγροτική Ανάπτυξη 2007 - 2013.
     Τέλος στο πλαίσιο της μείωσης κόστους ίδρυσης και λειτουργίας των κτηνοτροφικών μονάδων και τη στήριξη της ανταγωνιστικότητάς τους, ήδη ισχύουν και εφαρμόζονται οι κάτωθι διατάξεις με τις οποίες παρέχεται στους κτηνοτρόφους η δυνατότητα, αντίστοιχα, της:
     α) Δωρεάν έκδοσης έγκρισης κατασκευής, αντί οικοδομικής αδείας, σταυλικών εγκαταστάσεων που κατασκευάζονται με βάση προεγκεκριμένες μελέτες που έχουν εκδοθεί από το Υπουργείο Αγροτικής Ανάπτυξης και Τροφίμων.
     Βάσει της ΚΥΑ 281273 (ΦΕΚ 1396/Β') έχουν εκδοθεί από το Υπουργείο Αγροτικής Ανάπτυξης και Τροφίμων 22 προεγκεκριμένοι τύποι μελετών στεγάστρων ζώων μέχρι 300 τ.μ. με δωρεάν έκδοση έγκρισης κατασκευής αντί οικοδομικής άδειας.
     β) Έγκρισης κατασκευής αντί οικοδομικής αδείας, κτηνοτροφικών στεγάστρων με σκελετό θερμοκηπίου.
     Για τα στέγαστρα αυτά ορισμένες κατασκευαστικές εταιρείες προβαίνουν στις προβλεπόμενες ενέργειες για έγκριση του τύπου ο οποίος στη συνέχεια μπορεί να επαναχρησιμοποιηθεί και σε άλλες κτηνοτροφικές εκμεταλλεύσεις χωρίς να απαιτείται οικοδομική άδεια ή η συνεργασία με μηχανικούς.
     Σχετική η με αριθμ. 5888/2004 Κοινή Απόφαση Υπουργών ΠΕΧΩΔΕ και Γεωργίας, (ΦΕΚ 355/Β΄) που εκδόθηκε κατ' εξουσιοδότηση του άρθρου 8 του Ν. 3044 (ΦΕΚ 197/Α') «Καθορισμός προϋποθέσεων, όρων και δικαιολογητικών για την έκδοση της έγκρισης κατασκευής και εγκατάστασης κτηνοτροφικών στεγάστρων με σκελετό θερμοκηπίου και κινητών κτηνοτροφικών στεγάστρων» .
     Ο Υπουργός
     Α. ΚΟΝΤΟΣ»
      3.  Στην με αριθμό 1405/1-11-07 ερώτηση των Βουλευτών κυρίων Νικολάου Καραθανασόπουλου   και Νικολάου Μωραΐτη δόθηκε με το υπ’ αριθμ. 124659/ΙΗ/19-11-07 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1405/1-11-07, την οποία κατέθεσαν οι Βουλευτές κ. κ. Νικ. Καραθανασόπουλος και Νικ. Μωραΐτης σχετικά με την ανέγερση νέου κτιρίου για τη στέγαση του 1ου Γυμνασίου Πύργου Ηλείας, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/96).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.)
      Το ΥΠ.Ε.Π.Θ., σε ετήσια βάση, επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Το ΥΠΕΠΘ έχει αποδείξει την ευαισθησία του για τα ζητήματα σχολικής στέγης του Νομού Ηλείας. Αυτό αποδεικνύεται από τη σταθερή αύξησή της χρηματοδότησης της Ν. Αυτ/σης Ηλείας από τον ΟΣΚ (από 600.000,00 € το έτος 2004 σε 1.400.000,00 € το έτος 2007).
      Αντίστοιχα, σε ετήσιες επιχορηγήσεις προς τους Ο.Τ.Α. για επισκευές και συντηρήσεις -των σχολικών κτιρίων προβαίνει ,το Υπουργείο Εσωτερικών.
      Όσον αφορά στην κατασκευή κτιρίου για τη στέγαση του 1ου Γυμνασίου Πύργου, η Δ/νση Σχεδιασμού και Προγραμματισμού της Ν. Αυτ/σης Ηλείας με σχετικό έγγραφό της μας πληροφόρησε ότι, σύμφωνα με το συνταχθέν Πενταετές Πρόγραμμα Έργων Σχολικής Στέγης 2008-2013, μεταξύ άλλων, προβλέπεται να αγοραστεί οικόπεδο και να ανεγερθεί σχολική μονάδα 2.100 τ.μ. με 18 αίθουσες για την μετεγκατάσταση του 1ου Λυκείου Πύργου το οποίο συστεγάζεται. με το 1ο Γυμνάσιο Πύργου ώστε οι αίθουσές του να διατεθούν στους μαθητές του τελευταίου. Ήδη, για την αγορά του οικοπέδου, η Ν. Αυτ/ση Ηλείας έχει κινήσει διαδικασία με προσφορές.
      Η Ν. Αυτ/ση Ηλείας έχει επίσης κινήσει διαδικασία να εκμισθώσει οικόπεδο σε άλλο χώρο και να τοποθετήσει αίθουσες διδασκαλίας ΠΡΟΚΑΤ με σκοπό να σταματήσει η απογευματινή διδασκαλία και να δοθεί έτσι προσωρινά λύση στο πρόβλημα ώσπου να ανεγερθεί το νέο κτίριο.
      Τέλος, το ΥΠΕΠΘ, έχοντας συνείδηση της ευθύνης του, θα φροντίσει, στο πλαίσιο των χρηματοοικονομικών δυνατοτήτων του, για τη χρηματοδότηση της Ν. Αυτ/σης Ηλείας, προκειμένου να εξελιχθεί ομαλά η πορεία εκτέλεσης όλων των απαραίτητων έργων σχολικής στέγης.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      4. Στην με αριθμό 1427/1-11-07 ερώτηση των Βουλευτών κυρίων Σπύρου Χαλβατζή, Κων/νου Αλυσανδράκη, Ιωάννου Πρωτούλη, Ιωάννου Ζιώγα, Μπάμπη Χαραλάμπους, Νικολάου Καραθανασόπουλου και της Ε’ Αντιπροέδρου της Βουλής και Βουλευτού Β’ Πειραιώς κ. Βέρας Νικολαΐδου δόθηκε με το υπ’ αριθμ. 124670/ΙΗ/19-11-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1427/1-11-07, την οποία κατέθεσαν οι ανωτέρω Βουλευτές σχετικά με τη διανομή συγγραμμάτων σε Πανεπιστήμια και ΤΕΙ , σας γνωρίζουμε τα ακόλουθα:
      Α. Τα συγγράμματα τα οποία διανέμονται στους φοιτητές, προτείνονται από το διδάσκοντα και το περιεχόμενό τους εγκρίνεται αρχικά από τη Γενική Συνέλευση του Τομέα και, κατόπιν, από τη Γενική Συνέλευση του Τμήματος. Συνεπώς, αρμοδιότητα του ΥΠΕΠΘ είναι μόνο η κοστολόγηση των εγκριθέντων συγγραμμάτων και, σε καμία περίπτωση, ο έλεγχος του περιεχομένου τους.
      Επιπλέον, σας γνωρίζουμε ότι ήδη έχουν ξεκινήσει οι αναγκαίες διαδικασίες για την προμήθεια και διανομή των πανεπιστημιακών συγγραμμάτων, σε εφαρμογή του Φ.12/107169/28-9-2007 εγγράφου του ΥΠΕΠΘ, σύμφωνα με το οποίο θα εφαρμοστεί για το ακαδημαϊκό έτος 2007-08 η ισχύουσα μέχρι σήμερα διαδικασία δωρεάν διανομής πανεπιστημιακών συγγραμμάτων. Όπως μας ενημέρωσε το Τμήμα Διδακτικών Συγγραμάτων του ΕΚΠΑ, έγγραφο σχετικά με περικοπή συγγραμμάτων δεν εστάλη.
      Ακόμη, σας ενημερώνουμε ότι η επιχορήγηση από τον Τακτικό Προϋπολογισμό για τα πανεπιστημιακά συγγράμματα ήταν το 2004 22,6 εκ. ευρώ και το 2007 αυξήθηκαν στο ύψος των 39,9 εκ. ευρώ συν 2 εκ. έκτακτη επιχορήγηση, δηλ. 41,9 εκ. ευρώ για το 2007. Με βάση τα δεδομένα αυτά η ποσοστιαία μεταβολή 2004-2007 είναι της τάξεως του 85,3%. 
      Β. Σύμφωνα με τις διατάξεις του άρθρου 30 του Ν.1404/1983 «Στους σπουδαστές των ΤΕΙ χορηγούνται δωρεάν τα διδακτικά βιβλία και οι διδακτικές σημειώσεις για τα μαθήματα που παρακολουθούν».
      Για την παραγγελία και την προμήθεια των βιβλίων αποφασίζει το Συμβούλιο του ΤΕΙ, ύστερα από τεκμηριωμένη εισήγηση όσον αφορά στην ανταπόκριση του προτεινόμενου βιβλίου στο επίπεδο σπουδών και στο αναλυτικό πρόγραμμα του Τομέα που διδάσκεται το μάθημα.
      Επιπλέον, με τις διατάξεις του Ν.3549/2007 δίδεται στους σπουδαστές το δικαίωμα δωρεάν προμήθειας και επιλογής αριθμού συγγραμμάτων, ίσου με τον αριθμό των υποχρεωτικών και επιλεγόμενων μαθημάτων που απαιτούνται για τη λήψη του πτυχίου, από τον κατάλογο συγγραμμάτων που συντάσσεται υποχρεωτικά κατ' έτος από τις Γενικές Συνελεύσεις των ΤΕΙ.
      Όσον αφορά στο Τμήμα Τεχνολογίας Γραφικών Τεχνών και στη διανομή συγγραμμάτων στα μαθήματα «Επεξεργασίας Εικόνων» και «Μελάνια», όπως μας γνώρισε με σχετικό έγγραφό του το ΤΕΙ Αθήνας «ο καθηγητής του μαθήματος αναμορφώνοντας τις σημειώσεις, τις μοιράζει στους σπουδαστές (δίνοντας συγχρόνως και βιβλιογραφία ένα μεγάλο τμήμα της οποίας υπάρχει στη βιβλιοθήκη του ΤΕΙ) τμηματικά σε κάθε μάθημα. Σε συνεννόηση με τον προϊστάμενο του τμήματος και με τη συμπλήρωση ικανού αριθμού σελίδων οι σημειώσεις θα μοιράζονται σε πακέτα και στους σπουδαστές που δεν εμφανίζονται στις παραδόσεις του θεωρητικού μέρους των δύο αυτών μαθημάτων».
      Τέλος, σας ενημερώνουμε ότι η επιχορήγηση για τα συγγράμματα στα ΤΕΙ περιλαμβάνεται στις λειτουργικές δαπάνες των ΤΕΙ. Η επιχορήγηση από τον Τακτικό Προϋπολογισμό για τις λειτουργικές δαπάνες των ΤΕΙ ήταν το 2004 90 εκ. ευρώ και το 2007 αυξήθηκαν στο ύψος των 151,7 εκ. ευρώ συν 7 εκ. έκτακτη επιχορήγηση, δηλαδή 151,8 εκ. ευρώ για το 2007. Με βάση τα δεδομένα αυτά, η ποσοστιαία μεταβολή 2004-2007 είναι της τάξεως του 76,3%.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      5. Στην με αριθμό 1269/30-10-07 ερώτηση του Βουλευτή κ. Πάνου Μπεγλίτη  δόθηκε με το υπ’ αριθμ. 47782/ΕΥΔ και ΠΤΣ 2404/19-11-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας πληροφορούμε τα ακόλουθα:
      Με την Ε(2000)4322/29-12-00 απόφαση της Επιτροπής, όπως αυτή τροποποιήθηκε με την Ε(2006) 4103 06/09/2006 νεότερη απόφαση, εγκρίθηκε η συγχρηματοδότηση από το Ταμείο Συνοχής του έργου «Αποχέτευση και εγκαταστάσεις επεξεργασίας λυμάτων Αγίων Θεοδώρων» προϋπολογισμού 14.759.000 ευρώ και κοινοτικής συνδρομής 11.069.000 ευρώ με ημερομηνία ολοκλήρωσης την 31η Δεκεμβρίου 2007.
      Το έργο υλοποιείται με δύο εργολαβίες:
      -Η πρώτη εργολαβία, η οποία αφορά στην κατασκευή των δικτύων αποχέτευσης του κεντρικού αποχετευτικού αγωγού και δύο αντλιοστασίων, έχει σχεδόν ολοκληρωθεί. Έχουν κατασκευαστεί 18.822 μέτρα δικτύου και τα δύο αντλιοστάσια εκτός των ηλεκτρικών πινάκων και αυτοματισμών, και έχουν πληρωθεί συνολικά 3.462.466,19 ευρώ.
      - Η δεύτερη εργολαβία, η οποία αφορά στην κατασκευή της Εγκατάστασης Επεξεργασίας Λυμάτων (ΕΕΛ), έχει ολοκληρωθεί σε ποσοστό 80% και έχουν πληρωθεί συνολικά 3.641.250 ευρώ.
      Σύμφωνα με το συμφωνημένο με την ΕΕ σύστημα διαχείρισης και ελέγχου, η Επιτροπή Δημοσιονομικού Ελέγχου (ΕΔΕΛ) ως τριτοβάθμιο ανεξάρτητο ελεγκτικό όργανο διενήργησε έλεγχο στο έργο από 18-04-2005 έως 22-4-2005. Με βάση το πόρισμα του ελέγχου, με την 1912/0052/22-6-2006 απόφαση του Υφυπουργού Οικονομίας και οικονομικών επεβλήθη δημοσιονομική διόρθωση ύψους 11.168.576,67€ και παύση χρηματοδότησης του έργου με αποτέλεσμα τη διακοπή των κατασκευαστικών εργασιών.
      Ο Δήμος Αγ. Θεοδώρων υπέβαλε στις 24-08-2006, αίτηση αναστολής και έφεση κατά της 1912/0052/22-6-2006 απόφασης στο Ελεγκτικό Συνέδριο, το οποίο με την 1785/2007/5-102007 απόφασή του ανέστειλε την εκτέλεσή της.
      Στη συνέχεια, με την 3508/0052/5-11-07 νέα απόφαση του Υφυπουργού Οικονομίας και Οικονομικών ανεστάλη η εκτέλεση της προαναφερθείσας 1912/0052/22-6-2006 απόφασης, μέχρι να δημοσιευτεί η οριστική απόφαση του Ελεγκτικού Συνεδρίου επί της από 24-8-2006 έφεσης που έχει ασκήσει ο Δήμος Αγίων Θεοδώρων.
      Μετά την απόφαση αυτή, είναι δυνατή η συνέχιση των εργασιών για την ολοκλήρωση του έργου.
      Η προσπάθεια των Ελληνικών Αρχών επικεντρώνεται στην επιτάχυνση των εργασιών, προκειμένου να καλυφθεί το μεγαλύτερο μέρος των δαπανών από συγχρηματοδοτούμενους πόρους. Οι δαπάνες των εργασιών που θα παραμείνουν για μετά τις 31-12-2007, θα καλυφθούν από εθνικούς πόρους, εφ' όσον δεν εγκριθεί από την Ε.Ε. αίτημα 6μηνης παράτασης το οποίο δρομολογείται.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
	6. Στις με αριθμό 570/11-10-07 και 632/12-10-2007 ερωτήσεις των Βουλευτών κυρίων Θεοδώρου Δρίτσα, Παναγιώτου Λαφαζάνη και Νάσου Αλευρά δόθηκε με το υπ’ αριθμ. 7017/4/7496/5-11-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Θ. Δρίτσας, Π. Λαφαζάνης και Ν. Αλευράς, σας γνωρίζουμε ότι την 07-10-2007 και κατά το χρονικό διάστημα από 22.54' έως 23.00' το τηλεφωνικό κέντρο της Διεύθυνσης Άμεσης Δράσης Αττικής δέχθηκε έξι (6) κλήσεις που αφορούσαν καταγγελίες για φθορές από ομάδα τριάντα (30) περίπου ατόμων, που επέβαιναν σε δίκυκλα, έφεραν διάφορα αντικείμενα και κινούνταν επί της οδού Θηβών προς Αγ. Ιωάννη Ρέντη.
      Από την ανωτέρω Υπηρεσία αμέσως διετάχθησαν και μετέβησαν επί των οδών Θηβών και Σαρανταπόρου, αλλά και στην ευρύτερη περιοχή οκτώ (8) συνολικά περιπολικά τάξεως και ασφαλείας, καθώς και δύο (2) δικυκλιστές, προς αναζήτηση και εντοπισμό των εν λόγω ατόμων. Οι επιληφθέντες αστυνομικοί ενημερώθηκαν από τους περιοίκους ότι τα ανωτέρω άγνωστα άτομα, με διάφορα αντικείμενα, κτυπούσαν εκφοβιστικά τις πόρτες των σπιτιών τους και τους ίδιους, τραπέντες στη συνέχεια σε φυγή. Κατόπιν τούτου έγιναν εκτεταμένες αναζητήσεις και έλεγχοι υπόπτων στην ευρύτερη περιοχή, με τη συνδρομή και της εποχούμενης περιπολίας του Τμήματος Δίωξης Λαθρομετανάστευσης Δυτικής Αττικής, χωρίς θετικό αποτέλεσμα.
      Για την υπόθεση αυτή, από το Αστυνομικό Τμήμα Αγ. Ιωάννη Ρέντη διενεργείται προανάκριση, στα πλαίσια της οποίας συνεχίζονται οι έρευνες και η συλλογή πληροφοριών για την ανακάλυψη και σύλληψη των άγνωστων δραστών. Η σχετική δικογραφία, μετά την περαίωσή της, θα υποβληθεί στον Εισαγγελέα Πρωτοδικών Πειραιά.
      Πέραν αυτών σας πληροφορούμε ότι την επόμενη του συμβάντος μετέβησαν στην ανωτέρω Υπηρεσία μας ένας (1) Έλληνας και τέσσερις (4) Πακιστανοί υπήκοοι, εκ των οποίων ο ένας είναι ο πρόεδρος του Δ.Σ. της Πακιστανικής Κοινότητας «Η ΕΝΟΤΗΤΑ», προκειμένου να ζητήσουν πληροφορίες για το περιστατικό. Οι προαναφερόμενοι δεν ήταν σε θέση να υποδείξουν παθόντες για ανεύρεσή τους. Την 09-10-2007, κατόπιν προσκλήσεως του διοικητή, μετέβη στο Αστυνομικό Τμήμα Αγ. Ιωάννου Ρέντη ο πρόεδρος της ανωτέρω Κοινότητας, ο οποίος δήλωσε ότι δεν έχει κανένα παράπονο από το χειρισμό της όλης υπόθεσης και του ζητήθηκε να συνεισφέρει στο έργο της προανάκρισης. Επίσης, τις επόμενες ημέρες μετέβησαν στην ανωτέρω Υπηρεσία Έλληνες ιδιοκτήτες οικιών και υπέβαλαν έγκληση κατά αγνώστων δραστών, για φθορά ξένης ιδιοκτησίας.
      Σε ό,τι αφορά την αστυνόμευση της περιοχής του Δήμου Ρέντη, σας πληροφορούμε ότι αυτή αστυνομεύεται καθημερινά και σε 24ωρη βάση από τις πεζές και εποχούμενες περιπολίες των αρμοδίων Υπηρεσιών μας, τάξεως και ασφαλείας. Επίσης η περιοχή αστυνομεύεται καθημερινά από τις περιπολίες της Διεύθυνσης Αλλοδαπών, ενώ κατά τακτά χρονικά διαστήματα δραστηριοποιούνται και οι Ομάδες Πρόληψης και Καταστολής της Εγκληματικότητας (Ο.Π.Κ.Ε.), με τη συμμετοχή και άλλων Υπηρεσιών. Πάντως, μετά το προαναφερόμενο συμβάν, από το Αστυνομικό Τμήμα Αγ. Ιωάννου Ρέντη, διατίθενται δύο (2) εποχούμενες περιπολίες, κατά τις νυχτερινές ώρες, με αποκλειστικό σκοπό την αστυνόμευση της περιοχής που έλαβε χώρα το περιστατικό, αλλά και άλλων περιοχών στις οποίες διαμένουν κυρίως αλλοδαποί.
      Προς τις Υπηρεσίες μας δόθηκαν εντολές και οδηγίες, για τη λήψη κάθε αναγκαίου πρόσθετου μέτρου, με στόχο την πρόληψη και καταστολή παρόμοιων πράξεων σε βάρος αλλοδαπών, αλλά και για την εντατικοποίηση των προσπαθειών τους, προς τον εντοπισμό και παραπομπή στη Δικαιοσύνη των αγνώστων δραστών του προαναφερόμενου περιστατικού.
      Τέλος πρέπει να επισημάνουμε ότι, η προστασία των συνταγματικώς κατοχυρωμένων δικαιωμάτων των πολιτών και ασφαλώς και των αλλοδαπών που ζουν και εργάζονται στη χώρα μας, αποτελεί για το Υπουργείο μας και τις Υπηρεσίες της Ελληνικής Αστυνομίας στόχο πρώτης προτεραιότητας και καθημερινή μας επιδίωξη. Επίσης πρέπει να σημειώσουμε ότι είμαστε ιδιαίτερα ευαίσθητοι σε θέματα ρατσισμού και ξενοφοβίας και για αυτό καταβάλλουμε κάθε προσπάθεια για την αποτροπή τέτοιων φαινομένων, έστω και μεμονωμένων, από οπουδήποτε και αν προέρχονται.
Ο Υφυπουργός
ΠΑΝΑΓΙΩΤΗΣ ΧΗΝΟΦΩΤΗΣ»
	7. Στην με αριθμό 822/17-10-07 ερώτηση του Βουλευτή κ. Νικολάου Σηφουνάκη δόθηκε με το υπ’ αριθμ. 544-550-551/9-11-07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του υπ’ αριθ. πρωτ. 822/17-10-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Ν. Σηφουνάκη, του υπ’ αριθ. πρωτ. 965/22-10-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Φ. Κουβέλη και του υπ’ αριθ. πρωτ. 236/22-10-2007 εγγράφου σας, με το οποίο μας διαβιβάσθηκε αναφορά των Βουλευτών κ. Σ. Σκοπελίτη και κ. Ε. Παντελάκη, που κατατέθηκαν στη Βουλή των Ελλήνων, όσον αφορά στα θέματα αρμοδιότητας ΥΕΝΑΝΠ σας γνωρίζουμε τα ακόλουθα:
   1. Για την αντιμετώπιση του φαινομένου της λαθρομετανάστευσης και την αποτροπή της δια θαλάσσης παράνομης εισόδου αλλοδαπών στη χώρα μας, από το ΥΕΝΑΝΠ εφαρμόζεται εθνικός σχεδιασμός ο οποίος περιλαμβάνει, μεταξύ άλλων, την εκτέλεση προγραμματισμένων και έκτακτων περιπολιών από σκάφη του Λιμενικού Σώματος σε καθημερινή βάση, με ιδιαίτερη έμφαση σε περιοχές όπου εμφανίζεται ιδιαίτερα το πρόβλημα.
  Το Λιμενικό Σώμα διαθέτει σήμερα στα νησιά του Ανατολικού Αιγαίου συνολικά τριάντα επτά (37) περιπολικά σκάφη όλων των τύπων πλήρως επανδρωμένα σε 24ωρη βάση. Τα σκάφη έχουν διατεθεί στις Λιμενικές Αρχές Κω, Ρόδου, Σύμης, Μεγίστης, Λέρου, Πάτμου, Καλύμνου, Μυτιλήνης, Χίου, Σάμου, Οινουσσών, Μήθυμνας, Πλωμαρίου, Πολύχνιτου, Περάματος Γέρας, Ψαρών, Χάλκης και Λίνδου.
   Σύμφωνα με τα τηρούμενα στατιστικά στοιχεία, κατά το τρέχον έτος και μέχρι πρότινος είχαν συλληφθεί έξι χιλιάδες εκατόν ογδόντα πέντε (6.185) λαθρομετανάστες εκ των οποίων οι πέντε χιλιάδες εννιακόσιοι πενήντα επτά (5.957) στα ανατολικά θαλάσσια σύνορα, εκατόν τριάντα πέντε (135) διακινητές εκ των οποίων εκατόν είκοσι δυο (122) στα ανατολικά θαλάσσια σύνορα. Επίσης, κατασχέθηκαν εκατόν έντεκα (111) σκάφη που χρησιμοποιήθηκαν ως μέσα μεταφοράς λαθρομεταναστών εκ των οποίων εκατόν εννέα (109) στα ανατολικά θαλάσσια σύνορα και απετράπη η είσοδος στα ελληνικά χωρικά ύδατα σε διακόσια εξήντα έξι (266) σκάφη, στα οποία επέβαιναν δυο χιλιάδες οκτακόσιοι δώδεκα (2.812) περίπου λαθρομετανάστες.
   Ιδιαίτερα σημαντική επίσης είναι η συνεργασία των Υπηρεσιών του ΥΕΝΑΝΠ με συναρμόδια Υπουργεία (Εσωτερικών, Εξωτερικών, Εθνικής Άμυνας, Οικονομίας και Οικονομικών, Υγείας & Κοινωνικής Αλληλεγγύης και Δικαιοσύνης).
   2. Το ΥΕΝΑΝΠ επιδιώκει την επιπλέον ενίσχυση των Λιμενικών Αρχών στις «ευαίσθητες» περιοχές με ανθρώπινο δυναμικό και περιπολικά σκάφη, στην κατεύθυνση της αντιμετώπισης της παράνομης εισόδου λαθρομεταναστών στη χώρα μας.
   Για την επίτευξη του στόχου αυτού, από το χρηματοδοτικό πρόγραμμα ARGO της Ε.Ε. συγχρηματοδοτήθηκε σε ποσοστό 80% η εκπόνηση μελέτης προϋπολογισμού 860.000€, για την αναβάθμιση και επέκταση των υπαρχόντων συστημάτων ελέγχου θαλάσσιας κυκλοφορίας με συστήματα επιτήρησης (ΑTICS), καθώς και η πιλοτική εφαρμογή των αποτελεσμάτων της μελέτης αυτής. Ο σχετικός διαγωνισμός είναι σε εξέλιξη από το Υπουργείο Ανάπτυξης.
  3. Για δράσεις του προγράμματος ARGO που δεν υλοποιήθηκαν, το ΥΕΝΑΝΠ θα παρακολουθήσει τις νέες δυνατότητες χρηματοδότησης δράσεων οι οποίες περιλαμβάνονται στη νέα προγραμματική περίοδο και στηρίζονται στα ίδια χρηματοδοτικά εργαλεία με το εν λόγω πρόγραμμα.
  4. Σημειώνεται ότι το πρώην Υπουργείο Αιγαίου και Νησιωτικής Πολιτικής στο πλαίσιο των αρμοδιοτήτων που προβλέπονται στο π.δ. 1/1986 (Α' 1) επιχορήγησε με την με αριθ. πρωτ. ΔΙΠΑΜ-ΠΣΕΑ/Φ613.00/01/8384/28-8-2007 απόφασή του, τη Ν.Α. Σάμου με το ποσό των 40.000€ για την κάλυψη δαπάνης εξοπλισμού του νεοϊδρυθέντος κέντρου Υποδοχής Λαθρομεταναστών στο Βαθύ Σάμου.
  5. Στο πλαίσιο του γενικού προγράμματος -πλαίσιο «Αλληλεγγύη και Διαχείριση των Μεταναστευτικών Ροών (2007-2013)», εκπονείται από ομάδα εργασίας στο ΥΕΝΑΝΠ πολυετές πρόγραμμα για την προμήθεια μέσων - εξοπλισμού και την παροχή εκπαιδεύσεων προσωπικού του Λιμενικού Σώματος από το Ταμείο Εξωτερικών Συνόρων (Τ.Ε.Σ.), το οποίο εντάσσεται στο γενικό πρόγραμμα - πλαίσιο και θα διαθέσει για τα θαλάσσια σύνορα των Κρατών-Μελών της Ε.Ε., το ανωτέρω χρονικό διάστημα, περίπου το ποσό των 637.000.000€. Το πολυετές πρόγραμμα θα υλοποιηθεί βάσει εκπόνησης αντίστοιχων ετήσιων προγραμμάτων για την περίοδο 2007-2013.
  Ο Υπουργός
  ΓΕΩΡΓΙΟΣ Α. ΒΟΥΛΓΑΡΑΚΗΣ»
     8. Στις με αριθμό 895/18-10-07 και 950/19-10-07 ερωτήσεις των Βουλευτών κ.κ. Βασιλείου Κεγκέρογλου και Εμμανουήλ Στρατάκη δόθηκε με το υπ’ αριθμ. 118078/ΙΗ/6-11-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμό 895/18-10-07 και 950/19-10-07 τις οποίες κατέθεσαν οι Βουλευτές κ.κ. Βασίλης Κεγκέρογλου και Μανόλης Σοφ. Στρατάκης σχετικά με τα προγράμματα της Πρόσθετης Διδακτικής Στήριξης και Ενισχυτικής Διδασκαλίας στη Β/θμια Εκπαίδευση, σας γνωρίζουμε τα ακόλουθα:
      Τα προγράμματα Πρόσθετης Διδακτικής Στήριξης και Ενισχυτικής Διδασκαλίας θα υλοποιηθούν κανονικά κατά το σχολικό έτος 2007-08, όπως προβλέπεται από την με αριθμ. 65386/Γ7/20-6-2007 Εγκύκλιο του ΥΠ.Ε.Π.Θ., με θέμα «Προετοιμασία Προγραμμάτων Πρόσθετης Διδακτικής Στήριξης κι Ενισχυτικής Διδασκαλίας 2007-08.
      Οι παράμετροι οργάνωσης και λειτουργίας του προγράμματος Πρόσθετης Διδακτικής Στήριξης καθορίζονται στην με αριθμ. 120315/Γ7/ 25-10-2007 Υπουργική Απόφαση, με θέμα «Οργάνωση Προγραμμάτων ΠΔΣ σχ. έτους 2007-08», σύμφωνα με την οποία το πρόγραμμα ΠΔΣ σχολικού έτους 2007-08 «αρχίζει στις 29 Οκτωβρίου 2007».
      Σύμφωνα με την προαναφερθείσα Εγκύκλιο, οι προσλήψεις των ωρομισθίων καθηγητών στο πρόγραμμα ΠΔΣ γίνονται «από το Διευθυντή ΔΕ με βάση τους καταλόγους που έχουν συντάξει οι Διευθύνσεις Δευτεροβάθμιας Εκπαίδευσης, ύστερα από εισήγηση του Προϊσταμένου Γραφείου και σχετική γνώμη του Σχεδιαστή - Αξιολογητή. Οι προσλήψεις των ωρομισθίων καθηγητών ακολουθούν τις ίδιες διατάξεις που ισχύουν για τους ωρομίσθιους του κανονικού προγράμματος, εκτός από τη διαδικασία επιλογής και την ωριαία αμοιβή.» Ειδική μέριμνα λαμβάνεται για τους τρίτεκνους αδιόριστους εκπαιδευτικούς: «Σε κάθε περίπτωση προηγούνται της επιλογής οι πολύτεκνοι ωρομίσθιοι καθηγητές που έχουν 3 παιδιά και άνω.» (Τμήμα Δ, παρ.1, εδ. β).
      Το πρόγραμμα της Ενισχυτικής Διδασκαλίας υλοποιείται σύμφωνα με την με αριθ.96734/Γ7/11-09-2003 (ΦΕΚ 1301 τ.Β΄12-09-2003), Υπουργική Απόφαση με θέμα «Ενισχυτική Διδασκαλία μαθητών Γυμνασίων», στην οποία προβλέπεται ότι: «Η πρόσληψη των ωρομισθίων καθηγητών που θα απασχοληθούν στην Ενισχυτική Διδασκαλία Γυμνασίων, ακολουθεί την ίδια διαδικασία που ακολουθείται για την πρόσληψη ωρομισθίων του κανονικού προγράμματος.»
      Ο Υφυπουργός
      ΑΝΔΡΕΑΣ ΛΥΚΟΥΡΕΝΤΖΟΣ»
     9. Στην με αριθμό 806/17-10-07 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 117342/ΙΗ/6-11-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 806/17-10-07, την οποία κατέθεσε ο Βουλευτής κ. Βασίλης Έξαρχος σχετικά με τις λειτουργικές ανάγκες των σχολείων Δευτεροβάθμιας Εκπαίδευσης του Ν. Λάρισας, σας γνωρίζουμε τα ακόλουθα:
      Α. Τα βιβλία Γυμνασίου, Λυκείου και Γενικής Παιδείας ΕΠΑΛ καθώς και τα περισσότερα βιβλία των ειδικοτήτων έχουν αποσταλεί από τον ΟΕΔΒ προς τα σχολεία του εν λόγω Νομού. Άμεσα, θα ολοκληρωθεί η αποστολή των συμπληρωματικών παραγγελιών, μαζί με λύσεις, εργαστηριακούς οδηγούς ή τετράδια που τυχόν εκκρεμούν.
      Β. Όσον αφορά στις ελλείψεις εκπαιδευτικού προσωπικού, σας ενημερώνουμε ότι, ειδικά κατά το σχολικό έτος 2007-2008, το ΥΠΕΠΘ προέβη σε εκτεταμένους διορισμούς ώστε να υπάρχουν όσο το δυνατόν λιγότερα διδακτικά κενά κατά την έναρξη του σχολικού έτους.
      Συγκεκριμένα, για το σχολικό έτος 2007-2008, έγιναν οι παρακάτω διορισμοί μόνιμου εκπαιδευτικού προσωπικού Δευτεροβάθμιας Εκπαίδευσης στο Ν. Λάρισας:
      Με τις με αρ. 89181/Δ2/10-08-2007 (Φ.Ε.Κ599/τ.Γ΄/16-8-2007) και 94406/Δ2/31-08-2007 (Φ.Ε.Κ. 687/τ.Γ΄/05-09-2007) Υπουργικές Αποφάσεις, διορίστηκαν συνολικά 23 μόνιμοι εκπαιδευτικοί. Επιπλέον, με την με αρ. 96287/Δ2/05.09.2007 (Φ.Ε.Κ691/τ.Γ.06-09-2007) Υπουργική Απόφαση, διορίστηκαν 24 πολύτεκνοι εκπαιδευτικοί διαφόρων ειδικοτήτων.
      Με τις με αρ. 108121/Δ2/02-10-2007, 112165/Δ2/10-10-2007 και 115192/Δ2/16-10-2007 Υπουργικές Αποφάσεις, προσελήφθησαν 8 αναπληρωτές εκπαιδευτικοί για την κάλυψη λειτουργικών κενών στα σχολεία Δευτεροβάθμιας Εκπαίδευσης.
      Επίσης, με την με αρ. 112165/Δ2/10-10-07 Υπουργική Απόφαση, προσελήφθησαν δύο (2) αναπληρωτές εκπαιδευτικοί του κλάδου ΤΕ16 Μουσικής, διαφόρων μουσικών ειδικεύσεων στο Μουσικό Σχολείο Λάρισας. Περαιτέρω, στις 11-10-2007, δόθηκε εντολή για την πρόσληψη ωρομισθίων εκπαιδευτικών από τις Περιφερειακές Διευθύνσεις Δευτεροβάθμιας Εκπαίδευσης στα Μουσικά Σχολείο.
      Επιπροσθέτως, μέχρι στιγμής, έχουν διατεθεί 450 ώρες για πρόσληψη' ωρομισθίων εκπαιδευτικών.
      Το ΥΠΕΠΘ μεριμνά καθ' όλη τη διάρκεια του σχολικού έτους για την πλήρωση των λειτουργικών κενών που παρουσιάζονται στα σχολεία, ανάλογα με. τις πιστώσεις που χορηγούνται.
      Τέλος, σταθερή επιδίωξη της πολιτικής ηγεσίας του ΥΠΕΠΘ είναι ο σχεδιασμός και η υλοποίηση ενός νέου στοχοχρονοδιαγράμματος, το οποίο θα συμπεριλαμβάνει όλες τις απαιτούμενες υπηρεσιακές μεταβολές και οι οποίες θα ολοκληρώνονται μέχρι τέλους του εκάστοτε τρέχοντος σχολικού έτους. Επιδιώκουμε η έναρξη κάθε νέου σχολικού έτους να πραγματοποιείται με ομαλό και απρόσκοπτο τρόπο, τον οποίο θα διασφαλίζουν η πληρότητα των σχολικών μονάδων όλων των βαθμίδων σε εκπαιδευτικό δυναμικό.
      Ο Υφυπουργός
      ΑΝΔΡΕΑΣ ΛΥΚΟΥΡΕΝΤΖΟΣ»
      10. Στην με αριθμό 1121/25.10.07 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 128/8.11.07 έγγραφο από τον Yφυπουργό ΠΕ.ΧΩ.ΔΕ. η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Σύμφωνα με την με αρ.πρ. οικ/5285/31.8.07 ΚΥΑ οριοθετήθηκαν οι περιοχές για την αποκατάσταση των ζημιών σε κτίρια από τις πυρκαγιές του lουνίου, lουλίου και Αυγούστου 2007, των Νομών Ηλείας, Μεσσηνίας, Λακωνίας, Αρκαδίας, Κορινθίας, Ευβοίας, Αττικής και Αιτωλοακαρνανίας. Για το Νομό Ευβοίας η οριοθέτηση αφορούσε στα Δημοτικά Διαμερίσματα:
      Θεολόγου, Μίστρου και Πούρνου, του Δήμου Διρφύων Μαρμαρίου και Στουππαίων, του Δήμου Μαρμαρίου Ωρολογίου και Αγ. Γεωργίου, του Δήμου Αυλώνος Περιοχή Γέροντα του Δήμου Ερέτριας και των Δήμων Στυραίων, Αμαρυνθίων, Κονιστρών και Ταμιναίων
      2. Στις 10.10.2007 ο Υπουργός ΠΕΧΩΔΕ υπέγραψε την Κοινή Υπουργική Απόφαση για τη συμπληρωματική οριοθέτηση περιοχών για την αποκατάσταση των ζημιών σε κτίρια από τις πυρκαγιές του lουνίου, lουλίου και Αυγούστου 2007, σε περιοχές των Νομών Ηλείας, Αρκαδίας, Κορινθίας, Αργολίδας, Μεσσηνίας, Αχαίας , Λάρισας, Άρτας, Ευβοίας, Βοιωτίας, Θεσπρωτίας, Κεφαλληνίας, Ζακύνθου, Φθιώτιδας και Αττικής. Στην απόφαση αυτή για το Ν. Ευβοίας περιλαμβάνονται τα Δημοτικά Διαμερίσματα Καλοχωρίου-Παντειχίου του Δήμου Αυλίδας και η Κοινότητα Λιχάδας και έτσι καλύπτονται όλες οι πληγείσες περιοχές του Ν. Ευβοίας.
      3. Επίσης στις 31.10.2007, υπεγράφη η με αρ. πρωτ. οικ/6996/Α32 ΚΥΑ των Υπουργών Οικονομίας & Οικονομικών και ΠΕΧΩΔΕ, για την παροχή πιστωτικών διευκολύνσεων στις προαναφερθείσες πληγείσες περιοχές αμέσως μετά τη δημοσίευση της οποίας στην Εφημερίδα της Κυβερνήσεως, οι ιδιοκτήτες των κτιρίων τα οποία έχουν υποστεί βλάβες από τις πυρκαγιές, μπορούν να υποβάλλουν αίτηση με τα απαιτούμενα δικαιολογητικά στην αρμόδια Υπηρεσία του ΥΠΕΧΩΔΕ (Τομέας Αποκατάστασης Σεισμοπλήκτων Ευβοίας), προκειμένου να τους χορηγηθεί αποζημίωση για την αποκατάσταση των κτισμάτων τους, κατόπιν της με αρ. πρωτ. οικ/6995/A312-31.10.2007 Απόφασης Σύστασης του προαναφερθέντος Τομέα.
      4. Αναλυτικότερα στην παραπάνω απόφαση καθορίζονται οι όροι και οι προϋποθέσεις για την δωρεάν ανακατασκευή ή επισκευή των κτιρίων που υπέστησαν ζημιές από τις πυρκαγιές του φετινού καλοκαιριού, χωρίς την ανάγκη λήψης άτοκου δανείου όπως ίσχυε παλαιότερα.
      Η δωρεάν ανακατασκευή και επισκευή όλων των κτιρίων που υπέστησαν ζημιές αποτελεί βασικό πυλώνα του προγράμματος ανασυγκρότησης των πυρόπληκτων περιοχών. Το πρόγραμμα αυτό είναι τεράστιο και περιλαμβάνει την πλήρη ανακατασκευή περίπου 2.100 κτιρίων εκ των οποίων περισσότερα από 1.000 είναι κατοικίες και την επισκευή άλλων 1.500 εκ των οποίων περισσότερα από 800 είναι κατοικίες.
      Για την περιοχή του Ν. Ευβοίας, πάνω από 30 κατοικίες έχουν καταστραφεί ολοσχερώς και πάνω από 30 οικοδομήματα με άλλες χρήσεις, τα οποία τώρα θα ανακατασκευαστούν με τη χρήση δωρεάν κρατικής αρωγής.
      Το συνολικό κόστος του προγράμματος ανέρχεται σε περίπου 150 εκατ. ευρώ και θα χρηματοδοτηθεί από το Ειδικό Ταμείο Αντιμετώπισης Εκτάκτων Αναγκών.
      Η κατασκευή των κτιρίων δεν θα γίνει κεντρικά από το ΥΠΕΧΩΔΕ, αλλά από τους ίδιους τους ιδιοκτήτες και για αυτό θα δίνεται δωρεάν κρατική αρωγή σε χρήματα.
      Η παροχή της δωρεάν κρατικής αρωγής προβλέπεται για όλες τις πυρόπληκτες περιοχές των Νομών Ηλείας, Μεσσηνίας, Λακωνίας, Αρκαδίας, Κορινθίας, Ευβοίας, Αττικής, Αιτωλοακαρνανίας, Μαγνησίας, Αχαϊας, Αργολίδας, Λάρισας, Άρτας, Θεσπρωτίας, Ζακύνθου, Φθιώτιδας, Κεφαλληνίας και Βοιωτίας.
      - Επίσης, δικαιούχοι της δωρεάν κρατικής αρωγής είναι όλοι οι ιδιοκτήτες ή ψιλοί κύριοι κάθε είδους κτιρίου (πρώτη και δευτερεύουσα κατοικία, επαγγελματικοί χώροι, ναοί κλπ) που βρίσκεται σε πυρόπληκτη περιοχή, με μόνη προϋπόθεση το κτίριο αυτό να μην ήταν εγκαταλελειμμένο.
      Το ποσό της κρατικής αρωγής για κάθε είδος κτιρίου είναι τέτοιο που διασφαλίζει πραγματικά την δωρεάν ανακατασκευή ή επισκευή του. Αναφέρεται ενδεικτικά ότι για τις κατοικίες το ποσό της δωρεάν κρατικής αρωγής έχει οριστεί στα 750 ευρώ/τ.μ. και μάλιστα για εμβαδό ίσο με αυτό της κατοικίας που καταστράφηκε και μέχρι τα 120 τ.μ. Αξίζει να σημειωθεί ότι το ποσό αυτό αυξάνεται στα 950 ευρώ/τ.μ. για διατηρητέες κατοικίες και για όσες βρίσκονται εντός παραδοσιακών οικισμών.
      Εξαιρετικά ευνοϊκές είναι και οι ρυθμίσεις για την πραγματική βελτίωση των συνθηκών κατοικίας στις πυρόπληκτες περιοχές. Ειδικότερα:
      α) για διμελείς οικογένειες και για καταστραφείσα κατοικία μικρότερη των 65 τ.μ., η δωρεάν κρατική αρωγή υπολογίζεται για εμβαδόν 65 τ.μ.
      β) για τριμελείς οικογένειες και για καταστραφείσα κατοικία μικρότερη των 80 τ μ η δωρεάν κρατική αρωγή υπολογίζεται για εμβαδόν 80 τ.μ.
      γ) για τετραμελείς οικογένειες και άνω και για καταστραφείσα κατοικία μικρότερη των 95 τ.μ., η δωρεάν κρατική αρωγή υπολογίζεται για εμβαδόν 95 τ.μ.
      Θεσπίζονται γενικές αρχές που θα πρέπει να ακολουθούνται για την ανακατασκευή και επισκευή των κατοικιών, με στόχο την διατήρηση και βελτίωση της αρχιτεκτονικής φυσιογνωμίας των οικισμών που επλήγησαν και την οργανωμένη ανοικοδόμησή τους. Ενδεικτικά αναφέρονται τα παρακάτω:
      α) Όλες οι κατοικίες θα έχουν το πολύ δύο ορόφους και θα διαθέτουν υποχρεωτικά κεραμοσκεπή
      β) Αυστηρή εφαρμογή κανονισμού θερμομόνωσης (διπλά τζάμια, διπλούς δρομικούς τοίχους με θερμομόνωση, κλπ)
      γ) Απαγόρευση κατασκευής PILOTlS
      δ) Ξύλινα κουφώματα ή από άλλο υλικό, ώστε να μοιάζουν με ξύλινα
      ε) Οι ηλιακοί συλλέκτες να τοποθετούνται στον περιβάλλοντα χώρο
      στ) Διατήρηση της μορφολογίας της περιοχής (όγκοι κτιρίων, υψίκορμα ανοίγματα, σύμφωνα με τα παραδοσιακά πρότυπα).
      ζ) Σε όλους τους παραδοσιακούς οικισμούς θα εφαρμόζονται οι όροι των αντίστοιχων Π .Δ.
      5. Επίσης, οι μελέτες για την επισκευή και ανακατασκευή των βλαβέντων κτιρίων καθώς και η έκδοση των οικοδομικών αδειών απαλλάσσονται από κάθε φόρο, τέλος χαρτοσήμου, δικαίωμα κρατήσεως ή εισφοράς εν γένει του Δημοσίου ή Οργανισμού Τοπικής Αυτοδιοίκησης ή οποιουδήποτε τρίτου, ενώ η αμοιβή μηχανικού για μελέτη - επίβλεψη μειώνεται στο 50% της αμοιβής που καθορίζεται με τις ισχύουσες διατάξεις περί αμοιβών Μηχανικών.
      Για την διασφάλιση της διαφάνειας της διαδικασίας, η κρατική αρωγή θα χορηγείται σε τρεις δόσεις, ανάλογα με την πορεία των εργασιών ανακατασκευής.
      Ο Υφυπουργός
      Θ. ΞΑΝΘΟΠΟΥΛΟΣ»)
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Η πρώτη, η με αριθμό 1309/30-10-2007 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Τουριστικής Ανάπτυξης, σχετικά με την ανάπτυξη του χειμερινού τουρισμού στη χώρα μας, δεν θα συζητηθεί σήμερα λόγω κωλύματος του Υπουργού και σε συνεννόηση με τον ερωτώντα Βουλευτή. 
      Προχωρούμε  τώρα στη συζήτηση της δεύτερης, της με αριθμό 35/1-10-2007 ερώτησης του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Υγείας και Κοινωνικής Αλληλεγγύης, σχετικά με την κάλυψη των κενών σε ιατρικό-νοσηλευτικό και τεχνικό προσωπικό στα νοσοκομεία Καλαμάτας και Κυπαρισσίας. 
      Η ερώτηση του κυρίου συναδέλφου έχει ως εξής:
      «Είναι γνωστές οι συνέπειες της αντιλαϊκής πολιτικής της Νέας Δημοκρατίας και του ΠΑ.ΣΟ.Κ. στο χώρο της υγείας και τα προβλήματα που υπάρχουν και εντείνονται στο σύστημα υγειονομικής περίθαλψης. Στη Μεσσηνία τα νοσοκομεία και τα κέντρα υγείας λειτουργούν με πάρα πολύ σοβαρές ελλείψεις και κενά. 
      Ενδεικτικά αναφέρουμε:
      Στο Γενικό Νοσοκομείο Καλαμάτας τα πραγματικά οργανικά κενά σε ιατρικό προσωπικό, σύμφωνα με δηλώσεις του Προέδρου της Επιστημονικής Επιτροπής, φτάνουν στο 50% των θέσεων. Έτσι δεν λειτουργεί η Ψυχιατρική Κλινική και η Μονάδα Εμφραγμάτων. Η Μ.Ε.Θ. και οι δύο Παθολογικές Κλινικές υπολειτουργούν. Δεν υπάρχει Νευροχειρουργικό Τμήμα και Θωρακοχειρουργικό, καθώς και Ωτορινολαρυγγολογικό και ενδοκρινολόγος. Σοβαρά κενά υπάρχουν και σε διάφορες βοηθητικές υπηρεσίες, όπως τα πλυντήρια, ενώ η καθαριότητα και η φύλαξη έχουν δοθεί σε ιδιώτες.
      Στο Γενικό Νοσοκομείο Κυπαρισσίας σοβαρές ελλείψεις παρουσιάζονται στη Μονάδα Τεχνητού Νεφρού, που η απουσία νεφρολόγου και νοσηλευτικού προσωπικού εμποδίζουν τη λειτουργία της σε όλες τις βάρδιες (την ίδια ώρα που στο Γενικό Νοσοκομείο συζητιέται η χορήγηση άδειας σε ιδιώτη για τη λειτουργία Μονάδας Τεχνητού Νεφρού στην Καλαμάτα). Παρόμοια προβλήματα αντιμετωπίζουν το Τμήμα Αιμοδοσίας αλλά και οι Κλινικές. 
      Τέλος, στα κέντρα υγείας του νομού δεν υπάρχουν βασικές ειδικότητες, π.χ. παιδίατρος στο Κέντρο Υγείας Φιλιατρών, ενώ εντοπίζονται σοβαρά κενά σε λοιπό προσωπικό, όπως οδηγός ασθενοφόρου στο Κέντρο Υγείας Αγίου Νικολάου.
      Ερωτάται ο κύριος Υπουργός:
      1. Τι θα κάνει ώστε να καλυφθούν όλες οι ανάγκες με μόνιμες θέσεις εργασίας, σε ιατρικό-νοσηλευτικό και τεχνικό προσωπικό;
      2. Τι θα κάνει ώστε να διατεθούν τα απαραίτητα κονδύλια από τον κρατικό προϋπολογισμό;»
      Το λόγο έχει ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Κύριοι συνάδελφοι, ερωτήσεις με περιεχόμενο που έχει να κάνει και με τις υποδομές, αλλά και με το απαραίτητο προσωπικό, σαφέστατα και αναδεικνύουν το πρόβλημα και είναι βέβαιο ότι τις περισσότερες φορές συμβάλλουν θετικά στην προώθηση και στην επίλυσή του. Θεωρώ, όμως, ότι είναι και μια πρώτης τάξεως ευκαιρία για να αποδείξει και η Κυβέρνηση το αμέριστο ενδιαφέρον της και την προσπάθεια την οποία καταβάλλει προς αυτήν την κατεύθυνση και η οποία έχει και ορατά, θετικά αποτελέσματα. 
      Ενδεικτικά μόνο να αναφέρω ότι τη χρονιά που διανύουμε και που σε λίγες εβδομάδες τελειώνει, είχαμε το μεγαλύτερο αριθμό προσλήψεων τόσο σε ιατρικό όσο και σε νοσηλευτικό και υπόλοιπο προσωπικό, ίσως γιατί είχαμε και την ολοκλήρωση διαγωνισμών που έρχονταν από τις προηγούμενες χρονιές. Πάντως, ο αριθμός των γιατρών ήταν πάρα πολύ μεγάλος, ίσως ο μεγαλύτερος την τελευταία πενταετία, το ίδιο και ο αριθμός νοσηλευτικού προσωπικού. 
      Ακόμη, θα έλεγα ότι και προς την κατεύθυνση των υποδομών, αλλά και όσον αφορά την προμήθεια σε σύγχρονο ιατροτεχνικό εξοπλισμό, ο αριθμός ήταν πάρα πολύ μεγάλος και περισσότερα από 600.000.000 ευρώ δαπανήθηκαν τη χρονιά που διανύουμε, στην κατασκευή και στον εκσυγχρονισμό μονάδων πρωτοβάθμιας και δευτεροβάθμιας περίθαλψης. 
      Συγκεκριμένα, για το Νοσοκομείο της Καλαμάτας, για το οποίο τα ερωτήματά σας είναι πολλά και θα προσπαθήσω στο χρόνο που έχω στη διάθεσή μου να απαντήσω σε όσα περισσότερα γίνεται –και στη δευτερολογία μου θα απαντήσω σε όσα δεν προλάβω- θα σας έλεγα ότι δεν είναι απόλυτα ακριβή τα στοιχεία. Δεν θέλω να ωραιοποιήσω την κατάσταση, θέλω όμως, λέγοντάς σας τα επίσημα στοιχεία που υπάρχουν, να αναγνωρίσετε τη μεγάλη προσπάθεια που γίνεται και που σύντομα θα έχει θετικότατα αποτελέσματα.
      Αρχίζοντας, λοιπόν, από το Νοσοκομείο της Καλαμάτας, που είναι και η βάση της όλης υγειονομικής προσπάθειας στο Νομό Μεσσηνίας, όσον αφορά το ιατρικό προσωπικό, σας αναφέρω ότι υπάρχουν εκατόν δεκαέξι οργανικές θέσεις ιατρών κλάδου Ε.Σ.Υ., από τις οποίες, αυτήν τη στιγμή που κουβεντιάζουμε, περίπου οι εβδομήντα είναι καλυμμένες, ενώ βρίσκονται στην τελική φάση της διαδικασίας προκήρυξης άλλες δεκαεννιά θέσεις και πολύ σύντομα θα έχει ολοκληρωθεί αυτή η διαδικασία. Άρα, ανεβάζουμε τον αριθμό σε ενενήντα περίπου καλυμμένες οργανικές θέσεις.
      Ταυτόχρονα, θα σας πω ότι υπήρχαν δέκα θέσεις ειδικευόμενων ιατρών, μέχρι στιγμής, εκ των οποίων οι έξι είναι καλυμμένες, οι τέσσερις είναι στη διαδικασία πρόσληψης και με την τελευταία κατανομή που έγινε, δίνουμε άλλες δέκα θέσεις ειδικευομένων ιατρών, ώστε έτσι να διπλασιάσουμε τον αριθμό και άρα οι θέσεις του ιατρικού προσωπικού στο Νοσοκομείο της Καλαμάτας να ενισχυθούν πάρα πολύ καλά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Για τις συγκεκριμένες κλινικές στις οποίες αναφέρεστε –που δεν προλαβαίνω να επεκταθώ σ’ αυτές και θα συνεχίσω στη δευτερολογία μου- σας αναφέρω τα εξής: 
      Για την Ω.Ρ.Λ. Κλινική, προβλέπεται μία θέση Διευθυντού, μία θέση Επιμελητού Α΄ και μία θέση Επιμελητού Β΄. Είναι καλυμμένη η μία θέση, του Επιμελητού Β΄ και βρίσκεται στην τελική φάση ολοκλήρωσης –έχει γίνει η κρίση- και η πρόσληψη του Διευθυντού και η πρόσληψη του Επιμελητού Α΄. Άρα, τα κενά αυτά καλύπτονται.
      Επίσης, στις δύο Παθολογικές Κλινικές που υπάρχουν, όπου προβλέπονται δύο θέσεις Διευθυντών αντίστοιχα, δύο θέσεις Επιμελητών Β΄ και επτά θέσεις Επιμελητών Α΄, είναι καλυμμένες οι θέσεις των Επιμελητών Α΄ και βρίσκονται στην τελική φάση επιλογής επτά θέσεις Επιμελητών Β΄ και μία θέση, της οποίας αυτές τις μέρες –πιθανότατα και σήμερα- ολοκληρώνεται η διαδικασία της. 
      Άρα, ένα μεγάλο κομμάτι ιατρικού προσωπικού νομίζω πως οδεύει προς το Νοσοκομείο της Καλαμάτας και έτσι μπορούμε να λέμε ότι το νοσοκομείο θα μπορεί να προσφέρει καλύτερα τις υπηρεσίες υγείας. Το ίδιο συμβαίνει και με το νοσηλευτικό προσωπικό…
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ, τα υπόλοιπα στη δευτερολογία σας. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Βεβαίως, κύριε Πρόεδρε. Θα συνεχίσω στη δευτερολογία μου.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής του Κομμουνιστικού Κόμματος Ελλάδας κ. Νικόλαος Καραθανασόπουλος. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κύριε Υπουργέ, κανείς δεν αμφισβήτησε το ότι γίνονται προσπάθειες. Το ζήτημα, όμως, είναι εάν αυτές οι προσπάθειες φτάνουν για να καλύψουν τις ανάγκες. Το λέμε αυτό, από ποια άποψη; Το λέμε από την άποψη του ότι τα ζητήματα της υγείας πρέπει να είναι ζητήματα προτεραιότητας και δεν μπορούν να μπαίνουν στη λογική των αντοχών ή του τι παραλάβαμε. Αυτό είναι το πρώτο ζήτημα.
      Δεύτερο ζήτημα. Υπάρχει ένα συνολικότερο πλαίσιο, το οποίο διαμορφώνεται, το πλαίσιο της εμπορευματοποίησης της υγείας, όπου κάποιος, για να μπορέσει να αποκαταστήσει τη βλάβη του σε ζητήματα υγείας, πρέπει να βάλει πολύ βαθιά το χέρι στην τσέπη είτε απευθύνεται στα δημόσια νοσοκομεία είτε στα ιδιωτικά.
      Τρίτο ζήτημα. Υπάρχει μια σαφέστατη επιλογή, που φαίνεται και από την ίδια την απάντηση, την οποία δώσατε στην ερώτηση που κάναμε. Και η επιλογή είναι ότι στα ζητήματα, τα οποία είναι «φιλέτα» και στα οποία το ιδιωτικό κεφάλαιο έχει προσανατολιστεί για να αναπτύξει τη δράση του, δεν λαμβάνεται καμμία πρόληψη: 
      Πρώτον, στη Μονάδα Εντατικής Θεραπείας, ο γιατρός με τον οποίο καλύπτεται, είναι από την Τρίπολη, γιατί εκεί γίνεται επισκευή της μονάδας. Και ξέρουμε πολύ καλά τι κερδοσκοπία υπάρχει με τις ενοικιάσεις κρεβατιών των Μονάδων Εντατικής Θεραπείας σε ιδιωτικές κλινικές. 
      Δεύτερον, η Μονάδα Καθαρισμού Τεχνητών Νεφρών, δεν επαρκεί στην Καλαμάτα ούτε καλύπτει τις ανάγκες. Το ίδιο συμβαίνει και στην Κυπαρισσία. Γίνεται μια ολόκληρη συζήτηση και υπάρχουν συγκεκριμένα σχέδια και μάλιστα, κάποιοι έλεγαν να αξιοποιήσουν και συγκεκριμένο χώρο για μία ιδιωτική επένδυση για το συγκεκριμένο ζήτημα. Και βεβαίως, ο ιδιώτης δεν θα πάει εκεί όπου δεν υπάρχει ζήτηση, όπου δεν υπάρχει ανάγκη. Την ανάγκη αυτή θα την εκμεταλλευτεί ακριβώς λόγω της υποβάθμισης των δημόσιων περιουσιών.
      Τρίτο ζήτημα. Είναι ποτέ δυνατό να λέμε ότι στα Φιλιατρά, ένα δήμο με τέσσερις χιλιάδες κατοίκους, δεν υπάρχει παιδίατρος και το χειμώνα και πολύ περισσότερο το καλοκαίρι, που ο κόσμος διπλασιάζεται; Και αναγκάζονται οι γυναίκες, οι γονείς, να μεταφέρουν τα παιδιά τους και δεκαπέντε χιλιόμετρα -εμείς δεν λέμε ότι είναι μεγαλύτερη η απόσταση- για να πάνε σ’ έναν παιδίατρο; Είναι απλά θέματα ευαισθησίας, στα οποία μπορεί βεβαίως να επέλθει αποφασιστική βελτίωση. Εμείς λέμε ότι η επιλογή δεν είναι ότι δεν θέλετε, είναι ότι είσθε προσανατολισμένοι σε μια διαφορετική λογική αντιμετώπισης των ζητημάτων που αφορούν την υγεία. Γιατί ακριβώς θέλετε να τη δείτε ως μοχλό αύξησης της κερδοφορίας του ιδιωτικού κεφαλαίου.
      ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός κ. Γεώργιος Παπαγεωργίου έχει το λόγο για δύο λεπτά.
      Ορίστε, κύριε Υπουργέ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Πάντως, σας ευχαριστώ που μας αποδώσατε τουλάχιστον την καλή προσπάθεια. Εγώ δεν έκανα καμμία αναφορά στο τι παραλάβαμε, διότι δεν θέλω να κοιτάξω πίσω. Κοιτάζουμε εμπρός και λέω τι εμείς έχουμε προγραμματίσει και πού στοχεύουμε να φτάσουμε. Δεν είπα πάλι ότι είμαστε ευχαριστημένοι. Θεωρώ ότι εχθρός του καλού είναι το καλύτερο και αυτό προσπαθούμε να κάνουμε αυτήν τη στιγμή.
      Όσον αφορά την -επαναλαμβανόμενη από την πλευρά σας, από την πλευρά του Κομμουνιστικού Κόμματος Ελλάδας- εμπορευματοποίηση και την ιδιωτικοποίηση της υγείας και μάλιστα, με πρόθεση από την πλευρά των όσων ασκούν σήμερα την εξουσία να δώσουν τα «φιλέτα», όπως τα λέτε, προς αυτήν την κατεύθυνση, δεν είστε ακριβής και είστε και άδικος, κύριε συνάδελφε.
      Για τη Μονάδα Εντατικής Θεραπείας, θα ήθελα να σας δώσω τα πλήρη στοιχεία. Η μονάδα έχει έξι πλήρως εξοπλισμένα κρεβάτια, από τα οποία αυτήν τη στιγμή λειτουργούν δύο, αλλά πολύ σύντομα, μέχρι το τέλος του έτους, θα λειτουργήσουν και τα υπόλοιπα, αφού για τη μία θέση γιατρού που έχουμε, ολοκληρώνονται εντός των ημερών οι κρίσεις των δύο άλλων γιατρών. Έτσι, θα έχουμε και Διευθυντή και Επιμελητή Α΄ και Επιμελητή Β΄, που προσωρινά αυτήν τη στιγμή καλύπτονται οι θέσεις από αποσπασμένους γιατρούς, όπως αναφέρατε, αλλά δεν ήταν αυτός ο λόγος που δεν λειτουργούσαν. Ο λόγος ήταν η έλλειψη νοσηλευτικού προσωπικού. Με τους λεγόμενους κυλιόμενους πίνακες, τους πίνακες των επιλαχόντων από τον προηγούμενο διαγωνισμό, που εμείς αναζητήσαμε και έχουμε βάλει σε εφαρμογή, πολύ σύντομα θα έχουμε τη δυνατότητα να είναι καλυμμένες όλες οι θέσεις που απαιτούνται, ώστε οι προδιαγραφές της Μονάδας Εντατικής Θεραπείας του Νοσοκομείου της Καλαμάτας να είναι αυτές που διεθνώς επιβάλλονται.
      Επίσης, υπάρχει ένα άλλο σημείο, που πάλι αποκαλείτε «φιλέτο». Και πάλι δεν είστε σωστά ενημερωμένος και δεν παραθέσατε στοιχεία. Στη Μονάδα Τεχνητού Νεφρού του Νοσοκομείου της Κυπαρισσίας, η οποία λειτουργεί από πενταετίας, εξυπηρετούνται αυτήν τη στιγμή έντεκα ασθενείς περισσότεροι απ’ ό,τι το προηγούμενο διάστημα. Ήταν είκοσι έξι πριν από ένα μικρό χρονικό διάστημα, είναι τριάντα επτά σήμερα και τους καλοκαιρινούς μήνες -προσέξτε το- προστίθενται άλλοι τριάντα εποχικοί ασθενείς και δεν παρατηρείται κανένα πρόβλημα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θα σας πω ότι είναι από τις λίγες Μονάδες Τεχνητού Νεφρού, όπου δεν έχουμε καμμία καινούργια αίτηση υποψηφίου. Έτσι, δεν μετακινούνται προς άλλες μονάδες κοντινές. Άρα, δεν υπάρχει πρόβλημα και καλύπτονται πλήρως. Υπηρετούν δύο νεφρολόγοι εκεί αυτήν τη στιγμή. Ολοκληρώνεται και η διαδικασία πρόσληψης ενός καινούργιου Επιμελητή για τη Νεφρολογική Μονάδα, οπότε καλύπτεται πλήρως και από πλευράς ιατρικού και από πλευράς νοσηλευτικού προσωπικού, αλλά και από τον απαραίτητο ιατροτεχνικό εξοπλισμό.
      Για τα Φιλιατρά και πάλι δεν είναι έτσι, διότι από τις συνολικά δεκαπέντε θέσεις του προσωπικού, υπηρετούσαν εκεί πριν από ένα χρονικό διάστημα τέσσερις γιατροί. Σήμερα έχει ολοκληρωθεί η διαδικασία για τέσσερεις νέους γιατρούς. Έχουν γίνει οκτώ και δύο θέσεις...
      ΠΡΟΕΔΡΕΥΩΝ (Φίλιππος Πετσάλνικος): Κύριε  Υπουργέ, θα κάνετε ενημέρωση για το τι ακριβώς γίνεται;
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Αυτά δεν μπορούμε να τα συμπιέσουμε περισσότερο, αγαπητέ συνάδελφε, γιατί όταν προκηρύσσεται μια θέση, δεν μπορεί να πάει την άλλη μέρα…
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θα σας παρακαλέσω να παραθέσετε τα στοιχεία. Δεν γίνεται έτσι. Θα διαμαρτυρηθεί δικαίως ο ερωτών συνάδελφος, ο οποίος χρησιμοποίησε δύο λεπτά και δεκαπέντε-είκοσι δευτερόλεπτα.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε  Πρόεδρε, άλλη φορά να έχουν λιγότερα ερωτήματα, για να προλαβαίνουμε να απαντήσουμε.
      ΠΡΟΕΔΡΕΥΩΝ (Φίλιππος Πετσάλνικος): Έχω την εμπειρία και εγώ για το πώς απαντώνται οι ερωτήσεις αυτές. Σας παρακαλώ να έχετε πιο σύντομα σημειώματα. Να πείτε στους συνεργάτες σας να ετοιμάζουν σύντομα και περιεκτικά σημειώματα.
      Τώρα, εισερχόμεθα στη συζήτηση της τρίτης, της με αριθμό 1418/1-11-2007 ερώτησης του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Υγείας και Κοινωνικής Αλληλεγγύης, σχετικά με κυκλοφορία ασθενούς με δυσίατη ασθένεια.
     Η ερώτηση έχει ως εξής:
     «Από την 21η Αυγούστου του έτους 2007 εστάλη με το χαρακτηρισμό του επείγοντος, έγγραφο του Υπουργείου Υγείας προς όλα τα τμήματα του 1ου Νοσοκομείου Ι.Κ.Α. με θέμα την κυκλοφορία επικίνδυνου ασθενούς με πολυανθεκτική μορφή φυματίωσης. Πρόκειται για τον αλλοδαπό γεωργιανής υπηκοότητας  Khardziani Jambuli Gabriel, ο οποίος αποτελεί μεγάλο κίνδυνο για τη δημόσια υγεία με την ελεύθερη κυκλοφορία του. Το ίδιο έγγραφο ζητούσε σε περίπτωση εμφάνισής του να ενημερωθεί άμεσα η Αστυνομία και οι ανώτατες υγειονομικές αρχές της χώρας. Επίσης, το ίδιο έγγραφο εστάλη μετά τις εκλογές στα υποκαταστήματα του ΙΚΑ για ενημέρωση των ιατρών-θεραπευτών.
     Συνεπώς, ερωτάται ο αρμόδιος Υπουργός:
     1. Τι έχει γίνει με τον ασθενή αυτό;
     2. Συνεχίζει να κυκλοφορεί ελεύθερος και να αποτελεί δημόσιο κίνδυνο μετάδοσης μιας δυσίατης μορφής φυματίωσης στους ανυποψίαστους πολίτες;
     3. Τι μέτρα έχει πάρει το Υπουργείο Υγείας και Κοινωνικής Αλληλεγγύης και αν έχει πάρει, είναι διεθνώς ενδεδειγμένα;»
     Ο Υφυπουργός κ. Γεώργιος Παπαγεωργίου έχει το λόγο.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Και πάλι ευχαριστώ, κύριε Πρόεδρε.
    Αγαπητέ συνάδελφε, με το περιεχόμενο της ερώτησής σας, το οποίο είναι αρκετά σημαντικό, δίνεται η ευκαιρία να συζητήσουμε, έστω και στο λίγο χρόνο μιας ερώτησης, ένα πάρα πολύ σοβαρό θέμα κι αυτό είναι η φυματίωση. 
    Η φυματίωση, όπως πολύ καλά γνωρίζουμε όλοι οι συνάδελφοι σ’ αυτήν την Αίθουσα, για πάρα πολλά χρόνια υπήρξε απειλή, μάστιγα για την ανθρωπότητα και εκατομμύρια άνθρωποι νόσησαν ή έχασαν τη ζωή τους. Χάρη στις συντονισμένες προσπάθειες των προηγμένων κοινωνιών και στα συστήματα δημόσιας υγείας, τα οποία εφάρμοσαν, στους αυστηρούς κανόνες ελέγχου, στην πρόληψη, στην ενημέρωση, αλλά κυρίως χάρη στα επιτεύγματα της επιστήμης, από τα μέσα του περασμένου αιώνα η φυματίωση έπαψε να αποτελεί κίνδυνο για την ανθρωπότητα και όλα βαίνουν καλώς.
    Ανάμεσα σ’ αυτές τις χώρες όπου ήταν πράγματι θεαματικά τα αποτελέσματα, ήταν και η Ελλάδα. Συνέχισε να ελέγχει αυτήν την κατάσταση πάρα πολύ καλά, έτσι ώστε ο γηγενής πληθυσμός σε πολύ μικρό ποσοστό και κάτω από ιδιαίτερες συνθήκες να μολύνεται, να νοσεί ή και να καταλήγει, που ήταν ένα σπανιότατο φαινόμενο. Όμως, τα τελευταία χρόνια και στην αναφορά του Παγκόσμιου Οργανισμού Υγείας για την Ευρώπη, έχουμε μια πολύ μεγάλη αύξηση των κρουσμάτων της φυματίωσης, η οποία δεν προέρχεται από τους γηγενείς πληθυσμούς, αλλά από το μεγάλο αριθμό των μετακινούμενων πληθυσμών από τις χώρες –επιτρέψτε μου την έκφραση- της πρώην Ανατολικής Ευρώπης, αλλά κυρίως από τις χώρες της Κοινοπολιτείας Ανεξαρτήτων Κρατών της πρώην Σοβιετικής Ένωσης και της Κεντρικής Ασίας. Αυτό ανάγκασε τα τελευταία οκτώ, δέκα χρόνια τον Παγκόσμιο Οργανισμό Υγείας να εκδώσει μια καινούργια οδηγία, με την οποία θεωρεί επείγουσα κατάσταση τη φυματίωση. 
    Έτσι, υπήρξε μια πολύ καλή προετοιμασία, στην οποία η Ελλάδα συμμετέχει από την πρώτη στιγμή. Αποκορύφωμα είναι η τελευταία Σύνοδος Υπουργών Υγείας της Ευρώπης, στην οποία συμμετείχα από την πλευρά της ελληνικής Κυβέρνησης και στην οποία υιοθετήθηκαν αρχές και πάρθηκαν αποφάσεις, ώστε αυτή η κατάσταση να μην αποτελέσει ξανά κίνδυνο για την παγκόσμια υγεία.
    Η Ελλάδα αυτήν τη στιγμή έχει στα χέρια της και θα θέσει γρήγορα σε εφαρμογή, ένα εθνικό πρόγραμμα δράσης κατά της φυματίωσης, έτσι ώστε -εκτός από το μόνιμο πληθυσμό- και για τον υπόλοιπο πληθυσμό που βρίσκεται προσωρινά, νόμιμα ή παράνομα, στην Ελλάδα, να υπάρχει υγειονομική κάλυψη.
    Το συγκεκριμένο περιστατικό αποδεικνύει, κύριε συνάδελφε, ότι το ελληνικό δημόσιο σύστημα υγείας ενήργησε όπως έπρεπε να ενεργήσει, δηλαδή και με ανθρώπινα και με κοινωνικά στοιχεία. Αφού εντόπισαν από την πρώτη στιγμή τον πάσχοντα Γεωργιανό, του συνέστησαν την απαραίτητη θεραπευτική αγωγή, χωρίς να κοιτάξουν αν αυτός είναι νόμιμα στην Ελλάδα ή παράνομα, διότι δεν είχαν και κανένα δικαίωμα να το κάνουν αυτό. Εξάλλου αυτό δεν θα έδινε και το πρόσωπο που εμείς σαν χώρα, αλλά και σαν σύστημα υγείας, θέλουμε να έχουμε.
    Θεωρούμε ότι θα πρέπει να ενισχυθεί αυτή η προσπάθεια και με άλλα πρόσθετα μέτρα, ώστε αυτές οι περιπτώσεις να μην αποτελούν εστία μόλυνσης για τον πληθυσμό όχι μόνο το γηγενή, αλλά και για όσους άλλους θέλουν να συμβιώνουν μέσα σ’ ένα παγκόσμιο σύστημα που θα βρίσκεται κάτω από τον έλεγχο της διεθνούς κοινότητας.
    Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής κ. Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υφυπουργέ, όπως αντιλαμβάνεστε, το ερώτημά μου αυτό δεν προσφέρεται για αντιπολίτευση. Ο λόγος που έκανα αυτήν την ερώτηση -και την έκανα γραπτώς- ήταν γιατί ένας πολύ γνωστός γιατρός και μέλος του Διοικητικού Συμβουλίου του Ιατρικού Συλλόγου Αθηνών με πληροφόρησε ότι υπάρχει μεγάλη αγωνία στους ιατρικούς κύκλους για το συγκεκριμένο επείγον σήμα, το οποίο εκδώσατε στις 21 Αυγούστου για το συγκεκριμένο γεωργιανής καταγωγής αλλοδαπό, πάσχοντα από τη βαριά μορφή της ανθεκτικής φυματίωσης. 
      Εγώ δεν μπήκα καθόλου στο ερώτημα, εάν ήταν νόμιμος ή παράνομος. Αυτό προφανώς δεν είναι θέμα του Υπουργείου Υγείας, ούτως ή άλλως. Εγώ ρώτησα εάν έχετε λάβει συγκεκριμένα μέτρα γιατί, όπως ξέρετε πολύ καλύτερα από μένα, το θέμα δεν είναι ότι απλώς αυξάνονται τα κρούσματα φυματίωσης στην εποχή μας και λόγω της μετακίνησης των πληθυσμών, αλλά το θέμα είναι ότι έχει εμφανιστεί μία ανθεκτική μορφή φυματίωσης σε όλα τα φάρμακα που χρησιμοποιούσαμε έως σήμερα, από την οποία έχουμε νεκρούς ακόμα και σε χώρες όπως οι Ηνωμένες Πολιτείες της Αμερικής, μέσα στα μεγαλύτερα και καλύτερα νοσοκομεία του κόσμου. Υπάρχει, δηλαδή, πρόβλημα σήμερα από ένα είδος φυματίωσης, η οποία δεν θεραπεύεται και οδηγεί τους ανθρώπους στο θάνατο. 
      Αυτό, λοιπόν, που εγώ ρώτησα, είναι εάν για το συγκεκριμένο περιστατικό έχετε κάνει ορισμένα απλά πράγματα, όπως παραδείγματος χάρη, εάν έχετε απομονώσει από το συγκεκριμένο πάσχοντα το μικρόβιο που έχει, για να ελέγξετε εάν ανήκει στη μορφή αυτής της φυματίωσης, που μπορεί να οδηγήσει σε μεγάλη επιδημία ή όχι. 
      Πρέπει δε να σας πω ότι εγώ πληροφορήθηκα από τους γιατρούς –και αυτό είναι λίγο ανησυχητικό- ότι εάν έχει υπάρξει μόλυνση, τα πρώτα θύματα θα τα έχουμε από Ιανουάριο-Φεβρουάριο και μετά. 
      Αυτό, λοιπόν, που πρέπει να μας απαντήσετε, είναι αν έχετε λάβει μέτρα για το συγκεκριμένο περιστατικό. Πρέπει να σας υπενθυμίσω ότι πριν από λίγες εβδομάδες οι Ηνωμένες Πολιτείες της Αμερικής κυνηγούσαν έναν Αμερικάνο στη Σαντορίνη, που είχε έρθει μ’ αυτήν την ανθεκτική μορφή φυματίωσης και έγινε ολόκληρη ιστορία. Ήλθαν αεροπλάνα από τις Ηνωμένες Πολιτείες να τον πάρουν και να τον πάνε πίσω. Είναι, δηλαδή, ένα σοβαρό θέμα, διότι αποτελεί κίνδυνο για τη δημόσια υγεία. Θα ήθελα, λοιπόν, μία απάντηση στο συγκεκριμένο ερώτημα.
      Ευχαριστώ πάρα πολύ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Υγείας και Κοινωνικής Αλληλεγγύης κ. Παπαγεωργίου για να δευτερολογήσει.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ δεν αντιλέγω ότι είναι σοβαρό το θέμα. Πιστεύω ότι με την ίδια σοβαρότητα το αντιμετώπισα και στην πρωτολογία μου, γιατί θεωρώ πως όταν ξεπεράσουμε την κρίσιμη γραμμή σε τέτοια θέματα, μπορεί αντί για το θετικό αποτέλεσμα που επιδιώκουμε, να έχουμε αρνητικά αποτελέσματα και να δημιουργήσουμε ανησυχίες, φοβίες, ακόμη και πανικό, όπως πολλές φορές έχουμε δει.
    Αυτές οι πολυανθεκτικές μορφές της φυματίωσης προέρχονται από μία αλόγιστη χρήση αντιφυματικών φαρμάκων στις χώρες απ’ όπου προέρχονται και νομίζω –όπως πολύ σωστά είπατε- ότι χρειάζονται μία ιδιαίτερη αντιμετώπιση. 
    Πρέπει, όμως, να πούμε και κάτι άλλο: Οι ασθενείς δεν είναι «κινούμενες βόμβες», που στο πέρασμά τους, στο δρόμο, μπορούν να μολύνουν τον πληθυσμό που κυκλοφορεί και από ‘κει και πέρα, αυτοί οι άνθρωποι να είναι υποψήφια θύματα μέσα σ’ ένα μικρό χρονικό διάστημα. Δεν συμβαίνει ακριβώς έτσι. Είναι γνωστοί οι τρόποι μετάδοσης της φυματίωσης, σχετικά ευκολότεροι σε σχέση με κάποιες άλλες πολύ σοβαρές ασθένειες, αλλά ο γενικός πληθυσμός δεν είναι ανά πάσα στιγμή εκτεθειμένος σ’ αυτήν την κατάσταση.
    Σας διαβεβαιώνω, λοιπόν, ότι η ελληνική πολιτεία έλαβε όλα τα απαραίτητα μέτρα και αυτό το απέδειξε. Ήλθε σε επαφή με τον ίδιο τον ασθενή, είχε επαφή με τους συγγενείς του και τους συνέστησε τι να κάνουν, γιατί έτσι έπρεπε να κάνει. Δεν θα μπορούσε να εφαρμόσει άλλες μεθόδους και δεν θεωρώ –όπως κι εσείς υπαινίσσεστε- ότι υπάρχουν άλλες μέθοδοι σ’ αυτήν την περίπτωση. Η πολιτεία έτσι κάνει σε κάθε περίπτωση, που πράγματι απειλείται η δημόσια υγεία. 
    Είμαστε χώρα που έχουμε λάβει τα απαραίτητα μέτρα. Έχουμε θωρακίσει το σύστημά μας, έτσι ώστε να μην κινδυνεύει ο πληθυσμός μας από τέτοιες καταστάσεις, που αν μείνουν χωρίς την απαραίτητη παρέμβαση, μπορεί να εξελιχθούν σε εφιαλτικές καταστάσεις. Σας διαβεβαιώνω ότι δεν υπάρχει κανένα απολύτως πρόβλημα.
    Σας ευχαριστώ πολύ.
    ΠΡΟΕΔΡΕΥΩΝ (Φίλιππος Πετσάλνικος): Αναφορές και ερωτήσεις δευτέρου κύκλου: 
    Κυρίες και κύριοι συνάδελφοι, η πρώτη με αριθμό 1146/25-10-2007 ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Τουριστικής Ανάπτυξης, σχετικά με την ενεργοποίηση του αναπτυξιακού νόμου για τα Θεματικά Τουριστικά Πάρκα, διαγράφεται λόγω κωλύματος του Υπουργού και σε συνεννόηση με τον ερωτώντα Βουλευτή.
    Ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εμπορικής Ναυτιλίας, Αιγαίου και Νησιωτικής Πολιτικής.
      Ψήφιση στο σύνολο του σχεδίου νόμου: «Ενίσχυση της ασφάλειας πλοίων, λιμενικών εγκαταστάσεων και λιμένων και άλλες διατάξεις». 
      Το νομοσχέδιο αυτό θα ψηφιστεί στο σύνολό του κατά τη σημερινή συνεδρίαση. 
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της από 29 Αυγούστου 2007 Πράξης Νομοθετικού Περιεχομένου «Κοινωνικές παροχές και οικονομικές ενισχύσεις στους πληγέντες από τις πυρκαγιές»». 
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση α) Σύμβασης Δωρεάς του Σωματείου «ΕΛΠΙΔΑ-Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων-Η Αγία Σοφία», β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας διοικητικής φύσεως μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Γαλλικής Δημοκρατίας περί συνεργασίας στο πλαίσιο Τεχνολογικού Συστήματος Επιδείξεως μη Επανδρωμένου Μαχητικού Αεροσκάφους (UCAV)».
      Το νομοσχέδιο ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο, όσοι έχουν αντίρρηση επί της κυρώσεως αυτής της Συμφωνίας.
      Θα ήθελε κάποιος από τους συναδέλφους να λάβει το λόγο;
      ΛΙΑΝΑ ΚΑΝΕΛΛΗ: Θα μπορούσα να έχω το λόγο, κύριε Πρόεδρε;
      ΠΡΟΕΔΡΕΥΩΝ (Φίλιππος Πετσάλνικος): Η κ. Κανέλλη από το Κομμουνιστικό Κόμμα Ελλάδας έχει το λόγο για πέντε λεπτά.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. Ο χρόνος είναι υπερεπαρκής. 
      Τοποθετηθήκαμε εξαιρετικά αναλυτικά επί της ουσίας του νομοσχεδίου και επί του τρόπου με τον οποίο έρχεται προς συζήτηση και ειδικά όταν αφορά συμφωνίες, οι οποίες έχουν και οικονομικό χαρακτήρα, δηλαδή συνεπάγονται συμμετοχή των Ελλήνων –και δη των φορολογουμένων- σε προειλημμένες αποφάσεις, οι οποίες έρχονται καθυστερημένα στη Βουλή.
      Επαναλαμβάνω για τα Πρακτικά, κύριε Πρόεδρε, ότι το Κομμουνιστικό Κόμμα ανθίσταται και ενίσταται κάθε φορά που το φέρνετε προς συζήτηση. Ο εισηγητής της Πλειοψηφίας, κατά τη συζήτηση στην επιτροπή, ακούστηκε να λέει: «Και ενώ οφείλαμε να δώσουμε τόσα χρήματα τότε και τόσα χρήματα πέρυσι, έχει περάσει καιρός, δεν έχει επικυρωθεί από τη Βουλή και χρωστάμε λεφτά». 
      Ακόμη και αν είναι παγία πολιτική τακτική, πρακτική, δεν είμαστε υποχρεωμένοι να συμφωνήσουμε. Δεν μπορεί να ερχόμαστε οι Βουλευτές να συζητάμε πράγματα τα οποία έχουν αποφασιστεί, έχουν υπογραφεί και συνεπάγονται οικονομική επιβάρυνση, γιατί πρόκειται για συμμετοχή της Ελλάδας σ’ ένα ερευνητικό πρόγραμμα. Δεν μπορούμε να είμαστε περίπου λογιστές, οι οποίοι εγκρίνουν τα τιμολόγια τα οποία έχουν εκδοθεί. Αυτή είναι η μορφή. 
      Ξέρω, απάντησε ο Υπουργός. Επιμένω σ’ αυτήν την άποψη, κύριε Υπουργέ, για τέτοιου είδους συμβάσεις, που αφορούν ειδικά συμμετοχή σε πειραματικά προγράμματα. Η λέξη «πειραματικό», δεν εκφράζει κατ’ αρχήν μορφή καλοήθους καινοτομίας και πατριωτισμού, ειδικά στο χώρο της άμυνας. 
      Θα σας απαντήσω, λοιπόν, πολιτικά. Δεν έχουμε καμμία διάθεση να στηρίξουμε τη δυνατότητα του ιμπεριαλιστικού και καπιταλιστικού ανταγωνισμού της Γαλλίας με τις Ηνωμένες Πολιτείες. Να πάμε να πληρώσουμε, δηλαδή, τα ωραία μας χρήματα για να συμμετέχουμε, υπό το πρόσχημα ότι θα αποκτήσουμε και τεχνογνωσία –δηλαδή, ποια τεχνογνωσία και σε ποιο επίπεδο;- δίνοντας στη Γαλλία τη δυνατότητα να αποκτήσει ένα ενδονατοϊκό άλλοθι, παρ’ ότι, έτσι όπως μοιάζει η Συμφωνία, δεν έχει άμεση συμμετοχή το ΝΑΤΟ. Γι’ αυτό σας μιλώ για ενδοϊμπεριαλιστικές αντιθέσεις. Βρίσκει και πέντε χώρες η Γαλλία, που θα συμμετέχουν και θα μοιράζονται τα βάρη ενός προγράμματος. Πρόκειται για ένα μαχητικό μη επανδρωμένο σκάφος, για το οποίο έχουμε και την αντίληψη ότι, για παράδειγμα, μπορεί να χρησιμοποιείται για κατασκοπευτικούς και ερευνητικούς λόγους στο Αιγαίο. 
      Δηλαδή, κοροϊδευόμαστε; Εκτός και αν ζω σε άλλη χώρα γιατί εγώ, από το μεσημέρι και μετά, ξέρω ότι οι Έλληνες και οι Τούρκοι φτιάχνουμε, στο πλαίσιο του ΝΑΤΟ, κοινή ομάδα επέμβασης. Τι θα εποπτεύει, δηλαδή; Ποιες χώρες θα εποπτεύει; Και επειδή δεν μπορείτε να δώσετε ειρηνική μορφή, επειδή είναι μη επανδρωμένο, αντιθέτως, θα του δώσετε την επαχθέστερη και αηδιέστερη μορφή, ό,τι και να θελήσετε να πείτε. 
    Αφού καθόμαστε λοιπόν και μελετάμε, μαθαίνουμε ότι πριν από μερικούς μήνες, κύριε Πρόεδρε, ένα τέτοιο μη επανδρωμένο αεροσκάφος έντεκα μέτρων, ένα UCAV, έκανε την πρώτη του πειραματική πτήση. Δεν ήταν άοπλο, αλλά εξαιρετικά οπλισμένο. Δεν έκανε βόλτα, αλλά πέρασε πάνω από την Υεμένη. Τώρα, αν ανήκει σε άλλη τεχνολογία και αν είναι αμερικάνικο και δεν είναι γαλλικό και δεν ευρωπαϊκό, δεν μας κάνει να αισθανόμαστε εξαιρετικά υπερήφανοι το να συμμετέχουμε σε μη επανδρωμένα αεροσκάφη, τα οποία μπορούν να περνάνε πάνω από το κάθε Ιράκ, την κάθε Γιουγκοσλαβία, το κάθε χωριό που έχει παιδιά που κοιμούνται και δεν συμφωνούν με την πολιτική και μπορούν να αμολάνε τις βόμβες τους. Πήγε, λοιπόν, στην Υεμένη και χτύπησε με κατευθυνόμενο πύραυλο μια αυτοκινητοπομπή. 
    Η Ελλάδα, λοιπόν, συμμετέχει με λεφτά -όχι πολλά, όχι κολοσσιαία χρήματα, αλλά πολλά, τόσα που θα «μάζευαν» μια σειρά από άλλες ανάγκες- στην πειραματική κατασκευή ενός τέτοιου αεροσκάφους. Κάποια στιγμή θα το περάσετε και στην αλυσίδα παραγωγής. 
    Και ακούστε πώς πλασάρεται αυτό το σκάφος, στο οποίο θα συμμετέχουμε. Θυμάστε, λέει, τους βομβαρδισμούς στη Γιουγκοσλαβία, που έφευγαν τα αεροπλάνα από το Αβιάνο και πήγαιναν και βομβάρδιζαν τα χωριά; Όχι. Τώρα ο πιλότος θα κάθεται στο Αβιάνο και εκεί που θα κάθεται στο ωραίο του σαλόνι, μπροστά στις ωραίες του κονσόλες, θα κατευθύνει από το έδαφος το μη επανδρωμένο σκάφος και θα σκοτώνει χωρίς τη συμμετοχή του.
    Μας είπατε κιόλας ότι θα αποκτήσουμε τεχνογνωσία, γιατί φτιάχνουμε το πίσω μέρος της ατράκτου. Απλώς, οι Γάλλοι θα αποκτήσουν άλλοθι, ότι έχουν και συμμάχους και μάλιστα συμμάχους, χώρες σαν την Ελλάδα όπου γεννήθηκε η δημοκρατία και άλλα τέτοια, πάρα πολύ ωραία για στρατιωτικές δεξιώσεις.
    Έχω να σας πω, λοιπόν, ότι εκτός από το να τα καταψηφίσουμε, καταγγέλλουμε τη συμμετοχή σε τέτοια προγράμματα. Την καταγγέλλουμε γιατί αποκτά και προσχηματικό χαρακτήρα. Αλήθεια, έχουν ανάγκη από περαιτέρω τεχνογνωσία οι ελληνικές Ένοπλες Δυνάμεις. Αλήθεια, έχουμε ανάγκη από περισσότερες θέσεις εργασίας και από ενίσχυση της ντόπιας, της εγχώριας βιομηχανίας. Τίποτε από αυτά τα δύο, όμως, δεν συνεπάγεται αυτό το πρόγραμμα. Απολύτως τίποτε. Και ο τρόπος με τον οποίο έρχεται και ζητιέται η βοήθεια από εδώ, δεν πρόκειται να κάνει σοφότερο κανένα Έλληνα αξιωματικό, αλλά ούτε και ηθικότερο. Αν είναι δυνατόν να υπάρχει ηθική σε έννοιες πολέμου και δη πολέμου προληπτικού, σαν κι αυτούς στους οποίους επιδιδόμαστε κατ’ εντολή του ΝΑΤΟ! 
    Εμείς δεν πρόκειται να γίνουμε αυτό που λέει: «τοις κείνων χρήμασι πειθόμενοι». Προτιμάμε εκείνο το άλλο, το παλιό, το αρχαίο το ρητό, το οποίο εξακολουθεί να «φυλάει Θερμοπύλες», όπως λέει και ο ποιητής. Καταψήφιση μετά βδελυγμίας!
    ΠΡΟΕΔΡΕΥΩΝ (Φίλιππος Πετσάλνικος): Υπάρχει κάποιος άλλος συνάδελφος εκ των εχόντων αντίρρηση, που θέλει να πάρει το λόγο; 
    ΙΩΑΝΝΗΣ ΜΠΑΝΙΑΣ: Εγώ, κύριε Πρόεδρε.
    ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Μπανιά, έχετε το λόγο.
    ΙΩΑΝΝΗΣ ΜΠΑΝΙΑΣ: Κύριε Πρόεδρε, δηλώσαμε και κατά τη διάρκεια της συζήτησης του θέματος στην επιτροπή, ότι για μας η τεχνολογική επανάσταση πραγματικά αποτελεί μια ευλογία. Αυτό, όμως, συμβαίνει στο βαθμό που αυτή η τεχνολογική επανάσταση, δηλαδή η νέα τεχνολογία που ήδη υπάρχει σήμερα, χρησιμοποιείται για ειρηνικούς σκοπούς. Διαφορετικά, μπορεί να εξελιχθεί και να γίνει κατάρα για την ανθρωπότητα, κάτι που έχουμε ζήσει και με την χρησιμοποίηση της ατομικής και πυρηνικής ενέργειας.
    Σ’ αυτή, λοιπόν, την περίπτωση που συζητάμε σήμερα, υπάρχει μια συμφωνία, μια σύμπραξη, μια συνεργασία για ένα μαχητικό -επιθετικό στην πραγματικότητα- αεροπλάνο, δηλαδή για τη χρησιμοποίηση της νέας τεχνολογίας για στρατιωτικούς πολεμικούς σκοπούς. Πρόκειται, λοιπόν, για ένα επιθετικό αεροσκάφος. Και ακούσαμε από τα αρμόδια χείλη στην επιτροπή, ότι αυτό είναι το πνεύμα των καιρών. Πραγματικά, λοιπόν, αυτό είναι το πνεύμα των καιρών; Δηλαδή, μ’ αυτήν τη συμφωνία, μ’ αυτήν τη συνεργασία ακολουθούμε το πνεύμα των καιρών; Είμαστε κατηγορηματικά αντίθετοι σ’ αυτήν τη λογική.
    Κατά τη γνώμη μας, και αυτή η συγκεκριμένη περίπτωση και αυτή η συγκεκριμένη σύμπραξη και Συμφωνία εντάσσονται στον ανταγωνισμό των εξοπλισμών και μάλιστα, στον ανταγωνισμό των εξοπλισμών μεταξύ Ευρωπαϊκής Ένωσης και Ηνωμένων Πολιτειών σήμερα και ενδεχομένως μεταξύ Ρωσίας και Κίνας αύριο ή και Ινδίας ακόμη, αν και αυτές -όπως φαίνεται- εξελίσσονται σε μεγάλες παγκόσμιες στρατιωτικές δυνάμεις. 
    Βλέπουμε και από την εισηγητική έκθεση που υπάρχει, ότι αυτό γίνεται για να μην υπάρξει, όπως ακούμε, υστέρηση της Ευρωπαϊκής Ένωσης σε παγκόσμιο επίπεδο. Αυτό το αναφέρει η αιτιολογική έκθεση ρητώς και πολύ συγκεκριμένα. Απ’ αυτήν την άποψη, λοιπόν, επαναλαμβάνω ότι εμείς διαφωνούμε κατηγορηματικά για την κλιμάκωση των εξοπλισμών, γι’ αυτήν τη φρενίτιδα των εξοπλισμών, όπως αυτή φαίνεται να εξελίσσεται σήμερα στον κόσμο μας.
    Θέλουμε να απευθύνουμε ξανά το ερώτημα, γιατί δεν πήραμε απάντηση. Θα πρέπει να μας πουν:  ‘Εναντι ποιων πλέον εχθρών; Τόσα χρόνια, δεκαετίες και εγώ προσωπικά έζησα ακούγοντας για τον εκ βορρά κίνδυνο. Σήμερα δεν λέγεται αυτό το πράγμα, τουλάχιστον στο επίπεδο της  Βουλής ή από επίσημα χείλη. Προφανώς εννοούμε τον κίνδυνο εξ ανατολών. 
    Σήμερα, όμως, έχουμε την επίσκεψη του Τούρκου Υπουργού Εξωτερικών και ακούγονται ένα σωρό λόγια για την ανάγκη φιλίας, καλής γειτονίας ανάμεσα στους λαούς, συμφωνιών σε όλα τα επίπεδα κ.ο.κ.. Την ίδια ακριβώς ώρα κλιμακώνουμε τους εξοπλισμούς - τώρα δεν αναφέρομαι στο συγκεκριμένο αεροπλάνο, που είναι του μέλλοντος, όπως ξέρουμε -εξυπηρετώντας τα συμφέροντα κάποιων άλλων. Ποιών άλλων; Αυτών που πραγματικά παράγουν αυτούς τους εξοπλισμούς. Των μεγάλων, δηλαδή, εξοπλιστικών βιομηχανιών, των μεγάλων πολυεθνικών, που είναι στις Ηνωμένες Πολιτείες της Αμερικής, στη Γαλλία, στη Γερμανία. 
    Μ’ αυτήν την έννοια, λοιπόν, δεν καταλαβαίνουμε γιατί και η Ελλάδα, επιτέλους, να μη φύγει απ’ αυτήν τη λογική. Γιατί τελικά συνεχώς η Ελλάδα προσχωρεί σ’ αυτήν τη λογική της κλιμάκωσης των εξοπλισμών σε παγκόσμια κλίμακα; Αυτό γίνεται προφανώς μ’ ένα τεράστιο κόστος για τη χώρα μας, την ίδια ώρα που ξέρουμε πολύ καλά ότι έχουμε πάρα πολλές ανάγκες, που ακόμα και με τον περιορισμό τέτοιων εξοπλιστικών προγραμμάτων, κατά ένα μικρό ποσοστό θα  μπορούσαμε να καλύψουμε τις ανάγκες που υπάρχουν στη χώρα μας σήμερα και σε μια σειρά άλλα ζητήματα. 
    Να μην αναφερθώ, όπως κάποιος μου είπε, στο ασφαλιστικό, διότι αυτό είναι ένα γενικότερο πρόβλημα που μπορούμε να συζητήσουμε. Να αναφερθώ, όμως, στη δυνατότητα που θα είχαμε ώστε μ’ ένα μέρος του περιορισμού των εξοπλισμών -των κονδυλίων δηλαδή που δίνονται για εξοπλισμούς- να μπορέσουμε να ανταποκριθούμε στις ανάγκες της πρόληψης των πυρκαγιών, για τις οποίες χθες εδώ στη Βουλή κάναμε επί δυόμιση περίπου ώρες μια ολόκληρη συζήτηση, για το πώς θα μπορούσαμε, όχι να δούμε τι θα κάνουμε σήμερα για να αντιμετωπίσουμε τις συνέπειες -όπως ήταν το θέμα- των πυρκαγιών, αλλά για το πώς θα μπορούσαμε να προλάβουμε αυτό το φαινόμενο. 
    Και από αυτήν την άποψη, εμείς θεωρούμε ότι ακριβώς, μεταφέροντας κονδύλια από αυτήν την περίπτωση για να αγοράσουμε, για παράδειγμα, πυροσβεστικά αεροπλάνα, να αγοράσουμε πυροσβεστικά οχήματα, να εξοπλίσουμε το Πυροσβεστικό Σώμα με τις αναγκαίες νέες δυνάμεις που χρειάζεται και με άλλα μέσα και εργαλεία που απαιτούνται γι’ αυτήν την υπόθεση, θα μπορούσαμε πραγματικά να προσφέρουμε τις καλύτερες υπηρεσίες στη χώρα μας. 
    Γι’ αυτούς τους λόγους είμαστε κατηγορηματικά αντίθετοι και καταψηφίζουμε το σχέδιο νόμου. 
     ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε πολύ. 
     Ο Υφυπουργός Άμυνας έχει ζητήσει το λόγο για πέντε λεπτά. Έχετε το λόγο.
    ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ήθελα να πω ότι η κύρωση αυτής της Συμφωνίας δεν μετατρέπει το νομοθετικό  μηχανισμό σε μια αμήχανη διαδικασία, γιατί προβλέπεται και στη Συμφωνία, αλλά διαβεβαιώνω και την Εθνική Αντιπροσωπεία, ότι μόνο με την ψήφιση αυτής της Συμφωνίας από τη Βουλή, τη δημοσίευσή της στην Εφημερίδα της Κυβερνήσεως και την κοινολόγηση αυτής της ψηφοφορίας, θα είναι η Ελλάδα πλήρες μέλος αυτής της πολυμερούς, τελικά, Συμφωνίας, στην οποία εκτός από τη Γαλλία, σημειώνω ότι μετέχει η Ελβετία, η Σουηδία, η Ιταλία και η Ισπανία. 
    Θα ήθελα επίσης να πω ότι η συμμετοχή της χώρας δεν είναι αποφασιστικής σημασίας για την πραγματοποίηση αυτού του προγράμματος. Το κόστος σε τιμές του 2004, χωρίς να υπολογίσουμε το Φ.Π.Α., είναι 420.000.000 ευρώ. Η συμμετοχή της Ελλάδος, χωρίς το Φ.Π.Α., είναι 20.000.000 ευρώ, τα οποία υπεργολαβικά θα δοθούν στην Ελληνική Αεροπορική Βιομηχανία, για να κατασκευάσει ένα τμήμα αυτού του πρωτότυπου αεροσκάφους, το οποίο δεν θα χρησιμοποιηθεί για μαζική παραγωγή. Αν τυχόν παραχθεί μαζικά, αυτό θα αποφασιστεί μετά από δέκα χρόνια από σήμερα και αφού δοκιμαστεί πιλοτικά αυτό το μοναδικό, το οποίο θα παραχθεί. 
      Ήθελα να πω κάτι σχετικά με μια παρατήρηση της κ. Κανέλλη στην επιτροπή, με μια ερώτησή της που πράγματι δεν ήξερα. Αναζήτησα να δω αν μέσα στο πλαίσιο της τεχνολογίας απόκρυψης –αυτό το αεροσκάφος είναι «STELTH» -γίνεται δηλαδή με τεχνολογία απόκρυψης- περιλαμβάνεται και το υλικό strodium στη βαφή.
      ΛΙΑΝΑ ΚΑΝΕΛΛΗ: Ακριβώς.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ναι. Η τεχνολογία απόκρυψης, λοιπόν, αυτού του αεροσκάφους συνίσταται, πρώτον, στα γεωμετρικά χαρακτηριστικά του. Λόγω γεωμετρικών σχημάτων, διαχέεται η ακτινοβολία των ραντάρ και δεν το καταλαβαίνουν. Μία άλλη παράμετρος της τεχνολογίας αποκρύψεως είναι το υλικό, το οποίο απορροφά αυτές τις ακτίνες.
      Η τρίτη πτυχή της τεχνολογίας απόκρυψης, είναι η βαφή. Αυτή η δουλειά, όμως, δεν γίνεται εδώ στην Ελλάδα. Δεν θα το παραδώσουμε, δηλαδή, βαμμένο αυτό, θα το παραδώσουμε με τις δύο πρώτες μορφές κατασκευής. Δεν γίνεται βαφή στην Ελλάδα.
      ΛΙΑΝΑ ΚΑΝΕΛΛΗ: «Έχουμε στρόντιο στην Ελλάδα»; Αυτό σας είχα ρωτήσει.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Με ρωτήσατε αν χρησιμοποιείται σ’ αυτό.
      ΛΙΑΝΑ ΚΑΝΕΛΛΗ: Αν έχουμε στρόντιο στην Ελλάδα.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Στρόντιο στην Ελλάδα γενικώς δεν ξέρω αν έχουμε, όπως δεν ξέρω αν έχουμε πολλά πράγματα στην Ελλάδα.
      Απλώς ξέρω να σας πω ότι ειδικά η Ε.Α.Β. έχει μια ευαισθησία σε θέματα περιβαλλοντικά. Κατά σύμπτωση μεθαύριο, Πέμπτη, έχει μια συνάντηση με την τοπική κοινωνία, με τους τοπικούς δημοσιογράφους, με δήμους, με θέμα την εταιρική της ευθύνη και  την προστασία του περιβάλλοντος. Η Ε.Α.Β. είναι μία από τις εταιρείες που έχει πιστοποιηθεί με ISO/4001:20/4, το οποίο έχει να κάνει με τις θετικές περιβαλλοντικές της επιδόσεις.
      Θα ήθελα, κύριε Πρόεδρε, τελειώνοντας, να υποβάλω δύο φραστικές διορθώσεις, τις οποίες είχα αναφέρει και στην επιτροπή. Θα ήθελα, δηλαδή, όπου στο κείμενο της εισηγητικής εκθέσεως, της εκθέσεως του Λογιστηρίου του Κράτους και του νομοθετήματος, και συγκεκριμένα της μεταφράσεως της ελληνικής αναφέρεται «Ελληνική Αεροδιαστημική Βιομηχανία», να διορθωθεί σε «Ελληνική Αεροπορική Βιομηχανία». Ειδικότερα, να διορθωθεί μία αναφορά στην αιτιολογική έκθεση, μία αναφορά στην ελληνική μετάφραση της Συμβάσεως από τα γαλλικά, στο Παράρτημα 5, όπου μιλάμε για τον υπεργολάβο, που είναι η Ελληνική Αεροπορική Βιομηχανία, και μία στην Έκθεση του Γενικού Λογιστηρίου, στο σημείο β΄.
      Επίσης, κύριε Πρόεδρε, θα ήθελα να ζητήσω στο άρθρο πρώτο να διορθωθεί η τελευταία πρόταση ως εξής: «Το κείμενο σε πρωτότυπο στη γαλλική γλώσσα και σε μετάφραση στην ελληνική έχει ως εξής:». Και ακολουθεί η ελληνική μετάφραση και εν συνεχεία το πρωτότυπο της γαλλικής.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Συμφωνίας διοικητικής φύσεως μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Γαλλικής Δημοκρατίας περί συνεργασίας στο πλαίσιο Τεχνολογικού Συστήματος Επιδείξεως μη Επανδρωμένου Μαχητικού Αεροσκάφους (UCAV)».
      Ερωτάται το Σώμα: Γίνεται δεκτό το νομοσχέδιο, με τις νομοτεχνικές βελτιώσεις του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΙΩΑΝΝΗΣ ΜΠΑΝΙΑΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το νομοσχέδιο του Υπουργείου Εθνικής Άμυνας: «Κύρωση της Συμφωνίας διοικητικής φύσεως μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Γαλλικής Δημοκρατίας περί συνεργασίας στο πλαίσιο Τεχνολογικού Συστήματος Επιδείξεως μη Επανδρωμένου Μαχητικού Αεροσκάφους (UCAV)» έγινε δεκτό σε μόνη συζήτηση επί της αρχής, των άρθρων και του συνόλου, με τις νομοτεχνικές βελτιώσεις του κυρίου Υπουργού, κατά πλειοψηφία και έχει ως εξής:
      (Να καταχωριστεί το κείμενο του νομοσχεδίου σελ 38α)
      ΠΡΟΕΔΡΕΥΩΝ (Φίλιππος Πετσάλνικος): Επανερχόμαστε στα κρατηθέντα ενωρίτερα νομοσχέδια. 
      Ψήφιση στο σύνολο του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Ενίσχυση της ασφάλειας πλοίων, λιμενικών εγκαταστάσεων και λιμένων και άλλες διατάξεις».
      Ερωτάται το Σώμα: Γίνεται δεκτό το νομοσχέδιου και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΘΕΟΔΩΡΟΣ ΔΡΙΤΣΑΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Ενίσχυση της ασφάλειας πλοίων, λιμενικών εγκαταστάσεων και λιμένων και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου σελ. 39α)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, παρακαλώ στο Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της από 29 Αυγούστου 2007 Πράξης Νομοθετικού Περιεχομένου «Κοινωνικές παροχές και οικονομικές ενισχύσεις στους πληγέντες από τις πυρκαγιές».
      Η Διάσκεψη των Προέδρων αποφάσισε στη συνεδρίασή της, της 22ας  Νοεμβρίου 2007, τη συζήτηση του νομοσχεδίου σε μία συνεδρίαση.
      Το λόγο έχει η συνάδελφος, εισηγήτρια της Πλειοψηφίας, κ. Αθηνά Κόρκα-Κώνστα.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, συζητάμε σήμερα και κυρώνουμε στη Βουλή των Ελλήνων, φυσικά με νωπές ακόμα τις μνήμες μας από τα τραγικά γεγονότα του περασμένου καλοκαιριού, το σχέδιο νόμου του Υπουργείου Οικονομίας και Οικονομικών: Κύρωση της από 29 Αυγούστου του 2007 Πράξης Νομοθετικού Περιεχομένου για κοινωνικές παροχές και οικονομικές ενισχύσεις στους πληγέντες από τις πυρκαγιές. Αυτό γίνεται, βάσει των διατάξεων του άρθρου 44 παράγραφος 1 του Συντάγματος, σύμφωνα με το οποίο σε έκτακτες, εξαιρετικά επείγουσες περιπτώσεις εκδίδονται από τον Πρόεδρο της Δημοκρατίας, ύστερα από πρόταση του Υπουργικού Συμβουλίου, ανάλογες πράξεις. Και η Πράξη αυτή υποβάλλεται στη Βουλή των Ελλήνων προς κύρωση, συγκεκριμένα υποβλήθηκε στις 2 Οκτωβρίου του 2007, δηλαδή μέσα σε σαράντα μέρες από την έκδοσή της ή σε λιγότερο από σαράντα μέρες από τη συγκρότηση της Βουλής σε Σώμα και εισάγεται σήμερα προς κύρωση, φυσικά μέσα στο περιθώριο των τριών μηνών από τη συγκεκριμένη ημερομηνία, η οποία λήγει στις 2 Ιανουαρίου.
      Τον περασμένο Αύγουστο, κυρίες και κύριοι συνάδελφοι, ζήσαμε μία από τις μεγαλύτερες καταστροφές, μία ανείπωτη εθνική τραγωδία. Έτσι τη χαρακτήρισε ο Πρωθυπουργός της χώρας. Είναι η τραγωδία που γνώρισε η χώρα μας με τις πυρκαγιές της Πελοποννήσου, κυρίως των Νομών Ηλείας, Αρκαδίας, Μεσσηνίας, Αχαΐας και Κορινθίας, καθώς και του Νομού Ευβοίας, που είχαν τρομακτικές συνέπειες και για τις μελλοντικά επερχόμενες γενιές. Μία τραγωδία, η οποία δεν περιγράφεται με λόγια. Είχε ένα τραγικό αποτέλεσμα, εβδομήντα εννέα συνάνθρωποί μας χάθηκαν και βύθισε σε βαρύ πένθος και τη χώρα μας και τον Ελληνισμό σε όλη τη γη. 
      Επιπλέον, η πύρινη λαίλαπα στο πέρασμά της προκάλεσε ζημιές και κατέστρεψε τους μόχθους μιας ζωής. Κατέστρεψε χωριά, έκαψε ολοσχερώς οκτακόσια σαράντα επτά σπίτια, εξακόσια εβδομήντα δύο μερικώς,  κατέστρεψε σαράντα ένα δημόσια κτίρια, εκκλησίες, επαγγελματικές στέγες, κατέστρεψε οκτακόσιους δεκαεπτά στάβλους και αποθήκες και πεντακόσιους σαράντα τέσσερις μερικώς, βάσει των στοιχείων του Υ.ΠΕ.ΧΩ.Δ.Ε.. Επίσης, το ζωικό, το φυτικό κεφάλαιο των κατοίκων των πληγέντων περιοχών και -το κυριότερο- και το φυσικό περιβάλλον, υπέστησαν ένα ισχυρό πλήγμα, διότι προκλήθηκε μία τεράστια οικολογική καταστροφή.
      Πρόσφατα, είδαμε αποτελέσματα αυτής της καταστροφής, σε επί τόπου επίσκεψη στην Ηλεία της Επιτροπής Περιβάλλοντος της Βουλής, με πρωτοβουλία του Προέδρου και συναδέλφων από την Ηλεία, είχα και εγώ την ευκαιρία να τα δω από κοντά. Δυστυχώς και στην περιοχή μου, την Κορινθία και τον Ιούλιο και τον Αύγουστο ζήσαμε αντίστοιχες περιπτώσεις με πυρκαγιές. Δεν υπάρχει καμμία αμφιβολία πως οι μάχες με τις φλόγες στα πύρινα μέτωπα, ήταν άνιση. Η έκταση της καταστροφής ήταν πρωτοφανής και η πλήρης αποτίμηση των ζημιών, θα ήταν μία πολύ δύσκολη υπόθεση. 
      Και σ’ αυτό το σημείο, κυρίες και κύριοι συνάδελφοι, θα ήθελα και εγώ να εκφράσω ένα μεγάλο ευχαριστώ προς όλους τους άνδρες και γυναίκες του Πυροσβεστικού Σώματος, καθώς επίσης στο τεχνικό προσωπικό των κατασβεστικών αεροπλάνων και στο ιπτάμενο και των ελικοπτέρων, στα στελέχη της Ελληνικής Αστυνομίας, των Ενόπλων Δυνάμεων, στους ανθρώπους της Αυτοδιοίκησης, στους εθελοντές και γενικά σε όλους εκείνους τους πολίτες που συμμετείχαν στο έργο της κατάσβεσης, αλλά και στο έργο της επιτήρησης του δασικού μας πλούτου.
      Λόγω της έκτακτης αυτής ανάγκης, στις 25 Αυγούστου ο Πρωθυπουργός λόγω αυτής της εξαιρετικά επείγουσας και απρόβλεπτης κατάστασης, κήρυξε τη χώρα σε κατάσταση εκτάκτου ανάγκης, για να κινητοποιηθούν στο σύνολό τους όλες οι διαθέσιμες δυνάμεις και να περιοριστούν στην έκτασή τους οι καταστροφικές πυρκαγιές.
       Η πολιτεία βρέθηκε και βρίσκεται δίπλα στις οικογένειες των ανθρώπων που έχασαν τη ζωή τους, προχώρησε και προχωρεί με συλλογικότητα, κοινωνική ευαισθησία και αποφασιστικότητα, χωρίς καμμία απολύτως καθυστέρηση στο έργο της αποκατάστασης και ανασυγκρότησης των περιοχών που επλήγησαν και σε όσο το δυνατόν συντομότερη επούλωση των πληγών που προκάλεσαν αυτές οι πυρκαγιές, λαμβάνοντας μέτρα και κηρύσσοντας αναδασωτέα όλα τα δάση που καταστράφηκαν, συνεχίζοντας τα αντιπλημμυρικά και αντιδιαβρωτικά έργα, ενισχύοντας την Αυτοδιοίκηση -και τους δύο βαθμούς- και επανεντάσσοντας τους αγρότες, με την ανάπτυξη δράσεων για την ενίσχυση της επιχειρηματικότητας και της απασχόλησης.
      Άμεση ήταν η αντίδραση της Κυβέρνησης με την ανακοίνωση μιας σειράς μέτρων για την ανακούφιση αυτών των δεινώς πληγέντων κατοίκων από τις πυρκαγιές του καλοκαιριού. Αποτέλεσμα αυτής της άμεσης παρέμβασης είναι η Πράξη Νομοθετικού Περιεχομένου, που καλούμεθα σήμερα να κυρώσουμε. 
      Έτσι, με την έκδοση της εν λόγω Πράξεως και με στοχευμένες δράσεις που ήδη υλοποιούνται, προσπάθησε η Κυβέρνηση και ρύθμισε τη χορήγηση κοινωνικών παροχών και οικονομικών ενισχύσεων στους πληγέντες από τις πυρκαγιές, εξουσιοδοτώντας ταυτόχρονα και όλα τα όργανα της διοίκησης να εκδίδουν κανονιστικές πράξεις σχετικά με ειδικότερα θέματα. 
      Εδώ, κυρίες και κύριοι συνάδελφοι, θα ήθελα να επισημάνω ότι ως τώρα δεν είχαν ληφθεί τόσο έγκαιρα, τόσο γρήγορα και τόσο γενναία μέτρα, απ’ ό,τι γνωρίζω. 
      Προβλέπει, λοιπόν, η συγκεκριμένη Πράξη την άμεση πληρωμή οικονομικών ενισχύσεων στους πληγέντες δικαιούχους μέσω των τραπεζών μ’ ένα δικαιολογητικό, τη συμπλήρωση αίτησης και υπεύθυνης δήλωσης για το ότι για τις ζημίες που υπέστησαν, δεν έχουν λάβει ίδια παροχή από άλλη πηγή. Ξεπερνώντας όλες τις γραφειοκρατικές διαδικασίες και τις πρακτικές που θα μπορούσαν να δημιουργήσουν καθυστερήσεις, δίνεται το πενταπλάσιο του προνοιακού επιδόματος των 600 ευρώ που ίσχυε μέχρι τώρα και έφθασε στις 3.000 ευρώ για κάθε οικογένεια μονίμων κατοίκων για τις ζημιές που υπέστη η οικία ή η λοιπή περιουσία τους και εφόσον δεν λάμβαναν από άλλη πηγή παροχές. Υπήρξε αύξηση της αποζημίωσης για τις ζημιές των οικοσκευών στις 10.000 ευρώ, ειδική μέριμνα για τον ή την σύζυγο ή πλησιέστερο συγγενή θανόντα και αύξηση στις 10.000 ευρώ, αύξηση της οικονομικής ενίσχυσης σε πρόσωπα που υπέστησαν αναπηρία στις 8.000 ευρώ. Αντίστοιχα, με διάφορες εγκυκλίους, προβλέπει την οικονομική ενίσχυση των σπουδαστών, αντίστοιχη έκτακτη οικονομική επιχορήγηση των εγγεγραμμένων ανέργων, ενώ εκδίδονται και κοινές υπουργικές αποφάσεις από τον Υπουργό Εθνικής Οικονομίας και Οικονομικών, τον Υπουργό Εθνικής Παιδείας και τον Υπουργό Υγείας για διάφορα προγράμματα και για την πρόληψη και την προαγωγή της ψυχικής υγείας των κατοίκων των περιοχών που επλήγησαν. 
      Το κυριότερο είναι πως με το άρθρο 2 ιδρύθηκε το Ταμείο Αλληλεγγύης, ένα ειδικό ταμείο αντιμετώπισης εκτάκτων αναγκών, που Πρόεδρός του τοποθετήθηκε ο καταξιωμένος διπλωμάτης και πρώην Υπουργός Εξωτερικών, ο κ. Μολυβιάτης και μέλη του Διοικητικού Συμβουλίου είναι εξέχουσες προσωπικότητες. 
      Σκοπός αυτού του ταμείου είναι η χρηματοδότηση προγραμμάτων στήριξης και ενίσχυσης πληγέντων από θεομηνίες. Οι πόροι προέρχονται από εισφορές του Ειδικού Λογαριασμού Αρωγής Πυροπλήκτων που τηρείται στην Τράπεζα της Ελλάδος, από εισφορές ιδιωτών, από εισφορές του κρατικού προϋπολογισμού.
      Τα χρήματα που συγκεντρώθηκαν, κατά μεγάλο ποσοστό διατέθηκαν και διατίθενται για την ανακατασκευή σπιτιών που έχουν καταστραφεί, αλλά και σπιτιών που έχουν υποστεί σοβαρές ζημιές, σύμφωνα με την καταγραφή των στοιχείων από το Υ.ΠΕ.ΧΩ.Δ.Ε.. Ήδη, υπάρχει ένα πρόγραμμα για πλήρη ανακατασκευή δυόμισι χιλιάδων κτιρίων και για επισκευή χιλίων πεντακοσίων κτιρίων, που θα χρηματοδοτηθεί από το Ειδικό Ταμείο Εκτάκτων Αναγκών. 
      Στη διαδικασία αυτή της ανοικοδόμησης δίδεται μια ιδιαίτερη βαρύτητα, προκειμένου, επειδή καταστράφηκαν χωριά, να μην αλλάξει η αρχιτεκτονική φυσιογνωμία των χωριών που έχουν πληγεί, καθώς και –το κυριότερο- να υπάρξει απόλυτος σεβασμός προς το περιβάλλον. 
      Αξίζει να σημειωθεί η έμπρακτη αλληλεγγύη των ιδιωτών -τη ζήσαμε όλοι-των φορέων της Τοπικής Αυτοδιοίκησης, των λοιπών νομικών προσώπων του δημοσίου και ιδιωτικού δικαίου που ελέγχονται από το δημόσιο, των επιχειρήσεων, των ομογενών για τη βοήθεια που προσέφεραν, για να ανακουφίσουν τους πυροπαθείς, αναδεικνύοντας τη σύμπνοια και την κοινωνική ευαισθησία που χαρακτηρίζει το έθνος μας. 
      Κυρίες και κύριοι συνάδελφοι, δεν μπορούμε να ξεχάσουμε την ευαισθησία παιδιών που έδιναν χρήματα από το χαρτζιλίκι τους, όπως και χαμηλοσυνταξιούχων, που διέθεταν το μεγαλύτερο μέρος ή όλη τη σύνταξή τους. 
      Ταυτόχρονα, με την κύρωση της Πράξεως Νομοθετικού Περιεχομένου, προβλέπεται να χορηγείται στους πυρόπληκτους συνταξιούχους του δημοσίου, κατοίκους περιοχών που έχουν υποστεί καταστροφές από πυρκαγιά, μια έκτακτη οικονομική ενίσχυση ίση με τη μηνιαία σύνταξη του προηγούμενου μήνα, συνολικής δαπάνης 3.900.000 ευρώ. 
      Επίσης, υπάρχει πρόβλεψη να παρέχεται η δυνατότητα πρόσληψης σε κενή οργανική θέση του δημοσίου ή του ευρύτερου δημοσίου τομέα συγγενών των προσώπων που απεβίωσαν εξαιτίας των εκτεταμένων και καταστροφικών πυρκαγιών. 
      Επίσης, πρόσωπα τα οποία κατέστησαν ανίκανα για εργασία λόγω της πυρκαγιάς, προβλέπεται να έχουν το δικαίωμα να λάβουν τη σύνταξη από το φορέα συνταξιοδότησής τους ή από το δημόσιο ταμείο, σε περίπτωση που ήταν ανασφάλιστοι. 
      Στο άρθρο 6, που αφορά το πυροσβεστικό προσωπικό, προβλέπεται για εκείνους τους ανθρώπους, που κάτω από ιδιαίτερα αντίξοες συνθήκες έδωσαν με κίνδυνο της ζωής τους τη μάχη με τις φλόγες στα πύρινα μέτωπα, για τα πληρώματα των εναερίων μέσων, για το προσωπικό της τεχνικής βάσης και για τους εποχικούς πυροσβέστες, μία έκτακτη εφάπαξ εισφορά 2.500 ευρώ, δηλαδή μια συνολική δαπάνη περίπου 40.000.000 ευρώ. 
      Αναστέλλεται επίσης η διενέργεια πλειστηριασμών εις βάρος πυροπλήκτων φυσικών ή νομικών προσώπων, καθώς και η υποχρέωση καταβολής ληξιπρόθεσμων οφειλών προς πιστωτικά ιδρύματα, που απορρέουν από δανειακές συμβάσεις. Επίσης, έχουμε και την αναστολή στην καταβολή τρεχουσών εισφορών, καθώς και τη ρύθμιση των καθυστερούμενων ασφαλιστικών εισφορών και των ασφαλιστικών ταμείων και του Ο.Γ.Α. 
      Σ’ αυτό ακριβώς το σημείο, θα ήθελα να πω, κύριε Υπουργέ, ότι όσον αφορά τη ρύθμιση των θεμάτων του επενδυτικού νόμου σχετικά με τις έκτακτες ανάγκες που δημιουργήθηκαν από τις καταστροφικές συνέπειες των πυρκαγιών, η τελευταία, υπ’ αριθμόν 48519/7-11-2007, απόφαση περιλαμβάνει τους Νομούς Μεσσηνίας, Ηλείας, Αρκαδίας, Ευβοίας, καθώς και δήμους της περιοχής Αιγιαλείας του Νομού Αχαΐας, όπως και δήμους του Νομού Κεφαλληνίας. Θεωρώ ότι εδώ πρέπει να συμπεριληφθούν και τα πυρόπληκτα διαμερίσματα και των συγκεκριμένων δήμων του νομού μου, του Νομού Κορινθίας και διότι ζήσαμε και εκεί τις πυρκαγιές και αυτό αποτελεί αίτημα όλων, αλλά και βάσει του καταλόγου οριοθέτησης των πληγεισών περιοχών από το Υ.ΠΕ.ΧΩ.Δ.Ε., που περιλαμβάνει αυτά τα δημοτικά διαμερίσματα. 
      Συνεχίζω στο άρθρο 8, όπου παρέχεται οικονομική ενίσχυση 5.000 ευρώ ανά πυρόπληκτη επιχείρηση για την άμεση κάλυψη των αναγκών στις πυρόπληκτες βιομηχανικές και βιοτεχνικές μονάδες, στα εμπορικά καταστήματα, στις αγροτικές εκμεταλλεύσεις και σε άλλες επιχειρήσεις και επίσης για την αντιμετώπιση των ζημιών και σε κτήρια και σε μηχανολογικό εξοπλισμό, πρώτες ύλες, εμπορεύματα, αυτοκίνητα δημόσιας και ιδιωτικής χρήσης. Ρυθμίζονται επίσης με απόφαση του Υπουργού Οικονομίας και Οικονομικών οι οφειλές προς το δημόσιο και χορηγούνται κεφάλαια κίνησης σε επιχειρήσεις και επαγγελματίες περιοχών που επλήγησαν από τις πυρκαγιές του προηγουμένου Αυγούστου, ώστε να αυξηθεί το ποσοστό που καλύπτει το Ταμείο Εγγυοδοσίας Μικρών και Μεγάλων Επιχειρήσεων. Ταυτόχρονα, επιδοτείται το επιτόκιο και μέσα από το επιχειρησιακό πρόγραμμα του Υπουργείου Ανάπτυξης, δίνεται μια άμεση χρονική προτεραιότητα και αυξημένη χρηματοδοτική βαρύτητα, για την ενίσχυση της επιχειρηματικότητας στους πυρόπληκτους νομούς. 
      Οι ρυθμίσεις αυτές που προβλέπονται στην κύρωση, σχετικά με τις οικονομικές ενισχύσεις και όλες τις παροχές, θα ισχύουν ακόμα και γι’ αυτούς εκ των δικαιούχων που έλαβαν ήδη οικονομική ενίσχυση μικρότερη από αυτά τα αναφερόμενα ποσά και θα καταβάλλεται συμπληρωματικά η σχετική διαφορά. 
      Παρέχεται επίσης το δικαίωμα στα μέλη της οικογένειας ασφαλισμένων και συνταξιούχων των ασφαλιστικών οργανισμών αρμοδιότητας Υπουργείου Απασχόλησης και Κοινωνικής Προστασίας, που απεβίωσαν εξαιτίας της πυρκαγιάς το 2007, να λάβουν σύνταξη από το φορέα τους κατ’ εφαρμογή των διατάξεων του ν.1977/1991, όπως αυτές ισχύουν. 
      Επίσης, σε κάθε αγρότη ή κτηνοτρόφο, του οποίου κάθε μορφής καλλιέργεια ή φυτικό κεφάλαιο ή ζωικό κεφάλαιο ή πάγιο αγροτικό κεφάλαιο καταστράφηκε από τις πυρκαγιές του 2007, καταβάλλονται άμεσα με μια αίτηση στον ανταποκριτή του Ο.Γ.Α. -προπληρωμή με ταμειακή διευκόλυνση- χωρίς επιβάρυνσή του και ανεξάρτητα από την πορεία των εκτιμήσεων και από την έγκριση του προγράμματος Π.Σ.Ε.Α., τα οριζόμενα στην υπό κύρωση Πράξη Νομοθετικού Περιεχομένου ποσά. Δεν θα αναφέρω στοιχεία, παρά μόνο θα πω ότι για την ελαιοκαλλιέργεια δίνονται 150 ευρώ ανά στρέμμα,  για τα εσπεριδοειδή 300 ευρώ ανά στρέμμα, για τα αμπέλια 150 ευρώ ανά στρέμμα, για τα αιγοπρόβατα 80 ευρώ ανά ζώο, για τα βοοειδή 300 ευρώ ανά ζώο. Συνολική δαπάνη, 60.000.000 ευρώ για την καταβολή των παραπάνω μέσω του ΕΛ.ΓΑ.. 
      Ήδη στους πίνακες, που υπάρχουν εδώ και μπορώ να τους καταθέσω, έχουμε κατηγορίες μεγάλων ζημιών που έχουν συμβεί: Στο φυτικό κεφάλαιο  περίπου τρία εκατομμύρια τριακόσιες δύο χιλιάδες ελαιόδεντρα, εκατόν ενενήντα πέντε χιλιάδες λοιπά δέντρα, στο ζωικό κεφάλαιο δεκατρείς χιλιάδες αιγοπρόβατα, εξήντα εννέα βοοειδή κ.λπ., καθώς και για το πάγιο αγροτικό κεφάλαιο, αυτά που αναφέρθηκαν προηγουμένως. 
      Ήδη το Υπουργείο Αγροτικής Ανάπτυξης και Τροφίμων ενημέρωσε άμεσα και τους αγρότες και τους κτηνοτρόφους, για να γνωρίζουν τι πρέπει να κάνουν. Επίσης, αποφασίστηκε και δίνεται ένα χρηματικό ποσό 4.000.000 ευρώ, για την κάλυψη της δαπάνης της αγοράς ζωοτροφών και μελισσοτροφών, γιατί, όπως καταλαβαίνουμε, μετά από αυτήν την καταστροφή δεν υπήρχαν οι αντίστοιχες τροφές. 
      Στο άρθρο 12 παρέχεται εξουσιοδότηση στον Υπουργό Οικονομίας και Οικονομικών να χορηγήσει έκτακτες οικονομικές ενισχύσεις επιπλέον, για να διευρυνθεί ο κύκλος των δικαιούχων. 
      Εν κατακλείδι, κυρίες και κύριοι συνάδελφοι, θα ήθελα να επαινέσω την πρωτόγνωρη αυτή εθνική προσπάθεια, που στάθηκε η πολιτεία δίπλα στους πυρόπληκτους, αποκαθιστώντας τις ζημιές και υλοποιώντας ένα καθήκον που έχουμε όλοι, ώστε αυτοί οι άνθρωποι να βρουν το κομμάτι της ζωής που έχασαν, να διασφαλίσουν το δικαίωμα που έχουν οι επόμενες γενιές να μεγαλώσουν σ’ ένα περιβάλλον τουλάχιστον ίδιο ή και καλύτερο από εκείνο όπου ζούσαν μέχρι πριν από τις πυρκαγιές του καλοκαιριού. Είναι, άλλωστε, εθνική ανάγκη οι άνθρωποι της περιφέρειας να μείνουν στον τόπο τους, να συνεχίσουν να εργάζονται στον πρωτογενή τομέα, αποζημιούμενοι αλλά και βοηθούμενοι, ώστε να μπει και η κτηνοτροφία και η γεωργία ξανά στην παραγωγική διαδικασία. Κινήθηκε, άλλωστε, η Κυβέρνηση και με πρόγραμμα και με σύστημα και με οργάνωση, αλλά και με αποφασιστικότητα. 
      Ζητώ, λοιπόν, κυρίες και κύριοι συνάδελφοι, να κυρώσουμε την από 29/8/2007 Πράξη Νομοθετικού Περιεχομένου αντιστοίχως για τις κοινωνικές παροχές και οικονομικές ενισχύσεις. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς την κ. Κόρκα-Κώνστα.
      Κυρίες και κύριοι συνάδελφοι, θα ήθελα να γνωστοποιήσω στο Σώμα ότι ο Κοινοβουλευτικός Εκπρόσωπος του Κ.Κ.Ε. κ. Σπύρος Χαλβατζής ορίζει ως Κοινοβουλευτικό Εκπρόσωπο για τη συζήτηση του παρόντος νομοσχεδίου το Βουλευτή κ. Νικόλαο Καραθανασόπουλο. 
      Επίσης, ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ειδική αγορήτρια για τη συζήτηση του παρόντος σχεδίου νόμου τη Βουλευτή κ. Άννα Φιλίνη. 
      Ο Κοινοβουλευτικός Εκπρόσωπος του ΛΑ.Ο.Σ. κ. Κωνσταντίνος Αϊβαλιώτης ορίζει ως ειδικό αγορητή για το παρόν νομοσχέδιο το Βουλευτή κ. Μαυρουδή Βορίδη. 
      Επίσης, κυρίες και κύριοι συνάδελφοι, η συνάδελφος κ. Αικατερίνη Περλεπέ-Σηφουνάκη ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Φίλιππος Πετσάλνικος): Η Βουλή ενέκρινε τη ζητηθείσα άδεια. 
Τέλος, κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», πενήντα μαθήτριες και μαθητές και δύο συνοδοί-καθηγητές από το 1ο Λύκειο Αριδαίας. 
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
       Χαίρομαι που έτσι ενθέρμως καλωσορίσαμε τα παιδιά. Είναι από τη βόρεια Ελλάδα, γι’ αυτό χαίρομαι διπλά. 
      Τώρα το λόγο έχει ο εισηγητής του Πανελλήνιου Σοσιαλιστικού Κινήματος κ. Δημήτριος Κουσελάς. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, επειδή προέρχομαι από έναν πυρόπληκτο νομό, το νομό Μεσσηνίας, επιτρέψτε μου να θεωρήσω τη συζήτηση που κάνουμε σήμερα για την κύρωση της Πράξης Νομοθετικού Περιεχομένου όχι σαν μια διαδικασία τυπική, αλλά σαν μια ουσιαστική διαδικασία. Ουσιαστική διαδικασία, με την έννοια ότι αποτελεί μια ευκαιρία να διαπιστώσουμε πώς υλοποιήθηκαν τα μέτρα για τα οποία συζητάμε σήμερα και τι προβλήματα δημιουργήθηκαν, πολύ δε περισσότερο να δούμε ποιες είναι οι ανάγκες προκειμένου να αποκατασταθεί και το φυσικό περιβάλλον και να ανασυγκροτηθούν και να αναπτυχθούν οι πληγείσες περιοχές. 
      Πρέπει, κύριε Πρόεδρε,  εξ’ αρχής να τονίσω ότι, παρά την πρόταση που καταθέσαμε μαζί με την κ. Φιλίνη στην αρμόδια επιτροπή όπου συζητήθηκε το θέμα, δηλαδή να υπάρξει πριν τη σημερινή συνεδρίαση της Ολομέλεια πρόσκληση όλων των φορέων από τις πυρόπληκτες περιοχές -και εννοώ των επιμελητηρίων, των Νομαρχιακών Αυτοδιοικήσεων- προκειμένου να έχουμε την ευκαιρία και τη δυνατότητα να ακούσουμε από πρώτο χέρι τις δικές τους απόψεις για το πώς υλοποιήθηκαν τα συγκεκριμένα μέτρα και τι συμπληρωματικά προτείνουν, δυστυχώς η Κυβέρνηση, κύριε Υπουργέ, μέχρι και αυτήν τη στιγμή που μιλάμε, δεν το έχει αποφασίσει . 
      Κυρίες και κύριοι συνάδελφοι, το καλοκαίρι η χώρα μας έζησε μια πρωτοφανούς έκτασης καταστροφή με απώλειες δεκάδων ανθρώπινων ζωών, με χιλιάδες οικογένειες να έχουν χάσει τα σπίτια και τις περιουσίες τους, με δεκάδες κατεστραμμένα χωριά και επιχειρήσεις. Ήταν μια πρωτοφανής περιβαλλοντική καταστροφή, καταστροφή περιοχών ιδιαιτέρου φυσικού κάλλους στην Πελοπόννησο, στην Εύβοια, στην Αττική  και στη Μαγνησία. Ήταν μια καταστροφή που έπληξε, πέραν των άλλων, την πολιτιστική και την ιστορική μας κληρονομιά. 
    Δεν θα επανέλθω και δεν είναι η ώρα να αναφερθώ στα αίτια και στις ευθύνες που οδήγησαν στη συγκεκριμένη καταστροφή, στο σοβαρό έλλειμμα της προστασίας του περιβάλλοντος, στο έλλειμμα πρόληψης και αντιμετώπισης των φυσικών καταστροφών. Εμείς, ως πολιτικός φορέας, αλλά και πολλοί Βουλευτές από την περιφέρεια, είχαμε θέσει αυτό το θέμα, είχαμε κρούσει τον κώδωνα του κινδύνου, αλλά δυστυχώς δεν εισακουστήκαμε. Πολλοί από εμάς ζήσαμε από πρώτο χέρι τις καταστροφές που έγιναν το καλοκαίρι. 
    Ζούμε όμως και τις «παράπλευρες απώλειες» αυτής της καταστροφής, τις πρόσφατες αλλεπάλληλες καταστροφικές πλημμύρες, την πρωτοφανή τοξική ρύπανση των ακτών και του υδροφόρου ορίζοντα σε πολλές περιοχές της Πελοποννήσου και της υπόλοιπης Ελλάδας, την απογύμνωση εδαφών όπως για παράδειγμα στον Ταΰγετο, όπου οι καταστροφές είναι πολύ μεγάλες, τις κατολισθήσεις, τις πολύπλευρες και δραματικές παρενέργειες στην οικονομική δραστηριότητα, στην καθημερινότητα και στην ποιότητα ζωής των πυρόπληκτων νομών, με πρώτα, αλλά όχι μοναδικά θύματα, τους αγρότες και τους κτηνοτρόφους μας.
    Κυρίες και κύριοι συνάδελφοι, στις πυρόπληκτες περιοχές, το πολλαπλό πλήγμα που υπέστησαν, δεν είναι ούτε στιγμιαίο ούτε παροδικό. Απειλείται και υποθηκεύεται όχι μόνο το παρόν αυτών των περιοχών, αλλά και το ίδιο το μέλλον τους. Κινδυνεύουν να γίνουν μη βιώσιμες από οικονομική, περιβαλλοντική και κοινωνική άποψη, ακόμα και μη κατοικήσιμες για μεγάλο χρονικό διάστημα, εάν δεν υπάρξει πρώτα απ’ όλα ένα ολοκληρωμένο σχέδιο, με στόχους, με σαφές χρονοδιάγραμμα και πολύ περισσότερο με έγκαιρα δεσμευμένους και επαρκείς πόρους. 
    Δεν θα έπρεπε, λοιπόν, να συζητάμε εδώ σήμερα εάν και κατά πόσον ήταν καλή η αυτονόητη άμεση ανακούφιση των πολιτών στις πληγείσες περιοχές. ‘Επρεπε να συζητάμε για μια ολοκληρωμένη μεσομακροπρόθεσμη ανασυγκρότηση αυτών των περιοχών, οι απαιτήσεις της οποίας υπερβαίνουν κατά πολύ τα προβλεπόμενα στη μελέτη του Υπουργείου Αγροτικής Ανάπτυξης. Η μελέτη που μας καταθέσατε όμως, αντιμετωπίζει ένα μικρό μέρος από το συνολικό πρόβλημα. 
    Κατά τη γνώμη μας, χρειάζεται μια στοχευμένη ανασυγκρότηση, που να εξασφαλίζει κατ’ αρχήν τη διάθεση όλων των αναγκαίων πόρων. Τέτοιους πόρους δυστυχώς δεν είδαμε, κύριε Υπουργέ, στο φετινό προϋπολογισμό. Χωρίς ένα τέτοιο σχέδιο παραγωγικής, χωροταξικής, οικολογικής και πολιτιστικής ανασυγκρότησης, με ενίσχυση των μέτρων και των υποδομών πρόληψης και πολιτικής προστασίας, ο κίνδυνος περιθωριοποίησης χιλιάδων συμπολιτών μας, η εγκατάλειψη και ο μαρασμός ολόκληρων περιοχών, εξακολουθεί και σήμερα, που μιλάμε, να είναι ορατός. 
    Γι’ αυτό εμείς, κυρίες και κύριοι συνάδελφοι, καταθέσαμε ως ΠΑ.ΣΟ.Κ. στο τέλος Αυγούστου έγκαιρα ένα πλήρες και ριζοσπαστικό πρόγραμμα ανασυγκρότησης της Πελοποννήσου και κατ’ αναλογία όλων των πυρόπληκτων περιοχών. Σας καταθέτω αυτό το πρόγραμμα. 
    (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά το προαναφερθέν πρόγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
    Αυτό το πρόγραμμα δεν αφορά μόνο τα άμεσα μέτρα, αλλά αφορά και τα μεσομακροπρόθεσμα μέτρα, στα οποία αναφέρθηκα. Είπαμε εξαρχής ότι η άμεση αρωγή στους πυρόπληκτους πολίτες και στις επιχειρήσεις, δεν μπορεί να αποτελεί -όπως δυστυχώς απετέλεσε αντικείμενο προεκλογικής εκμετάλλευσης προς άγρα απλά και μόνον ψήφων. Αυτό έγινε με το τυφλό μοίρασμα της έκτακτης ενίσχυσης στους πυρόπληκτους νομούς, όπως στην Ηλεία, αλλά και σε άλλες περιοχές. 
      Γνωρίζετε πάρα πολύ καλά, αγαπητοί συνάδελφοι, ότι έγινε «πλιάτσικο» σε βάρος των πυρόπληκτων συμπολιτών μας. Την Κυριακή σε ειδικό δημοσίευμα της εφημερίδας «ΤΟ ΒΗΜΑ ΤΗΣ ΚΥΡΙΑΚΗΣ» του «Βήματος» έγινε λόγος για εμπόριο αποζημιώσεων στα καμένα, για όργιο παρατυπιών και διασπάθισης δημοσίου χρήματος με φόντο τις εκλογές.
      Κύριε Υπουργέ, σε δείγμα τεσσερισήμισι χιλιάδων ατόμων, από τα εξήντα χιλιάδες, που δειγματοληπτικά ελέγχθηκαν, με βάση το δημοσίευμα της συγκεκριμένης εφημερίδας, ο έλεγχος του Υπουργείου Οικονομίας έδειξε παρατυπίες για χίλια άτομα, δηλαδή για το 25% αυτών που ελέγχθηκαν, υπήρχαν παρατυπίες.
      Εδώ γεννάται ένα ερώτημα. Κατ’ αρχήν, θέλουμε να τοποθετηθεί η Κυβέρνηση πάνω σ’ αυτό το θέμα και να μας πει αν διαψεύδει ή αποδέχεται το περιεχόμενο του συγκεκριμένου δημοσιεύματος. Δεύτερον, αν υπάρχουν τέτοια στοιχεία, πότε θα τα φέρετε σε γνώση της Εθνικής Αντιπροσωπείας και τι είστε διατεθειμένοι να κάνετε; Καταθέτω για τα Πρακτικά το συγκεκριμένο δημοσίευμα.
      (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η Κυβέρνηση, κυρίες και κύριοι συνάδελφοι, όφειλε να αντιμετωπίσει ισότιμα και ολοκληρωμένα και τους δήμους και τις νομαρχίες. Λόγου χάρη, ο κ. Παυλόπουλος στις 31.7.2007, όταν επισκέφθηκε την Αχαΐα, δεσμεύτηκε για ένα ολοκληρωμένο πρόγραμμα αποκατάστασης της Αιγιάλειας, ένα πρόγραμμα το οποίο θα είχε ως φορέα τη Νομαρχία Αχαΐας, θα ξεκινούσε με 10.000.000 ευρώ και θα κλιμακωνόταν μέχρι το ύψος των 23.000.000 ευρώ. 
      Στην πορεία, ο φορέας άλλαξε. Φαίνεται ότι δεν άρεσε η Νομαρχία, το ανέλαβε η Περιφέρεια. Και ενώ η Περιφέρεια θα ξεκινούσε με 10.000.000 ευρώ, αυτά έγιναν 2.000.000 ευρώ. Ενώ η Αιγιάλεια έπρεπε να προχωρήσει σε κινητοποιήσεις, χθες αποφασίστηκε η ολοκληρωμένη ένταξή της στις πυρόπληκτες περιοχές. 
      Στη Μεσσηνία, ακόμα και σήμερα το Δημοτικό Διαμέρισμα Αετού και άλλα δημοτικά διαμερίσματα -παρ’ ότι ο ίδιος ο Υπουργός Δημόσιας Τάξης μιλώντας το Σεπτέμβριο είπε ότι κάηκε ο «μαρτυρικός» Αετός τρεις φορές- είναι εκτός πυρόπληκτων περιοχών. Ο Δήμος Αετού, σε αντίθεση με τα χρήματα που πήραν οι άλλοι δήμοι, πήρε μόνο 50.000 ευρώ, ενώ όλοι οι άλλοι δήμοι πήραν 300.000 ευρώ.
      Κυρίες και κύριοι συνάδελφοι, στους πυρόπληκτους νομούς είναι πολλές οι εκκρεμότητες και τα ζητήματα που χρήζουν άμεσης αντιμετώπισης και για τους παραγωγούς και για τους πολίτες, αλλά και για τις επιχειρήσεις. Κατ’ αρχήν, το πρώτο και μεγάλο ζήτημα -όπως διαπίστωσε η ίδια η επιτροπή της Βουλής που επισκέφθηκε το Νομό Ηλείας και άλλες περιοχές- είναι ο κίνδυνος πλημμυρών, ο οποίος είναι άμεσος και σοβαρός. Είδαμε τι έγινε πρόσφατα και στην Αρκαδία και στην Ηλεία και στη Μεσσηνία και σε μια σειρά άλλες περιοχές.
      Τα αντιπλημμυρικά έργα που έχουν υλοποιηθεί μέχρι σήμερα, έγιναν με ευθύνη των Νομαρχιακών Αυτοδιοικήσεων και όχι της πολιτείας σε κεντρικό επίπεδο. Όπως άλλωστε έδειξε πρόσφατη έρευνα της Σχολής Γεωλογίας και Περιβάλλοντος και όπως θα διαπίστωσαν και οι συνάδελφοι που επισκέφτηκαν το Νομό Ηλείας, αντιδιαβρωτικά έργα έχουν γίνει μόνο στο 5% των καμένων περιοχών της Ηλείας και της Αρκαδίας. Έτσι, λοιπόν, εξηγούνται οι μεγάλες καταστροφές, οι οποίες υπήρξαν στους δύο αυτούς νομούς, αλλά και στη Μεσσηνία, από τις πρόσφατες βροχοπτώσεις.
      Αυτό που θέλω να τονίσω εδώ, είναι ότι αν δεν υπάρξει επιμελής καθαρισμός των χειμάρρων και ιδιαίτερα του Αλφειού, σε ό,τι αφορά την Ηλεία, σε μια μεγάλη νεροποντή –γιατί οι νεροποντές που είχαμε, δεν ήταν οι μεγαλύτερες- θα θρηνήσουμε, πέραν των άλλων, και ανθρώπινα θύματα. 
      Πρέπει, πέραν αυτών, να αντιμετωπιστούν μια σειρά από ζητήματα που τα επιμελητήρια ήθελαν –και επισκέφθηκαν όλα τα πολιτικά κόμματα- να θέσουν στη συνάντησή μας. Υπάρχει -και την καταθέτω στα Πρακτικά- μία ομόφωνη απόφαση των Επιμελητηρίων Λακωνίας, Ηλείας, Μεσσηνίας, Αρκαδίας, Αχαΐας και Εύβοιας, ένα κοινό υπόμνημα που περιέχει μία σειρά από ζητήματα, για τα οποία η Κυβέρνηση είχε αναλάβει τον Αύγουστο μία σειρά από γενικότερου χαρακτήρα δεσμεύσεις. 
      (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Τότε έταζε η Κυβέρνηση, γιατί ήταν προεκλογική περίοδος. Όταν όμως φθάσαμε μετά από τις εκλογές στην εξειδίκευση αυτών των ζητημάτων, μέσα από συγκεκριμένες υπουργικές αποφάσεις, οι αρχικές δεσμεύσεις περιορίστηκαν κατά πολύ και άλλαξαν, αν θέλετε, περιεχόμενο, με αποτέλεσμα μια σειρά από προβλήματα. 
      Τα ζητήματα τα οποία ρυθμίστηκαν θα έλεγα ότι αφορούν, κύριε Υπουργέ, λίγους και ιδιαίτερα τους οικονομικά μεγάλους. Γιατί, για παράδειγμα, στη μεταποίηση βάζετε ανώτατο όριο, χωρίς να το ζητήσει κανένας, στις τραπεζικές  ρυθμίσεις τα 25.000.000 ευρώ. Όμως στο εμπόριο και τις υπηρεσίες το πλαφόν είναι πάρα πολύ μικρό. Τα επιμελητήρια, λοιπόν, με ομόφωνη απόφασή τους ζητούν για το εμπόριο να υπάρξει τουλάχιστον ένα ανώτατο όριο ρύθμισης της τάξης των 2.000.000 ευρώ, με το ίδιο ύψος της εγγύησης του δημοσίου. Για τις υπηρεσίες προτείνουν 1.000.000 ευρώ και τη δυνατότητα ένταξης στις ρυθμίσεις όλων των εταιρειών, οι οποίες είχαν ανοίξει πριν από τις 25-8 και που για τον οποιονδήποτε λόγο δεν είχαν γραφτεί μέχρι εκείνη την ημερομηνία στα επιμελητήρια και γράφτηκαν στην πορεία. 
      Επίσης ζητούν να υπάρξει, μεταξύ άλλων, και μια παράταση της καταληκτικής ημερομηνίας, που είναι η 31-12, γιατί ούτε οι τράπεζες δεν θα προφθάσουν από τη στιγμή που η τελευταία υπουργική απόφαση εκδόθηκε προχθές. Δεν θα μπορέσουν να τακτοποιήσουν τα αιτήματα που ήδη υπάρχουν. Αυτή η ημερομηνία, λοιπόν, προτείνουν να πάει μέχρι τις 30-4-2008. 
      Επίσης υπάρχουν προβλήματα με τους επαγγελματίες επιστήμονες που δεν είναι μέλη των επιμελητηρίων και που έχουν εξαιρεθεί. Είναι ζητήματα που τα θέσαμε και στην επιτροπή και μας είπατε ότι μέχρι τη συζήτηση στην Ολομέλεια θα υπάρξουν κάποιες απαντήσεις. 
      Τέλος, υπάρχουν σοβαρά προβλήματα σε ό,τι αφορά τη διασφάλιση του εισοδήματος των αγροτών και κτηνοτρόφων και την αναπλήρωση του εισοδήματος των τουριστικών επιχειρήσεων στις πληγείσες περιοχές. 
      Πέραν τούτων, κυρίες και κύριοι συνάδελφοι, υπάρχουν ορισμένα θέματα για τα οποία θέλουμε ενημέρωση. Ο Υπουργός θα πρέπει να μας ενημερώσει, πρώτον, με έναν πλήρη κατάλογο των μέτρων και των αποφάσεων που έχουν ληφθεί μέχρι τώρα για την άμεση ανακούφιση των πυρόπληκτων του 2007 αλλά και αναδρομικά των πυρόπληκτων προηγούμενων ετών, καθώς και των κονδυλίων που έχουν κατά περίπτωση διατεθεί.
      Δεύτερον, θα θέλαμε –τα ζητήσαμε και με ερωτήσεις, αλλά δεν τα πήραμε- τα στοιχεία για τις δωρεές σε χρήμα και σε είδος από ιδιώτες και πώς αυτές έχουν μέχρι σήμερα αξιοποιηθεί από το Ταμείο Αντιμετώπισης Εκτάκτων Αναγκών. 
      Και τρίτον, στοιχεία που έχουν σχέση με τις επιχορηγήσεις οι οποίες δόθηκαν στις νομαρχίες. 
      Κυρίες και κύριοι συνάδελφοι, θεωρούμε ότι τα μέτρα που προβλέπει αυτή η Πράξη Νομοθετικού Περιεχομένου είναι αυτονόητα, αλλά είναι τελείως ανεπαρκή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά ακόμη θα ήθελα, κύριε Πρόεδρε.
      Αποτελεί επιτακτικό καθήκον της πολιτείας η μέγιστη δυνατή στήριξη στους κατοίκους των περιοχών, για την άρση των συνεπειών της καταστροφής. Είναι ευθύνη της Κυβέρνησης η εγγύηση του εισοδήματος των κατοίκων μέχρι να αποκατασταθούν οι κανονικές πηγές εσόδων τους. Είναι ηθικό χρέος της Πολιτείας η περιβαλλοντική και οικολογική αποκατάσταση της κάθε περιοχής. 
      Σκοπός των δικών μας προτάσεων ανασυγκρότησης, Προτάσεων που κατέθεσα ήδη στα Πρακτικά, δεν ήταν απλά να επαναφέρουμε την κατάσταση που υπήρχε στις πληγείσες περιοχές πριν τις πυρκαγιές, γιατί και η κατάσταση αυτή ήταν προβληματική. Θέλουμε να εισάγουμε με τις προτάσεις μας ένα άλλο μοντέλο παραγωγικής ανασυγκρότησης και ανάπτυξης, με απόλυτη προτεραιότητα στον καθορισμό και τη θεσμοθέτηση των χρήσεων γης, στην ολοκλήρωση του Δασολογίου και του Κτηματολογίου, σε ανάπτυξη με ήπιες μορφές τουρισμού, με σύγχρονες, φιλικές στο περιβάλλον υποδομές μεταφορών, με αναβαθμισμένες εκπαιδευτικές και κοινωνικές υποδομές. 
      Για το λόγο αυτό δεν βλέπουμε απλά ένα Ταμείο Αντιμετώπισης Έκτακτων Αναγκών και μάλιστα υπό τον πλήρη έλεγχο της Κυβέρνησης, έτσι όπως ακριβώς τον θεσμοθετείτε. Εμείς ως ΠΑ.ΣΟ.Κ. προτείναμε τη σύσταση ενός αυτόνομου, ευέλικτου και άρτια στελεχωμένου φορέα, ενός οργανισμού ανασυγκρότησης πυρόπληκτων περιοχών, οργανισμού ο οποίος θα υπάγεται απευθείας στον Πρωθυπουργό, με τη συμμετοχή και φορέων της Νομαρχιακής Αυτοδιοίκησης και άλλων φορέων. 
      Οι δικές μας προτάσεις άμεσης ανακούφισης των πληγέντων πολιτών, παραγωγών και επιχειρήσεων είναι αισθητά βελτιωμένες σε σχέση με τις αντίστοιχες προτεινόμενες που καλούμαστε να κυρώσουμε μέσα απ’ αυτή την Πράξη Νομοθετικού Περιεχομένου.
      Θα ήθελα, κλείνοντας, να αναφερθώ ειδικά στο άρθρο 11 της Πράξης Νομοθετικού Περιεχομένου που αφορά στις προκαταβολές αποζημιώσεων των Π.Σ.Ε.Α. σε αγρότες και κτηνοτρόφους που επλήγησαν στις πυρκαγιές του 2007.
      ΠΡΟΕΔΡΕΥΩΝ (Φίλιππος Πετσάλνικος): Κύριε Κουσελά, θα σας παρακαλέσω να ολοκληρώσετε.
      ΔΗΜΗΤΡΙΟΣ ΚΟΥΣΕΛΑΣ: Ολοκληρώνω, κύριε Πρόεδρε, και ευχαριστώ για την ανοχή σας. 
      Αν δούμε, κυρίες και κύριοι συνάδελφοι, τις προκαταβολές αυτές, θα διαπιστώσουμε ότι τα ποσά που έχουν δοθεί –πέρα από τις 3.000 ευρώ, όπως αυτά περιγράφονται στο άρθρο 11, με συνολικό προβλεπόμενο κόστος 60.000.000 ευρώ- απέχουν πάρα πολύ από τις πραγματικές ανάγκες.
      Δώσατε, για παράδειγμα, κύριοι της Κυβέρνησης, μια προκαταβολή για τις αποζημιώσεις στις ελαιοκαλλιέργειες της τάξης των 150 ευρώ ανά στρέμμα. Δεν είναι γνωστό τι προτίθεστε να δώσετε ακόμη. Αυτό που είναι σίγουρο είναι δύο πράγματα: πρώτον, η προκαταβολή η οποία δόθηκε είναι πάρα πολύ μικρή γιατί ακόμη και στις περιπτώσεις που δεν έχουμε ολοσχερή καταστροφή των ελαιοδέντρων, ένα ελαιόδεντρο για να μπορέσει να αποδώσει θέλει τουλάχιστον έξι χρόνια και, δεύτερον, όποια εξόφληση της αποζημίωσης και αν υιοθετηθεί, όσα δηλαδή και να δώσετε, αυτό με βάση τις διαδικασίες των Π.Σ.Ε.Α. δεν πρόκειται να γίνει νωρίτερα από ένα χρόνο! 
      Τι θα γίνει, λοιπόν, μ’ αυτούς τους παραγωγούς, μ’ αυτούς τους αγρότες, τον επόμενο χρόνο, η οικονομική κατάσταση των οποίων αποκλειστικά εξαρτιόταν απ’ αυτές τις καλλιέργειες; 
      ΠΡΟΕΔΡΕΥΩΝ (Φίλιππος Πετσάλνικος): Κύριε Κουσελά, θα σας παρακαλέσω να ολοκληρώσετε. 
      ΔΗΜΗΤΡΙΟΣ ΚΟΥΣΕΛΑΣ: Κλείνω, κύριε Πρόεδρε.
      Μέσα στην πρόταση που εμείς δώσαμε, κυρίες και κύριοι συνάδελφοι, όπως σας είπα, τα νούμερα ήταν πολύ μεγαλύτερα, αλλά εκείνο που διαφοροποιεί τις δικές μας προτάσεις ήταν η εγγύηση του εισοδήματος για ένα χρονικό διάστημα πενταετίας, για μια σειρά καλλιεργητές και επταετίας για τους ελαιοπαραγωγούς, εγγύηση εισοδήματος 1.000 ευρώ το μήνα για κάθε οικογένεια που επλήγη και που θα παραμείνει βέβαια στις συγκεκριμένες πυρόπληκτες περιοχές.
      Εσείς, παρ’ ότι μιλήσατε για εγγυημένο εισόδημα στο πρόγραμμα μεταρρυθμίσεων που στείλατε στις Βρυξέλλες το Μάρτη που πέρασε, δεν κάνατε καμμία κουβέντα στην Πράξη Νομοθετικού Περιεχομένου.
      Τα μέτρα, λοιπόν, μολονότι θα τα ψηφίσουμε, θα ψηφίσουμε θετικά στην κύρωση της Πράξης Νομοθετικού Περιεχομένου, υπολείπονται κατά πολύ –κατά την άποψή μας- των απαιτήσεων και των αναγκών που αφορούν και τις πυρόπληκτες περιοχές αλλά και τους πολίτες που επλήγησαν.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Νικόλαος Καραθανασόπουλος.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε.
      Με αφορμή την κύρωση της Πράξης Νομοθετικού Περιεχομένου για την άμεση αποκατάσταση των πυρόπληκτων περιοχών δίνεται σήμερα άλλη μια ευκαιρία –άλλωστε μας δόθηκε ως κόμμα και εχθές η δυνατότητα να συζητήσουμε με την επερώτηση του Κ.Κ.Ε. για την αποκατάσταση των πυρόπληκτων περιοχών και να καταγγείλουμε και την κυβερνητική πολιτική- για να διατυπώσουμε τις σκέψεις μας, σε σχέση με τα ζητήματα που αφορούν τα προβλήματα, τα οποία αντιμετωπίζουν οι λαϊκές οικογένειες των πυρόπληκτων περιοχών.
      Κατ’ αρχάς, το πρώτο ζήτημα που πρέπει να είναι καθαρό είναι το εξής: Τα αποτελέσματα των καταστροφικών πυρκαγιών του καλοκαιριού έχουν αιτία. Και η αιτία βρίσκεται σε μια διαχρονική πολιτική, η οποία εφαρμόσθηκε κατά τις τελευταίες δεκαετίες στη χώρα μας, μια πολιτική που είχε στο επίκεντρό της την εμπορευματοποίηση της γης, την αλλαγή της χρήσης γης και της αξιοποίησής της ως εργαλείο ανάπτυξης της επιχειρηματικότητας και διεύρυνσης της κερδοφορίας του κεφαλαίου.
      Από αυτήν ακριβώς την άποψη, για να ξεπεραστούν τα όποια νομοθετικά εμπόδια, είχαμε συνεχείς πράξεις αποχαρακτηρισμών δασικών εκτάσεων και βεβαίως και συνεχείς προσπάθειες αναθεώρησης του άρθρου 24 του Συντάγματος.
      Αυτή ακριβώς η συνειδητή επιλογή εξυπηρέτησης των συμφερόντων του κεφαλαίου για να κερδοσκοπήσει πάνω στη γη, την οποία εφάρμοσαν και οι προηγούμενες κυβερνήσεις, εφαρμόζει κατά γράμμα και απαρέγκλιτα και η σημερινή Κυβέρνηση, είναι η αιτία, η οποία οπλίζει το χέρι των εμπρηστών. 
      Δεύτερο ζήτημα -δεύτερος μεγάλος παράγοντας- είναι ακριβώς ότι ταυτόχρονα μ’ αυτήν την πολιτική επιλογή και συμβαδίζοντας κάλλιστα, είναι η λογική των αδυναμιών, των ελλείψεων στην πρόληψη, αλλά και στην αντιμετώπιση των κρίσεων. Προσπέρασε πολύ εύκολα και η προηγούμενη κυβέρνηση του ΠΑ.ΣΟ.Κ. και η σημερινή Κυβέρνηση της Νέας Δημοκρατίας την ομόφωνη απόφαση του Κοινοβουλίου του 1993 για την πυροπροστασία και τη δασοπροστασία. Και μάλιστα, κινήθηκε στον εντελώς αντίθετο δρόμο, μέσα από την υποβάθμιση του ρόλου της Δασικής Υπηρεσίας, μέσα από τη συνολικότερη υποβάθμιση της Πυροσβεστικής Υπηρεσίας, των μηχανισμών πρόληψης, των αναγκαίων έργων υποδομής, τα οποία θα μπορούσαν να αντιμετωπίσουν τις πυρκαγιές στις δασικές εκτάσεις και βεβαίως, μέσα από την έλλειψη σε προσωπικό και τα κατάλληλα μηχανήματα. Αυτό συμβαίνει τη στιγμή, μάλιστα, που αυτή η προσπάθεια να εμφανιστεί ως αδυναμία αντιμετώπισης από τον κρατικό μηχανισμό, έρχεται σε μια περίοδο, όπου ουσιαστικά συγκροτούνται πανίσχυροι κατασταλτικοί μηχανισμοί για να αντιμετωπίσουν τις λαϊκές και νεολαιίστικες αντιδράσεις, τη στιγμή, μάλιστα, που προωθείται με συνεχείς μεταρρυθμίσεις η λογική του κράτους-στρατηγείου, το οποίο θα εξυπηρετεί τις σύγχρονες ανάγκες αναπαραγωγής του κεφαλαίου.
      Και φάνηκε ότι αυτή η λογική μεταφοράς των αρμοδιοτήτων στους Οργανισμούς Νομαρχιακής και Τοπικής Αυτοδιοίκησης, με τις αναγκαστικές ενώσεις του «ΚΑΠΟΔΙΣΤΡΙΑ Ι» στα ζητήματα της πολιτικής προστασίας, συνέβαλε στο να αναπτυχθούν και να διευρυνθούν τα προβλήματα με τις πυρκαγιές, αλλά και η συνέχεια αυτών, με τις πρόσφατες πλημμύρες από τις πρώτες βροχοπτώσεις. Και αυτή ακριβώς η λογική θα χειροτερεύσει ακόμη περισσότερο με την υλοποίηση της αναδιάρθρωσης, που θα προωθηθεί και θα υλοποιηθεί με τον «ΚΑΠΟΔΙΣΤΡΙΑ ΙΙ».
      Αυτό μόνο και μόνο αναδεικνύει την ανάγκη ενός κεντρικού σχεδιασμού, στον οποίο θα εντάσσονται, για τα ζητήματα της πολιτικής προστασίας, συνολικά και οι Οργανισμοί Τοπικής Αυτοδιοίκησης και οι Περιφέρειες, για να μπορούν συνολικά να αντιμετωπίζουν τέτοιου είδους φαινόμενα, φυσικά ή άλλα.
      Τρίτο ζήτημα -και συμπέρασμα- το οποίο αναδεικνύεται είναι ότι έχουμε να κάνουμε με μια καταστροφή οικολογική, οικονομική και κοινωνική. Δεν έπληξε, όμως, όλους. Έπληξε κατά κύριο λόγο τις λαϊκές οικογένειες. Έπληξε τη φτωχομεσαία αγροτιά. Και αυτή τη λαϊκή καταστροφή προσπαθούν κάποιοι να την εκμεταλλευτούν. Και προσπαθεί να την εκμεταλλευτεί το μεγάλο κεφάλαιο. Δεν είχαν σβήσει οι πυρκαγιές και πέσανε σαν γεράκια στις πυρόπληκτες περιοχές για να αποκτήσουν τα φιλέτα της γης.
      Άρα, δεν έχουμε να κάνουμε με κανένα εθνικό έγκλημα. Έχουμε να κάνουμε με ένα ταξικό έγκλημα σε βάρος του λαού, σε βάρος της φτωχής και μεσαίας αγροτιάς και μάλιστα, έρχονται προσθετικά τα αποτελέσματα αυτού του εγκλήματος στη συσσώρευση των προβλημάτων που γεννά η ίδια η πολιτική σας  -Κοινή Αγροτική Πολιτική- που οδηγεί στο ξεκλήρισμα τη φτωχομεσαία αγροτιά, που οδηγεί στη μείωση του αγροτικού πληθυσμού και στη συγκέντρωση των αγροτικών και κτηνοτροφικών εκμεταλλεύσεων σε όλο και λιγότερα χέρια, για να υλοποιηθεί η καπιταλιστική, επιχειρηματική δράση στην ύπαιθρο.
      Έχουμε συσσώρευση των προβλημάτων που αντιμετωπίζουν οι εργαζόμενοι μέσα από τις ανατροπές στις εργασιακές σχέσεις, στο ασφαλιστικό, με τη μερική απασχόληση, με τη διεύρυνση της φτώχειας και της εξαθλίωσης. Έχουμε συσσώρευση των προβλημάτων που αντιμετωπίζουν οι μικρομεσαίοι επαγγελματοβιοτέχνες και αυτοαπασχολούμενοι από την ασύδοτη δράση του κεφαλαίου, των πολυεθνικών επιχειρήσεων και των πολυκαταστημάτων, αλλά επίσης και από την επιλογή υποβάθμισης των παροχών υγείας, παιδείας στην ύπαιθρο και ιδιαίτερα στα απομακρυσμένα χωριά.
      Αυτή είναι η πολιτική η οποία οδηγεί σε διαφορετικούς ρυθμούς ανάπτυξης, οδηγεί στη διεύρυνση των περιφερειακών ανισοτήτων.
      Και αξιοποιείτε ακριβώς τα αποτελέσματα αυτών των πυρκαγιών ως συμβολή στην αλλαγή των προτεραιοτήτων του μοντέλου ανάπτυξης. Ήρθε, δηλαδή, ως χείρα βοηθείας. Και εδώ θα ρωτήσει κάποιος το εξής: Μοντέλο ανάπτυξης για ποιο σκοπό; Ποιον θα εξυπηρετήσει; 
      Εδώ, μπαίνουν στη σύγκρουση δύο λογικές που συγκρούονται σε όλα τα ζητήματα που αφορούν την ελληνική κοινωνία, τους εργαζόμενους και τη λαϊκή οικογένεια. Η μία λογική της ανάπτυξης είναι αυτή που στο επίκεντρό της έχει τις ανάγκες αναπαραγωγής του κεφαλαίου και στηρίζεται στην ατομική ιδιοκτησία της γης, στην ατομική ιδιοκτησία των μέσων παραγωγής και κινητήριος μοχλός είναι η κερδοφορία της. 
      Και αυτές ακριβώς τις ανάγκες έρχεσθε εσείς να εξυπηρετήσετε με την πρόταση ανασυγκρότησης των πυρόπληκτων περιοχών, δίνοντας βάρος στις ανάγκες τις οποίες έχει το τραπεζικό, κατασκευαστικό και τουριστικό κεφάλαιο κατά προτεραιότητα, ενώ αντίθετα υπάρχουν και οι άλλες οι ανάγκες, οι ανάγκες του λαού. Εδώ χρειάζεται μία πολιτική συνδυασμένης ικανοποίησης των λαϊκών αναγκών, προστασίας της φτωχομεσαίας αγροτιάς και της εργατικής λαϊκής οικογένειας. Όμως, αυτές οι ανάγκες μπαίνουν στο στόχαστρο ακριβώς αυτής της πολιτικής που εμπορευματοποιεί τα πάντα.
      Έτσι, λοιπόν, ποιους άξονες καθορίζετε σ’ αυτά τα προγράμματα ανασυγκρότησης; Πρώτον, μεγάλες επενδύσεις και ιδιαίτερα εκεί όπου υπάρχουν τα φιλέτα, στα οποία μεγάλοι μονοπωλιακοί όμιλοι –εγχώριοι, αλλά και του εξωτερικού- θέλουν να βάλουν χέρι, όπως στους ορεινούς όγκους του Ταΰγετου, του Βουραϊκού, της λίμνης του Καϊάφα, για να αξιοποιήσουν –λέει- επιχειρηματικά τον πολιτιστικό πλούτο και το περιβάλλον. 
      Δεύτερος καθοριστικός άξονας είναι η συγκέντρωση των αγροτικών εκμεταλλεύσεων σε όλο και λιγότερα χέρια, είτε αφορά την παραγωγή αγροτικών προϊόντων είτε αφορά την παραγωγή κτηνοτροφικών προϊόντων.
      Τρίτος άξονας είναι η ταυτόχρονη ανάπτυξη του αγροτουρισμού που ουσιαστικά θα επιταχύνει το ξεκλήρισμα της φτωχομεσαίας αγροτιάς.
      Σ’ αυτήν ακριβώς την πρόταση της Κυβέρνησης πλειοδότησε και πρωτοστάτησε το ΠΑ.ΣΟ.Κ.. Τι ανέφερε το ΠΑ.ΣΟ.Κ. αμέσως μετά τις εκλογές; Πρώτον, υποταγή στην Κοινή Αγροτική Πολιτική και στη συγκέντρωση των αγροτικών εκμεταλλεύσεων. Αυτό λέει το πρόγραμμα του ΠΑ.ΣΟ.Κ. για την ανασυγκρότηση των πυρόπληκτων. 
      Δεύτερον, έμφαση στην ανταγωνιστικότητα των επιχειρήσεων με ιδιαίτερη προτεραιότητα στην τουριστική ανάπτυξη και την επιχειρηματική αξιοποίηση της πολιτιστικής κληρονομιάς –και ιδιαίτερα της Ολυμπίας- και βέβαια μεγαλύτερα προνόμια στο μεγάλο κεφάλαιο. 
      Βεβαίως, τώρα μπορεί να ήταν ο εισηγητής του ΠΑ.ΣΟ.Κ. γαλαντόμος για τον ΕΛ.Γ.Α. και τα Π.Σ.Ε.Α., αλλά τουλάχιστον πρέπει να θυμάται ότι το συγκεκριμένο πλαίσιο λειτουργίας του Ε.Λ.Γ.Α. και των Π.Σ.Ε.Α. ψηφίστηκε επί κυβερνήσεων ΠΑ.ΣΟ.Κ.. Πρέπει να θυμάται ότι το Γενάρη του 2004 οι αγρότες της Αιγιάλειας, οι πυρόπληκτοι, βγήκαν στους δρόμους γιατί δεν είχαν αποζημιωθεί από τις πυρκαγιές του 2000. 
      Αυτούς τους αγρότες η κυβέρνηση του ΠΑ.ΣΟ.Κ. τους έστειλε στα αγροτοδικεία και η Κυβέρνηση της Νέας Δημοκρατίας τους καταδικάζει. Να, λοιπόν, πώς το ένα χέρι νίβει το άλλο και τα δυο μαζί ταυτόχρονα στηρίζουν τις ανάγκες του κεφαλαίου.
      Ποια είναι τα άμεσα μέτρα; Απ’ αυτά που προβλέπονται, μέτρα αντιπλημμυρικής προστασίας δεν έχουν ληφθεί και το γνωρίζετε πάρα πολύ καλά. Αυτά τα οποία έγιναν είναι ελάχιστα, δεν μπορούν να αντιμετωπίσουν τις συνέπειες και φάνηκαν ήδη από τις πρώτες βροχοπτώσεις στην περιοχή της Ηλείας και στην περιοχή της Αρκαδίας. Και αυτό αναδεικνύεται ακόμα περισσότερο όταν τα μέτρα καθαρισμού των χειμάρρων –για παράδειγμα, στον Αλφειό Ποταμό- γίνονται αφορμή για να μπορέσουν οι κατασκευαστικές εταιρείες να αποκτήσουν φθηνό αμμοχάλικα από τα αδρανή υλικά, προκειμένου να μπορέσουν να προχωρήσουν τα μεγάλα έργα υποδομής.
      Δεύτερο ζήτημα, αποκατάσταση αγροτών. Με τα ποσά τα οποία δίνετε οδηγούνται στο ξεκλήρισμα. Τι λέτε για τους ελαιοκαλλιεργητές; Για εκρίζωση της ελιάς, 18 ευρώ και 40 ευρώ δίνετε ως αποζημίωση απωλεσθέντος κεφαλαίου για μία τετραετία, ενώ το γνωρίζουν και οι πέτρες ότι σε μία τετραετία δεν βγαίνει νέος καρπός στην ελιά και θέλει τουλάχιστον δέκα χρόνια. Για τα ορεινά χωριά της Ηλείας, της Αρκαδίας και της Αιγιάλειας θέλει τουλάχιστον δώδεκα χρόνια. Τα υπόλοιπα χρόνια από πού θα βγάλουν εισόδημα;
      Δεύτερον, με βάση μετρήσεις, το κόστος είναι 32 ευρώ για εκρίζωση και επαναφύτευση. Και από εδώ προκύπτει και η ανάγκη κατάργησης των κρατικών φυτωρίων. Για να υπάρχουν φθηνά φυτώρια. Διότι τώρα έρχονται οι Ισπανοί να προτείνουν να δώσουν φυτώρια ελιάς στην περιοχή της Ηλείας, καλώντας όμως τους αγρότες να υπογράψουν συμβόλαια ότι το όποιο λάδι παράγουν, θα το παίρνουν σε εξευτελιστική τιμή. Να, λοιπόν, πώς προωθείται η καπιταλιστική ανασυγκρότηση στην ύπαιθρο. 
      Αντίστοιχη λογική υπάρχει και στην κτηνοτροφία. Μάλιστα, στο Πρόγραμμα Ανασυγκρότησης το οποίο προβάλατε, λέτε ότι πρέπει να ενθαρρυνθεί η μείωση παραγωγής ζωικού κεφαλαίου, λες και στην Ελλάδα έχουμε πλεονάσματα ζωικού κεφαλαίου. Αντίθετα, κάνουμε αθρόες εισαγωγές. Αυτό είναι το πρώτο ζήτημα. 
      Το τρίτο ζήτημα είναι ότι γίνεται ένα τεράστιο πλιάτσικο στις ζωοτροφές, κάτι που γνωρίζετε πολύ καλά. Μάλιστα, στη λογική της προσφοράς και της ζήτησης, η τιμή των ζωοτροφών έχει φτάσει στα ουράνια, ενώ αντίθετα η τιμή του γάλακτος και των κτηνοτροφικών προϊόντων είναι πάρα πολύ χαμηλή, για να έρθει η «ΔΕΛΤΑ» και να πει ότι θα κάνει καθετοποιημένη μονάδα στην Ηλεία και θα παρέχει δωρεάν ζωοτροφές στους κτηνοτρόφους, για να πάρει το γάλα δωρεάν, δεσμεύοντάς τους με πολυετή συμβόλαια. Δεν υπήρξε καμμία πρόνοια για διαγραφή των χρεών των πυρόπληκτων αγροτών.
      Όμως, ακόμα κι αυτό αν γίνει, δεν μπορεί να αναπτυχθεί η αγροτική παραγωγή σ’ αυτές τις περιοχές η οποία βασίζεται στην ελιά, στο σταφύλι και στην κτηνοτροφία, όταν υπάρχουν οι συγκεκριμένοι καταστροφικοί κανονισμοί της Ευρωπαϊκής Ένωσης που θα ξεκληρίσουν τα συγκεκριμένα προϊόντα για να μπορέσουν να υπάρξουν αθρόες εισαγωγές. 
      Ταυτόχρονα, οδηγείτε σε χρεοκοπία τον ΕΛ.Γ.Α. μέσα από τα ψιχία τα οποία δίνετε, μέσα από το Πρόγραμμα των Δημοσίων Επενδύσεων και μέσα από τον κρατικό προϋπολογισμό για το 2008.
      Το τέταρτο μεγάλο ζήτημα είναι ότι επιταχύνετε την προώθηση των ανατροπών των εργασιακών σχέσεων. Για παράδειγμα, προτείνετε την ανασφάλιστη εργασία στη σελίδα 19 του Προγράμματος Ανασυγκρότησης της Επιτροπής των Σοφών. Μιλάτε για απασχόληση των μόνιμων κατοίκων των πυρόπληκτων περιοχών, των ασφαλιζόμενων στον Ο.Γ.Α.. Από τη στιγμή που αυτοί οι εργαζόμενοι είναι ασφαλισμένοι στον Ο.Γ.Α., θα είναι ανασφάλιστοι, γιατί δεν θα μπορούν να ασφαλιστούν στο Ι.Κ.Α.. Άρα, τσάμπα ανασφάλιστη εργασία στους επιχειρηματίες. 
      Πέμπτον, ποιος θα σηκώσει τα βάρη; Οι δημοτικές επιχειρήσεις. Οι δημοτικές επιχειρήσεις οι οποίες είναι χρεοκοπημένες και δεύτερον, οι δημοτικές επιχειρήσεις οι οποίες εφαρμόζουν τα «STAGE», τη μερική απασχόληση και τους «ενοικιαζόμενους» εργαζόμενους.  
      Και το τέταρτο ζήτημα σ’ αυτή την ενότητα είναι το εξής. Είστε πολύ γαλαντόμοι στο να δοθούν νέα κίνητρα στις επιχειρήσεις που θα επενδύσουν πιο πάνω ακόμα και απ’ αυτά τα οποία προβλέπονται στον αναπτυξιακό νόμο, ενώ αντίθετα τα ζητήματα της αποκατάστασης των καταστροφών σε οικείες κ.λπ. με τη χρηματοδότηση την οποία δίνετε, τα οδηγείτε να στραφούν και πάλι στο τραπεζικό κεφάλαιο και ουσιαστικά να γίνουν έρμαια της τραπεζικής λεηλασίας. 
      Απ’ αυτή την άποψη, επιτρέψτε μου εδώ να πω ότι είναι φανερό πως πλέον δεν πρέπει να έχουν καμμιά εμπιστοσύνη στην πολιτική σας. Οι αγρότες, η φτωχή και μεσαία αγροτιά, τα πυρόπληκτα λαϊκά στρώματα πρέπει να αντιμετωπίσουν στους δρόμους την πολιτική σας και να την αντιμετωπίσουν στους δρόμους της οργάνωσης της λαϊκής πάλης, όπως στις 12 Δεκέμβρη που θα ξεσηκωθούν οι επιτροπές αγώνων των πυρόπληκτων περιοχών για να ζητήσουν την πλήρη αποκατάσταση των αγροτικών καλλιεργειών από την καταστροφή, την πλήρη αποκατάσταση του αγροτικού τους εισοδήματος και την πλήρη αποζημίωση και ανασυγκρότηση, όσον αφορά τις καταστροφές που είχαν σε οικείες και σε άλλες αγροτικές εργασίες, με ευθύνη του δημοσίου για προστασία και πλήρη και άμεση αναδάσωση όλων των κατεστραμμένων και καμένων δασών και για τα μέτρα πλήρους αντιπλημμυρικής προστασίας. 
      Σ’ αυτήν ακριβώς την κατεύθυνση, το Κ.Κ.Ε. θα συμβάλλει με όλες του τις δυνάμεις. Γι’ αυτό ακριβώς δεν θα δώσει αφορμή στην Κυβέρνηση στηρίζοντας τα συγκεκριμένα αποσπασματικά μέτρα της πρότασης νόμου την οποία συζητάμε σήμερα. 
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, σας γνωρίζω ότι κατά τη συζήτηση επί της αρχής, των άρθρων και του συνόλου του σχεδίου νόμου που συζητάμε, ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. ορίζει ως Κοινοβουλευτικό Εκπρόσωπο του ΠΑ.ΣΟ.Κ. τον κ. Ανδρέα Λοβέρδο. 
      Το λόγο έχει η ειδική αγορήτρια του ΣΥ.ΡΙΖ.Α. κ. Άννα Φιλίνη. 
      ΑΝΝΑ ΦΙΛΙΝΗ: Κυρίες και κύριοι συνάδελφοι, πέρασαν μερικοί μήνες από το περασμένο καλοκαίρι, αλλά νομίζω ότι σε όλους μας είναι ακόμη νωπή η εικόνα από τις πυρόπληκτες περιοχές.

	



	
     Είναι νωπός ο πόνος που δέχθηκε όλος ο λαός μας από την καταστροφή και από τους θανάτους εβδομήντα ανθρώπων στις περιοχές αυτές. Εκείνη τη στιγμή όλοι βλέπαμε ότι ήταν ανάγκη να υπάρξει μία άμεση ενίσχυση και βοήθεια προς όλες τις πυρόπληκτες περιοχές. 
     Από τη μεριά του Συνασπισμού της Ριζοσπαστικής Αριστεράς μέσω του Προέδρου μας του Αλέκου Αλαβάνου υπήρξε μια πρόταση προς τους Αρχηγούς όλων των κομμάτων -μια πρόταση με οκτώ σημεία- προκειμένου να υπάρξει μια συνεργασία και από κοινού αντιμετώπιση αυτής της δύσκολης κατάστασης. Δυστυχώς δεν λάβαμε απαντήσεις.
     Σε σχέση με την Κυβέρνηση, θέλουμε να πούμε ότι αποδείχθηκε πως εκείνη τη στιγμή θέλησε να αντιμετωπίσει μόνη της την κατάσταση βλέποντας ότι θα ερχόντουσαν οι εκλογές και ήθελε να καρπωθεί οφέλη από την κατάσταση δυστυχώς αυτών των περιοχών.
     Συζητούμε για μια κύρωση νόμου, που θα θέλαμε να τον είχαμε αντιμετωπίσει από κοινού γιατί αναφέρεται σε ένα εθνικό ζήτημα. Όμως, βρισκόμαστε στη δυσάρεστη κατάσταση να πούμε ότι τα μέτρα δεν είναι επαρκή, ότι δεν έγινε η απαραίτητη συζήτηση με τους φορείς και την τοπική κοινωνία όλων αυτών των περιοχών. Βεβαίως δεν έγινε και μια απαραίτητη συζήτηση όπως θα περιμέναμε με όλα τα κόμματα της Βουλής.
     Πρώτον θα θέλαμε να πούμε, κύριοι συνάδελφοι, ότι τα προβλεπόμενα έκτακτα οικονομικά μέτρα που υπήρξαν από την αρχή, ήταν ανεπαρκή και αυτό φαίνεται μέχρι σήμερα.
     Δεύτερον, να πούμε ότι μετά από τόσους μήνες που έχουν περάσει, οι περιοχές αυτές παραμένουν αθωράκιστες από οικολογικές καταστροφές και έκτακτα καιρικά φαινόμενα. Αυτό εξάλλου το είδαμε και πρόσφατα, με τις πλημμύρες που υπήρξαν πριν δυο βδομάδες.
     Τρίτον, αυτό που θέλουμε από την αρχή να σημειώσουμε είναι πως δεν έχει υπάρξει μέχρι τώρα ένα τέτοιο σχέδιο ανασυγκρότησης των περιοχών αυτών που να εξασφαλίζει ότι οι κάτοικοι θα παραμείνουν στις περιοχές αυτές και ότι θα υπάρξει μια γενικότερη περιβαλλοντική προστασία ώστε τελικά να εξασφαλιστεί μια βιώσιμη ανάπτυξη στις πληγείσες περιοχές στα πλαίσια της αειφορίας. 
     Κυρίες και κύριοι συνάδελφοι, αναφέρω ορισμένα ζητήματα σχετικά με τις έκτακτες ενισχύσεις. 
     Πρώτον, το ειδικό ταμείο που συγκροτείται για την αντιμετώπιση εκτάκτων αναγκών, στο οποίο αναφέρεται το νομοσχέδιο, βρίσκεται κάτω από τον ασφυκτικό έλεγχο του Υπουργείου Οικονομίας, που βρίσκεται μάλιστα εδώ στην Αθήνα. Αυτό θεωρούμε ότι αποδεικνύει μια γραφειοκρατική και συγκεντρωτική αντιμετώπιση του όλου θέματος γιατί δεν υπάρχει μια άμεση και αποφασιστική συμμετοχή των τοπικών φορέων στη διαχείριση ενός τέτοιου ταμείου. Υπάρχει όμως και ένας άλλος λόγος. Βλέπουμε ότι το πνεύμα μέσα από το οποίο αντιμετωπίζεται αυτό το ζήτημα είναι ασφυκτικά κάτω από τα κριτήρια του Υπουργείου Οικονομίας και μόνο, ότι έχουν αποκλειστεί τα άλλα κριτήρια, τα περιβαλλοντικά, τα πολιτιστικά, τα κριτήρια της τοπικής ανάπτυξης.
     Θα ήθελα να αναφερθώ στα προβλήματα του αγροτικού πληθυσμού.
Μελετήσαμε τις προτάσεις φορέων και είδαμε τη σχετική μελέτη που έχει συντάξει το Υπουργείο Αγροτικής Ανάπτυξης και Τροφίμων.
	Σχετικά με το ζήτημα των ελιών βλέπουμε ότι έχουν καεί πάρα πολλά ελαιόδεντρα. Ξέρουμε ότι για να αναβιώσουν οι ελιές απαιτούνται τουλάχιστον δέκα χρόνια. Κατά συνέπεια η προβλεπόμενη αποζημίωση προς τους πυρόπληκτους ελαιοπαραγωγούς είναι ελάχιστη. Θεωρούμε ότι πρέπει να είναι 100% η αποζημίωση αυτή για την απώλεια του εισοδήματος των ελαιοπαραγωγών εξαιτίας της μείωσης του προϊόντος τους στη διάρκεια όλων των επόμενων ετών, έτσι ώστε να εξασφαλιστεί ότι οι καλλιεργητές θα παραμείνουν στις περιοχές τους, ότι δεν θα τις εγκαταλείψουν και επίσης ώστε να εξασφαλιστεί ότι δεν θα υπάρξει χειροτέρευση της ποιότητας της παραγωγής ελαίου που είναι εξαιρετική. Εάν προταχθεί το επιχείρημα ότι πρέπει να έχουμε μία γρήγορη παραγωγή, δεν θα έχουμε την ποιότητα που είχαμε μέχρι τώρα με γνωστές ποικιλίες όπως είναι η κορωναΐκη ελιά κ.λπ..
	Σχετικά με την καλλιέργεια αμπελιών, βλέπουμε ότι ενδεχομένως υπάρχει ανάγκη για αναδιαρθρώσεις στα αμπέλια για να υπάρξουν ίσως και άλλες καταλληλότερες ποικιλίες. Γι’ αυτό πάλι θεωρούμε ότι οι προβλεπόμενες αποζημιώσεις δεν επαρκούν, ότι χρειάζεται να υπάρξει επιδότηση των νοικοκυριών προκειμένου να κάνουν τέτοιου είδους νέες καλλιέργειες, καταλληλότερες, όπου αυτό χρειάζεται, ώστε να υπάρξει και μία αυτοδυναμία σε αυτές τις επενδύσεις των καλλιεργητών.
	Για τις άλλες καλλιέργειες αυτό που θέλουμε να τονίσουμε είναι ότι χρειάζεται να υπάρξει ένας σχεδιασμός και για βιολογικές καλλιέργειες στο μέλλον, όπως επίσης ότι πρέπει να εξασφαλιστεί ότι και η κτηνοτροφία θα είναι σε μία βιολογική κατεύθυνση και ότι θα υπάρξει ένας παντελής εξοβελισμός των μεταλλαγμένων.
	Επίσης, οι πυρόπληκτοι κτηνοτρόφοι έχουν ανάγκη από αποζημιώσεις για τις κατεστραμμένες αυλικές εγκαταστάσεις τους και για κάλυψη 100% των δαπανών προκειμένου να δημιουργηθούν σύγχρονες νέες αυλικές εγκαταστάσεις. 
	Πρέπει να απαγορευθεί το κυνήγι με στόχο την αναβίωση της πληγείσας πανίδας και να απαγορευθεί η βόσκηση στην περιοχή των καμένων τόσο για τοξικούς λόγους όσο και για να εξασφαλιστεί η αναδάσωση στις περιοχές αυτές.
	Πρέπει να τονίσουμε κι εμείς ότι έχουν υπάρξει προτάσεις από τα επιμελητήρια σε όλες τις πληγείσες περιοχές στους Νομούς Αρκαδίας, Ηλείας, Μεσσηνίας, Αχαΐας, Ευβοίας, Λακωνίας. Εμείς υποστηρίζουμε τα αιτήματα των επιμελητηρίων και θεωρούμε ότι πρέπει να γίνουν δεκτά.
	Όσον αφορά την περιβαλλοντική θωράκιση των περιοχών, δυστυχώς, όπως είπαμε αρχικά, ήδη φάνηκε πριν από δύο εβδομάδες με τις μεγάλες πλημμύρες ότι οι πυροπαθείς έγιναν και πλημμυροπαθείς. Αυτό το φοβόμασταν και είχε διατυπωθεί από πολλές πλευρές. Απ’ ό,τι γνωρίζουμε υπήρξαν κάποια πρώτα μέτρα καθαρισμού των ποταμών, όμως αυτά αποδείχθηκαν ανεπαρκή. Χρειάζονται και άλλα μέτρα.
    Όσον αφορά στις αναδασώσεις μας είχε δοθεί και μας δόθηκε και ξανά πρόσφατα η υπόσχεση ότι δεν θα υπάρξει καμμία οικοδόμηση μέσα στα δάση. Να θυμίσω ότι πριν από μια εβδομάδα μας ήρθε εκτάκτως μια τροπολογία από το Υπουργείο Χωροταξίας σχετικά με τις κατεδαφίσεις αυθαιρέτων μέσα στα δάση. Αυτό όμως ήταν κάτι το εντελώς αποσπασματικό, καθότι δεν έχει παρθεί καμμία συγκεκριμένη απόφαση προκειμένου να μην υπάρξει οικοδόμηση στις πληγείσες δασικές περιοχές, δεν υπάρχει κανένας νόμος που να αναγκάζει όλες οι καμένες δασικές περιοχές να αναδασωθούν. 
    Χαρακτηριστικά η Κυβέρνηση επιμένει στην αναθεώρηση του Συντάγματος και στην αναθεώρηση των άρθρων 24 και 117. Μας ειπώθηκε από τον Υπουργό Χωροταξίας, ότι θα υπάρξει μια αλλαγή, ότι θα στηριχθούμε στη φωτογράφηση των δασικών περιοχών από το 1960 και όχι από το 1975. Αυτό είναι κάτι. Όμως αν υπάρξει αναθεώρηση του άρθρου 100 του Συντάγματος και αν υπάρξει τελικά το Συνταγματικό Δικαστήριο, όπως επιδιώκει η Κυβέρνηση, αυτό το δικαστήριο θα έχει τη δυνατότητα τελικά να δέχεται τη νομοθέτηση της εκάστοτε κυβέρνησης και θα μπορεί να περνάει αντί του Συμβουλίου της Επικρατείας, τους νόμους τους οποίους θα θέλει όποια κυβέρνηση σε βάρος της οικολογίας, σε βάρος των δασών. 
    Καταλήγοντας, κύριοι συνάδελφοι, θέλω να τονίσω ότι για τη συνολική περιβαλλοντική θωράκιση και αειφόρο ανάπτυξη αυτών των περιοχών είναι αναγκαίος ένας συνολικός σχεδιασμός. Είναι μια ευκαιρία -το έχουν πει και άλλοι συνάδελφοι από εμάς- ώστε αυτό το κακό που βρήκε αυτές τις περιοχές και αυτούς τους πληθυσμούς της χώρας μας, αν δούμε τα πράγματα με ένα πνεύμα στήριξης σ’ αυτούς τους πληθυσμούς, με ένα πνεύμα αειφόρου ανάπτυξης και γενικής ανασυγκρότησης, να το μετατρέψουμε σε μια καινούργια κατάσταση για να δούμε μια καλυτέρευση της ζωής των πληθυσμών αυτών. Μάλιστα αν πάρουμε  υπόψη μας ότι και η Εύβοια και η Πελοπόννησος είναι πολύ κοντά στην Αττική θα μπορούσε να υπάρξει μια γενικότερη ανασυγκρότηση όλης εδώ της περιοχής μ’ ένα σωστό σχεδιασμό. 
    Την προηγούμενη εβδομάδα κάναμε μια επίκαιρη ερώτηση στον Υπουργό ΠΕ.ΧΩ.Δ.Ε. γιατί δεν έχει ενεργοποιήσει το νόμο ο οποίος ήδη υπάρχει από την πολιτεία και ο οποίος θα μπορούσε να εξασφαλίσει μ’ ένα γρήγορο τρόπο ένα σχεδιασμό για τις πυρόπληκτες περιοχές. Ο κύριος Υπουργός, δυστυχώς, μας είπε απλώς ότι εξετάζουμε να υπάρξουν τέτοιου είδους σχέδια, όμως παραδέχθηκε τελικά ότι παρά τους μήνες που έχουν περάσει ένας τέτοιος σχεδιασμός δεν έχει γίνει. 
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, θα ήθελα δυο λεπτά ακόμη.
    Συγκεκριμένα, αναφέρουμε ότι υπάρχει ο ν. 2742/1999 με το άρθρο 11 που προβλέπει ότι «σε περιοχές που παρουσιάζουν έκτακτες και απρόβλεπτες ανάγκες λόγω φυσικών ή τεχνολογικών καταστροφών και κινδύνων όπως σεισμών, πλημμυρών, κατολισθήσεων, δυσμενών γενικά κλιματικών συνθηκών» -διαβάζω το σχετικό εδάφιο του νόμου- «μπορεί να καθορίζεται ένα συντονισμένο πρόγραμμα μέτρων και έργων κατά φάσεις και φορείς χρηματοδότησης για την ανάπτυξη, την ενίσχυση, την αποκατάσταση και εν γένει τη διαχείριση των περιοχών αυτών Αυτό δεν έχει υπάρξει. 
    Οι λόγοι μπορεί να είναι δυο. Ο ένας μπορεί να είναι γραφειοκρατική καθυστέρηση. Και αυτό πιθανότατο. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω σε ένα λεπτό, κύριε Πρόεδρε.
    Όμως αυτό που φοβόμαστε και βλέπουμε κυρίως είναι ότι μέσα σε δυσμενείς συνθήκες η έλλειψη ενός σχεδιασμού επιβάλλει ως δίκαιο, τη δύναμη του ισχυρότερου.
    Έτσι, βλέπουμε εδώ να υπάρχουν όλοι αυτοί οι κίνδυνοι, τους οποίους έχουμε ήδη καταγγείλει, σχετικά με τις  περιοχές NATURA, σχετικά με τις περιοχές υψίστου κάλους και τις περιοχές πολύ σημαντικού πολιτιστικού ενδιαφέροντος με τους αρχαιολογικούς τόπους. Δυστυχώς βλέπουμε στον Καΐφα συγκεκριμένα, σ’ αυτή την πανέμορφη περιοχή NATURA, αντί να σχεδιάζεται η αναδάσωση των δέντρων, όχι μόνο να σχεδιάζεται μια εντατική τουριστική ανάπτυξη αλλά να περνά και η άσφαλτος του καινούργιου αυτοκινητόδρομου ακριβώς μέσα απ’ αυτή την περιοχή. 
    Εμείς, κυρίες και κύριοι συνάδελφοι, ορισμένα από τα άρθρα αυτού του νομοσχεδίου θα τα υπερψηφίσουμε, όμως γενικά δεν μπορούμε να ψηφίσουμε αυτό το νομοσχέδιο για όλους αυτούς τους λόγους τους οικονομικούς, τους δημοκρατικούς και περιβαλλοντικούς που σας ανέφερα προηγουμένως και γι’ αυτό το καταψηφίζουμε.
    Ευχαριστώ πολύ.
    ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε την κ. Φιλίνη.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος - 21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», καθώς και στους λοιπούς χώρους του Μεγάρου της Βουλής των Ελλήνων, πενήντα δύο μαθητές και μαθήτριες και τρεις -συνοδοί καθηγητές από το 1ο Λύκειο Αριδαίας. Η Αριδαία μάς επισκέπτεται επανειλημμένα και χαιρόμαστε γι’ αυτό. 
    Η Βουλή τους καλωσορίζει.
    (Χειροκροτήματα από όλες τις πτέρυγες της Βουλής)
    Το λόγο έχει ο ειδικός αγορητής του Λαϊκού Ορθόδοξου Συναγερμού κ. Μαυρουδής Βορίδης.
    ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, αυτό το σχέδιο νόμου δεν είναι τίποτε λιγότερο, τίποτε περισσότερο από μια κύρωση μιας πράξης νομοθετικού περιεχομένου. Μ’ αυτή την έννοια δεν υπάρχουν πάρα πολλά περιθώρια παρά μόνο για να αποφασίσει το ελληνικό Κοινοβούλιο το κατά πόσον θέλει να εγκρίνει αυτή τη συγκεκριμένη Πράξη Νομοθετικού Περιεχομένου, η οποία ελήφθη από το Υπουργικό Συμβούλιο στα πλαίσια ακριβώς της αντιμετώπισης μιας έκτακτης ανάγκης.
    (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
    Μπορούμε να μιλάμε όσο θέλουμε ως προς τι πρόκειται να γίνει στις συγκεκριμένες περιοχές, αλλά μπορούμε να ανοίξουμε και πρέπει να ανοίξουμε όχι μόνο ένα διάλογο αλλά κατά την άποψή μου, πρέπει να προχωρήσει μια μεγάλη συζήτηση –ελπίζω κάποια στιγμή με συγκεκριμένη πρωτοβουλία της Κυβέρνησης, όπως οφείλει- ως προς το τι πρόκειται να απογίνει στις συγκεκριμένες περιοχές. 
    Πλην, όμως, για να ακριβολογούμε και για να μιλάμε επί του συγκεκριμένου θέματος, η απόφαση που πρέπει να πάρει σήμερα η Βουλή, είναι εάν εγκρίνει τη συγκεκριμένη ενέργεια του Υπουργικού Συμβουλίου. Δεν υπάρχει κάτι άλλο να συζητηθεί εδώ. Δεν μπορεί να τροποποιήσει τους όρους, δεν μπορεί  να τροποποιήσει τα άρθρα, δεν μπορεί να ζητήσει οποιαδήποτε τροπολογία. Πρέπει να πει, ναι εγκρίνω, όχι δεν εγκρίνω. Το «όχι δεν εγκρίνω» από τις αιτιάσεις που ακούστηκαν από τις πλευρές εκείνες οι οποίες είπαν ότι δεν υπερψηφίζουν το συγκεκριμένο σχέδιο νόμου και τις οποίες εμείς ακούμε με  πάρα πολλή προσοχή, γιατί θέλουμε και εμείς να πειστούμε εάν πρέπει, να πειστούμε γιατί πρέπει να το καταψηφίσουμε, ανάγονται στο γενικότερο τρόπο διαχείρισης του μέλλοντος των πυρόπληκτων περιοχών. Όμως, αυτό είναι μια τελείως διαφορετική συζήτηση. Η θέση, δηλαδή, πλευρών της Αντιπολίτευσης είναι ότι πρέπει να καταψηφισθεί το συγκεκριμένο σχέδιο νόμου για λόγους που ανάγονται στο μέλλον. 
    Λέω τώρα το εξής: Ας θέσω στο Σώμα και μια σκέψη επ’ αυτού.

      Έστω, λοιπόν, ότι υπήρχε η πλειοψηφία για να καταψηφιστεί. Τι θα σήμαινε αυτό στην πράξη; Ότι, επομένως, η Βουλή απορρίπτει τα συγκεκριμένα μέτρα της Κυβερνήσεως. Ότι, επομένως, εφόσον κακώς εδόθησαν τα χρήματα αυτά, πρέπει να πάμε να τα ζητήσουμε πίσω, γιατί κακώς τα έδωσε η προηγούμενη κυβέρνηση.
      Να πάμε, λοιπόν, να τους ζητήσουμε τα χρήματα πίσω. Αυτό δεν είναι η καταψήφιση του σχεδίου νόμου; Αυτό δεν είναι η απόρριψη της συγκεκριμένης Πράξης Νομοθετικού Περιεχομένου; Τι θα συνέβαινε εάν επείθετο η Βουλή στην επιχειρηματολογία που ακούστηκε αυτή τη στιγμή από τις πτέρυγες από τα δύο κόμματα, τα οποία είναι υπέρ της καταψηφίσεως του συγκεκριμένου σχεδίου νόμου;
      Εάν επείθετο, λοιπόν, η Βουλή και λέγαμε «ναι, να καταψηφιστεί, πειστήκαμε», θα έπρεπε να ανατραπούν τα αποτελέσματα και, επομένως, θα έπρεπε, εφόσον θα είχαν ανατραπεί τα αποτελέσματα των συγκεκριμένων ενεργειών, που ήταν ενέργειες βοηθείας προς τους πυροπλήκτους, να πάμε να ζητήσουμε πίσω τα χρήματα που έδωσε η Κυβέρνηση, να ζητήσουμε πίσω τις οικονομικές ενισχύσεις.
      Άλλο και τελείως διάφορο το επιχείρημα ότι πρέπει να γίνουν περισσότερα πράγματα. Βεβαίως πρέπει να γίνουν περισσότερα πράγματα. Άλλο και τελείως διάφορο το ζήτημα ότι, ενδεχομένως, η Κυβέρνηση ολιγωρεί και δεν έχει φέρει σχέδιο νόμου που να κατατείνει στην αντιμετώπιση του γενικότερου προβλήματος των πληγεισών περιοχών. Άλλο και τελείως διάφορο το ζήτημα ότι τα χρήματα δεν είναι αρκετά. Άλλο και τελείως διάφορο το ζήτημα του πώς θα αναπτυχθούν από δω και πέρα αυτές οι περιοχές.
      Τι έχουν να κάνουν όλα αυτά με το αν εγκρίνεται η συγκεκριμένη ενέργεια της Κυβερνήσεως, σχετικά με την οποία πρέπει να θυμίσω ότι όλοι προεκλογικώς αγωνιούσαν για το τι θα γίνει σε εκείνη την περιοχή. Όλοι προεκλογικώς επίεζαν και πλειοδοτούσαν ως προς την αμεσότητα των συγκεκριμένων παρεμβάσεων. Και όταν λέω «όλοι» δεν εξαιρώ τη δική μας πτέρυγα, δεν εξαιρώ το δικό μας κόμμα. Και εμείς –και νομίζω ευλόγως- αγωνιούσαμε.
      Είχαμε στα χέρια μας μια πολύ μεγάλη καταστροφή, υπήρχε ένα τεράστιο ζήτημα, υπήρχε κόσμος ο οποίος δεν είχε πού να μείνει, υπήρχε κόσμος ο οποίος είχε χάσει την περιουσία του και όλοι πίεζαν μπροστά σ’ αυτή την κατάσταση για μια άμεση αντιμετώπιση.
      Επομένως, θεωρώ το εξής: σε ό,τι αφορά το συγκεκριμένο σχέδιο νόμου, δεν νομίζω ότι μπορεί να υπάρξει καμμιά πολύ μεγάλη συζήτηση ως προς το ότι πρέπει να υπερψηφιστεί. Η Κυβέρνηση, εγώ σας λέω έστω και με δόλια κίνητρα –γιατί ακούστηκε αυτό εδώ- έστω και με σκοπιμότητα προεκλογική, έστω και δείχνοντας μια πρωτόγνωρη για τα δεδομένα του ελληνικού κράτους και ευαισθησία και αμεσότητα, πάντως ενήργησε και αυτό πρέπει να της πιστωθεί. Και πάντως, υπ’ αυτή την έννοια, δεν μπορούμε παρά να εγκρίνουμε το συγκεκριμένο σχέδιο νόμου.
      Επιτρέψτε μου όμως εδώ, για να είμαι ουσιαστικός, μία παρέμβαση σε μια κατεύθυνση όχι αναμορφωτική, που δεν μου επιτρέπεται, αλλά ερμηνευτική, κύριε Υπουργέ, για μια σειρά από ζητήματα, για τον τρόπο που πρέπει να αντιμετωπιστούν συγκεκριμένα άρθρα, πιστεύω σε μια πιο ορθή κατεύθυνση.
      Διότι η ερμηνεία, την οποία δεν άκουσα από τις διαμαρτυρόμενες πτέρυγες, επιτρέπεται. Μπορεί ο Υπουργός και η Κυβέρνηση να ερμηνεύσει με έναν ορισμένο τρόπο συγκεκριμένες διατάξεις, προκειμένου να καταστούν αποτελεσματικότερες για τους πληγέντες. Σε αυτόν τον κόπο δεν μπήκαμε. Είμαστε απλώς σε μια συζήτηση για το τι θα γίνει με την περιοχή, η οποία βεβαίως δεν είναι της παρούσης.
      Και λέω εδώ συγκεκριμένα το εξής: στο άρθρο 6 έχετε προβλέψει –και σωστά- στο πυροσβεστικό προσωπικό, στους εποχικούς πυροσβέστες, στα πληρώματα των εναερίων μέσων και στο προσωπικό της τεχνικής βάσης μία εφάπαξ έκτακτη παροχή ύψους 2.500 ευρώ.
      Από αυτούς έχετε εξαιρέσει, κατά πώς μας λένε οι πληροφορίες μας, και στην πράξη δεν εφαρμόζεται και δεν δίδεται σε ορισμένα πληρώματα αεροπλάνων, σε ορισμένα πληρώματα ελικοπτέρων, τα οποία για οποιονδήποτε λόγο ναι μεν απογειώθηκαν, ενδεχομένως όμως λόγω της σφοδρότητος των ανέμων και της σφοδρότητος της κακοκαιρίας δεν κατόρθωσαν να φτάσουν στο σημείο της κατασβεστικής παρεμβάσεώς τους.
      Εδώ, λοιπόν, έχει υπάρξει μια πολύ στενή ερμηνεία και ορισμένοι άνθρωποι που προσπάθησαν να φτάσουν, δεν το κατόρθωσαν όμως, δεν παίρνουν χρήματα. Αυτή είναι η πληροφόρηση που έχουμε, το λέω και το καταθέτω, προκειμένου να εξετάσετε εάν πράγματι γίνεται μια τέτοια συσταλτική ερμηνεία και ορισμένοι άνθρωποι δεν παίρνουν χρήματα που πρέπει να πάρουν. Αυτό είναι το ένα.
      Το δεύτερο: στο άρθρο 7 αναστέλλεται επί έξι μήνες η διενέργεια των πλειστηριασμών εις βάρος πυροπλήκτων φυσικών ή νομικών προσώπων και η υποχρέωση καταβολής ληξιπροθέσμων οφειλών των άνω προσώπων προς πιστωτικά ιδρύματα, οι οποίες απορρέουν από δανειακές συμβάσεις.
      Κατανοώ ότι αυτά τα άρθρα έχουν γραφεί αρκετά πρόχειρα και υπό την πίεση των συνθηκών. Γι’ αυτόν το λόγο και δεν είναι αυτά που πρέπει να είναι και όχι μόνο –αυτό είναι μία κριτική, εάν θέλετε, δεοντολογική- γιατί είναι πάρα πολύ βραχύ το χρονικό διάστημα των έξι μηνών για την αναστολή. 
      Όμως, ανεξαρτήτως αυτού και εφόσον έτσι το ρυθμίσατε, λέω και το εξής: Μιλάτε για την υποχρέωση καταβολής ληξιπροθέσμων οφειλών. Εδώ θεωρώ ότι η έννοια της «ληξιπρόθεσμης οφειλής» πρέπει να ερμηνευθεί πάλι διασταλτικά, διότι εάν μιλάμε αυστηρά για ληξιπρόθεσμη οφειλή, στην πραγματικότητα για τι μιλάμε; Για μία οφειλή που τη στιγμή του ζημιογόνου γεγονότος, τη στιγμή της πυρκαγιάς, έχει εκείνη τη στιγμή ήδη καταστεί ληξιπρόθεσμη. 
      Αντιλαμβάνεστε, λοιπόν, ότι προφανώς ο δικός σας σκοπός, ο σκοπός του Υπουργικού Συμβουλίου, δεν μπορεί να ήταν αυτός, αλλά να ανακουφίσει και όσους εξαιτίας της πυρκαγιάς δεν μπόρεσαν να πληρώσουν τη δόση τους από τις δανειακές συμβάσεις, όχι δηλαδή μόνο εκείνων που είχαν ήδη λήξει οι δόσεις, αλλά και εκείνων που εξαιτίας του ζημιογόνου γεγονότος και της καταστροφής του παραγωγικού ιστού δεν κατόρθωσαν να πληρώσουν τις δόσεις. 
      Άρα, και γι’ αυτούς, με μία ευρύτερη προσέγγιση, δεν θα πρέπει εδώ το «ληξιπρόθεσμο» να το νοήσουμε στενά, αλλά θα πρέπει να ανοιχθεί, για να καταλάβει και όλους εκείνους που δεν κατόρθωσαν να αντεπεξέλθουν στις υποχρεώσεις των δανειακών συμβάσεων, ακριβώς γιατί συνέβη αυτό το γεγονός.
      Θέλω να πω κάτι ακόμα, το οποίο αφορά την έννοια της δανειακής συμβάσεως. Υποθέτω, επίσης εδώ, ότι η Κυβέρνηση δεν εννοεί στενά τη σύμβαση δανείου, αλλά εννοεί ευρύτερα οιαδήποτε υποχρέωση, όπως λόγου χάρη το θέμα των χρηματοδοτικών μισθώσεων -είναι και αυτό, εν τη ευρεία εννοία, μία μορφή δανείου- ή άλλου τύπου, εάν θέλετε, δανειακών συμβάσεων, που όμως δεν εμπίπτουν στενά στη σύμβαση δανείου, που θα μπορούσε να είναι μία μορφή ομολογιακών ή άλλα παρόμοια πράγματα. 
      Στο άρθρο 7 παράγραφος 2 λέτε ότι «αναστέλλεται επί έξι μήνες η εκτέλεση δικαστικών αποφάσεων εις βάρος των προσώπων της προηγουμένης παραγράφου, που διατάσσουν την απόδοση χρήσεως μισθίου, με εξαίρεση τις αποφάσεις για καθυστέρηση του μισθώματος λόγω δυστροπίας». Προφανώς πάλι εδώ εννοείτε «λόγω επανειλημμένης δυστροπίας», διότι σχεδόν όλες οι αποφάσεις, οι οποίες εκδίδονται για απόδοση μισθίου ή ένα πολύ μεγάλο τους μέρος, είναι λόγω δυστροπίας. Εννοείται, όταν είναι ήδη ένας κακοπληρωτής και κατ’ επανάληψη δεν έχει πληρώσει τα μισθώματά του, έχει πέσει στην επανειλημμένη δυστροπία και γι’ αυτό διατάσσεται η απόδοση του μισθίου. Αλλιώς, δυστροπία πάντοτε έχουμε στις εξωστικές αποφάσεις. Πάντοτε όλες εκδίδονται λόγω δυστροπίας. Δεν μπορεί, λοιπόν, να εννοείτε αυτό. Προφανώς εννοείτε την επανειλημμένη δυστροπία.
      Σε ό,τι αφορά τα υπόλοιπα ζητήματα, απλώς επιτρέψτε μου να πω το εξής, λέγοντας μόνο δύο κουβέντες: Ναι μεν σε ένα άμεσο επίπεδο μπορεί να ανακουφίστηκαν κάποιοι άνθρωποι με την καταβολή αυτών των ποσών, έχετε όμως δεσμευτεί και θεωρώ ότι και αυτό είναι σημαντικό. Παρά το ότι σωστά έγινε μ’ αυτόν τον ταχύ τρόπο και άμεσο και σχεδόν καθόλου γραφειοκρατικό η καταβολή των επιδομάτων, το γεγονός, βεβαίως, ότι δεν ζούμε σε μία κοινωνία αγγέλων το ξέρουμε. Το γεγονός ότι κάποιοι συμπολίτες μας εκμεταλλεύτηκαν αυτήν την πρόχειρη –ας το πω έτσι- διαδικασία, προκειμένου να λάβουν επιδόματα τα  οποία δεν έπρεπε να λάβουν, επίσης, είναι μία πραγματικότητα. Και εκεί δημιουργείται μία υποχρέωση της Κυβερνήσεως, προκειμένου τώρα να ελέγξει ποιοι είναι εκείνοι που καλώς έλαβαν αυτά τα βοηθήματα και ποιοι είναι εκείνοι που δεν έπρεπε να λάβουν αυτά τα βοηθήματα. Αυτό σε ένα πρώτο επίπεδο.
      Σε δεύτερο επίπεδο πάντως οφείλουμε μία αυτοκριτική –και μιλώ σ’ ένα επίπεδο θεσμικό, σ’ ένα επίπεδο συγκρότησης και λειτουργίας του κράτους- και για τον τρόπο που λειτούργησε η Τοπική Αυτοδιοίκηση. Διότι ανατέθηκαν έλεγχοι στην Τοπική Αυτοδιοίκηση πράγματι στα πλαίσια της διεκπεραιώσεως αυτών των βοηθημάτων και η Τοπική Αυτοδιοίκηση, πάλι σε πολλές περιπτώσεις, υπήρξε εξαιρετικά επιεικής και, εάν θέλετε, σε μεγάλο βαθμό καταστρατηγώντας το αληθές νόημα, που είναι να πάρουν βοηθήματα οι πληγέντες και όχι να πάρουν βοήθεια αυτοί οι οποίοι δεν το αξίζουν. Τούτο εδώ δεν είναι γενικότερα ένα βοήθημα, είναι βοήθημα που πρέπει να πάει σ’ αυτούς που πράγματι επλήγησαν από τις πυρκαγιές.
      Εκεί γεννιέται ένα ζήτημα ελέγχου. Παραμένουν βεβαίως  -και εκεί θα συνταχθώ απόλυτα με όλες τις πτέρυγες που έθεσαν το μεγάλο αυτό ζήτημα- δύο κατά τη γνώμη μας κεντρικά θέματα. Γιατί συνέβη αυτό το οποίο συνέβη; Και γιατί δεν λειτούργησε ο κρατικός μηχανισμός, ως όφειλε να λειτουργήσει; Αυτό μένει όχι μόνο σε ένα επίπεδο πολιτικής κριτικής, που ενδεχομένως θα απαντήσετε ότι ακούστηκε, διεξήχθη, εκρίθη, καθότι μεσολάβησαν εκλογές, αλλά μένει και στο να ξεκινήσει μια συζήτηση που πραγματικά θα αντιμετωπίσει το ζήτημα της πυροπροστασίας και εν γένει της πολιτικής προστασίας, εν γένει της δημιουργίας ενός μηχανισμού αντιμετωπίσεως εκτάκτων αναγκών. 
      Αυτό, λοιπόν, μένει ένα ζητούμενο και μένει να το δείτε και να φέρετε με  δική σας πρωτοβουλία την άποψή σας και τη θέση σας για το ζήτημα αυτό στο ελληνικό κοινοβούλιο. Και βεβαίως, πολλώ μάλλον, παραμένει εντελώς ανοικτό –και εκεί λίγα πράγματα έχουν γίνει και λίγα πράγματα έχουμε ακούσει- το ζήτημα της αποκαταστάσεως των συγκεκριμένων περιοχών. Και αποκατάσταση να  διευκρινίσουμε εδώ ότι σημαίνει ανασύσταση του φυσικού περιβάλλοντος, προστασία του φυσικού περιβάλλοντος, ενεργή στάση στο να μην οδηγηθούμε σε οικοπεδοποιήσεις και αυθαίρετα και στο να μην μπούμε στη λογική τού να αναγνωρίζουμε de facto καταστάσεις και πράγματα τα οποία δημιουργήθηκαν. Παραμένει ανοικτό το ζήτημα πώς μέχρι τότε θα κρατηθούν και θα συντηρηθούν οι πληθυσμοί, ώστε να μην αποψιλωθούν και περιβαλλοντικά, αλλά και πληθυσμιακά οι πληγείσες περιοχές. 
      Επομένως σε όλα αυτά η Κυβέρνηση παραμένει υπόλογη και νομίζω ότι το ελληνικό Κοινοβούλιο περιμένει την άμεση πρωτοβουλία σας στη συγκεκριμένη κατεύθυνση. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε. 
      Μετά από την εξάντληση του καταλόγου των ειδικών αγορητών το λόγο έχει ο Βουλευτής Ευβοίας, κ. Σίμος Κεδίκογλου. 
      ΣΙΜΟΣ ΚΕΔΙΚΟΓΛΟΥ: Κύριε Πρόεδρε,  κυρίες και κύριοι συνάδελφοι, το καλοκαίρι του 2007, δυστυχώς, δεν θα το ξεχάσει κανένας Έλληνας. Ήταν το καλοκαίρι της μεγάλης φωτιάς, το καλοκαίρι, που η χώρα μας δέχθηκε πύρινες επιθέσεις πρωτοφανούς κλίμακας, το καλοκαίρι που κατακάηκαν εκατοντάδες χιλιάδες στρέμματα πανέμορφης φύσης και το χειρότερο, το καλοκαίρι που χάθηκαν δεκάδες συνάνθρωποί μας στις φλόγες. Ήταν τα καλοκαίρι της μεγάλης καταστροφής, ήταν το καλοκαίρι που μας πλημμύρισε θλίψη και οργή. 
      Προέρχομαι από την Εύβοια και ο τόπος  μου είχε τη δυστυχία να υποστεί βαριές τις συνέπειες της πύρινης λαίλαπας. Ποτέ δεν θα ξεχάσω εκείνες τις χαλεπές ημέρες. Η πρώτη αντίδραση ήταν σοκ και δέος. Και συγγνώμη που χρησιμοποιώ τη συνθηματική ονομασία πολεμικής επιχείρησης, αλλά ειλικρινά είχαμε την αίσθηση ότι δεχόμασταν πολυμέτωπη επίθεση. Εκείνες τις ημέρες ήταν εύκολο να πιστέψει κανείς ότι ο τόπος μας δεν θα συνέλθει, στο εγγύς μέλλον τουλάχιστον, καθώς οι ευρύτερες συνέπειες διαγράφονταν βαρύτατες.
       Ευτυχώς οι φόβοι μας διαψεύστηκαν. Η ελπίδα ξαναγεννήθηκε γρήγορα κι αυτό, γιατί η ελληνική πολιτεία αντέδρασε, όπως ποτέ στον παρελθόν.  Αντέδρασε άμεσα, αντέδρασε γρήγορα, αντέδρασε αποτελεσματικά. Ποτέ στο παρελθόν δεν στήθηκε με τέτοια ταχύτητα μηχανισμός ανακούφισης ούτε προγραμματίστηκε τέτοιο πλαίσιο αποκατάστασης και ανοικοδόμησης. 
      Στις πρώτες ημέρες μετά από την καταστροφή σε σύσκεψη στα Στείρα ο Πρωθυπουργός Κώστας Καραμανλής υπογράμμισε ότι πρώτη προτεραιότητά μας είναι η επαναδρομολόγηση της ανάπτυξης τις πυρόπληκτες περιοχές. Η Πράξη Νομοθετικού Περιεχομένου που καλούμαστε να επικυρώσουμε  σήμερα ήταν η  έμπρακτη απόδειξη της υλοποίησης των δεσμεύσεών μας και η ειδοποιός διαφορά από ανάλογες περιπτώσεις του παρελθόντος ήταν ότι δεν περιοριζόταν σε αποζημιώσεις υλικών καταστροφών, αλλά είχε και σαφείς αναπτυξιακές προτεραιότητες. 
      Για πρώτη φορά ελήφθη μέριμνα όχι μόνο για τους αμέσους πληγέντες αλλά και για όσους εμμέσως είχαν υποστεί ζημία και στο σημείο αυτό θέλω να ευχαριστήσω την πολιτική ηγεσία του Υπουργείου Εθνικής Οικονομίας, γιατί ενστερνίστηκε το σκεπτικό των εμμέσων συνεπειών στην τοπική οικονομία της Εύβοιας και άλλων πυρόπληκτων νομών, γιατί μπορεί μια επιχείρηση να μην είχε περιουσιακά στοιχεία που καταστράφηκαν, όμως οι καταστροφές σε πελάτες ή προμηθευτές είχαν μοιραία συνέπειες και στη εν λόγω επιχείρηση και η εκτίμηση αυτή επιβεβαιώνεται από το γεγονός της ραγδαίας πτώσης του τζίρου στην αγορά της Εύβοιας τους τελευταίους μήνες. Γι’ αυτό έχει τεράστια σημασία αυτή η «αναπτυξιακή ένεση» συνολικά στην τοπική μας οικονομία. 
      Η κυρούμενη Πράξη είναι φυσικό να έχει γενικό χαρακτήρα. Αποτυπώνει το πολιτικό πνεύμα της κυβερνητικής παρέμβασης. Όπως ορίζει και το άρθρο 12, οι κοινωνικές παροχές και ο κύκλος δικαιούχων θα προσδιορίζονται ή αντίστοιχα θα διευρύνονται με υπουργικές αποφάσεις και στο σημείο αυτό θα ήθελα να προσθέσω ορισμένες επισημάνσεις.
      Κατ’ αρχάς, καλωσορίζουμε το γεγονός ότι για πρώτη φορά αναγνωρίζεται η ζημία εμπορικών επιχειρήσεων σε τέτοιες περιπτώσεις και προβλέπεται η ενίσχυσή τους. Οι εμπορικές επιχειρήσεις είναι η καρδιά μίας τοπικής οικονομίας και είναι σημαντική η πρόνοια αυτή που ελήφθη. Υπάρχουν όμως ενστάσεις, κύριε Υπουργέ, που διατυπώνονται από τα επιμελητήρια των πυρόπληκτων νομών και αφορούν σε πρώτη φάση το ύψος των ληξιπρόθεσμων χρεών που μπορούν να ρυθμιστούν, όπως ορίζει η υπουργική απόφαση της 24ης Οκτωβρίου του 2007. Συγκεκριμένα, ενώ για τις μεταποιητικές επιχειρήσεις το ύψος καθορίζεται στα 25.000.000 εκατομμύρια ευρώ, μάλιστα αυξήθηκε από τα 20.000.000 ευρώ στα 25.000.000 ευρώ, άγνωστο γιατί, για τις εμπορικές επιχειρήσεις περιορίστηκε το όριο στα 100.000 ευρώ. 
      Αίτημα των επιμελητηρίων, στο οποίο θέλω να συνηγορήσω, είναι να αλλάξουν τα όρια, δηλαδή, να μειωθεί το όριο για τις μεταποιητικές επιχειρήσεις στα 10.000.000 ευρώ και μάλιστα μου αναφέρεται ως επιχείρημα ότι είναι πολύ λίγες οι ενδιαφερόμενες επιχειρήσεις που είναι μεταξύ 10.000.000 και 25.000.000 ευρώ και αντίστοιχα να αυξηθεί το όριο για τις εμπορικές επιχειρήσεις στα 2.000.000 ευρώ. Επιπλέον, τα επιμελητήρια υπογραμμίζουν ότι δεν θέλουν εγγύηση του δημοσίου για τις εμπορικές επιχειρήσεις πέραν των 100.000 ευρώ. Για το επιπλέον ποσό οι επιχειρήσεις θα προσφέρουν ίδιες εγγυήσεις. Είναι ένα αίτημα το οποίο αφορά εκατοντάδες επιχειρήσεις στους πυρόπληκτους νομούς, αφορά χιλιάδες εργαζομένων, ενώ αντίστοιχα στις μεταποιητικές επιχειρήσεις δεν είναι τόσο μεγάλος ο αριθμός των εργαζομένων. Καταλαβαίνω το γεγονός ότι μια μεταποιητική επιχείρηση έχει σίγουρα υποστεί μεγαλύτερες ζημιές, αλλά πιστεύω, αφού για πρώτη φορά λαμβάνουμε ειδική μέριμνα για τις εμπορικές επιχειρήσεις, ας είμαστε πιο γενναίοι. Νομίζω ότι η επιβάρυνση του ελληνικού δημοσίου είναι συγκριτικά ελάχιστη.
      Υπάρχουν και άλλα αιτήματα των επιμελητηρίων. Έχετε λάβει την επιστολή, κύριε Υπουργέ. Εγώ θέλω απλώς να σας επισημάνω τρία ακόμα: Το ανώτατο ποσό ρυθμίσεων για τις επιχειρήσεις παροχής υπηρεσιών, μέλη των επιμελητηρίων, να είναι το ποσό του 1.000.000 ευρώ, εκ των οποίων ανώτατο όριο εγγύησης του ελληνικού δημοσίου να είναι πάλι τα 100.000 ευρώ. Επίσης η δυνατότητα ένταξης στις ρυθμίσεις όλων των εταιρειών των πυρόπληκτων νομών με ημερομηνία ίδρυσης προγενέστερη της 25ης Αυγούστου του 2007 με όρια ανάλογα με την κατηγορία για μέλη των επιμελητηρίων ανεξαρτήτως της ημερομηνίας εγγραφής στο επιμελητήριο. Υπάρχει, Υπουργέ μου, μια κατηγορία επαγγελματιών, οι αυτοκινητιστές, που δεν ήταν υποχρεωμένοι να είναι εγγεγραμμένοι και όταν τώρα λαμβάνεται ως απαραίτητος όρος το να είναι εγγεγραμμένοι, ας τους δώσουμε το περιθώριο να εγγραφούν έστω και τώρα. Ένα άλλο αίτημα είναι η παράταση της καταληκτικής ημερομηνίας υποβολής αιτημάτων που σήμερα είναι 31 Δεκεμβρίου του 2007 μέχρι τις 30 Απριλίου του 2008. 
      Θέλω, επίσης, να επισημάνω την ιδιαιτερότητα των κατασκευαστικών εταιρειών, Υπουργέ μου, γιατί άλλες μεν θεωρούνται μεταποιητικές επιχειρήσεις και έχουν την πρόνοια μέχρι τα 25.000.000 ευρώ και άλλες όχι. Οι κατασκευές θεωρούνται η ατμομηχανή της ανάπτυξης σε περιοχές όπως η Εύβοια και ίσως θα έπρεπε να εξεταστεί διαφορετικά η περίπτωσή τους. 
      Κυρίες και κύριοι συνάδελφοι, το πνεύμα της κυβερνητικής παρέμβασης και κατά συνέπεια της συζητούμενης Πράξης Νομοθετικού Περιεχομένου, είναι η επαναδρομολόγηση της ανάπτυξης στις πυρόπληκτες περιοχές. Και επειδή, δεν θεωρώ τυχαίο ότι η έκταση της καταστροφής ήταν μεγαλύτερη στους νομούς εκείνους που είχαν δραματική υστέρηση υποδομών, όπως η Ηλεία και η Εύβοια, θέλω να προσθέσω –παρ’ ότι δεν έχει άμεση σχέση με τη συζητούμενη Πράξη- ότι πρέπει ταχύτατα να αρθεί αυτή η υστέρηση. Πρέπει να επιταχυνθεί ο εκσυγχρονισμός των υποδομών.
      Τέλος, θέλω να ζητήσω να αποσαφηνιστεί το καθεστώς των παροχών για τις οικογένειες των θυμάτων. Στην Εύβοια χάσαμε παλικάρια που σκοτώθηκαν, για να σώσουν το χωριό τους και οι οικογένειές τους δεν γνωρίζουν ακόμη επακριβώς το πώς θα ενισχυθούν. Έχει ιδιαίτερη σημασία ο φορέας διαχείρισης των προγραμμάτων για τις πυρόπληκτες περιοχές, όπου πρέπει να ληφθεί ιδιαίτερη μέριμνα.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς, κύριε συνάδελφε.
      Το λόγο έχει η συνάδελφος, Βουλευτής του ΠΑ.ΣΟ.Κ.  κυρία Αικατερίνη Περλεπέ-Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε  Πρόεδρε.
      Κυρίες και κύριοι συνάδελφοι, προέρχομαι και εγώ από έναν πυρόπληκτο νομό την Εύβοια, όπου η οικολογική καταστροφή ήταν τεράστια και βέβαια θρηνήσαμε και ανθρώπινες ζωές. Συνολικά στις περιοχές της καταστροφής εκατοντάδες οικογένειες έχασαν σπίτια, περιουσίες και πηγές βιοπορισμού και σήμερα βρίσκονται σε τραγική κατάσταση. Βέβαια το χειρότερο από όλα είναι αυτό που ανέφερα πριν, ότι δυστυχώς θρηνήσαμε και ανθρώπινες ζωές.
      Τα αίτια και οι ευθύνες γι’ αυτήν την τραγωδία εκκρεμούν να διερευνηθούν και να εξεταστούν πλήρως. Και εδώ θέλω να επισημάνω ότι εμείς σαν κόμμα πολύ έγκαιρα είχαμε προειδοποιήσει την Κυβέρνηση, είχαμε ζητήσει να ληφθούν μέτρα, τα οποία βέβαια δεν ελήφθησαν, παρά τις βαρύγδουπες δηλώσεις του Πρωθυπουργού από το Μάρτη κιόλας, ότι η χώρα είναι σε πλήρη ετοιμότητα να αντιμετωπίσει οποιοδήποτε συμβάν. Αν κρίνουμε από το αποτέλεσμα, διαπιστώνουμε ότι δεν είχε υπάρξει καμμία πρόβλεψη.  Δυστυχώς δεν εισακουστήκαμε.
      Μετά την τραγωδία πάρθηκαν αποφάσεις από την Κυβέρνηση και πάλι, χωρίς να γίνει κανένας ουσιαστικός διάλογος, ούτε με τα κόμματα ούτε με τους φορείς ούτε με την Τοπική Αυτοδιοίκηση. Η τότε κυβέρνηση που  ήταν υπηρεσιακή, λόγω εκλογών, δεν ένιωσε την ανάγκη να διαβουλευθεί με κανέναν για ένα τόσο σοβαρό ζήτημα. Δεν έγινε επίσης, ουσιαστική συζήτηση, ούτε για το πώς θα υλοποιηθούν τα μέτρα ούτε τι προβλήματα προέκυψαν ούτε για το ποιες διορθωτικές κινήσεις έγιναν ή θα έπρεπε να γίνουν. Οι περιοχές που κάηκαν σήμερα ζουν με το φόβο των πλημμυρών και των κατολισθήσεων. Σε μερικές βέβαια έχει συμβεί και αυτό, από τις βροχοπτώσεις του φθινοπώρου.
      Η καθημερινότητα των πολιτών και η ποιότητα της ζωής τους είναι εξαιρετικά δύσκολη, έως δραματική. Αυτή η κατάσταση θα συνεχίσει, όσο δεν υπάρχει και δεν υλοποιείται ένα ολοκληρωμένο σχέδιο ανάκαμψης και αποκατάστασης, ανά νομό και ανά περιοχή πληγείσα. Όσο δεν υπάρχει ένα πρόγραμμα με εξασφαλισμένους και επαρκείς πόρους και σαφή χρονικό ορίζοντα. Τέτοιες δεσμεύσεις, δυστυχώς από την Κυβέρνηση, δεν υπάρχουν.
      Τα μέτρα που πήρε η Κυβέρνηση, απέχουν πολύ από τις πραγματικές διαστάσεις του προβλήματος και όπως όλοι γνωρίζουμε, ακόμη κι αυτά τα λίγα που δόθηκαν στους πληγέντες, χρησιμοποιήθηκαν εν πολλοίς για ψηφοθηρικούς λόγους από τη Νέα Δημοκρατία.  Πιο χαρακτηριστικό παράδειγμα αυτής της αποσπασματικής πολιτικής της Κυβέρνησης, είναι όσα είδαμε όλοι να διαδραματίζονται από το τυφλό μοίρασμα της έκτακτης ενίσχυσης, όπου όλοι είδαμε σκηνές τριτοκοσμικής χώρας. Η δικαιολογία ότι έπρεπε να υπάρξει μια άμεση ανταπόκριση της πολιτείας, δεν δικαιολογεί, όσα έλαβαν χώρα εκείνες τις ημέρες. Εξάλλου η υπουργική τροπολογία στο σχέδιο νόμου για επιστροφή των χρημάτων που έλαβαν κάποιοι, μη δικαιούχοι, επιβεβαιώνει το αλαλούμ και την έλλειψη συντονισμού, στις όποιες ενέργειες έγιναν.
      Ας πάμε, όμως, στο μετά, στα μέτρα δηλαδή, για την ανασυγκρότηση των νομών που επλήγησαν. Η Κυβέρνηση έκανε πίσω σε πάρα πολλές από τις δεσμεύσεις της, όσον αφορά την υποβοήθηση των τοπικών οικονομιών.
      
      
      Κυρίες και κύριοι συνάδελφοι, η Κυβέρνηση αθέτησε πολλά απ’ αυτά που υποσχέθηκε στις μικρομεσαίες επιχειρήσεις. Αυτό εξάλλου το καταγγέλλουν και όλα τα επιμελητήρια των πληγεισών περιοχών. Εμείς σαν κόμμα ζητάμε να σταματήσουν οι σταδιακές και συνεχείς εξαιρέσεις των μικρομεσαίων επιχειρήσεων από τα αρχικά μέτρα και να αυξηθούν παράλληλα τα όρια των ρυθμίσεων. Θέλουμε να αυξηθεί το ανώτατο όριο των ρυθμίσεων για εμπορικές επιχειρήσεις αλλά και να ενταχθούν σ’ αυτές τις ρυθμίσεις κατηγορίες που έχουν εξαιρεθεί. Έχετε πει ότι δεν μπορούν να υπαχθούν στα μέτρα αυτά όλες οι επιχειρήσεις που δεν είναι γραμμένες στα εμποροβιομηχανικά επιμελητήρια. Αυτές οι επιχειρήσεις είναι πάρα πολλές. Είναι κατασκευαστικές εταιρείες που πρέπει να είναι κι αυτές στις ευνοϊκές ρυθμίσεις. Είναι αυτοκινητιστές γιατί δεν τους το επέβαλε ο νόμος να είναι μέλη του εμποροβιομηχανικού επιμελητηρίου. Τα Κ.Τ.Ε.Λ. είναι, αλλά οι αυτοκινητιστές δεν είναι. Είναι και πολλές άλλες κατηγορίες, όπως οι φαρμακοποιοί. Έλαβα και μία αναφορά από τους φαρμακοποιούς της χώρας. Είναι ακόμη και οι λογιστικές επιχειρήσεις και μια σειρά από μικρομεσαίες επιχειρήσεις που μετά τις πρώτες σας εξαγγελίες όλοι αυτοί έχουν μείνει εκτός αφού αναιρέσατε. Ζητάμε να συμπεριληφθούν. Και όλες αυτές οι μικρομεσαίες επιχειρήσεις, οι οποίες έχουν πληγεί στους πυρόπληκτους νομούς να συμπεριληφθούν και αυτές στις ευνοϊκές ρυθμίσεις. Ακόμη, να μπορούν να πάρουν δάνειο και αυτοί που είναι στον «ΤΕΙΡΕΣΙΑ».
      Επίσης τεράστιο πρόβλημα αντιμετωπίζουν οι αγρότες αφού παραμένει σε εκκρεμότητα η διασφάλιση του εισοδήματός τους και η αναπλήρωσή του. Στον νομό μου στην Εύβοια, έχουμε πρόβλημα και με τις τουριστικές επιχειρήσεις, τεράστιο πρόβλημα θα έλεγα. Θα μπορούσε κανείς να μιλάει επί ώρες για τα κενά και τις ελλείψεις των κυβερνητικών μέτρων. Όμως αυτό που έχει σημασία, είναι να υπάρξει μια ουσιαστική πολιτική για την αντιμετώπιση συνολικά του ζητήματος. Δυστυχώς στα πλαίσια της σημερινής συνεδρίασης δεν μπορεί να γίνει αυτό. Γι’ αυτό επιμένουμε στο άμεσο μέλλον να υπάρξει μια συγκεκριμένη πολιτική που θα αντιμετωπίσει τα προβλήματα που έχουν προκύψει.
      Σαν κόμμα, έχουμε καταθέσει τις προτάσεις μας, ένα συγκεκριμένο πρόγραμμα βοήθειας και ανασυγκρότησης των πυρόπληκτων περιοχών και των πολιτών τους. Επίσης πρέπει να δοθούν από την Κυβέρνηση, οι ελάχιστες δεσμεύσεις για την αντιμετώπιση άμεσων προβλημάτων που μπορεί να προκύψουν ανά πάσα στιγμή. Αναφέρομαι στις πλημμύρες και στις κατολισθήσεις που μπορεί να προκύψουν από ακραία καιρικά φαινόμενα. Ας μην περιμένουμε να ζήσουμε άλλη μια τραγωδία. Πιστεύω ότι η πολιτεία θα πρέπει να προστατεύσει τη χώρα και τους πολίτες. Οφείλει να προχωρήσει άμεσα στην ανασυγκρότηση των περιοχών που έχουν πληγεί.
      Και εγώ θα διαφωνήσω με τον προηγούμενο ομιλητή της Νέας Δημοκρατίας που είναι από το νομό μου. Αυτή τη στιγμή δεν έχει γίνει τίποτε, τουλάχιστον για την Εύβοια, που τα ξέρω πάρα πολύ καλά. Έχουν δοθεί ελάχιστα κονδύλια στους δήμους που έχουν πληγεί. Δεν έφτασαν ούτε για τις πρώτες ανάγκες. Δεν έχει γίνει κανένα αντιπλημμυρικό έργο. Ανά πάσα στιγμή από τα καιρικά φαινόμενα, κινδυνεύει ότι έχει απομείνει από τις περιουσίες τους και οι ίδιοι οι κάτοικοι. Οφείλει η Κυβέρνηση άμεσα να προχωρήσει στην ανασυγκρότηση των πυρόπληκτων περιοχών, με σαφή χρονικό ορίζοντα και με συγκεκριμένες οικονομικές δεσμεύσεις.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ο κ. Τσούκαλης έχει το λόγο.
      ΝΙΚΟΛΑΟΣ ΤΣΟΥΚΑΛΗΣ: Κυρίες και κύριοι συνάδελφοι, με την ευκαιρία της συζήτησης του παρόντος νομοσχεδίου, αισθάνομαι την υποχρέωση, φαντάζομαι εκπροσωπώντας και τους άλλους συναδέλφους της Αχαΐας, να μεταφέρω σ’ αυτή την Αίθουσα την αγωνιώδη φωνή των φορέων της πολύπαθης Αιγιάλειας.
      Θυμάστε ότι προ ολίγων ημερών, προ είκοσι ημερών, με επίκαιρη ερώτηση που σας είχα απευθύνει, ζητούσα να διευκρινίσετε τις προθέσεις σας απέναντι στην Αιγιάλεια. Οι φορείς της Αιγιάλειας ήταν έτοιμοι αύριο να κλείσουν την εθνική οδό, έξι δήμαρχοι, όλοι οι οικονομικοί, κοινωνικοί και περιβαλλοντικοί φορείς της Αιγιάλειας και βεβαίως με τη συμπαράσταση των Βουλευτών. 
      Σήμερα εκδώσατε δύο υπουργικές αποφάσεις, τη 1040 και τη 1041. Πριν τις μελετήσουν, ανέστειλαν τις κινητοποιήσεις. Σας πληροφορώ -και μεταφέρω αυτή τη στιγμή το κλίμα που επικρατεί στην Αιγιάλεια- ότι νιώθουν πιο πολύ παραμελημένοι, παραπεταμένοι, νιώθουν πολίτες Β΄ κατηγορίας, γιατί τίποτα απ’ αυτά που είχατε υποσχεθεί και ισχύουν για όλες τις άλλες περιοχές, δυστυχώς δεν υλοποιούνται μ’ αυτές τις δύο υπουργικές αποφάσεις. 
      Οι Αιγιαλείς νιώθουν τεράστια απογοήτευση και ιδίως ακούγοντας τους συναδέλφους των άλλων πυρόπληκτων νομών, όταν οι Αιγιαλείς έρχονται να διεκδικήσουν αυτά που οι άλλοι συνάδελφοι θεωρούν ανεπαρκή για τις περιοχές τους. Πραγματικά χαίρομαι τους άλλους συναδέλφους οι οποίοι ζητούν περισσότερα απ’ αυτά που ισχύουν μέχρι τώρα. Οι Αιγιαλείς, δυστυχώς, ζητούν αυτά που ισχύουν μέχρι τώρα στους άλλους νομούς. 
      Ίσως η Βουλή να μην ξέρει, κυρίες και κύριοι συνάδελφοι, τι ισχύει στην Αιγιάλεια. Να θυμίσω απλώς ότι η Αιγιάλεια κάηκε ένα μήνα πριν τη μεγάλη καταστροφή της Πελοποννήσου και της Εύβοιας. Να θυμίσω το τι ίσχυε, το τι παρακολουθούσαμε όλοι στις οθόνες των τηλεοράσεων. Να θυμίσω ότι ήταν στην κυριολεξία «σήριαλ», ότι η Αιγιάλεια είχε τους πρώτους νεκρούς. 
      Και όμως, έπρεπε να περάσει ένας ολόκληρος μήνας, να καεί η υπόλοιπη Πελοπόννησος, για να αναπτερωθούν οι μαύρες ελπίδες των Αιγιαλέων ότι επιτέλους και αυτοί θα τύχουν των ευεργετικών ρυθμίσεων-εξαγγελιών της Κυβέρνησης, γιατί μέχρι εκείνη τη στιγμή αυτό που επικρατούσε στην Αιγιάλεια ήταν οι κλασικές γραφειοκρατικές και αργοκίνητες διαδικασίες της κρατικής μηχανής και του δημόσιου λογιστικού και οι πατροπαράδοτες πολιτικές ανακολουθίες. 
      Διαψεύστηκαν όμως οι ελπίδες τους. Όσο και να ακούγεται τραγικό, η καταστροφή που επακολούθησε και κυρίως οι κυβερνητικές εξαγγελίες έκαναν πραγματικά στάχτη τις προσδοκίες των Αιγιαλέων.  
      Για να γίνουμε πιο σαφείς, κυρίες και κύριοι συνάδελφοι, κύριε Υπουργέ, στην Αιγιάλεια κάηκαν περίπου τριακόσιες πενήντα χιλιάδες στρέμματα δασικής έκτασης και καλλιεργειών. Μια απλή αντιπαράθεση στοιχείων με αντίστοιχες περιοχές που κάηκαν σε κάποιους άλλους νομούς –δεν θέλω να αναφερθώ πιο συγκεκριμένα για να μην εκτεθώ απέναντι σ’ αυτούς τους συναδέλφους και στις περιοχές αυτές- δείχνει ότι η καταστροφή είναι τεράστια. 
      Να πω απλώς ότι το μέτωπο της πυρκαγιάς έφτασε δυο χιλιόμετρα έξω από το Αίγιο, ότι σε ορισμένα σημεία του Δήμου Διακοπτού πέρασε την εθνική οδό και πλησίασε τα όρια των παραλιακών διαμερισμάτων. Όμως δεν κάνατε στην Αιγιάλεια το εξής απλό που κάνατε σ’ όλους τους άλλους νομούς και πολύ σωστά κάνατε. Αρχίσατε -όχι μόνο εσείς αλλά και άλλα Υπουργεία- να εκδίδετε διαδοχικά υπουργικές αποφάσεις. Μόνο που σ’ αυτές τις υπουργικές αποφάσεις, κάθε Υπουργείο χρησιμοποιούσε διαφορετικούς πίνακες, διαφορετικούς χάρτες. 
      Για να γίνω κατανοητός -να δείτε τον τραγέλαφο- θα σας πω τα εξής. Κάποια στιγμή ο Ο.Α.Ε.Δ. Αιγίου κάλεσε κάποιους ανέργους παραλιακών διαμερισμάτων του Δήμου Διακοπτού και τους είπε «Δικαιούστε το επίδομα των 1.100 ευρώ». Πήγαν περίπου πενήντα συμπολίτες Αιγιαλείς και εισέπραξαν το επίδομα. Μετά από δεκαπέντε μέρες τους καλεί ο Ο.Α.Ε.Δ. και τους λέει «Συγγνώμη, λάθος! Δεν έπρεπε να πάρετε το επίδομα, γιατί τα διαμερίσματα τα οποία κατοικείτε δεν έχουν χαρακτηριστεί πυρόπληκτα και πρέπει να το επιστρέψετε». Καταλαβαίνετε, βεβαίως, την αντίδραση και την απόγνωση συμπολιτών μας ανέργων. Όμως τι είχε συμβεί; Το εξής πάρα πολύ απλό: Η αρχική εξαγγελία των 1.100 ευρώ είχε στηριχθεί στους πίνακες αρχικά του Υπουργείου Οικονομικών, όπου ενέτασσε όλα τα δημοτικά διαμερίσματα του Δήμου Διακοπτού –και πολύ σωστά- στα ευεργετήματα αυτά. Κάποια στιγμή όμως κάποιος από τα κεντρικά γραφεία του Ο.Α.Ε.Δ. συνειδητοποίησε ότι ο πίνακας που είχε το Υ.ΠΕ.ΧΩ.Δ.Ε. περιλάμβανε λιγότερα διαμερίσματα. Έτσι, λοιπόν, έστειλε συμπληρωματικό έγγραφο και καλούσε το παράρτημα του Ο.Α.Ε.Δ. Αιγίου να ζητήσει πίσω τα χρήματα.
      Δεύτερο παράδειγμα. Εκδώσατε τις δύο υπουργικές αποφάσεις, πιστός, όπως λέτε εσείς, στις εξαγγελίες σας ότι θα υπάρχει δίκαιη μεταχείριση των Αιγιαλέων σε σχέση με τις άλλες πυρόπληκτες περιοχές. Τι όμως δεν περιλάβατε μέσα, που ισχύει στους άλλους πέντε νομούς; Δεν περιλάβατε πρώτον, την παράταση του παρακρατούμενου φόρου και την παράταση καταβολής Φ.Π.Α., που γι’ αυτά, κυρίως, είχαν ξεσηκωθεί οι Αιγιαλείς. Αυτά, λοιπόν, δεν περιέχονται στις δύο αποφάσεις και σας πληροφορώ ότι στην Αιγιάλεια, σε σημερινή σύσκεψη που είχαν, ετοιμάζονται για νέες κινητοποιήσεις. 
      Ποιο είναι το απλό αίτημα των Αιγιαλέων; Και απευθύνομαι σε όλους τους συναδέλφους, για να επιβεβαιώσετε κι εσείς το κατά πόσον έχουν δίκιο. Ζητούν, σε σύσκεψη που έγινε πρόσφατα στο Δημαρχείο Αιγίου, οριοθέτηση της καμένης περιοχής της Αιγιάλειας. Δεν ζητούν ένταξη στις πυρόπληκτες περιοχές όλου του Νομού Αχαΐας, που ισχύει για τους άλλους νομούς. Λένε: «της επαρχίας Αιγιαλείας», της πρώην επαρχίας της Αιγιαλείας, έξι δήμων. Οριοθέτηση! Και μέσα σ’ αυτή την οριοθετημένη περιοχή, κύριε Υπουργέ, να ισχύσει ό,τι ισχύει για τους άλλους πέντε νομούς. Είναι παράλογο το αίτημα; Είναι τόσο εύλογο που στην κυριολεξία έχουν ξεσηκωθεί οι κάτοικοι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε μισό λεπτό τελειώνω, κύριε Πρόεδρε.
      Σας καλούμε λοιπόν, κύριε Υπουργέ, να προχωρήσετε στο εξής αυτονόητο, κοινό αίτημα της σύσκεψης αυτής των έξι δημάρχων, των Βουλευτών και των φορέων. Οριοθετήστε την Αιγιάλεια, εφαρμόστε τα ίδια μέτρα. Και σας πληροφορώ ότι σ’ αυτή την κίνηση πρωτοστατούν τρεις δήμαρχοι, οι οποίοι είναι της παράταξής σας. Μπορείτε να μάθετε ποιοι είναι. 
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε συνάδελφε. 
      Το λόγο έχει τώρα ο Βουλευτής του ΛΑ.Ο.Σ. κ. Αθανάσιος Πλεύρης. 
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κύριε Πρόεδρε.
      Κύριοι συνάδελφοι, έχουν περάσει πλέον τρεις μήνες από τις καταστροφικές πυρκαγιές. Και πράγματι εμείς τότε ως κόμμα θεωρούσαμε άκαιρο και αν θέλετε και επικίνδυνο εν μέσω της καταστροφής να ομιλούμε για αναζήτηση ευθυνών και γενικώς να οδηγούμαστε σε μια πολιτική του να κατακρίνουμε, ενώ έπρεπε άμεσα προβλήματα να αντιμετωπιστούν, πιστεύουμε όμως ότι σιγά-σιγά με το πέρας της μεταβατικής αυτής περιόδου θα πρέπει να μπούμε σε μια διαδικασία πλέον πραγματικά αναζήτησης ευθυνών. 
      Δεν είναι βέβαια θέμα της παρούσης συζήτησης, όταν έχουμε προς ψήφιση μια Πράξη Νομοθετικού Περιεχομένου για τα άμεσα μέτρα που ελήφθησαν, θα πρέπει όμως η Κυβέρνηση –και πιστεύω ότι θα θέλει να το πράξει αυτό- κάποια στιγμή πραγματικά να αντιμετωπίσει το θέμα και κατά κάποιον τρόπο να θέσει υπόψη του νομοθετικού Σώματος για ποιο λόγο συνέβησαν όλα αυτά, πώς θα μπορούσαν να είχαν αποτραπεί και τελικώς εάν υπάρχουν κάποιες πολιτικές ευθύνες. Το ότι μεσολάβησαν εκλογές δεν σημαίνει ότι δόθηκε ένα συγχωροχάρτι για λάθη που ενδεχομένως έγιναν αυτήν την περίοδο. Και πιστέψτε με, μια τέτοια συζήτηση δεν θα έχει σε καμμία περίπτωση την έννοια του να κατακρίνουμε, ενδεχομένως, κυβερνητικούς χειρισμούς, αλλά οπωσδήποτε θα βοηθήσει στο να αποκτήσουμε, αν θέλετε, την ανάλογη εμπειρία ώστε να μη συμβούν τέτοια νέα περιστατικά και οπωσδήποτε θα μας βοηθήσει μέσα από μια αυτοκριτική όλοι όσοι συμμετέχουμε στο δημόσιο βίο να μπορούμε να δούμε την πραγματικότητα και να είμαστε σε θέση να αντιμετωπίσουμε ανάλογες καταστροφές. 
     Όταν μιλάμε για το θέμα της οικονομικής ενίσχυσης των πυροπλήκτων, υπάρχουν δυο βασικά στάδια.
      Το πρώτο στάδιο είναι τα άμεσα μέτρα, είναι οι Πράξεις Νομοθετικού Περιεχομένου που συζητάμε σήμερα. Πιστεύω ότι οποιαδήποτε καταψήφιση αυτής της Πράξης Νομοθετικού Περιεχομένου, αν μη τι άλλο, δεν συνάδει με την κοινή λογική, διότι θα ήταν σαν να ζητούσαμε από τους ανθρώπους που έλαβαν αυτή τη βοήθεια να την επιστρέψουν. Αυτό σημαίνει. 
      Ειπώθηκε από τον ειδικό αγορητή του Λαϊκού Ορθόδοξου Συναγερμού, κυρίως, προς τις πτέρυγες που –άγνωστο γιατί- καταψηφίζουν αυτή την Πράξη Νομοθετικού Περιεχομένου τι θα συνέβαινε, αν πράγματι η επιχειρηματολογία τους έπειθε όλο το νομοθετικό Σώμα και οδηγούμασταν στο να καταψηφίσουμε αυτά τα μέτρα. Θα έπρεπε να πούμε σ’ αυτούς τους ανθρώπους το εξής: Στο όνομα του ότι δεν πήρατε αυτά που έπρεπε να πάρετε, επιστρέψτε πίσω έστω και αυτό το ελάχιστο που λάβατε.
      Εμείς είμαστε μακριά από τέτοιου είδους προσεγγίσεις, διότι πιστεύουμε ότι δεν συντελούν σ’ αυτό που λέμε γόνιμη αντιπολίτευση. Η Πράξη Νομοθετικού Περιεχομένου αντιλαμβανόμαστε ότι ουσιαστικά έλαβε χώρα κάτω από δύσκολες συνθήκες και οπωσδήποτε έχει αρκετές ατέλειες και ορισμένες ερμηνευτικές δυσχέρειες. 
      Οπωσδήποτε έλαβε χώρα κάτω από την πίεση της προεκλογικής περιόδου, διότι είναι βέβαιο ότι η Κυβέρνησή σας δεν έδειξε ανάλογες ευαισθησίες, λόγου χάρη, στις πυρκαγιές που είχαν εκδηλωθεί στη Χαλκιδική ή σε άλλες περιοχές, προηγούμενα έτη. Αυτοί οι άνθρωποι, έστω μέσα σ’ αυτή τη μεγάλη ατυχία τους, είχαν τουλάχιστον τη μικρή τύχη να βρεθούν σε προεκλογική περίοδο και να αναγκαστεί η Κυβέρνησή σας να πάρει κάποια άμεσα μέτρα.
      Το να μπούμε στη διαδικασία το αν αυτά τα μέτρα, έστω και σαν μια άμεση βοήθεια, επαρκούν ή δεν επαρκούν, δεν έχει πολύ μεγάλη αξία, διότι η πράξη νομοθετικού περιεχομένου ψηφίζεται ακριβώς ως έχει. Συνεπώς το να έρθουμε εμείς τώρα να σας πούμε ότι αντί για 5.000, έπρεπε να είχατε δώσει 10.000 ή αντί για 3.000, έπρεπε να είχατε δώσει 6.000, θα ήταν κάτι που δεν θα ευνοούσε περαιτέρω τη συζήτηση.
      Όμως, ως προς αυτές τις πράξεις νομοθετικού περιεχομένου, υπάρχει μια δυνατότητα που ήδη αναφέρθηκε από τον ειδικό μας αγορητή, μιας διασταλτικής ερμηνείας που οπωσδήποτε θα βοηθήσει αυτούς τους ανθρώπους. 
      Εγώ θα ήθελα να σταθώ ιδιαιτέρως στο άρθρο 7, που αναφέρεται στην αναστολή που θα δοθεί στους πλειστηριασμούς. Οι έξι μήνες που δίνονται είναι ένα πολύ βραχύ χρονικό διάστημα. Θα έπρεπε ίσως να σκεφθείτε μη τυχόν μετά το πέρας αυτού του εξαμήνου θα μπορούσε να δοθεί μια δεύτερη παράταση. 
      Γεννιούνται παράλληλα και ορισμένα άλλα, ήσσονος σημασίας προβλήματα, που όμως πρέπει να σας απασχολήσουν, για το ποιος θα χρεωθεί αυτά τα έξοδα της αναβολής των πλειστηριασμών, τι θα γίνεται με τους τόκους αυτού του εξαμήνου, διότι θα ήταν αδικία γι’ αυτούς τους ανθρώπους ουσιαστικά να τους επιβαρύνουμε με επιπλέον τόκους ή να τους επιβαρύνουμε με τα έξοδα του πλειστηριασμού, που πολλές φορές, αναλόγως με το ποσό, είναι και μεγάλης αξίας. 
      Παράλληλα, όταν αναφέρεστε και στην αναβολή του εξαμήνου, παρά στις περιπτώσεις του μισθώματος λόγω δυστροπίας, θεωρώ ότι εννοείτε πως αυτή η δυστροπία είναι για τις περιπτώσεις που έχει λάβει χώρα έως τις καταστροφικές συνέπειες, όχι οποιαδήποτε δυστροπία ενδεχομένως λάβει χώρα μέσα σ’ αυτό το εξάμηνο της αναβολής που διανύουμε.
      Πιστεύω ότι προς αυτή την κατεύθυνση είναι η ερμηνευτική ανάλυση της πράξης νομοθετικού περιεχομένου, απλώς το επισημαίνω για τυχόν ερμηνευτικές δυσχέρειες που μπορεί να υπάρξουν.
      Το δεύτερο μεγάλο στάδιο, πέρα από αυτά τα άμεσα μέτρα, είναι τι θα γίνει στην πραγματικότητα. Πιστεύω ότι η Κυβέρνησή σας θα θελήσει να αντιμετωπίσει αυτό το θέμα και κάποια στιγμή θα έρθει ένα πραγματικό νομοσχέδιο που θα βοηθά στην επίλυση αυτών των καταστροφικών συνεπειών, στο μέτρο του εφικτού.
      Είμαστε βέβαιοι ότι θα υπάρξουν κύματα αστυφιλίας προς την Αθήνα ή προς άλλες μεγάλες πόλεις, ότι θα υπάρξει ουσιαστικά μια καταστροφή των εκεί περιοχών, όσον αφορά την οικονομική τους ανάπτυξη, την επιχειρηματική τους λειτουργία. 
      Θα πρέπει πραγματικά και άμεσα, κύριε Υπουργέ, να ληφθούν μέτρα, τα οποία δεν θα είναι η «ασπιρίνη στον καρκίνο», όπως γίνεται τώρα με αυτά τα άμεσα μέτρα, που καλώς δόθηκαν και έπρεπε να δοθούν, έστω και κάτω από την πίεση της προεκλογικής περιόδου, έστω και αν δημιουργήθηκαν οι όποιες δυσχέρειες, όπως για παράδειγμα, το γεγονός ότι εισέπραξαν κάποιοι τα επιδόματα, που δεν έπρεπε να εισπράξουν. Εκείνη τη στιγμή, ήταν προτιμότερο να πάρουν οι άνθρωποι που επλήγησαν και ας βρέθηκαν και κάποιοι επιτήδειοι που τα πήραν. Όμως, αυτό, όπως γνωρίζετε πολύ καλύτερα από εμένα, δεν πρόκειται να λύσει το πρόβλημα.
      Πρέπει να έλθει ένα νομοσχέδιο, το οποίο να λέει υπεύθυνα πώς πιστεύετε ότι θα αντιμετωπισθούν όλα αυτά τα προβλήματα, ώστε αφ’ ενός, να μην υπάρχουν θέματα καταπάτησης των δασικών εκτάσεων, αφ’ ετέρου, να δοθούν ουσιαστικά κίνητρα στους ανθρώπους εκεί, να μείνουν στην καμένη τους γη και να προσπαθήσουν να βελτιώσουν τη ζωή τους, να μπορέσουν ουσιαστικά να μείνουν εκεί και να υπάρξουν μέτρα που πραγματικά θα μας πείσουν ως νομοθετικό σώμα ότι η βούλησή σας είναι, αν μη τι άλλο, να περιορίσετε στο ελάχιστο τις όποιες συνέπειες από αυτές τις καταστροφικές πυρκαγιές.
      Σας ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και σας συγχαίρω, γιατί τελειώσατε εγκαίρως την αγόρευσή σας.
      Το λόγο έχει ο Βουλευτής της Νέας Δημοκρατίας του Νομού Αχαΐας κ. Μιχάλης Μπεκίρης.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, η χώρα μας αναμφισβήτητα έζησε τον περασμένο Αύγουστο μία από τις μεγαλύτερες εθνικές καταστροφές, μια εθνική τραγωδία, μια τραγωδία που στο πέρασμά της άφησε βαρύτατες πληγές. Εβδομήντα εννέα συνάνθρωποί μας έχασαν τις ζωές τους από την πύρινη λαίλαπα. Περιουσίες καταστράφηκαν. Άνθρωποι και ολόκληρες  οικογένειες έμειναν στο δρόμο. Ο παραγωγικός ιστός των περιοχών που επλήγησαν, υπέστη μεγάλες καταστροφές.
      Οι περιβαλλοντικές συνέπειες είναι ήδη ανυπολόγιστες. Σχεδόν ολόκληρη η Πελοπόννησος, πέντε νομοί, αλλά και η Εύβοια μετρούν τα τραύματά τους από τις πυρκαγιές του καλοκαιριού. Ανάμεσα σε αυτές και η ιδιαίτερη περιοχή μου, η ιδιαίτερη περιφέρειά μου, η Αχαΐα και ειδικότερα η Αιγιάλεια.
      Όσοι καταγόμαστε από αυτές τις περιοχές, ζήσαμε την τραγωδία από κοντά. Αντιλαμβανόμαστε τις ανάγκες και τις αυξημένες προσδοκίες των συμπολιτών μας. Βλέπουμε την ανάγκη του πολίτη να αισθανθεί ότι το κράτος είναι δίπλα του, ότι κάποιος καταλαβαίνει τα προβλήματά του.
      Το διάστημα που μεσολάβησε, από την εκδήλωση των πυρκαγιών μέχρι σήμερα, είναι μεγάλο. Μέσα στο διάστημα αυτό, η πολιτεία έδειξε εμπράκτως το ενδιαφέρον της. Με μια σειρά μέτρα προσπάθησε να στηρίξει τους πληγέντες. Δεν προτίθεμαι να αναφερθώ διεξοδικά στα μέτρα αυτά. Όμως, το ζητούμενο από αυτήν τη συζήτηση είναι να εντοπίσουμε και άλλες προεκτάσεις του θέματος και να τις αξιοποιήσουμε δημιουργικά για το μέλλον.
      Ένα πρώτο σημείο στο οποίο θα ήθελα να αναφερθώ ήταν η άμεση ανταπόκριση της πολιτείας. Για πρώτη φορά, το ελληνικό κράτος αντέδρασε τόσο άμεσα. Βέβαια, υπήρξαν και παρατυπίες, τις οποίες θα ανακαλύψει η δικαιοσύνη. Ήταν, όμως, επιτακτική ανάγκη να βοηθηθούν άμεσα οι συνάνθρωποί μας που είχαν αυτό το πρόβλημα, χωρίς γραφειοκρατία, χωρίς πολύπλοκους μηχανισμούς που διέπουν τη σχέση του κράτους με τον πολίτη. Έπρεπε να εμπιστευθούμε τους πολίτες και καλώς το κάναμε. Είναι η αρχή για μια νέα σχέση εμπιστοσύνης. Πρέπει η σχέση αυτή να αποτελέσει και οδηγό για το μέλλον.
      Ένα δεύτερο σημείο αφορά τη διάθεση συνεννόησης που επέδειξε η Κυβέρνηση. Για παράδειγμα, σε ό,τι αφορά το νομό Αχαΐας, υπήρχε μια αδικία με την εξαίρεση τριών από τους έξι δήμους της Αιγιάλειας από τις πυρόπληκτες περιοχές. Καταφέραμε, μετά από συνεννόηση με το Υπουργείο Οικονομίας και Οικονομικών, να διορθώσουμε αυτή την αδικία και να εντάξουμε τους δήμους Συμπολιτείας, Ερινεού και Αιγείρας στις ευεργετικές διατάξεις για τις πυρόπληκτες περιοχές. Η τροποποίηση της υπουργικής απόφασης που αφορά δάνεια για τα κεφάλαια κίνησης και λοιπές πιστωτικές διευκολύνσεις σε επιχειρήσεις και επαγγελματίες, ήταν πολύ σημαντική, αφού πλέον εντάσσονται σε αυτές τις ευεργετικές διατάξεις και οι υπόλοιποι δήμοι της Αιγιάλειας.
      Εκπληρώθηκε, έτσι, ένα πάγιο αίτημα των φορέων και των ίδιων των δήμων, που αρχικά δεν είχαν συμπεριληφθεί στην απόφαση και παρέχεται πλέον η δυνατότητα σημαντικών διευκολύνσεων από την Κυβέρνηση και το Υπουργείο Οικονομίας και Οικονομικών σε ολόκληρη την Αιγιάλεια.
      Ανέφερα το συγκεκριμένο παράδειγμα, προκειμένου να καταδείξω ότι η Κυβέρνηση δεν είναι απόλυτη και απόμακρη, αλλά δέχεται και τις προτάσεις και τις παρατηρήσεις των τοπικών φορέων, αρκεί, βέβαια, να υπάρχει η δυνατότητα να τις υλοποιήσει.
      Ένα τρίτο σημείο που θα ήθελα να θίξω, αφορά το ρόλο της αυτοδιοίκησης σε αυτές και σε ανάλογες περιπτώσεις. Οι τραγικές συνέπειες και ο τρόπος αντιμετώπισης των πυρκαγιών που έπληξαν την Ελλάδα και την Αχαΐα το φετινό καλοκαίρι μας άφησαν, εκτός βέβαια από τα βαρύτατα τραύματα, την εμπειρία για το πώς οφείλουν να κινηθούν οι τοπικές αρχές σε ανάλογες καταστάσεις στο μέλλον. Η Αυτοδιοίκηση Α’ και Β’ βαθμού οφείλει να αναλάβει το μερίδιο των ευθυνών που της αναλογεί, όπως προβλέπεται από το νομικό πλαίσιο για την πολιτική προστασία.
      Δεν αρκεί να καταφεύγουν ορισμένοι εκπρόσωποι της αυτοδιοίκησης είτε τοπικής είτε νομαρχιακής, στην εύκολη κριτική και στις αντιπολιτευτικές κορώνες, ενώ οι φωτιές κατέστρεφαν το φυσικό περιβάλλον και έπλητταν την οικονομία ολόκληρης της δυτικής Ελλάδας είτε για να φανούν αρεστοί στους πολίτες που δοκιμάζονταν από την πύρινη λαίλαπα είτε από κομματική νομιμοφροσύνη. 
      Καθήκον των αυτοδιοικητικών παραγόντων είναι να αναλαμβάνουν τις πρωτοβουλίες και τις λύσεις εκείνες για τη διάσωση του φυσικού πλούτου που απέμεινε, αλλά και προσπάθειες για την επαναφορά του περιβάλλοντος στην πρότερη κατάσταση, κυρίως μέσω της αναδάσωσης, αλλά και της ενίσχυσης του εθελοντικού κινήματος. Η νομαρχιακή και η τοπική αυτοδιοίκηση, ως γνήσιοι εκφραστές της λαϊκής βούλησης, οφείλουν να συνεργάζονται με την Κυβέρνηση για να επουλωθούν οι πληγές που άφησε πίσω της η καταστροφική μανία των πυρκαγιών.
      Με έβρισκε ανέκαθεν σύμφωνο η εκχώρηση αρμοδιοτήτων από την πολιτεία στην αυτοδιοίκηση. Θέλω, όμως, να τονίσω ότι με βρίσκει κάθετα αντίθετο η τακτική ορισμένων φορέων της αυτοδιοίκησης να ονομάζουν «παραγωγή έργου» τη μισθοδοσία του προσωπικού τους ή την είσπραξη των τελών ή την αλληλογραφία τους με τα Υπουργεία και με άλλους φορείς.
      Θέλουμε τις αυτοδιοικητικές αρχές στην πρώτη γραμμή, να αναλαμβάνουν πρωτοβουλίες, να δίνουν λύσεις για τη βελτίωση της καθημερινότητας των πολιτών, αλλά και τις ευθύνες που τους αναλογούν, όπου αυτές υπάρχουν και καθορίζονται από το υφιστάμενο νομικό πλαίσιο. Δεν μπορεί για τα πάντα να φταίει η κεντρική εξουσία. Δεν μπορεί να φταίει η Κυβέρνηση, επειδή δεν είχαν καθαριστεί οι δρόμοι και τα δάση, επειδή δεν υπήρχε καμμία απολύτως πρόβλεψη, καμμία απολύτως πρόνοια.
      Ένα τέταρτο σημείο το οποίο οφείλει η Κυβέρνηση να προσέξει, κατά τη γνώμη μου, είναι να μην υπάρχει άνιση μεταχείριση μεταξύ των περιοχών που επλήγησαν. Ανέφερα ένα παράδειγμα πρωτύτερα. Όλοι οι νομοί αξίζουν την ίδια αντιμετώπιση. Όμως, να μη φτάνουμε και στο σημείο, όπως ακούστηκε στην Αίθουσα, της πλήρους ισοπέδωσης και του μηδενισμού, δηλαδή να λέγεται ότι δεν έχει γίνει τίποτα, ότι η Αιγιάλεια στο Νομό Αχαΐας –όπως ακούστηκε προηγουμένως από συνάδελφο- δεν έχει κανένα ευεργέτημα, κ.λπ.. Συνεπώς, κατά τη γνώμη μου, τα μέτρα τα οποία θα λαμβάνονται, πρέπει να αφορούν όλους τους πυρόπληκτους νομούς.
      Και εδώ, κύριε Υπουργέ, θα ήθελα την προσοχή σας για δύο σημαντικά ζητήματα, τα οποία μπορείτε άμεσα να λύσετε και τα οποία ισχύουν στις άλλες περιοχές και, δυστυχώς, δεν ισχύουν στην Αχαΐα. 
      Πρώτον, ζητούμε στην Αιγιάλεια την παράταση της καταβολής του φόρου εισοδήματος. Δεύτερον, ζητούμε την παράταση καταβολής του Φ.Π.Α και, τρίτον, την παράταση καταβολής των εισφορών του Ι.Κ.Α.
      Ένα δεύτερο ζήτημα, το οποίο θεωρώ παράλογο, είναι το εξής: Κάποιος ο οποίος είναι ιδιοκτήτης ακινήτου σε μία περιοχή που καταστράφηκε από την πυρκαγιά –και είναι πυρόπληκτη η περιοχή- δεν δικαιούται των ευεργετημάτων επειδή δεν είναι δημότης αυτής της περιοχής. Νομίζω ότι αυτό πρέπει να το δούμε άμεσα και μπορεί να επιλυθεί το συντομότερο δυνατό.
      Τέλος, θα ήθελα να κάνω μία παρατήρηση, που αφορά το μέλλον. Οφείλουμε γρήγορα να σχεδιάσουμε και να ανακοινώσουμε ένα πλάνο για την ανασυγκρότηση αυτών των περιοχών από κάθε άποψη. Να πούμε, δηλαδή, από πλευράς περιβαλλοντικής πολιτικής, τι θα κάνουμε με τις αναδασώσεις, τι θα γίνει με τα μέτρα αντιμετώπισης των πλημμυρών. Επίσης, να πούμε πώς θα αποκατασταθεί η παραγωγική διαδικασία σ’ αυτές τις περιοχές, προκειμένου η τοπική οικονομία να δουλέψει με τους ίδιους, αν όχι με καλύτερους ακόμα, όρους από το παρελθόν. Χρειαζόμαστε ένα συνολικό σχέδιο δράσης και τη δημιουργία μίας επιτροπής παρακολούθησης αυτού του σχεδίου, προκειμένου να γνωρίζουμε την πορεία των έργων.
      Κυρίες και κύριοι συνάδελφοι, οι καταστροφές από τις πυρκαγιές του καλοκαιριού δεν μπορεί και δεν πρέπει να αποτελέσουν αντικείμενο κομματικής αντιπαράθεσης ή εκμετάλλευσης. Δεν υπάρχει κάποιος μέσα σ’ αυτήν την Αίθουσα που έχει μεγαλύτερη ευαισθησία από τους υπόλοιπους. Όλοι έχουμε το ίδιο ενδιαφέρον. Η Κυβέρνηση έχει ήδη λάβει μία σειρά μέτρων για την ανακούφιση των πληγέντων, που αποκτούν σήμερα ισχύ νόμου. Το στοίχημα που ως πολιτεία πρέπει να κερδίσουμε, είναι το μέλλον αυτών των περιοχών, να δημιουργήσουμε δηλαδή τους όρους προκειμένου οι πυρόπληκτοι νομοί να αποκτήσουν εκείνες τις προϋποθέσεις, που χρειάζονται για μία δυναμική και βιώσιμη ανάπτυξη.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε συνάδελφε, για την έγκαιρη περάτωση της αγορεύσεώς σας.
      Το λόγο έχει ο Βουλευτής κ. Δημήτριος Τσιρώνης.
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, η Κυβέρνηση σήμερα μας φέρνει να κυρώσουμε αυτήν την πράξη νομοθετικού περιεχομένου, που αφορά στις κοινωνικές ενισχύσεις για τους πληγέντες, μετά τις καταστροφικές πυρκαγιές του καλοκαιριού.
    Πρόκειται για μια πράξη νομοθετικού περιεχομένου, η οποία έγινε με την επίκληση έκτακτης ανάγκης, μιας έκτακτης ανάγκης η οποία πραγματικά υπήρχε, αλλά στην οποία δεν θα είχαμε φτάσει. Φτάσαμε σ’ αυτό το σημείο, αφού προηγουμένως η Κυβέρνηση είχε επικαλεστεί εθνικούς λόγους για την προκήρυξη πρόωρων εκλογών. Έτσι σήμερα, έχουμε μια χώρα η οποία βρίσκεται στο «κόκκινο». Είναι στο «κόκκινο» τα εθνικά ζητήματα, το Σκοπιανό, το Κυπριακό, τα Ελληνοτουρκικά. Είναι στο «κόκκινο» οι εργαζόμενοι και οι συνταξιούχοι με το ασφαλιστικό, στο «κόκκινο» οι θέσεις εργασίας των εργαζομένων στην Ολυμπιακή, στο «κόκκινο» η οικονομία και η δημοκρατία των καμερών, στο «κόκκινο» η ακρίβεια και οι ανατιμήσεις. Γενικά, είναι στο «κόκκινο» ολόκληρη η χώρα. Έχουμε να κάνουμε με μία Κυβέρνηση εκτάκτων αναγκών, κύριε Υπουργέ. 
    Αυτή η Κυβέρνηση των έκτακτων αναγκών προκήρυξε τις εκλογές με επίκληση εθνικού λόγου, ενώ ξέραμε ότι βρισκόμαστε εν μέσω αντιπυρικής περιόδου και ενώ ξέραμε ότι τη μέρα που προκηρύχθηκαν οι εκλογές μαίνονταν οι πυρκαγιές στη Βόρεια Αττική και ενώ γνωρίζαμε ότι θα είχαμε πυρκαγιές, αφού βρισκόμασταν εν μέσω δύο καυσώνων. Υπήρχαν ξηροθερμικές συνθήκες στη χώρα και άρα, η χώρα βρισκόταν σε μια κρίσιμη περίοδο. 
    Δεν περιμένατε, κύριε Υπουργέ, ότι θα έχουμε πυρκαγιές; Δεν μπορούσατε να περιμένετε λίγες ημέρες και να προκηρύξετε αργότερα τις εκλογές, έτσι ώστε όλος ο κρατικός μηχανισμός να πέσει στην κατάσβεση των πυρκαγιών και να σωθούν οι άνθρωποι, οι περιουσίες και το φυσικό περιβάλλον; 
    Δυστυχώς, όμως, οδηγήσατε τη χώρα σε έκτακτη ανάγκη, μια έκτακτη ανάγκη την οποία έρχεστε να καλύψετε μ’ αυτή την κύρωση της πράξης νομοθετικού περιεχομένου. 
    Και μην ανησυχείτε, κύριε Υπουργέ. Θα την ψηφίσουμε αυτή την πράξη νομοθετικού περιεχομένου και όχι για να καλύψουμε τις ανομίες και τις ρουσφετολογικές ρυθμίσεις της προεκλογικής περιόδου, που έγιναν γι’ αυτές τις ανάγκες. Διότι γνωρίζετε πάρα πολύ καλά ότι εκείνη την περίοδο ο κρατικός μηχανισμός είχε προσανατολιστεί στις εκλογές και όχι στην κατάσβεση των πυρκαγιών. Όλοι γνωρίζαμε ότι όλες αυτές οι ανάγκες ικανοποιούνταν στα τηλεοπτικά παράθυρα μ’ αυτές τις οικονομικές ενισχύσεις προς τους πυρόπληκτους. Όλοι γνωρίζαμε ότι εκείνη την περίοδο υπήρχε διάσταση μεταξύ του Αρχηγού του Πυροσβεστικού Σώματος και του Γενικού Γραμματέα Πολιτικού Σχεδιασμού Εκτάκτων Αναγκών. Ήταν δυνατόν, λοιπόν, να φτάσουμε στην κατάσβεση των πυρκαγιών; 
    Πήρατε στο λαιμό σας τη χώρα, κύριε Υπουργέ. Οδηγήσατε τη χώρα εσπευσμένα σε εκλογές, αφήσατε ακάλυπτους τους πολίτες και τις περιοχές και συνέβησαν σημαντικές καταστροφές. Μπορούμε μ’ αυτή την απλή πράξη νομοθετικού περιεχομένου, που θα κυρώσουμε σήμερα, να επουλώσουμε τις πληγές αυτών των περιοχών; Μπορούμε να επουλώσουμε τις πληγές του φυσικού περιβάλλοντος; Μπορούμε να επουλώσουμε τις πληγές όλων όσων υπέστησαν ψυχική οδύνη και κόντεψαν να χάσουν τη ζωή τους; Μπορούμε να φέρουμε πίσω όλους αυτούς οι οποίοι έχασαν τη ζωή τους, εξαιτίας των αναποτελεσματικών μέτρων της Κυβέρνησης τότε και του αποσυντονισμού των κρατικών υπηρεσιών και του κρατικού μηχανισμού; 
    Φυσικά, όχι. Χάθηκαν περιουσίες, ζωές, έγιναν καταστροφές σε αγροτικές εκμεταλλεύσεις, χάθηκαν οικονομικές επιχειρήσεις και εκμεταλλεύσεις και δεν τους περιλαμβάνετε όλους μέσα. Αφήνετε πάρα πολλούς απ’ έξω. Υπάρχουν επιχειρήσεις οι οποίες δεν περιλαμβάνονται, γιατί πρέπει να είναι γραμμένες στα Επιμελητήρια. Υπάρχουν και άλλες επαγγελματικές τάξεις που είναι γραμμένες σε συλλόγους και δεν προβλέπονται, αλλά θα πρέπει και αυτές να τις συμπεριλάβετε. Δηλαδή, θα πρέπει να συμπεριλάβετε   και όσους υπέστησαν ζημιά οι επιχειρήσεις τους, όπως είναι οι φαρμακευτικοί σύλλογοι και άλλοι οι οποίοι υπέστησαν ζημιές στα διάφορα χωριά. Αυτό σας το επισημάνω, κύριε Υπουργέ, για να το ξέρετε.
    Η μόνη συνδρομή, λοιπόν, της πολιτείας ήταν να δίνει τριχίλιαρα. Και τι θα πούμε εμείς τώρα σ’ αυτούς τους ανθρώπους; Φέρτε πίσω τα λεφτά; Ή θα εγκαλέσουμε την Κυβέρνηση; Την Κυβέρνηση πρέπει να εγκαλέσουμε αν δεν δόθηκαν σωστά τα χρήματα. Την Κυβέρνηση πρέπει να εγκαλέσουμε, κύριε Υπουργέ και όχι αυτούς τους ανθρώπους, οι οποίοι πήγαν εσπευσμένα. Δεν μπορούσατε να αξιοποιήσετε την τοπική αυτοδιοίκηση, η οποία θα έδινε στις τράπεζες μια απλή βεβαίωση…
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα σας πω γι’ αυτές τις βεβαιώσεις.
    ΔΗΜΗΤΡΙΟΣ ΤΣΙΡΩΝΗΣ: … ότι κάποιος πολίτης έχει λογαριασμό σε Οργανισμό Κοινής Ωφελείας, ότι έχει περιουσιακό στοιχείο στην περιοχή, ότι διαμένει μόνιμα στην περιοχή ή διαμένει το καλοκαίρι στην περιοχή, κύριε Υπουργέ; Και δίνατε τα τριχίλιαρα τα οποία τι άλλο ικανοποιούσαν, πέρα από τις προεκλογικές σας ανάγκες; Τίποτε άλλο.
    Το λέμε αυτό γιατί αυτά τα πράγματα δεν επουλώνονται. Σας μιλάω και για τη δική μου περιοχή, η οποία ήταν επίσης πυρόπληκτη και ήρθαν ελάχιστα αεροπλάνα για να κατασβήσουν τις πυρκαγιές. Κάηκαν χιλιάδες στρέμματα στην περιοχή του Αμμότοπου, της Καμπής και της Παντάνασσας και το αεροπλάνο ήρθε δύο-τρεις φορές. 
      Αφήσατε εγκαταλελειμμένους τους πολίτες και τώρα που πρέπει να αποζημιωθούν υπάρχει ο κρατικός μηχανισμός, ο οποίος τους αποτρέπει να πάρουν τα 3.000 ευρώ, με το φόβο ότι αν τα πάρουν, θα τους αναγκάσουν να τα γυρίσουν πίσω. Έτσι εκφοβίζετε όλους αυτούς τους ταλαίπωρους πληγέντες, ότι δεν θα βρουν στοιχεία για να αποδείξουν τι κάηκε εκείνη την περίοδο; Κάηκαν κτηνοτροφικές μονάδες, κάηκαν εκτάσεις, κάηκαν παραγωγές. 
      Δεν θα αποζημιώσετε για μια πενταετία, κύριε Υπουργέ, όλους αυτούς τους ανθρώπους; Φυσικά και πρέπει να τους αποζημιώσετε για το απολεσθέν εισόδημά τους. Γιατί αν δεν τους αποζημιώσετε, τότε θα είστε εκτεθειμένοι. 
      Αυτή η πράξη νομοθετικού περιεχομένου έρχεται να καλύψει μια ανάγκη προεκλογικού χαρακτήρα. Πρέπει να συνοδευτεί και με άλλα μέτρα. Πως θα επουλώσουμε, λοιπόν, αυτές τις πληγές; Θέλω να δω σύντομα στη Βουλή ένα νομοσχέδιο από την Κυβέρνηση, από τον αρμόδιο Υπουργό έστω, για την αποκατάσταση του φυσικού περιβάλλοντος, το οποίο θα έχει συνέπειες τα επόμενα πενήντα χρόνια. 
      Εντάξει, σας λέω πολύ καλά να ψηφίσουμε σήμερα αυτή την πράξη νομοθετικού περιεχομένου. Λύνεται έτσι το πρόβλημα; Εμείς θέλουμε γενναία μέτρα για τις πληγείσες περιοχές. Θέλουμε γενναία μέτρα για να γίνει σοβαρή αποκατάσταση και να τιμήσουμε και όλους αυτούς που χάθηκαν σ’ αυτόν τον όλεθρο, σ’ αυτήν την καταστροφή. 
      Αγαπητοί συνάδελφοι, αυτή η πράξη νομοθετικού περιεχομένου προεκλογικά ήρθε «να ρίξει στάχτη στα μάτια» των πληγέντων, για να καλύψει τις στάχτες που άφησαν πίσω οι καταστροφικές πυρκαγιές.
      Δεν έχω να πω κάτι άλλο. Θέλω, όμως, να επισημάνω ότι θα περιμένουμε από την Κυβέρνηση τα επόμενα βήματα, τα επόμενα μέτρα που πρέπει να φέρει στο Κοινοβούλιο. Να είστε σίγουρος ότι ως Πανελλήνιο Σοσιαλιστικό Κίνημα, τα όποια μέτρα είναι προς τη σωστή κατεύθυνση για την αποκατάσταση του περιβάλλοντος, για την αποκατάσταση όλων των πληγεισών περιοχών και της περιοχής μου, στο Δήμο Αμβρακικού, στους οικισμούς Μύτικα, Ανέζα, Καλογερικό, Καμπή, Παντάνασσα, θα τα ψηφίσουμε.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε.
    Το λόγο έχει η Βουλευτής της Νέας Δημοκρατίας του Νομού Ηλείας κ. Κρινιώ Κανελλοπούλου.
    ΚΡΙΝΙΩ ΚΑΝΕΛΛΟΠΟΥΛΟΥ: Ευχαριστώ, κύριε Πρόεδρε.
    Κυρίες και κύριοι συνάδελφοι, είναι γεγονός ότι τον περασμένο Αύγουστο τη χώρα μας έπληξε μια ανήκουστη τραγωδία, μία πρωτοφανής καταστροφή. Και δυστυχώς ο νομός μου, ο Νομός Ηλείας, βρέθηκε στο επίκεντρο αυτής της τραγωδίας. Μέσα σε λίγες ώρες χάθηκαν περιουσίες, σπίτια, ζώα, κτήματα, χωριά ολόκληρα και προπαντός θρηνήσαμε ανθρώπινες ζωές. 
    Η κύρωση, λοιπόν, της από 29 Αυγούστου πράξης νομοθετικού περιεχομένου για οικονομικές και κοινωνικές παροχές στους πληγέντες που συζητάμε σήμερα, δεν είναι για μας μια απλή, τυπική διαδικασία, αλλά η αναζωπύρωση του πόνου και της αγωνίας αυτών των στιγμών. Ζήσαμε την αναγκαιότητα αυτών των μέτρων, ζήσαμε όμως και την ανακούφιση που επέφεραν.
    Πράγματι, η Κυβέρνηση τότε, ως όφειλε, πήρε άμεσα κάποια μέτρα που στόχευαν στις πρώτες βοήθειες: Τα επιδόματα για την αντιμετώπιση των πρώτων αναγκών και βέβαια την αντικατάσταση της οικοσκευής. Την εφάπαξ οικονομική ενίσχυση στις πυρόπληκτες επιχειρήσεις. Την αναστολή των πλειστηριασμών για ληξιπρόθεσμα χρέη. Την ίδρυση του ειδικού ταμείου για την αντιμετώπιση εκτάκτων αναγκών. Τη διπλή σύνταξη. Το επίδομα ανεργίας. Βεβαίως, την ειδική βοήθεια στις οικογένειες που θρήνησαν ανθρώπινες ζωές. Την άμεση αποζημίωση των αγροτών και των κτηνοτρόφων.
    Θέλω να θυμίσω ότι τέτοιου είδους καταστροφικές πυρκαγιές είχαμε στο νομό μου ξανά το 1997, το 1998 και θέλω να θυμίσω ότι τότε δεν λήφθηκε κανένα απολύτως άμεσο μέτρο για την προσωρινή έστω ανακούφιση των πληγέντων. Κανένα κυβερνητικό κλιμάκιο δεν είχε τότε επισκεφθεί το νομό και οι αποζημιώσεις των αγροτών ήρθαν με μια καθυστέρηση τουλάχιστον τριών ετών. Αντίθετα, στην προκειμένη περίπτωση στις πυρκαγιές του περασμένου Αυγούστου ο ίδιος ο Πρωθυπουργός ήρθε αμέσως στο νομό -ξαναήρθε βεβαίως και μετά τις εκλογές- και κυβερνητικά κλιμάκια επισκέπτονταν και επισκέπτονται ακόμη συνεχώς το νομό. 
    Αυτό που θεωρώ πάρα πολύ σημαντικό είναι η άμεση αντίδραση που υπήρξε εκ μέρους της Κυβέρνησης, η άμεση βοήθεια.
Παραμερίστηκαν οι έως τώρα συνηθισμένες γραφειοκρατικές διαδικασίες, τόσο για την είσπραξη των επιδομάτων, όσο για τις αποζημιώσεις των αγροτών, των κτηνοτρόφων κ.λπ.. Δύο μόνο μέρες μετά τη δήλωσή τους οι αγρότες έπαιρναν αμέσως από τον ΕΛ.Γ.Α. την προκαταβολή των αποζημιώσεων. Δηλαδή, εδώ εφαρμόστηκε ένα μέτρο πρωτόγνωρο για τα ελληνικά χρονικά. 
    Για πρώτη φορά ελληνική κυβέρνηση εμπιστεύτηκε τον Έλληνα πολίτη, δείχνοντάς του επιτέλους ότι τον θεωρεί ώριμο και υπεύθυνο. Βεβαίως, μπορεί να υπήρξαν και ορισμένοι οι οποίοι επωφελήθηκαν της κατάστασης, οι οποίοι πήραν αυτά τα επιδόματα, χωρίς να έχουν πραγματική ανάγκη. Θεωρώ όμως ότι δεν είναι δυνατόν, επειδή φοβόμαστε τις πράξεις ορισμένων πολιτών με μειωμένη συνείδηση, να τίθεται σε αμφισβήτηση η σχέση κράτους πολίτη. Αντίθετα, νομίζω ότι επιβάλλεται, η σχέση αυτή να γίνει μια σχέση ειλικρίνειας και εμπιστοσύνης. Και μακάρι αυτό το επίδομα, το επίδομα των πυροπαθών, να γίνει αρχή για μια φιλικότερη σχέση κράτους και πολιτών. Και βεβαίως, να γίνει αρχή για την αντιμετώπιση της γραφειοκρατίας, η οποία εκτός από ταλαιπωρία των πολιτών, είναι και ανασταλτικός παράγοντας της προόδου.
    Είναι βέβαια γεγονός, κύριοι συνάδελφοι, ότι αυτά τα πρώτα μέτρα που πάρθηκαν, δεν φτάνουν. Είναι γεγονός ότι όλες οι περιοχές που έχουν πληγεί, έχουν τεράστια οικονομικά και περιβαλλοντικά προβλήματα. Η ίδια όμως η Κυβέρνηση πήρε και παίρνει και άλλα ευεργετικά μέτρα για να μην θιγεί ο κοινωνικός και οικονομικός ιστός αυτών των περιοχών, αλλά βεβαίως και για την αποκατάσταση του φυσικού περιβάλλοντος. Έχουν ενισχυθεί σημαντικά έως σήμερα οι δήμοι και οι νομαρχίες. Ήδη έχουν σταλεί τα λυόμενα σπίτια για την προσωρινή στέγαση των πληγέντων. Τα δε κατεστραμμένα σπίτια ήδη αρχίζουν και κατασκευάζονται δωρεάν και μάλιστα μ’ έναν πολύ πιο ευέλικτο τρόπο από ό,τι έχουμε συνηθίσει έως τώρα από τους ίδιους τους ιδιοκτήτες. Έχουν ήδη ξεκινήσει αντιπλημμυρικά και αντιδιαβρωτικά έργα και αντιμετωπίζεται ήδη η αποκατάσταση του φυσικού περιβάλλοντος. Συγκεκριμένα, για το νομό μου έχει ήδη αρχίσει η αναδάσωση στο Κρόνιο στην Αρχαία Ολυμπία και βεβαίως πρέπει να συνεχίσουμε με αναδασώσεις παντού. 
    Πρέπει να δώσουμε ιδιαίτερη σημασία στη διαφύλαξη του φυσικού περιβάλλοντος. Και σε ό,τι αφορά το νομό μου, δεν πρέπει να περιοριστούμε μόνον στην Αρχαία Ολυμπία. Αναδώσεις πρέπει να γίνουν στην περιοχή του Καϊάφα και βεβαίως στην περιοχή του Επικούρειου Απόλλωνα. 
    Παράλληλα, το Υπουργείο Οικονομικών έχει εκπονήσει σχέδιο ανασυγκρότησης για την ανάπτυξη των περιοχών αυτών, δηλαδή ένα σύνολο δράσεων και χρηματοδοτήσεις από εθνικούς και κοινοτικούς πόρους. Το Υπουργείο Αγροτικής Ανάπτυξης έχει ήδη στα χέρια του μια μελέτη για τους πυρόπληκτους νομούς, η οποία έχει συνταχθεί από ειδικούς επιστήμονες μ’ ένα τεράστιο κόστος, η οποία βεβαίως θα συζητηθεί και θα εφαρμοστεί άμεσα.
    Δύο τρείς παρατηρήσεις μόνον, κύριε Υπουργέ. Νομίζω ότι καλό θα ήταν τα μέτρα που αφορούν στις ρυθμίσεις για τους επιχειρηματίες, να ισχύσουν και για τους ελεύθερους επαγγελματίες. 
    Δεύτερον, θεωρώ ότι τα ευεργετικά μέτρα που αναφέρονται στις συντάξεις και στα επιδόματα ανεργίας θα ήταν καλό να επεκταθούν και σε κάποια διαμερίσματα, που έχουν μεν χαρακτηριστεί ως πυρόπληκτα, αλλά δεν έχουν ενταχθεί στα μέτρα αυτά. Συγκεκριμένα, στο νομό μου αναφέρομαι σε διαμερίσματα των Δήμων Βαρθολομιού, Βουπρασίας, αλλά και της πόλης του Πύργου.
    Κύριοι συνάδελφοι, βεβαίως τα προβλήματα στις πυρόπληκτες περιοχές είναι πολλά και σύνθετα. Τα άμεσα μέτρα που χρειάστηκαν, πάρθηκαν και εφαρμόστηκαν αμέσως. Βεβαίως, από εκεί και πέρα, ο δρόμος για την ανασύνταξη των περιοχών αυτών είναι μακρύς και δύσκολος. Είναι τεράστια η οικονομική επιβάρυνση που έχουν οι περιοχές αυτές σήμερα, αλλά βεβαίως και η περιβαλλοντική καταστροφή που έχουν υποστεί. 
    Είναι βέβαια σίγουρο ότι οι ζωές που χάθηκαν δεν επανέρχονται. Θεωρώ όμως ότι σήμερα μάς δίνεται μια ευκαιρία να γίνουν στις περιοχές αυτές έργα υποδομής και ανάπτυξης, που δεν θα μπορούσαν ίσως να γίνουν, αν δεν είχε προηγηθεί αυτή η καταστροφή. Και αυτός πρέπει να είναι ο στόχος μας, βεβαίως, με σύστημα και με στρατηγική. 
    Από την αρχή είχα προτείνει τη σύσταση μιας ειδικής υπηρεσίας αποκατάστασης των πυροπλήκτων, ένα είδος φορέα ο οποίος να συντονίζει τα εμπλεκόμενα Υπουργεία μ’ έναν πολιτικό προϊστάμενο, ώστε να υπάρχει ένα προκαθορισμένο, ένα συγκεκριμένο σχέδιο ανά νομό. 
    Θεωρώ, λοιπόν, ότι από εδώ και πέρα η καταστροφή αυτή θα μπορούσαμε να τη δούμε από τη θετική της πλευρά. Να γίνει αφορμή όχι απλώς για ανασύνταξη, όχι απλώς για ανασυγκρότηση των καμένων περιοχών, αλλά αφετηρία και για περαιτέρω ανάπτυξη.
    Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κυρία συνάδελφε, και για τη συντομία σας.
      Το λόγο έχει ο συνάδελφος κ. Σπηλιόπουλος.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το καλοκαίρι που πέρασε η Κυβέρνηση εμφανίστηκε ανίκανη να αντιμετωπίσει τις πυρκαγιές. Πυρκαγιές είχαμε κάθε χρόνο και θα έχουμε κάθε χρόνο. Φέτος όμως η Κυβέρνηση δεν μπόρεσε να αντιμετωπίσει αυτό το φαινόμενο, με αποτέλεσμα αυτές οι πυρκαγιές να εξελιχθούν σε πύρινη λαίλαπα που κατέκαψε τεράστιες εκτάσεις. Τα αποτελέσματα είναι τραγικά, οικονομικά, κοινωνικά και βεβαίως περιβαλλοντικά. Οι ευθύνες είναι καταγραμμένες και υπάρχουν. Θα μπορούσαμε με καλύτερο συντονισμό, με καλύτερη οργάνωση και βέβαια με ελάχιστο κόστος να μην έχουμε αυτές τις τραγικές συνέπειες που υπάρχουν σήμερα και τις οποίες θα κληθεί να πληρώσει η πολιτεία με τεράστια ποσά, εάν βεβαίως υπάρξει η πολιτική βούληση, γιατί μέχρι σήμερα δεν την έχουμε δει. 
      Εγώ έζησα από την πρώτη στιγμή την τραγική εμπειρία της Αιγιάλειας καθότι κατάγομαι από την Αχαΐα και ιδιαίτερα από την Αιγιάλεια. Μετά από τις πυρκαγιές στις 31 Ιουλίου ήλθε το κλιμάκιο στην περιοχή με επικεφαλής τον κ.  Προκόπη Παυλόπουλο. Εκεί ανακοίνωσαν κάποια μέτρα, αυτονόητα μέτρα, μέτρα που προβλέπονται από τη νομοθεσία, αλλά ελλιπή, λίγα σε σχέση με την έκταση του προβλήματος και βεβαίως για όλα αυτά τα μέτρα παραπέμπεται η λύση τους στο μέλλον.
      Το πρώτο μέτρο που ανακοινώθηκε ήταν το οικονομικό βοήθημα των 3.000 ευρώ. Τότε ανακοίνωσε η Κυβέρνηση ότι θα πάρουν τα 3.000 ευρώ μόνο όσοι έχασαν το σπίτι τους, την πρώτη κατοικία τους, κανείς άλλος. Επιμείναμε ότι αυτό το επίδομα θα έπρεπε να το πάρουν όσοι είναι πυρόπληκτοι, δηλαδή όσοι έχουν χάσει τα σπίτια τους, αλλά βεβαίως και αυτοί που έχουν χάσει την περιουσία τους γιατί πολύ μεγαλύτερο πρόβλημα έχει αυτός που έχει χάσει ολόκληρη την περιουσία του και δεν θα έχει κανένα εισόδημα. Στάθηκε αδύνατο να πείσουμε την Κυβέρνηση. Ο κ. Παυλόπουλος έλεγε: «Είναι αδύνατον, σκοντάφτουμε στο Υπουργείο Οικονομίας και Οικονομικών το οποίο δεν θέλει σε καμμία περίπτωση να ανοίξει τέτοιο θέμα». 
      Αυτό το θέμα όμως άνοιξε ως δια μαγείας και άνοιξε βεβαίως μετά τις μεγάλες πυρκαγιές του Πύργου, της Μεσσηνίας και της Αρκαδίας, αλλά κυρίως μετά την προκήρυξη των εκλογών, γιατί η Κυβέρνηση ήθελε να χρησιμοποιήσει αυτό το μέτρο για να δημιουργήσει πελατειακές σχέσεις με τους πολίτες, καταρρακώνοντας έτσι το κύρος της πολιτείας, αλλά και την αξιοπρέπεια των Ελλήνων πολιτών. Εκείνη τη στιγμή αυτό –κάτι που προβλέπει άλλωστε ο Κώδικας, γιατί με βάση τον Κώδικα έδωσε τα 3.000 ευρώ- δεν το αποφάσισε η Κυβέρνηση και το αποφάσισε μετά την προκήρυξη των εκλογών. Εν πάση περιπτώσει, αυτό έγινε και οι συνέπειες υπάρχουν. Τις ανέφεραν πολλοί συνάδελφοι. 
      Τι έγινε όμως με την οργάνωση της αποκατάστασης; Εμείς ξέρουμε ότι και στο παρελθόν, όταν υπήρχαν παρόμοιες συνθήκες -και είχαμε παρόμοιες συνθήκες όπως σεισμούς- το πρώτο πράγμα που γινόταν ήταν η οριοθέτηση της πληγείσας περιοχής, ο καθορισμός της πληγείσας περιοχής και μετά η εφαρμογή καθολικών, άμεσων και ολοκληρωμένων προγραμμάτων και μέτρων. Μόνο έτσι αντιμετωπίζεται η κατάσταση. Έτσι αντιμετωπίστηκε η κατάσταση στο παρελθόν σε άλλες τέτοιες καταστάσεις και κυρίως στους σεισμούς. 
      Εδώ αρχίσατε αποσπασματικά με έκδοση κάποιων αποφάσεων από το Υπουργείο Οικονομίας και Οικονομικών, από το Υπουργείο Εργασίας, αποσπασματικά, αλλού εφαρμόζονταν, αλλού δεν εφαρμόζονταν. Πρέπει να σας πω ότι στην Αιγιάλεια και γενικά στην Αχαΐα δεν εφαρμόζονται τα μέτρα που έχετε εξαγγείλει και εφαρμόζονται στην Ηλεία, την Αρκαδία και τη Μεσσηνία. Εν πάση περιπτώσει, ο πολίτης δεν μπορεί να βρει άκρη. Αυτό όμως δεν είναι αντιμετώπιση του προβλήματος.
      Τι έπρεπε να γίνει; Έπρεπε, όπως είπα, άμεσα να κηρύξετε πυρόπληκτες τις περιοχές και βέβαια, όχι μόνο τις ζώνες που κάηκαν, γιατί πυρόπληκτη περιοχή θεωρείται αυτή που εν τη ευρεία έννοια έχει οικονομικά, κοινωνικά και περιβαλλοντικά προβλήματα. Αυτή είναι η πυρόπληκτη περιοχή. Εσείς δεν το κάνατε και γι’ αυτό δημιουργήθηκαν τεράστια προβλήματα. Δυστυχώς, τα μέτρα που έχετε εξαγγείλει δεν δίνουν λύση για τους πολίτες. 
      Θέλω να αναφερθώ όμως σ’ ένα ιδιαίτερο πρόβλημα για το οποίο άκουσα πολύ λίγα, το πρόβλημα του περιβάλλοντος. Στη σύσκεψη που ανέφερα προηγουμένως ότι έγινε στις 31 Ιουλίου του 2007 στο Αίγιο ο κ. Παυλόπουλος είχε ανακοινώσει ότι η απόφαση για την προστασία δασικών εκτάσεων που ελήφθη για την Πάρνηθα ισχύει ως έχει και εδώ, δηλαδή στην Αχαΐα και στην Αιγιάλεια.    
Πρέπει να σας πω ότι στην Πάρνηθα έγιναν αρκετά πράγματα και καλώς έγιναν. Στην Αχαΐα και στην Αιγιάλεια δεν έγινε απολύτως τίποτε. 
      Πρέπει να σας πω κάτι, κύριε Υφυπουργέ. Πριν από μερικές ημέρες παρουσιάσατε μια μελέτη, την οποία συνέταξε το Γεωπονικό Πανεπιστήμιο, η Δασολογική Σχολή του Πανεπιστημίου Θεσσαλονίκης κ.λπ. Αυτή τη μελέτη την υιοθέτησε το Υπουργείο Γεωργίας και η Κυβέρνηση και μας είπε πως είναι το σχέδιό της για να αποκαταστήσει τις ζημιές. Ξέρετε τι λέει για το περιβάλλον; Θα σας αναφέρω μόνο ένα μέτρο. Λέει ότι στις περιοχές όπου υπήρχαν ελατοδάση, πρέπει άμεσα να φυτευτούν, γιατί έτσι μόνο θα προστατευτούν, όπως κάνατε στην Πάρνηθα. Στην Αχαΐα και στην Αιγιάλεια, όμως, δεν υπάρχει απολύτως τίποτε. Πρέπει να σας πω ότι αυτή η περιοχή που κάηκε, είναι μια περιοχή προστατευόμενη -περιοχή «NATURA» είναι ο όρος- και βεβαίως η περιοχή του Φαραγγιού του Βουραϊκού. Το 50% αυτών των προστατευόμενων περιοχών έχει καεί και δυστυχώς, δεν έχει γίνει απολύτως τίποτε.
      Θέλω, όμως, να κάνω και μια αναφορά στους αγρότες, γιατί σ’ εκείνη τη σύσκεψη που έγινε και είχαμε προτείνει συγκεκριμένα μέτρα, είχαμε πει ότι άμεσα πρέπει να δοθεί το εισόδημα των αγροτών για την ηρτημένη παραγωγή και βεβαίως να δοθεί το 50% ως προκαταβολή για την καταστροφή του φυτικού και ζωικού κεφαλαίου, γιατί μόνο έτσι θα έχει τη δυνατότητα, αλλά και το κουράγιο ο αγρότης να  μπορέσει να ξανακαλλιεργήσει. Ξέρετε τι μας είπε ο τότε Υπουργός Γεωργίας; Ότι λέμε ανοησίες.
      Πρέπει να σας πω, όμως, ότι μέσα στο νομοσχέδιο το οποίο έχετε φέρει, εν μέρει αυτά που είχαμε προτείνει τότε, τα κάνετε δεκτά και μάλιστα με τη μέθοδο που είχαμε προτείνει, με τη μέθοδο της ταμιακής διευκόλυνσης. Τι κάνετε τώρα; Με την ταμιακή διευκόλυνση δίνετε προκαταβολή για την ηρτημένη παραγωγή και βεβαίως το πρόβλημα με την αποκατάσταση του φυτικού και ζωικού κεφαλαίου το παραπέμπετε στα Π.Σ.Ε.Α. και στην Ευρωπαϊκή Ένωση για έγκριση. Άρα, το παραπέμπετε στο μέλλον. 
      Τι θα γίνει, όμως, μ’ αυτούς τους ανθρώπους, οι οποίοι έχουν χάσει τις περιουσίες τους και δεν έχουν τη δυνατότητα να καλλιεργήσουν, αλλά και να ζήσουν; Το μεγαλύτερο πρόβλημα που υπάρχει στις πυρόπληκτες περιοχές, είναι για τους αγρότες -μην το ξεχνάτε αυτό- και βέβαια για το περιβάλλον. Και αυτό το ξεχνάτε. Και τους αγρότες τους ξεχνάτε και το περιβάλλον το ξεχνάτε.
      Τελειώνω, κύριε Πρόεδρε, λέγοντας ότι τα μέτρα τα οποία εξαγγείλατε και τα οποία σήμερα θεσμοθετούνται με αυτό το νομοσχέδιο, είναι μέτρα τα οποία προβλέπονται από τη νομοθεσία που υπάρχει. Είναι μέτρα, όμως, κατώτερα των περιστάσεων. Δεν μπορούν να αντιμετωπίσουν την κατάσταση. Είναι αποσπασματικά, ελλιπή. Και βεβαίως, όλα αυτά έρχονται για το μέλλον. Εμείς πιστεύουμε ότι εκτός όλων αυτών που είπαμε προηγουμένως, πρέπει να υπάρχει και πρόγραμμα αποκατάστασης και ανασυγκρότησης των περιοχών.
       Ακούστηκε πριν από λίγο ότι για την περιοχή τη δική μας, την Αχαΐα, την Αιγιάλεια, εξήγγειλε ο τότε Υφυπουργός Οικονομίας κ. Φώλιας ένα πρόγραμμα ύψους 10.000.000 ευρώ. Το πρόγραμμα αυτό στην πορεία έγινε 2.000.000 ευρώ και ακόμα δεν υπάρχει σαν σχέδιο για να δούμε τι πρόκειται να γίνει και πώς θα υπάρξουν δράσεις για την αποκατάσταση και την ανάπτυξη της περιοχής. 
      Πιστεύω, λοιπόν, ότι πολύ λίγα πράγματα έχουν γίνει και βεβαίως οι πολίτες αγωνιούν και βρίσκονται σε πολύ δύσκολη κατάσταση.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης):  Σας ευχαριστώ και εγώ, κύριε συνάδελφε. 
      Ο Βουλευτής κ. Αλέξανδρος Παπαδόπουλος ζητά ολιγοήμερη άδεια απουσίας του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης):  Η Βουλή ενέκρινε.
      Το λόγο έχει ο Υφυπουργός Οικονομίας και Οικονομικών κ. Νικόλαος Λέγκας.
      Πόση ώρα θα χρειαστείτε, κύριε Υφυπουργέ;
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Δέκα πέντε με είκοσι λεπτά. 
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υφυπουργέ, έχετε το λόγο.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Δεν θα εξαντλήσω το χρόνο, κύριε Πρόεδρε, γιατί νομίζω ότι η συζήτηση έχει εξαντληθεί και στην Επιτροπή. Εξάλλου, σήμερα με αυτήν την πράξη νομοθετικού περιεχομένου, απλά μας δίνετε η ευκαιρία να ανασκοπήσουμε τα μέτρα που λήφθηκαν στις πυρόπληκτες περιοχές.
    Θα μου επιτρέψετε, κυρίες και κύριοι συνάδελφοι, πριν μπω στην ουσία της συζήτησης να κάνω μια αρχική παρατήρηση.  Όλη η αντιπολιτευτική κριτική εστιάστηκε σε μία λέξη, στη λέξη «φταίτε». Φταίμε, λοιπόν, γιατί επιλέξαμε σύντομες διαδικασίες! Φταίμε γιατί κάποιοι παρανόμησαν! Φταίμε γιατί θα ζητήσουμε πίσω αυτά τα  οποία κάποιοι πήραν παρανομώντας! Φταίμε γιατί δώσαμε τόσα και δεν δώσαμε άλλα τόσα! Φταίμε γιατί δεν ικανοποιήσαμε όλα τα αιτήματα! Δεν νομίζω ότι υπάρχει διαδικασία που να μην φταίμε! Με άλλα λόγια, ό,τι και να κάναμε θα φταίγαμε! Αυτό όμως, εκτιμώ ότι δεν είναι σοβαρή κριτική.
      Μια δεύτερη παρατήρηση αφορά στη διεύρυνση των ευεργετικών ρυθμίσεων, ένα θέμα που τέθηκε από πολλούς συναδέλφους. Βεβαίως, πολλά από τα σημεία και πολλές από τις παρατηρήσεις ήταν εύλογες και δικαιολογημένες.
      Νομίζω ότι είναι αρκετές οι αποφάσεις και σημαντικό το εύρος των ρυθμίσεων προς τις πυρόπληκτες περιοχές και νομίζω, επίσης, ότι έχουν εξαντληθεί τα όποια περιθώρια υπάρχουν. Και εδώ δεν αναφέρομαι μόνο στα δημοσιονομικά όρια, αναφέρομαι στους περιορισμούς που θέτει το Κοινοτικό Δίκαιο. Αναφέρομαι στην εξασφάλιση του ανταγωνισμού σε σχέση με ομοειδείς επιχειρήσεις, οι οποίες, εάν θέλετε, γειτνιάζουν με τις πυρόπληκτες επιχειρήσεις. Εδώ θα πρέπει να λάβουμε υπόψη –και απευθύνομαι στον εισηγητή του ΠΑ.ΣΟ.Κ.- ότι για πρώτη φορά ρυθμίζονται οφειλές εμπορικών επιχειρήσεων έως το ποσό των 100.000 ευρώ, χωρίς την εγγύηση του ελληνικού δημοσίου.
      Επίσης, οφείλουμε να πούμε πως με δεκάδες πλέον δράσεις αυτή η Κυβέρνηση έχει αποδείξει έμπρακτα το ενδιαφέρον της στον εμπορικό κόσμο και στις εμπορικές επιχειρήσεις. Υπενθυμίζω ότι χρόνια τώρα οι εμπορικές επιχειρήσεις ήταν το αποπαίδι των Κοινοτικών Πλαισίων Στήριξης.
      Θα πρέπει, ακόμα, να πούμε ότι για πρώτη φορά, με το νέο επενδυτικό νόμο, δραστηριότητες των εμπορικών επιχειρήσεων θεωρούνται επιλέξιμες, επιδοτούμενες. 
      Επειδή γίνεται λόγος για τα όρια των ρυθμίσεων για τις εμπορικές επιχειρήσεις, θα ήθελα να μου πείτε, αγαπητοί συνάδελφοι του ΠΑ.ΣΟ.Κ., ποια ήταν η πρότασή σας για τα όρια των εμπορικών επιχειρήσεων. Ποια ήταν η πρότασή σας; Έτσι, για να βάζουμε τα πράγματα στη θέση τους.
      Κύριε Πρόεδρε, κυρίες και κύριοι συνάδελφοι, η συζήτηση του σημερινού νομοσχεδίου δεν μπορεί, παρά να διαπνέεται από ανάλογη συναισθηματική φόρτιση, και αυτό γιατί η σκέψη όλων μας αναγκαστικά ανατρέχει στα τραγικά συμβάντα του περασμένου καλοκαιριού. Ανατρέχει στα γεγονότα εκείνα, που στέρησαν ζωές συμπολιτών μας και που σημάδεψαν τις ζωές όλων μας, γεγονότα που επιβάρυναν σημαντικά το περιβάλλον, προκαλώντας μια τεράστια οικολογική καταστροφή, που έθεσαν σε ιδιαίτερο κίνδυνο την πολιτιστική κληρονομιά μας. Υπήρξαν ζημιές, καταστροφές μόχθων μιας ζωής. 
      Αυτά τα γεγονότα, που οφείλονταν στην πρωτοφανή και ακραία πύρινη λαίλαπα, ανέδειξαν για ακόμη μια φορά ορισμένα εθνικά χαρακτηριστικά, όπως τη σύμπνοια, τη συλλογικότητα, την κοινωνική ευαισθησία και την αποφασιστικότητα, στοιχεία τα οποία θα πρέπει να περιφρουρήσουμε ακόμη και στις παρυφές αυτής της συζήτησης που κάνουμε για την πράξη νομοθετικού περιεχομένου.
      Τα χαρακτηριστικά αυτά δεν μπορούσαν να λείπουν και από την Κυβέρνηση, η οποία κατέβαλε κάθε δυνατή προσπάθεια, με στόχο την κατά το δυνατό συντομότερη ανακούφιση των πληγέντων συνανθρώπων μας από τις πυρκαγιές του Αυγούστου. 
      Επειδή, όμως, όλοι γνωρίζουμε ότι στο χρονικό σημείο που συνέβησαν αυτές οι ανείπωτες καταστροφές είχε ήδη διαλυθεί η Βουλή λόγω προκηρύξεως εκλογών, οι όποιες παρεμβάσεις αποφασίστηκαν δεν μπορούσαν να πάρουν τη μορφή νόμου. Γι’ αυτό εκδόθηκε η σχετική πράξη νομοθετικού περιεχομένου που σήμερα κυρώνουμε και νομοθετικά, κατά την προβλεπόμενη διαδικασία.
      Από το να κάνουμε, όμως, μια απλή επανάληψη, καταγραφή αυτών των παρεμβάσεων σε επίπεδο νομοθετικών διαδικαστικών ρυθμίσεων, κρίνω ότι είναι προτιμότερο να δούμε τις στοχευμένες δράσεις, που ήδη υλοποιούνται από την Κυβέρνησή μας. Αποτελεί η σημερινή συνεδρίαση πράγματι μια ευκαιρία να παρατεθούν μια σειρά από συνοπτικά στοιχεία, τα οποία νομίζω ότι δίνουν μια πλήρη εικόνα για το τι έχει γίνει μέχρι σήμερα και είναι απαραίτητα σε όλους.
      Στο πλαίσιο της αποκατάστασης, η Κυβέρνηση έλαβε μια σειρά από μέτρα, ξεπερνώντας, όπως γνωρίζετε, σε πολλές περιπτώσεις γραφειοκρατικές πρακτικές που δημιουργούν καθυστερήσεις, έτσι ώστε να υπάρξει άμεση ανταπόκριση από πλευράς πολιτείας στις ανάγκες των συνανθρώπων μας.
      Αρχίζω από τις πυρόπληκτες επιχειρήσεις. Πρώτον: Ενισχύθηκαν για την κάλυψη άμεσων αναγκών με 5.000 ευρώ.
      Δεύτερον, προχώρησε η αναστολή για έξι μήνες της καταβολής του Φ.Π.Α., των δόσεων του φόρου εισοδήματος, των ληξιπρόθεσμων χρεών και υποχρεώσεών τους σε τράπεζες, των πλειστηριασμών και η εκτέλεση εξωστικών δικαστικών αποφάσεων. 
      Τρίτον, αυξήθηκε το ποσοστό που καλύπτει το Ταμείο Εγγυοδοσίας Μικρών και Πολύ Μικρών Επιχειρήσεων από το 70% στο 80%.
      Τέλος, η επιδότηση του επιτοκίου, που κάλυπτε το 4% του κόστους δανεισμού, καλύπτει πλέον το σύνολο των τόκων.
      Για τις υπόλοιπες επιχειρήσεις, που βρίσκονται στους Νομούς Μεσσηνίας, Ηλείας, Αρκαδίας, Λακωνίας και Εύβοιας, πάγωσαν οι ληξιπρόθεσμες και μη οφειλές μέχρι το τέλος Αυγούστου. Κεφαλαιοποιήθηκαν και έγινε νέο δάνειο με περίοδο χάριτος είκοσι οκτώ μηνών και η πρώτη δόση θα καταβληθεί στις 31 Δεκεμβρίου 2007.
      Το υπόλοιπο δάνειο θα εξοφληθεί σε ίσες εξαμηνιαίες δόσεις και η συνολική διάρκεια του δανείου θα είναι δέκα χρόνια, συμπεριλαμβανομένης της περιόδου χάριτος. 
      Επιδοτείται επίσης από το κράτος η χορήγηση κεφαλαίων κίνησης από τις τράπεζες. Μέσα από το νέο επιχειρησιακό πρόγραμμα «Ανταγωνιστικότητα και Επιχειρηματικότητα» του Υπουργείου Ανάπτυξης δίνεται άμεση χρονική προτεραιότητα και αυξημένη χρηματοδοτική βαρύτητα στην ενίσχυση της επιχειρηματικότητας στους πυρόπληκτους νομούς. 
      Ταυτόχρονα, από το Υπουργείο Πολιτισμού πραγματοποιήθηκαν αυτοψίες στους αρχαιολογικούς χώρους των πυρόπληκτων περιοχών, έγινε προκαταρκτική εκτίμηση και καταγραφή των ζημιών και εγκρίθηκε  η συγκρότηση ομάδων εργασίας, η οποία θα αντιμετωπίσει το θέμα της αποκατάστασης των πυρόπληκτων μνημείων. Έχει αρχίσει ήδη ο καθαρισμός και ως το τέλος Δεκεμβρίου θα είναι έτοιμα. 
      Προχώρησαν επίσης οι διαδικασίες για τη σταδιακή πρόσληψη προσωπικού. Πραγματοποιούνται εργασίες αποψιλώσεων, υλοτόμηση κομμένων και καμένων δένδρων, δημιουργία αντιπυρικών ζωνών, αεροφωτογραφίσεις, αντικατάσταση κατεστραμμένων περιφράξεων. Εκπονούνται ακόμη μελέτες για τη συντήρηση μελών και τοιχογραφιών στερέωσης και αποκατάστασης, όσων μνημείων επλήγησαν. Ολοκληρώνεται επίσης η αποκατάσταση του χλοοτάπητα του αρχαίου σταδίου. Τέλος, στον αρχαιολογικό χώρο της Αρχαίας Ολυμπίας έχουν ήδη ολοκληρωθεί οι εργασίες αντιπλημμυρικών και αντιδιαβρωτικών έργων στους τρείς λόφους. Δρομολογήθηκαν ακόμη εργασίες φύτευσης των λόφων με τη χρησιμοποίηση περίπου τριάντα χιλιάδων δενδρυλλίων. 
      Παράλληλα και σχετικά με τα θέματα του Υπουργείου Υγείας, το Ε.Κ.Α.Β. δραστηριοποιήθηκε σε όλες τις πληγείσες περιοχές, με είκοσι δύο ασθενοφόρα  και κινητές ιατρικές μονάδες. Η κινητή ιατρική μονάδα πραγματοποίησε επισκέψεις σε δεκαεννέα πυρόπληκτα χωριά, κλιμάκια πραγματοποίησαν εντοπίους ελέγχους σε τρόφιμα και πόσιμο νερό, έγιναν διακόσιοι πενήντα δειγματοληπτικοί έλεγχοι. Οργανώθηκε επιδημιολογικό σύστημα ταχείας ανταπόκρισης σε όλες αυτές τις περιοχές. Κλιμάκια του Υπουργείου, σε συνεργασία με το Εθνικό Κέντρο Κοινωνικής Αλληλεγγύης πραγματοποίησαν εξήντα πέντε χιλιάδες περίπου επισκέψεις στις πυρόπληκτες περιοχές. Το Υπουργείο Υγείας διαχειρίστηκε τη μεταφορά και διανομή ανθρωπιστικής βοήθειας, καθώς και τη διανομή δέκα χιλιάδων περίπου μερίδων φαγητού και εκατό τόνων εμφιαλωμένου νερού.
      Σε ό,τι αφορά επίσης το Υπουργείο Απασχόλησης και Κοινωνικής Προστασίας αναστείλαμε για έξι μήνες την καταβολή τρεχουσών εισφορών και ταυτόχρονα ρυθμίσαμε όλες τις καθυστερούμενες ασφαλιστικές εισφορές των ασφαλιστικών ταμείων και του Ο.Γ.Α.. 
      Ταυτόχρονα, προβλέψαμε τα ακόλουθα μέτρα:
      Άμεση χορήγηση επιπλέον σύνταξης, ως έκτακτης οικονομικής ενίσχυσης σε όλους τους συνταξιούχους, όλων των ασφαλιστικών ταμείων και βεβαίως και του Ο.Γ.Α.. 
      Έκτακτη οικονομική ενίσχυση, ίση με τρία μηνιαία επιδόματα από τον Ο.Α.Ε.Δ. στους εγγεγραμμένους ανέργους των πληγεισών περιοχών. 
      Κατάρτιση από τον Ο.Α.Ε.Δ. ειδικού προγράμματος επιχορήγησης για ένα χρόνο για την απασχόληση έξι χιλιάδων ανέργων, προκειμένου να επιταχυνθεί  η διαδικασία αναδάσωσης της περιοχής. 
      Συνεισφορά στο Ειδικό Ταμείο Αντιμετώπισης Εκτάκτων Αναγκών από τον ΟΑΕΔ 10.000.000 ευρώ και από τον Οργανισμό Εργατικής Κατοικίας 1.000.000 ευρώ. 
      Χορήγηση πλήρους σύνταξης σ’ ένα μέλος της οικογένειας των θυμάτων θανόντων από τις πυρκαγιές. 
      Άμεση αποστολή κλιμακίων ιατρών του Ι.Κ.Α..
      Επίσης το Υπουργείο Αγροτικής Ανάπτυξης ενημέρωσε άμεσα αγρότες και κτηνοτρόφους, έτσι ώστε να μπορούν να γνωρίζουν τι πρέπει να κάνουν με ακρίβεια, για την αποκατάσταση των περιουσιών τους, για την αποκατάσταση του τοπίου, την επαναφορά της ζωής στην προηγούμενη κατάσταση. 
      Πρέπει επίσης να τονιστεί ιδιαίτερα η κοινή υπουργική απόφαση Υ.ΠΕ.ΧΩ.Δ.Ε. και Οικονομικών, με την οποία καθορίζονται οι όροι και οι προϋποθέσεις της δωρεάν κρατικής αρωγής για την ανακατασκευή και επισκευή των κτηρίων που υπέστησαν ζημιές από τις πυρκαγιές του φετινού καλοκαιριού. 
      Με την απόφαση αυτή η Κυβέρνηση αποβλέπει στην ταχεία, ουσιαστική και αποτελεσματική αποκατάσταση της περιουσίας όλων εκείνων που ζουν στις περιοχές που επλήγησαν. Με την απόφαση αυτή καθορίζονται λεπτομερειακά οι όροι και οι προϋποθέσεις για την δωρεάν, όπως είπα, ανακατασκευή ή επισκευή των κτηρίων που υπέστησαν ζημιές από τις πυρκαγιές. 
      Το πρόγραμμα αυτό αποτελεί ένα πρόγραμμα τομή. Περιλαμβάνει την πλήρη αποκατάσταση περίπου δυόμισι χιλιάδων κτηρίων, εκ των οποίων περισσότερα από χίλια είναι  κατοικίες, αλλά και την επισκευή άλλων χιλίων  πεντακοσίων, εκ των οποίων τα περισσότερα -οκτακόσια περίπου- είναι κατοικίες. 
      Το συνολικό κόστος του προγράμματος ανέρχεται σε 150.000.000 ευρώ περίπου και θα χρηματοδοτηθεί από το Ειδικό Ταμείο Αντιμετώπισης Εκτάκτων Αναγκών. Περιλαμβάνονται δε σ’ αυτόν τον αριθμό και όλα τα κτήρια και όλες οι κατοικίες, ανεξάρτητα αν είναι πρώτες κατοικίες ή δευτερεύουσες, εξοχικές κατοικίες. Εξαιρούνται μόνο οικήματα, τα οποία είναι εγκαταλελειμμένα. Η κατασκευή αυτών των κτηρίων δεν θα γίνει κεντρικά από το Υ.ΠΕ.ΧΩ.Δ.Ε., αλλά από τους ιδίους τους ιδιοκτήτες. Αυτό εξασφαλίζει μια μεγαλύτερη ευελιξία και γι’ αυτό δίνεται δωρεάν κρατική αρωγή σε χρήματα. Το ποσό της κρατικής αρωγής για κάθε είδος κτηρίου είναι τέτοιο, που διασφαλίζει πραγματικά τη δωρεάν ανακατασκευή ή επισκευή του.
      Και δεν μένουμε βεβαίως μόνο εκεί. Με τις ρυθμίσεις της Κυβέρνησής μας δώσαμε στους πληγέντες κατοίκους τη δυνατότητα να αποκτήσουν, υπό προϋποθέσεις, ακόμη και μεγαλύτερες σε τετραγωνικά μέτρα κατοικίες απ’ αυτές που κατεστράφησαν. 
      Στη διαδικασία της ανοικοδόμησης θέλω να πω επίσης ότι θα δώσουμε ιδιαίτερη βαρύτητα στο να μην αλλοιωθεί η αρχιτεκτονική φυσιογνωμία των οικισμών, που έχουν πληγεί, αλλά και στο σεβασμό προς το περιβάλλον. Σε όλους τους παραδοσιακούς οικισμούς θα εφαρμόζονται οι όροι των αντίστοιχων προεδρικών διαταγμάτων.
      Επίσης, δόθηκε και άλλη μία ελάφρυνση για όσους επιλέξουν μία λύση. Οι μελέτες για την επισκευή και την ανακατασκευή των πληγέντων κτηρίων, καθώς και η έκδοση των οικοδομικών αδειών απαλλάσσονται από κάθε φόρο, τέλος χαρτοσήμου, δικαίωμα κρατήσεως ή εισφοράς εν γένει του δημοσίου οργανισμού τοπικής αυτοδιοίκησης ή οποιουδήποτε τρίτου, ενώ η αμοιβή του μηχανικού για μελέτη και επίβλεψη μειώνεται στο 50% της αμοιβής που καθορίζεται με τις ισχύουσες διατάξεις περί αμοιβών μηχανικών. 
      Επίσης, να πούμε ότι πρόσφατα υπήρξε η ανακοίνωση από τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, αλλά και από τον Πρόεδρο του Ειδικού Ταμείου Αντιμετώπισης Εκτάκτων Αναγκών, σύμφωνα με την οποία καλύπτουμε τις δαπάνες αγοράς ζωοτροφών και μελισσοτροφών.
      Επίσης, ολοκληρώνονται σε σύντομο χρονικό διάστημα οι μελέτες για την αγροτική ανάπτυξη των πυρόπληκτων περιοχών που συντάσσονται από εκατόν σαράντα πέντε ειδικούς επιστήμονες του Γεωπονικού Πανεπιστημίου Αθηνών, του Αριστοτελείου Πανεπιστημίου Θεσσαλονίκης, του Δημοκριτείου Πανεπιστήμιου Θράκης και του Εθνικού Ιδρύματος Αγροτικής Έρευνας, του γνωστού ΕΘ.Ι.ΑΓ.Ε.. 
      Θα ήταν παράλειψη επίσης, εάν δεν αναφερόμουν στην κοινή υπουργική απόφαση του Υπουργού Εθνικής Παιδείας και του Υπουργού Υγείας για την εφαρμογή προγράμματος ψυχοκοινωνικής υποστήριξης, που θα παρέχει υπηρεσίες για την πρόληψη και την προαγωγή της ψυχικής υγείας των μαθητών, μέσω ολοκληρωμένων παρεμβάσεων σε μαθητές, γονείς και εκπαιδευτικούς στις περιοχές που επλήγησαν από πυρκαγιές. 
      Επίσης, ο Οργανισμός Σχολικών Κτηρίων από τη μεριά του ήδη έχει προβεί στην επιδιόρθωση ζημιών και στην αναβάθμιση σχολικών κτηρίων. Δεν θα αναφερθώ σε επιμέρους δράσεις του Οργανισμού.
      Κύριε Πρόεδρε, κυρίες και κύριοι συνάδελφοι, προτεραιότητά μας ήταν και είναι η στήριξη των συμπολιτών μας, αλλά και η ανασυγκρότηση των περιοχών που έπληξαν οι φωτιές του Αυγούστου. Στόχος μας είναι η διασφάλιση μιας νέας δυναμικής, αλλά και βιώσιμης αναπτυξιακής προοπτικής, είναι η αναγέννηση του παραγωγικού ιστού, ώστε να κρατηθεί ο κόσμος στη γη του, να δημιουργήσει  ξανά ό,τι είχε, αλλά και να διασφαλίσει ακόμα περισσότερα για την οικογένεια και για τα παιδιά του. Εφαρμόζουμε για το σκοπό αυτό ολοκληρωμένο σχέδιο ανασυγκρότησης και ανάπτυξης, το οποίο, σε συνδυασμό με τα άμεσα μέτρα τα οποία ελήφθησαν, που σκοπεύουν να ανακουφίσουν άμεσα τους πληγέντες, δημιουργεί συνθήκες για μια βιώσιμη αναπτυξιακή πολιτική στις πληγείσες περιοχές.
      Κλείνοντας, κύριε Πρόεδρε, θα μου επιτρέψετε να κάνω μία αναφορά σχετικά με τις διαδικασίες που ακολουθήθηκαν. Είναι αλήθεια ότι η πληρωμή έγινε μέσω τραπεζών, ώστε να υπάρξει άμεση καταβολή της ενίσχυσης στους πυρόπληκτους. Πράγματι, η οικονομική βοήθεια καταβλήθηκε σε χρονικό διάστημα ρεκόρ, δύο μόλις μέρες από την εκδήλωση της πυρκαγιάς. Εάν ακολουθούσαμε το παλαιό σύστημα με βάση αυτά τα οποία είδαμε, εκτιμώ ότι τα ποσά αυτά θα δίνονταν πολύ αργότερα, ίσως και πολλά από αυτά να μην είχαν καταβληθεί, ακόμα και μέχρι σήμερα.
      Υπάρχει το προηγούμενο των καταστροφών της Χαλκιδικής. Είναι χαρακτηριστικό. Εμείς αυτό που λέμε είναι ότι έχουμε εμπιστοσύνη στους φορείς και το δείξαμε, έχουμε εμπιστοσύνη στην τοπική αυτοδιοίκηση και κυρίως, κυρίες και κύριοι συνάδελφοι, μ’ αυτόν τον τρόπο εγκαινιάζουμε μια νέα σχέση εμπιστοσύνης ανάμεσα στον πολίτη και στο κράτος. Περιβάλλουμε με εμπιστοσύνη τον πολίτη, έχοντας παράλληλα και την απαίτηση να μας επιστρέψει αυτήν την εμπιστοσύνη στο ακέραιο. 
      Παράλληλα, σήμερα δομούμε ένα νέο σύστημα συναλλαγής και συνεργασίας με τους πολίτες. Τα πρώτα αποτελέσματα εδώ θα πρέπει να πω ότι είναι πολύ ενθαρρυντικά και διαψεύδω κατηγορηματικά αυτά τα οποία ακούστηκαν. Από τις εξήντα χιλιάδες εγγραφές, από κάποιες ηλεκτρονικές διασταυρώσεις -γιατί αυτό που θέλω να σας πω είναι ότι δεν έχει αρχίσει ακόμη οποιοσδήποτε δημοσιονομικός έλεγχος- οι περιπτώσεις οι οποίες δημιουργούν ερωτηματικά είναι ελάχιστες ως ποσοστό των συνολικών εγγραφών και νομίζω ότι είναι μια ευκαιρία για εμάς να δομήσουμε ένα σύστημα, ένα μοντέλο αντιμετώπισης, όχι μόνο των φυσικών καταστροφών -αυτό το μοντέλο αχρείαστο να είναι γι’ αυτόν τον λόγο- αλλά ένα μοντέλο, το οποίο θα μπορέσουμε να το επεκτείνουμε και στις υπόλοιπες δράσεις  της δημόσιας ζωής.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υπουργέ, ιδιαιτέρως για την ισχυρή εξοικονόμηση χρόνου.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ανδρέας Λοβέρδος.
      ΑΝΔΡΕΑΣ ΛΟΒΕΡΔΟΣ: Κυρίες και κύριοι Βουλευτές να ξεκινήσω από κάτι χρήσιμο που είχε ειπωθεί στη Διαρκή Επιτροπή Οικονομικών πριν από λίγες εβδομάδες, όταν η Επιτροπή επεξεργάστηκε αυτό το κυρωτικό σχέδιο νόμου και όταν όλες οι πτέρυγες της Βουλής είχαν συμφωνήσει, παρουσία του κυρίου Υπουργού, ότι για το τι ακριβώς έχει συμβεί στις πυρόπληκτες περιοχές από τα τέλη Αυγούστου και εντεύθεν υπάρχει ανάγκη αποτίμησης. Ουδείς γνωρίζει επαρκώς. Υπάρχουν πολλές αλήθειες. Τα κόμματα, ας πούμε, λένε τις δικές τους. Οι πολίτες λένε τις δικές τους. 
      Όταν τα πράγματα είναι έτσι και υπάρχει ανάγκη αποτίμησης, ο πρώτος που πρέπει να είναι γνώστης της αποτίμησης αυτής είναι η Εθνική Αντιπροσωπεία, η οποία θεσπίζει μέτρα, η οποία δέχεται προτάσεις για παρεμβάσεις από την Κυβέρνηση ή από την Αντιπολίτευση. «Υπάρχει ανάγκη αποτίμησης» αναφέρθηκε στην Επιτροπή και τα επιχειρήματα από την Κυβέρνηση και από τη Συμπολίτευση ήταν θετικά μεν ως προς την ανάγκη αποτίμησης, αρνητικά ως προς το να γίνει η αποτίμηση πριν την κύρωση της συγκεκριμένης Πράξης νομοθετικού περιεχομένου. Ο κύριος Υπουργός, ο κ. Παπαληγούρας, όπως διάβασα, είπαν ότι, «αφού δεν μπορεί να γίνει παρέμβαση στο κείμενο της Πράξης Νομοθετικού Περιεχομένου, τι νόημα έχει να κάνουμε την αποτίμηση στο στάδιο αυτό; Ας την κάνουμε αργότερα, με άλλη ευκαιρία. Ευκαιρίας δοθείσης στο μέλλον, ας τα δούμε τα θέματα, όχι όμως τώρα που κυρώνουμε τη συγκεκριμένη Πράξη Νομοθετικού Περιεχομένου». 
      Απορώ πώς το σκεφτήκατε αυτό, όταν, πριν καν τελειώσετε αυτού του είδους τα επιχειρήματα, Βουλευτής της Συμπολίτευσης, ο κ. Σαμαράς, σας επέδειξε την ανάγκη, ας πούμε, μιας ερμηνείας που μπορεί να δίνατε από εδώ εσείς, όταν οι φορείς με την Εθνική Αντιπροσωπεία αποτιμούν την εφαρμογή των μέτρων της συγκεκριμένης Πράξης Νομοθετικού Περιεχομένου και εσείς ακούτε αυτά τα οποία ενδεχομένως δεν ξέρετε και παρεμβαίνετε ερμηνευτικά. Σας το είπε μάλιστα, και για μια συγκεκριμένη περίπτωση, για την περίπτωση, κυρίες και κύριοι Βουλευτές, υπαγωγής στις ευεργετικές ρυθμίσεις της Πράξης Νομοθετικού Περιεχομένου των επιχειρήσεων εκείνων που είχαν υπαχθεί στον αναπτυξιακό νόμο. Με εγκύκλιο του Υπουργείου σας απαγορεύτηκε η υπαγωγή αυτή και εσείς αναγνωρίσατε μεν το εύλογον του επιχειρήματος και υποσχεθήκατε να δώσετε διευκρίνιση μέχρι την Ολομέλεια. Φυσικά και δεν το πράξατε, αγνοώντας ότι το θέμα είναι σοβαρό, ότι τα έξι Επιμελητήρια των πυρόπληκτων περιοχών μεταξύ άλλων σας το έχουν επισημάνει. Ούτε σήμερα δώσατε διευκρίνιση και αφήνετε το θέμα έτσι.
      Θα μπορούσατε όμως να το έχετε λύσει, κύριοι του Υπουργείου Οικονομίας και Οικονομικών, έχοντας ακούσει πόσο σημαντικό είναι το πρόβλημα. Πρώτον θα μπορούσατε να είχατε κάνει κάτι που σας το λέει Βουλευτής από τα δικά σας έδρανα. Δεύτερον, θα μπορούσατε, όπως κάνετε σήμερα φέρνοντας νέα υπουργική ρύθμιση για θέμα το οποίο ακούγατε ότι δεν μπορεί να λυθεί από την Πράξη Νομοθετικού Περιεχομένου, να κάνετε μια καινούρια νομοθετική ρύθμιση ως άρθρο 3 της συγκεκριμένης κυρωτικής απόφασης. Ούτε αυτό θεωρήσατε ότι είναι χρήσιμο και σημαντικό.
       Σας λέει σήμερα η Επιστημονική Υπηρεσία της Βουλής ότι ακόμη και στο κείμενο της Πράξης Νομοθετικού Περιεχομένου αν ακούγατε τι λένε οι άνθρωποι που έχουν καταστραφεί και οι φορείς τους, θα μπορούσατε να κάνετε τροποποίηση, με αναδρομική μάλιστα ισχύ. Όλα αυτά προφανώς τα θεωρήσατε άχρηστες φλυαρίες. Αλλάξατε την εικόνα που έχουμε γύρω από τις κυρώσεις των Πράξεων Νομοθετικού Περιεχομένου ως Εθνική Αντιπροσωπεία και θεωρήσατε ότι ερχόμαστε εδώ, εμείς μεν για να πούμε ναι ή όχι, εσείς δε για να κομπάσετε, όπως μονίμως κάνετε, για όλα τα θέματα και ειδικότερα γι’ αυτό το θέμα που έχει πλήξει επτά νομούς της Ελλάδας το τελευταίο καλοκαίρι και κάποιους ακόμη τα τελευταία χρόνια. 
      Σας νοιάζει το τι ακούγεται, το τι λέγεται και τι εισπράττετε στην κάλπη. Σε καμμία περίπτωση, κύριοι της Κυβέρνησης δεν σας νοιάζει τι υπάρχει πράγματι σ’ αυτήν τη ζωή και τι αντιμετωπίζουν οι πολίτες ως πρόβλημα. Και κλασικότερη απόδειξη αυτού που λέω από τη σημερινή διαδικασία είναι ο χειρισμός του Πρωθυπουργού σας όταν είχαν ξεσπάσει οι πυρκαγιές. Θυμάμαι και ήταν πολύ χαρακτηριστικό ότι προτίμησε να αφήσει στα καθήκοντά του τον αρμόδιο Υπουργό για να τα λέει, τον κ. Ρουσόπουλο και να μην τον αντικαταστήσει με υπηρεσιακό και να αλλάξει τον αρμόδιο Υπουργό για να τα κάνει, τον κ. Παυλόπουλο που επόπτευε της Πολιτικής Προστασίας. 
      Ήταν φανερό και παραμένει φανερό ότι το μόνο που σας ενδιαφέρει είναι αυτό που ακούγεται και που φαίνεται και όχι αυτό που είναι. Και συνεχίζει ο κ. Ρουσόπουλος τη δουλειά του, μια δουλειά πάρα πολύ άχαρη όταν δεν λες την αλήθεια, όταν παραποιείς την πραγματικότητα, να μας ενημερώνει το Νοέμβριο και να μας λέει πόσο ωραία διεκπεραιώνετε τα μέτρα αποκατάστασης των πυρόπληκτων λόγου χάρη στην Αιγιάλεια ως προς την οποία ακούσαμε ήδη έναν Βουλευτή της Αξιωματικής Αντιπολίτευσης  τον κ. Σπηλιόπουλο και έναν Βουλευτή του Συνασπισμού τον κ. Τσούκαλη να λένε ακριβώς τα αντίθετα. 
      Κύριε Υπουργέ, πρέπει να δώσετε ορισμένες απαντήσεις επί του συγκεκριμένου και όχι επί του γενικού. Δεν στέκει η άποψη ότι η λαϊκή ετυμηγορία της 16ης Σεπτεμβρίου έχει διαγράψει προηγούμενες ευθύνες σας, σε καμμία περίπτωση. Στην Αίθουσα αυτή ο Κοινοβουλευτικός Εκπρόσωπος του ΠΑ.ΣΟ.Κ. κ. Αργύρης σε επερώτηση Βουλευτών του Κ.Κ.Ε. κατέγραψε χθες ευθύνες, ανεπάρκειες τραγικές του κρατικού μηχανισμού στον τομέα της πυρόσβεσης. Είναι χαρακτηριστικές και γι’ αυτό θα υπενθυμίσω μια από αυτές. Μας αποδεικνύει την ελάττωση των κονδυλίων που έδωσε το ελληνικό κράτος για την πυρόσβεση από το 2004 μέχρι το 2007. Καταλήγουμε σε τραγική μείωση των ποσών για την πυρόσβεση, που για κακή σας τύχη είχαν να κάνουν και με περιοχές που καταστράφηκαν. Δασαρχείο Πεντέλης 13.000 ευρώ για δασοπυρόσβεση το 2007. Δασαρχείο Πάρνηθας 20.000 ευρώ. 
      Αυτά δεν έσβησαν, κύριε Υφυπουργέ. Αυτές οι ευθύνες παραμένουν ακέραιες. Απλώς, τις αναζωπυρώνει, με τρόπο τραγικό, ό,τι κατατίθεται σήμερα εδώ για το τι γίνεται μετά την επικοινωνιακή παρέμβαση του κ. Ρουσόπουλου, λίγα εικοσιτετράωρα μετά τις εκλογές, όταν την Τρίτη –μετά από εκείνο το τραγικό Σαββατοκύριακο- στις επτά το απόγευμα, βγήκε στην τηλεόραση να ανακοινώσει τα μέτρα που σήμερα, κυρίες και κύριοι Βουλευτές, εμείς κυρώνουμε, δημιουργώντας την εντύπωση στον πολίτη ότι πρέπει να ξεχάσει όσα η Κυβέρνηση δεν έκανε για να προλάβει το κακό, και ότι πρέπει να δει με ενδιαφέρον αυτά που θα κάνει τώρα, υποτίθεται, για να θεραπεύσει τα προβλήματα. 
      Αυτό ήταν το τερτίπι με το οποίο υφαρπάξατε την έγκριση στις 16 Σεπτεμβρίου, ως προς το συγκεκριμένο θέμα. Κι αυτό αποδεικνύεται σήμερα, στην Εθνική Αντιπροσωπεία, ότι δεν έχετε εφαρμόσει όσα υποσχεθήκατε Κοροϊδέψατε πάρα πολλές φορές και οι πολίτες των πυρόπληκτων περιοχών το ξέρουν, γιατί το νιώθουν «στο πετσί» τους. 
      Κυρίες και κύριοι Βουλευτές, η Κυβέρνηση δεν δέχτηκε να γίνει ενώπιον της Εθνικής Αντιπροσωπείας ο απολογισμός τριών μηνών εφαρμογής της Πράξης Νομοθετικού Περιεχομένου, προκειμένου να κομπάζει –όπως κόμπασε και ο κύριος Υπουργός προ ολίγου- για το πόσα καλά έκανε. Πρέπει εμείς, ως Εθνική Αντιπροσωπεία, να ανιχνεύσουμε τι ακριβώς έχει γίνει, χωρίς ο καθένας από εμάς να έχει το αλάθητο, ούτε και την απόλυτα έγκυρη ενημέρωση. Δεν δεχτήκατε να έρθουν εδώ οι φορείς που έχουν την απόλυτα έγκυρη ενημέρωση. Έχουν έρθει, όμως, οι απόψεις τους. 
      Πρώτη άποψη, τη θυμίζω, την οποία θύμισαν και οι συνάδελφοι στην Επιτροπή Οικονομικών της Βουλής: Οι Πρόεδροι των Επιμελητηρίων των έξι πυρόπληκτων νομών, ο κ. Παυλής για την Αρκαδία, ο κ. Αντζουλάτος για την Αχαΐα, ο κ. Σίμωσης για την Εύβοια, ο κ. Αγγελόπουλος για την Ηλεία, ο κ. Πανδής για τη Λακωνία, ο κ. Καραμπάτος για τη Μεσσηνία σας είπαν ότι τα όρια της οικονομικής σας παρέμβασης στις επιχειρήσεις είναι ανεπαρκή και με έξι συγκεκριμένες προτάσεις τους σας πρότειναν βελτιώσεις. 
      Αντί να απαντήσετε σε αυτό, ρωτάτε ποιο είναι το πρόγραμμα του ΠΑ.ΣΟ.Κ. για την παρέμβαση στις επιχειρήσεις, πρόγραμμα το οποίο έχει κατατεθεί από τον κ. Κουσελά στη Διαρκή Επιτροπή και, αν μου μείνει χρόνος, θα το αναγνώσω για να σας το θυμίσω. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Πείτε μας… 
      ΑΝΔΡΕΑΣ ΛΟΒΕΡΔΟΣ: Αντί να απαντήσετε ως αρμόδιος Υπουργός πώς βλέπετε την πρόταση των Επιμελητηρίων να επεκτείνονται τα ευεργετήματα…
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Πείτε μας το όριο ποιο είναι. 
      ΑΝΔΡΕΑΣ ΛΟΒΕΡΔΟΣ: …να τα κάνετε λειτουργικότερα –πρόταση που και ο κ. Σαμαράς σας έχει κάνει για ένα από αυτά- εσείς ποιείτε την νήσσαν και λέτε άλλα, λέτε αντιπολιτευτικά στην Αντιπολίτευση, λέτε «εσείς, εμείς». Κανέναν πυρόπληκτο δεν νοιάζουμε εμείς ή εσείς, κύριε Υπουργέ, τα προβλήματα νοιάζουν. Απαντήστε γι’ αυτά. Δεν απαντάτε. 
      Δεύτερον, σας άκουσα με προσοχή. Λάθος μου που το αναφέρω ως δεύτερο, όφειλα να το πω πρώτο και διορθώνω τον εαυτό μου. Ο Βουλευτής της Νέας Δημοκρατίας κ. Σίμος Κεδίκογλου σας ανέφερε το ζήτημα των ανθρώπων που χάσαμε. Είναι νεκροί εβδομήντα εννέα συμπολίτες μας. Σας είπε ότι είναι τραγικό σήμερα να μην ξέρουμε τι να απαντήσουμε στις οικογένειές τους για το πώς διεκπεραιώνονται τα θέματά τους. 
      Δεν βρήκατε ένα λεπτό καιρό να μας απαντήσετε σ’ αυτό το θέμα; Πείτε ότι όλα τα άλλα που λέμε είναι λάθος. Πετάξτε τα στην άκρη. Χάσαμε, όμως, εβδομήντα εννέα ανθρώπους. Δεν συγκινείται κανένας; Μόνο οι εκλογές μας νοιάζουν; Πέθαναν άνθρωποι, μια μάνα με τα παιδιά της αγκαλιά! Υποσχεθήκατε στήριξη σ’ αυτόν τον κόσμο. Κάνατε κάτι; Σας ζητάω απολογισμό. 
      Κύριε Υπουργέ, σταματώ και εδώ, αν θέλετε, για να πείτε τώρα εσείς -που ξέρετε, που τόσο ωραία μας τα είπατε- στο Βουλευτή σας και μετά σε εμάς τι ακριβώς έχετε κάνει για τους αδικοχαμένους συμπολίτες μας. Χάθηκαν εβδομήντα εννιά ψυχές. Στο βωμό μιας συζήτησης για τους τύπους θα το κάνουμε αυτό το θέμα στην άκρη; Πείτε, κύριε Υπουργέ, τι έχετε κάνει, ποιες παρεμβάσεις έχετε κάνει και εγώ σας δίνω το χρόνο μου. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Να απαντήσω τώρα;
      ΑΝΔΡΕΑΣ ΛΟΒΕΡΔΟΣ: Βεβαίως, αν θέλετε εσείς. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Δεν θα ήθελα να σας διακόψω, αλλά νομίζω ότι από τη συζήτηση έχουν προκύψει δύο ζητήματα. Το πρώτο θέμα που έχει…
      ΑΝΔΡΕΑΣ ΛΟΒΕΡΔΟΣ: Αφήστε το πρώτο θέμα. Για τους νεκρούς, κύριε Υπουργέ…
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Χρησιμοποιήσατε δύο παραδείγματα…
      ΑΝΔΡΕΑΣ ΛΟΒΕΡΔΟΣ: Για τους νεκρούς δέχτηκα τη διακοπή. Για το άλλο θέμα, θα τελειώσω την αγόρευσή μου και θα τα πείτε. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Όσον αφορά…
      ΠΡΟΕΔΡΕΥΩΝ (Αναστάσιος Νεράντζης): Ακούστε: Κατ’ αρχήν, από το Προεδρείο γίνεται αυτό. Παρακαλώ να μην επεκταθεί.
      ΑΝΔΡΕΑΣ ΛΟΒΕΡΔΟΣ: Ναι, κύριε Πρόεδρε. Ό,τι πείτε. 
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, ορίστε έχετε το λόγο. Παρακαλώ περιοριστείτε στο συγκεκριμένο σημείο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα απαντήσω επομένως για τις οικογένειες των πολιτών που έχασαν ανθρώπους, παρά το γεγονός ότι η ανθρώπινη ζωή δεν αποτιμάται και νομίζω ότι σ’ αυτό θα συμφωνήσουμε.
      ΑΝΔΡΕΑΣ ΛΟΒΕΡΔΟΣ: Προφανώς!
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Με το άρθρο 5 της πράξης διορίζεται στο δημόσιο ένα μέλος της οικογένειας του θανόντος και οφείλατε να το ξέρετε. Επίσης, η σύζυγος και τα παιδιά του λαμβάνουν την ανώτατη σύνταξη που θα εδικαιούτο ο θανών, εάν συμπλήρωνε τον ανώτατο χρόνο ασφάλισης. Οι οικογένειες, επίσης, έλαβαν άμεση ενίσχυση 10.000 ευρώ.
      ΠΡΟΕΔΡΕΥΩΝ (Αναστάσιος Νεράντζης): Συνεχίστε, κύριε Λοβέρδο. 
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, λυπάμαι πάρα πολύ, γιατί είστε ένας νέος και ευαίσθητος άνθρωπος. Μου κάνατε υπόδειξη τι πράγματα οφείλω να ξέρω. Τα λεγόμενα της κ. Κόρκα ξέρω να τα διαβάζω. Την πρόβλεψη της πράξης Νομοθετικού Περιεχομένου η καλή συνάδελφος την ανέφερε. 
      Ο κ. Κεδίκογλου ωστόσο, Βουλευτής μιας περιοχής που έχει καεί και που είχε θύματα, σας ρώτησε για την εφαρμογή, κύριε Υφυπουργέ, και σ’ αυτό οφείλετε να απαντάτε. Σας ρώτησε για την αλήθεια στην πράξη, όχι για την άψυχη ρύθμιση. Όλα όσα λένε οι Πράξεις Νομοθετικού Περιεχομένου καλά είναι ή καλά ακούγονται. Στο πεδίο της εφαρμογής, όμως δοκιμάζονται. Κι εδώ που χάθηκαν ογδόντα συνάνθρωποί μας πρέπει να είστε σαφείς για το τι έχει συμβεί τρεις μήνες τώρα. Υπήρξαν οι προβλέψεις. Υπήρξαν αιτήσεις; Πώς ανταποκριθήκατε; Διαπιστώσατε κωλυσιεργίες γραφειοκρατικές; Πώς τις υπερβήκατε; Όλα πήγαν καλά; Μακάρι. Μιλάμε για νεκρούς και για τις οικογένειές τους. Μακάρι όλα να έχουν πάει καλά. Την εικόνα δεν την έχετε και αδίκως αρνηθήκατε στη διαρκή επιτροπή να την αποκτήσει, ακούγοντας τους ανθρώπους από τις περιοχές αυτές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έχω πει το σοβαρότερο, το βαρύτερο. Όλα τα άλλα μου φαίνονται μικρά. Αν ο Πρόεδρος δείξει μια επιείκεια ενός λεπτού θα αναφέρω μόνο ένα ακόμη θέμα. Δεν προλαβαίνω να πω τα υπόλοιπα.
      ΠΡΟΕΔΡΕΥΩΝ (Αναστάσιος Νεράντζης): Αρκεί να είστε συνεπής στην επιείκεια που ζητάτε. Θα σας παρασχεθεί.
      ΑΝΔΡΕΑΣ ΛΟΒΕΡΔΟΣ: Θα είμαι, γιατί πραγματικά ήσασταν ανεκτικός σ’ όλους τους συναδέλφους κι εγώ θα είμαι συνεπής σ’ αυτό που σας ζητώ. 
      Υπάρχει μια αμφισβήτηση, αυτό το ταμείο που έχετε ιδρύσει, το Ειδικό Ταμείο Αντιμετώπισης Έκτακτων Αναγκών που πρόεδρός του είναι ο κ. Μολυβιάτης, τι ακριβώς έχει κάνει.
      Ο κ. Κουσελάς είπε -και δεν τον διαψεύσατε- πως άκουσε τον κ. Μολυβιάτη να λέει ότι δεν έχει εκταμιεύσει ούτε ένα ευρώ. Είναι έτσι, κύριε Υπουργέ; Κι αυτό για τα μάτια του κόσμου το κάνατε; Κάνατε ένα ειδικό ταμείο που ήρθε ο πολίτης και σας άφησε τη δική του συνεισφορά, τον οβολό του, του βάλατε έναν πρώην Υπουργό Εξωτερικών επικεφαλής, έναν πρώην πρέσβη, έναν άνθρωπο κύρους, και το έχετε ανενεργό; Είστε καλά; Δεν αισθάνεστε ότι κάτι πρέπει να κάνετε; Είστε για να σχεδιάζετε Πράξεις Νομοθετικού Περιεχομένου και να θέλετε να τις κυρώσει η Εθνική Αντιπροσωπεία, δίνοντας πανηγυρική επικύρωση νομοθετικού περιεχομένου έτσι, χωρίς να έχετε δείκτες και εικόνες εφαρμογής; Και μας λέτε ότι σας αδικούμε επειδή κάνουμε μια αρνητική κριτική; Η Αντιπολίτευση κατ’ αρχάς αυτό πρέπει να κάνει: κριτική. Όμως εδράζουμε την κριτική μας στα πράγματα κι όχι στις προβλέψεις, οι οποίες δεν εφαρμόζονται στην πράξη. Δώστε, παρακαλούμε, μια εξήγηση. 
      Και επιπλέον, συμπληρώσατε την εικόνα που έχουμε. Πέραν του ειδικού αυτού ταμείου, οι άλλες πηγές χρηματοδότησης πώς πάνε, κύριε Υπουργέ; Ο κ. Δραγασάκης σας ρώτησε στη Διαρκή Επιτροπή τι προβλέπει ο προϋπολογισμός του 2008 σχετικά μ’ αυτό. Δεν του απαντήσατε. 
      Σας έχουμε παρακαλέσει να μας πείτε, με την κ. Χούμπνερ τι έχει αποβεί τελικώς, ποια θα είναι η διάθεση εκ των αδιαθέτων πόρων του Γ’ ΚΠΣ σε ό,τι αφορά την επούλωση των πληγών από τις φωτιές και τι θα γίνει με τις προκαταβολές του επόμενου Κοινοτικού Πλαισίου Στήριξης. Έχετε εικόνα κόστους και διαθέσιμων πόρων; Αν την έχετε, τη χρειάζεται και η Εθνική Αντιπροσωπεία. 
      Ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε συνάδελφε. 
      Το λόγο έχει ο Κοινοβουλευτικός Εκπρόσωπος της Νέας  Δημοκρατίας κ. Πάνος Παναγιωτόπουλος. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε σήμερα εκ των υστέρων για την κύρωση μιας πράξεως νομοθετικού περιεχομένου, η οποία συμπύκνωσε και συμπεριέλαβε μια δέσμη πολύ σημαντικών μέτρων στην αφετηρία της εθνικής προσπάθειας –γιατί μιλάμε για εθνική προσπάθεια- ανόρθωσης και ανασυγκρότησης των ερειπίων που άφησε πίσω η τρομακτική καταστροφή του τέλους του περασμένου καλοκαιριού, η οποία έπληξε εφτά νομούς της χώρας. 
      Η οικογένειά μου, από τον ένα γονέα μου, έχει την ατυχία να κατάγεται από μία από τις πληγείσες περιοχές, από την πληγείσα Επαρχία Μεγαλοπόλεως του Νομού Αρκαδίας. Θα μου επιτρέψετε, λοιπόν, να πω ότι έχω προσωπικά εικόνα για όσα συνέβησαν και όσα έγιναν στη συνέχεια.
      Θα συμφωνήσουμε κατ’ αρχήν ότι πρόκειται για μία από τις μεγαλύτερες καταστροφές που έχουν επισυμβεί στο ελληνικό κράτος από τη συγκρότηση του νεώτερου ελληνικού κράτους, από τον πόλεμο της απελευθέρωσης μέχρι σήμερα. 
      Θα συμφωνήσουμε, επίσης, ότι αυτή η τραγωδία έπληξε εκατοντάδες χιλιάδες οικογένειες, πριν από όλα τις οικογένειες που έχασαν τους δικούς τους ανθρώπους –πάνω από εβδομήντα εννέα τα θύματα, τα οποία έχουμε καταμετρήσει- τις οικογένειες που έχασαν τα σπίτια τους, τις οικογένειες που έχασαν πολύτιμο αγροτικό και ζωικό κεφάλαιο. 
      Επιπλέον, έπληξε μία από τις ωραιότερες περιοχές της Ελλάδος, περιοχή εξαίρετου φυσικού κάλλους, περιοχή στην οποία βρίσκονται σημαντικά θρησκευτικά μνημεία, όπως ο σημαντικότατος χώρος της αρχαιότητος η Αρχαία Ολυμπία, ο Ναός του Επικούρειου Απόλλωνα και θρησκευτικά μνημεία της νεώτερης και νεώτατης Ελλάδος, όπως ο Ναός –ευτυχώς διεσώθη ο ναός, αλλά επλήγη η γύρω περιοχή- της Αγίας Θεοδώρας, που βρίσκεται κοντά στο χωριό καταγωγής και της δικής μου οικογένειας.
      Η δοκιμασία όμως ήταν και για ολόκληρο τον πολιτικό κόσμο και βεβαίως, πριν από όλα, για την Κυβέρνηση. Γιατί; Διότι στην πολιτική έχουν σημασία και οι προθέσεις, καλές ή κακές, αλλά αυτό που έχει σημασία και αυτό για το οποίο κρινόμαστε, κυρίες και κύριοι συνάδελφοι, είναι το αποτέλεσμα. Μεγίστη δοκιμασία, λοιπόν, για την Κυβέρνηση, μεγάλη δοκιμασία και για το ελληνικό πολιτικό σύστημα.
      Εμείς δεν είπαμε ποτέ –και πριν από όλα διά χειλέων του Πρωθυπουργού- ότι δεν υπήρξαν και ανεπάρκειες και λάθη και προβλήματα. Όμως, αν κάνουμε σήμερα τον ισολογισμό, αν τραβήξουμε την κόκκινη γραμμή και αθροίσουμε θετικά και αρνητικά, νομίζω ότι πρέπει κανείς να είναι έμπλεος κακοπιστίας, αν ισχυριστεί ότι δεν έγιναν και δεν γίνονται τα οφειλόμενα, για να ανασυγκροτήσουμε και να αποκαταστήσουμε τον κοινωνικό, τον αναπτυξιακό και τον παραγωγικό ιστό σε ολόκληρη την πληγείσα περιοχή, σε όλες τις πληγείσες περιοχές.
      Άκουσα με προσοχή τον εκλεκτό συνάδελφο, Κοινοβουλευτικό Εκπρόσωπο του ΠΑ.ΣΟ.Κ., τον κ. Ανδρέα Λοβέρδο, τον οποίο εκτιμώ προσωπικά –και το γνωρίζει, παρ’ όλο που διαφωνούμε σε πολλά- να ασκεί μια δριμεία κριτική στην Κυβέρνηση. Φοβάμαι ότι πέρα από την καλλιέπεια του λόγου –άλλωστε έχει υπηρετήσει για πολλά χρόνια πριν γίνει πολιτικός και τη δικανική δικηγορία και τη διαθέτει αυτή την καλλιέπεια του λόγου και την ευστοχία- τα επιχειρήματά του ήταν «άσφαιρα» από πλευράς πολιτικού περιεχομένου. Ήταν «άσφαιρα» γιατί; Διότι το να αμφισβητούμε εκ των υστέρων την κρίση και τη διαδικασία, μέσω της οποίας διαμόρφωσαν εικόνα για το τι έπρεπε να ψηφίσουν στις 16 Σεπτεμβρίου οι κάτοικοι αυτών των επτά νομών, θα έλεγα –το λιγότερο- ότι είναι άτοπο, να μην πω ότι αποτελεί στοιχείο που προσβάλλει και τη διαδικασία της λαϊκής δημηγορίας στις περιοχές αυτές.
      Δοκιμαστήκαμε όλοι, κυρίες και κύριοι συνάδελφοι. Δοκιμάστηκαν και οι κυβερνήσεις του ΠΑ.ΣΟ.Κ. απέναντι σε άλλες φυσικές καταστροφές. Και τη 16η Σεπτεμβρίου ο ελληνικός λαός και στις πληγείσες περιοχές, αλλά και αλλού, διατύπωσε την πολιτική του βούληση μέσα στην κάλπη, ζητώντας να συνεχίσει να κυβερνά ο Κώστας Καραμανλής και δίδοντας την ανανέωση της εμπιστοσύνης στο πρόσωπό του και στην Κυβέρνησή του. Αυτή είναι η αλήθεια.
      Τώρα, ως προς όλα αυτά, τι έκανε ο Ρουσόπουλος και τι έκανε ο Παυλόπουλος και γιατί ακολουθήσαμε αυτή την επικοινωνιακή πολιτική ή την άλλη, επιτρέψτε μου να πω, ο λαός μας λέει –και το λέμε και στις περιοχές της Πελοποννήσου, από τις οποίες κατάγομαι- «παλιά, ξινά σταφύλια».
      Η αλήθεια είναι μία, ότι η Κυβέρνηση, ο Πρωθυπουργός, οι Υπουργοί έκαναν τη δουλειά τους κατά τον καλύτερο δυνατό τρόπο. Η Κυβέρνηση εξακολουθεί να θεωρεί εθνική προτεραιότητα, μείζον διακύβευμα, την αποκατάσταση –όπως σας είπα και πριν- του παραγωγικού, αναπτυξιακού, κοινωνικού ιστού στις πληγείσες περιοχές και προχωρεί με ταχύτητα και αξιοπιστία στην υλοποίηση αυτού του προγράμματος ανασυγκρότησης και αποκατάστασης.
      Σε ό,τι αφορά τις οικογένειες των θυμάτων, με πολύ σεβασμό στον καλό συνάδελφο, δεν δέχομαι ότι κάποιοι σ’ αυτήν την Αίθουσα έχουν το μονοπώλιο της ανθρώπινης, κοινωνικής και πολιτικής ευαισθησίας για τα θέματα αυτά. Σε καμμία περίπτωση.
      Την ευαισθησία, όμως, κυρίες και κύριοι συνάδελφοι του ΠΑ.ΣΟ.Κ., που σας αναγνωρίζουμε και αναγνωρίζουμε και σε όλες τις πτέρυγες της Εθνικής Αντιπροσωπείας, θα παρακαλέσω να την αναγνωρίζετε -οφείλετε να την αναγνωρίζετε- και σ’ αυτήν την Κυβέρνηση που, όπως σας είπα, έχει νωπή την λαϊκή εντολή από την 16η Σεπτεμβρίου και ιδιαίτερα, έχει νωπή τη λαϊκή εντολή να αποκαταστήσει τα συντρίμμια της καταστροφής και από τους συμπολίτες μας στις επτά πληγείσες περιοχές, στους επτά πληγέντες νομούς.
      Λοιπόν, εάν διαθέτετε εσείς ευαισθησία για τις χαροκαμένες οικογένειες, οφείλετε να αναγνωρίσετε ότι την ίδια τουλάχιστον -μεγαλύτερη θα πω εγώ, αλλά την ίδια τουλάχιστον- ευαισθησία διαθέτει και η Κυβέρνηση, όχι στα λόγια, αλλά με τις πράξεις, με το αποτέλεσμα, με το έργο της.
      Χθες, συζητήσαμε σε αυτήν την Αίθουσα μία επερώτηση πολλών Βουλευτών του Κομμουνιστικού Κόμματος Ελλάδας. Χθες, είχε την ευκαιρία η Κυβέρνηση, δια της πολιτικής ηγεσίας του Υπουργείου Αγροτικής Ανάπτυξης και Τροφίμων, να καταθέσει πλήθος εγγράφων.
      Θα παρακαλέσω, κύριε Υπουργέ, να το πράξετε και σήμερα, να κατατεθούν όλα τα σχετικά έγγραφα -γιατί υπάρχουν πολλά και είναι εμπεριστατωμένα, είναι αξιόπιστα- για να αντιληφθούν οι συνάδελφοι της Αξιωματικής Αντιπολίτευσης, που μας ασκούν κριτική σήμερα, άδικη κριτική -που αδικεί και τους ίδιους προσωπικά- ότι τα πράγματα έχουν προχωρήσει, η αποκατάσταση του κοινωνικού ιστού προχωρεί ταχύτατα. Υπάρχει ικανοποίηση από τους συμπολίτες μας στις πληγείσες περιοχές.
      Βέβαια, θα μου πείτε ότι μπορεί να υπάρχουν και κάποιες ενστάσεις, να υπάρχουν κάποια παράπονα. Φυσικό είναι. Τείνει «ευήκοον ους» η Κυβέρνηση. Τα παρακολουθεί, τα ακούει. Εκεί που χρειάζεται διορθώνει την πορεία. Δεν είπαμε ότι είναι η Κυβέρνηση αλάνθαστη σε όλα. Η Κυβέρνηση πράττει, κυρίες και κύριοι συνάδελφοι, και επειδή πράττει θα κάνει και λάθη. Όμως, παράγει έργο, παράγει αποτελέσματα, βελτιώνει από την μία μέρα στην άλλη τη ζωή του ελληνικού λαού.
      (Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Θεωρώ, κύριε Υπουργέ -και είναι κάτι το οποίο το έχουμε συζητήσει σ’ αυτήν την Αίθουσα και με άλλους συναρμοδίους Υπουργούς- ότι πρέπει να είμαστε ιδιαίτερα προσεκτικοί και ορθώς η Κυβέρνηση δείχνει την προσοχή που πρέπει να δείχνει στα παιχνίδια κερδοσκοπικών και σκοτεινών κύκλων στην περιοχή. Πρέπει να δείξουμε ιδιαίτερη προσοχή. Γράφονται πολλά, ακούγονται πολλά. Έχω εμπιστοσύνη στο αίσθημα και στο μέτρο υπευθυνότητας των αρμοδίων Υπουργών. Θέλουμε ιδιαίτερη προσοχή σε αυτά τα παιχνίδια, όπως επίσης πρέπει να δείξουμε ιδιαίτερη προσοχή στην ανάπλαση και στην αποκατάσταση της αισθητικής σ’ αυτήν την περιοχή. Κύριε Υπουργέ, εσείς κατάγεστε από την ωραία Θεσσαλία, αλλά και εγώ που κατάγομαι από εκεί, θα σας πω ότι αυτή η περιοχή είναι μία από τις πλέον εξέχουσες περιοχές της Ελλάδος στις παραδοσιακές, λαϊκές λιθοδομές.
      Πονάει η ψυχή μου, όταν βλέπω σ’ αυτήν την περιοχή χωριά τα οποία απετέλεσαν την κοιτίδα των πρώτων αγωνιστών της εθνικής απελευθέρωσης, να έχουν καταστραφεί. Και χαίρομαι, γιατί η ιδιωτική πρωτοβουλία -και μπράβο σε αυτούς που το έκαναν- ο απλός ελληνικός λαός, από μεγάλους επιχειρηματίες μέχρι τους μαθητές του δημοτικού, του γυμνασίου και του λυκείου, έβαλαν το χέρι βαθιά στη τσέπη και έβγαλαν το μικρό ή το μεγάλο όβολο, για να προσθέσουν κάτι στην εθνική σταυροφορία που βρίσκεται σε εξέλιξη, για να μπορέσουμε να ανασυγκροτήσουμε τον τόπο, να τον ξαναστήσουμε στα πόδια του, να του δώσουμε την περιβαλλοντική, ιστορική, μνημειακή αίγλη που είχε, με την οποία τον προίκισαν αιώνες ελληνικής ιστορίας.
      Θα ήθελα να κάνω δύο-τρεις επισημάνσεις ακόμη. Θα ήταν άδικο σ’ αυτήν την ομιλία μου, ως Κοινοβουλευτικός Εκπρόσωπος της Νέας Δημοκρατίας, να μην διατυπώσω δημόσια τις ευχαριστίες και τα συγχαρητήριά μας σε όλους τους άνδρες και τις γυναίκες της Δημόσιας Διοίκησης, των Σωμάτων Ασφαλείας, ιδιαίτερα του Πυροσβεστικού Σώματος, που έδωσαν τον πολύ δύσκολο αγώνα, τον τιτάνιο αγώνα, που έκαναν την τεράστια αυτή προσπάθεια να διασώσουν ό,τι μπόρεσε να διασωθεί και ορισμένοι από τους οποίους έπεσαν στην εκτέλεση του καθήκοντος.
      Επίσης, πρέπει να ευχαριστήσουμε και να συγχαρούμε έξω από τους υπηρεσιακούς παράγοντες τους οποίους προανέφερα, εκείνους τους ακαδημαϊκούς καθηγητές που έχουν δώσει τα φώτα τους σε πλήθος επιτροπές εργασίας και ερεύνης, που έχουν δώσει στα αρμόδια Υπουργεία συγκεκριμένες προτάσεις που ήδη εφαρμόζονται, που έχουν εκπονήσει σχέδια σε όλα τα πεδία κοινωνικής και καθημερινής δραστηριότητας για την αποκατάσταση του οικονομικού, του παραγωγικού και του κοινωνικού ιστού.
      Η αποκατάσταση της ζωής και της καθημερινότητας σε αυτές τις περιοχές αποτελεί, κυρίες και κύριοι συνάδελφοι, ένα μεγάλο στοίχημα, μία εθνική προτεραιότητα για την Κυβέρνηση, αλλά –επιτρέψτε μου να πω- και για ολόκληρο το πολιτικό σύστημα. Τι να τα κάνουμε τα μεγάλα λόγια στην πολιτική; Τι να την κάνουμε την «μπαλκονάτη» ρητορεία από τηλεοπτικού ή κοινοβουλευτικού άμβωνος, όταν δεν μπορούμε ως λειτουργοί του πολιτικού συστήματος να ανταποκριθούμε στη βασική επιταγή του Συντάγματος της ελληνικής δημοκρατικής πολιτείας που ορίζει ως καθήκον μας να υπερασπίζουμε τη ζωή, τη σωματική ακεραιότητα και την περιουσία του Έλληνα και της Ελληνίδας;
      Σ’ αυτήν την υποχρέωση, η Κυβέρνηση είναι αποφασισμένη να ανταποκριθεί. Και ανταποκρίνεται κατά τον καλύτερο δυνατό τρόπο.
      Οι διαδικασίες αποκατάστασης στην περιοχή –και όχι μόνο αυτές οι διαδικασίες- αναδεικνύουν σήμερα ως πρώτο θέμα και ως μείζον διακύβευμα της καθημερινής πολιτικής πράξης τη μάχη όλων μας για το περιβάλλον. Στο σημερινό και στο μέλλοντα πραγματικό και πολιτικό χρόνο στην Ελλάδα, το περιβάλλον θα αποτελέσει το μέγιστο διακύβευμα για ολόκληρο τον πολιτικό κόσμο της χώρας.
      Νομίζω ότι σ’ αυτήν τη διαδικασία και μπροστά σ’ αυτήν τη μεγάλη πρόκληση, περισσεύουν οι μικροκομματικές και μικροπολιτικές σκοπιμότητες. Δεν θα συμφωνήσουμε σε όλα και αυτό σημαίνει δημοκρατία. Δεν μπορούμε να συμφωνήσουμε σε όλα. Στα μείζονα, όμως, πρέπει να είμαστε μαζί. 
      Και θέλω να καλέσω από αυτό το Βήμα –και μ’ αυτό να καταλήξω- όλες τις πολιτικές δυνάμεις, όλους τους συναδέλφους όλων των πτερύγων να συναντηθούμε σ’ αυτήν την εθνική σταυροφορία, να στηρίξουμε μαζί όχι μόνο με την καλή μας πρόθεση, αλλά και με  το έργο μας και την παρέμβασή μας, αυτήν την προσπάθεια της Κυβέρνησης. Όποιος προσπαθήσει να επωφεληθεί μικροκομματικά και μικροπολιτικά, θα βγει χαμένος. Θα μείνει εκτεθειμένος στα μάτια του ελληνικού λαού και της κοινής γνώμης.
      Εγώ είμαι βέβαιος ότι πέρα από αυτά που μας χωρίζουν, πέρα από την άδικη κριτική στην οποία προαναφέρθηκα, σ’ αυτήν την Αίθουσα κανείς δεν βρίσκεται τυχαία, κανείς δεν ήρθε τυχαία. Όλοι είμαστε εντολοδόχοι των Ελλήνων και των Ελληνίδων πολιτών. Και γνωρίζω ότι τον όρκο που δίνουμε εδώ, παρά τα όσα καταμαρτυρούνται σε βάρος των Ελλήνων και Ελληνίδων Βουλευτών, τον φέρνουμε με το απαραίτητο φορτίο συνείδησης στην πλάτη μας.
      Ιδού, λοιπόν, η πρόκληση! Να βγούμε μπροστά όλοι μαζί, να δώσουμε τη μάχη όλοι μαζί, να ξεχάσουμε αυτά που μας χωρίζουν και να στηρίξουμε την Κυβέρνηση όλοι μαζί σ’ αυτήν τη μεγάλη προσπάθεια που, όπως σας είπα, είναι προσπάθεια με εθνικές διαστάσεις.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Καραθανασόπουλος ως Κοινοβουλευτικός Εκπρόσωπος του Κομμουνιστικού Κόμματος Ελλάδας έχει το λόγο για οκτώ λεπτά.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε  Πρόεδρε.
      Παρά τη φιλότιμη προσπάθεια του Κοινοβουλευτικού Εκπροσώπου της Νέας Δημοκρατίας, είναι φανερό ότι δεν μπορεί να καλέσει σε συστράτευση και τους Εκπροσώπους του Κομμουνιστικού Κόμματος Ελλάδας, σε μία πολιτική η οποία είναι βαθιά αντιλαϊκή. Και το ζήτημα δεν είναι ότι χρειάζεται μία εθνική σταυροφορία, γιατί δεν υπάρχει εθνικό αντικείμενο στην προκειμένη περίπτωση. Τα προβλήματα τα οποία αντιμετωπίζουν τα λαϊκά στρώματα είναι ταξικά, είναι αποτέλεσμα μιας βαθιάς ταξικής πολιτικής. Οι πυρκαγιές και οι πλημμύρες έπληξαν τη φτωχή και μεσαία αγροτιά, κατά κύριο λόγο τη λαϊκή οικογένεια.
      Η πλουτοκρατία όχι μόνο δεν έπαθε τίποτα απ’ αυτές τις καταστροφές, αλλά επιδιώκει να βάλει στο χέρι μέσα απ’ αυτήν τη διαδικασία τα «φιλέτα», για να εκμεταλλευτεί ακριβώς αυτόν τον ανθρώπινο πόνο. Αυτό είναι το πρώτο ζήτημα. 
      Δεύτερο ζήτημα. Πριν από δέκα μέρες ήμουν στην Αρκαδία και μάλιστα στη Μεγαλόπολη, στην περιοχή που πλήγηκε από τις πρόσφατες πλημμύρες. Εκεί υπάρχει μία οξυμένη κατάσταση. Οι κτηνοτρόφοι λένε ότι δεν έχουν ζωοτροφές, και ότι αυτές που υπάρχουν είναι ελάχιστες, ενώ υπάρχει και το ζήτημα του «πλιάτσικου» από ορισμένους. Βεβαίως, λοιπόν, δεν μπορούν να θρέψουν τα ζωντανά τους. Άλλωστε, δεν είναι τυχαίο το γεγονός ότι οι κτηνοτρόφοι βγαίνουν στους δρόμους. Δεν τους βγάζει κανείς στους δρόμους. Το πρόβλημα και η οξύτητα των προβλημάτων, τους βγάζει στο δρόμο. 
      Τρίτο ζήτημα. Να καλλιεργήσουμε, λέει, ξανά τα χωράφια τα οποία καταστράφηκαν. Όμως, με τις πλημμύρες έγιναν πλέον ρέματα. Εξαφανίστηκαν τα χωράφια. Βράχοι, πέτρες και ρέματα φύτρωσαν ξαφνικά. Τι να καλλιεργήσουν, λοιπόν; Τι μέτρα αποκατάστασης λαμβάνονται γι’ αυτά; 
      Τέταρτο ζήτημα. Εμείς λέμε καθαρά ότι οι επιστήμονες δεν έχουν το αλάθητο. Και αυτοί συγκεκριμένη λογική χρησιμοποιούν. Πρώτο παράδειγμα είναι η λογική η οποία μιλάει για μείωση του ζωικού κεφαλαίου και για το κατά πόσο αυτό εξυπηρετεί την ανασυγκρότηση της κτηνοτροφίας στην περιοχή μας και μάλιστα, ενός προϊόντος το οποίο είναι ελλειμματικό. 
      Δεύτερο παράδειγμα είναι η λογική της αναδιάρθρωσης των αγροτικών καλλιεργειών για τις συγκεκριμένες περιπτώσεις που μιλάμε, δηλαδή για το λάδι και το σταφύλι, τα οποία είναι στρατηγικά προϊόντα για τη διατροφική ικανότητα του Έλληνα -και έτσι θα πρέπει να χαρακτηριστούν- αλλά και ελλειμματικά. Τι θα καλλιεργήσουν σ’ αυτές τις περιοχές; Βατραχοπόδαρα, όπως ειπώθηκε για την Εύβοια; Μπορεί να γίνει κάτι άλλο σ’ αυτές τις περιοχές. 
      Τρίτο παράδειγμα της λογικής αυτών των επιστημόνων είναι η ανασφάλιστη εργασία για τη φτωχή αγροτιά που δεν θα μπορεί να θρέψει μέσα από τον κλήρο της τον ίδιο και την οικογένειά του. Επειδή είναι ασφαλισμένοι στον Ο.Γ.Α., δεν θα μπορούν να ασφαλιστούν στο Ι.Κ.Α για την εργασία που θα κάνουν. Αυτές είναι προτάσεις επιστημόνων. Και στο κάτω-κάτω της γραφής και οι επιστήμονες που είναι τεχνοκράτες κάνουν και τις συγκεκριμένες προτάσεις, για την ανατροπή του ασφαλιστικού. 
      Το άλλο ζήτημα που έχει σημασία είναι το εξής. Εμείς κρίνουμε την Κυβέρνηση για τις προτεραιότητες τις οποίες βάζει, κάτι που φάνηκε πολύ καλά και από την τοποθέτηση του κυρίου Υπουργού, ο οποίος ξεκίνησε και τέλειωσε ουσιαστικά την παρέμβασή του με τις ανάγκες των επιχειρήσεων, με τις ανάγκες του κεφαλαίου και όχι βεβαίως μ’ αυτούς οι οποίοι έχουν τα σημαντικότερα προβλήματα. Αυτό είναι το ένα. 
      Δεύτερον, θέτουμε σε αμφισβήτηση το κατά πόσο θα προχωρήσουμε σε αποκατάσταση των δασικών εκτάσεων και το κατά πόσο θα παρθούν όλα τα μέτρα για την αντιπλημμυρική προστασία και θωράκιση. Και το θέτουμε σε αμφισβήτηση, γιατί οι ίδιες οι πράξεις μας οδηγούν στο αντίθετο, από τη στιγμή που η γη αξιοποιείται για την επιχειρηματική δράση. Τα δυόμισι χιλιάδες παραλιακά στρέμματα τα οποία χαρίστηκαν στο Δήμο Ζαχάρως «φιλέτο» για επιχειρηματική εκμετάλλευση, μας αφήνουν βαθύτατα υποψιασμένους. 
      Τρίτον, αυτοί οι ίδιοι οι σοφοί, οι επιστήμονες, έχουν βγάλει ότι τα άμεσα μέτρα αποκατάστασης του περιβάλλοντος και του κεφαλαίου -φυτικού και ζωικού- έχουν ένα κόστος αποκατάστασης 585.000.000 ευρώ. Δεν θα συζητήσουμε εάν αυτό είναι ακριβές, αν είναι μικρότερο ή μεγαλύτερο. Όμως, όπως προκύπτει από το Πρόγραμμα Δημοσίων Επενδύσεων του έτους 2008 που θα συζητήσουμε και συζητιέται στην επιτροπή, το κονδύλιο που έχει γραφτεί για την αποκατάσταση των πυρόπληκτων περιοχών είναι 200.000.000 ευρώ. Και θα ρωτήσει κάποιος το εξής: Μα, τα θέλετε όλα; Όχι, όταν την ίδια στιγμή δίνονται 167.000.000 ευρώ ως επιχορήγηση σε έναν επιχειρηματία της περιοχής. Η ψήφισή του έγινε εδώ, από την προηγούμενη Βουλή. Να, λοιπόν, ποια είναι τα κριτήρια. 
      Τέταρτον. Θα υπάρξει πλήρης αποκατάσταση των αγροτών; Η Κυβέρνηση επιμένει ότι θα εφαρμοστούν οι διατάξεις του ΕΛΓΑ και των ΠΣΕΑ, οι οποίες δεν οδηγούν στην πλήρη αποκατάσταση, κάτι που γνωρίζετε πάρα πολύ καλά. Και δεν μπορεί να περάσει και η κριτική του ΠΑ.ΣΟ.Κ., διότι ο Οργανισμός Λειτουργίας του ΕΛ.Γ.Α. και των Π.Σ.Ε.Α. είναι δικές του νομοθετικές πράξεις. 
      Δεν πρόκειται να υπάρξει πλήρης αποζημίωση του απωλεσθέντος εισοδήματος για όσο διάστημα χρειαστεί να αποκατασταθεί το αγροτικό, όταν δίνει τέσσερα χρόνια στους ελαιοκαλλιεργητές. Ξέρετε πολύ καλά ότι θέλει τουλάχιστον μία δεκαετία να καρπίσει η νέα ελιά. Τα υπόλοιπα έξι χρόνια τι θα κάνει; Θα αναγκαστεί την αποκατάσταση που έχει κάνει με τα νέα φυτώρια τα οποία έχει βάλει, να την ξεπουλήσει, να την εκποιήσει και μάλιστα για ένα κομμάτι ψωμί. 
Να πώς θα συγκεντρωθεί η αγροτική γη σε όλο και λιγότερα χέρια. 
     Και εγώ λέω, έστω ότι φθάνουν και αυτά. Θα υπάρξει απειθαρχία στους ευρωπαϊκούς κανονισμούς για το λάδι και το κρασί, που ξέρετε πολύ καλά ότι από το 2013 καταργούνται οι επιδοτήσεις; Εδώ ακόμη και με την επιδότηση οι ελαιοπαραγωγοί δεν μπορούν να καλύψουν το κόστος παραγωγής, πόσο μάλλον το 2013 που θα καταργηθεί και αυτή. Πώς, λοιπόν, θα αποκατασταθεί η αγροτική παραγωγή; 
     Γι’ αυτό ακριβώς δεν υπάρχει καμμία απολύτως δέσμευση από την Κυβέρνηση. Ούτε και χθες δεσμεύτηκε ότι θα αποκατασταθεί η παραγωγή του ελαιολάδου και του κρασιού, καθώς και τα κτηνοτροφικά προϊόντα. Τέτοιου είδους δέσμευση δεν υπάρχει. Άλλου είδους δεσμεύσεις, όμως, γίνονται απλόχερα. Και το λέμε αυτό, γιατί μας ανησυχεί η ίδια η κατάσταση με τον ΕΛ.Γ.Α.. Τον οδηγείτε σε χρεοκοπία και είναι μια συνειδητή επιλογή και της σημερινής και των προηγούμενων κυβερνήσεων. Κι αυτό γιατί θέλετε να ιδιωτικοποιήσετε τις γεωργικές ασφαλίσεις. Ήταν κυβερνητική πρόθεση αυτή. 
     Τα χρέη του ΕΛ.Γ.Α. είναι 3.000.000.000 ευρώ. Τόσα γράφει ο προϋπολογισμός και ας δεχθούμε αυτό το ποσό. Μπορεί να είναι 4.000.000.000 ευρώ μπορεί και παραπάνω. Αλλά έστω και έτσι, τα τοκοχρεολύσια για το 2008 είναι 290.000.000 ευρώ. Η κρατική επιδότηση είναι 211.000.000 ευρώ. Μέσα απ’ αυτά τα 211.000.000 ευρώ τι θα καλυφθούν; Τα τοκοχρεολύσια; Οι αποζημιώσεις που θα είναι πολύ μεγαλύτερες για την αποκατάσταση των πυρόπληκτων αγροτών; Όχι βέβαια. Άρα θα υπερχρεωθεί ακόμη περισσότερο ο ΕΛ.Γ.Α. και επίσης θα δοθούν ελάχιστες αποζημιώσεις, γιατί ακριβώς δεν θα φθάνουν τα κονδύλια. 
     Γι’ αυτό λέμε ότι είναι μια σαφώς προσανατολισμένη διαδικασία και λογική. Και απ’ αυτήν την άποψη εμείς κάνουμε την κριτική μας. Γι’ αυτό λέμε ότι δεν μπορούμε να ψηφίσουμε. Κι ας μας επιτρέψουν και ορισμένοι να έχουμε αυτό το δικαίωμα να μην ψηφίσουμε, δεν θα τους ζητήσουμε και την άδεια. Δεν μπορούμε να ψηφίσουμε, όχι μόνο γιατί είναι ανεπαρκή τα μέτρα, αλλά γιατί ουσιαστικά ανοίγουν το δρόμο σε μια ανασυγκρότηση της περιοχής, η οποία θα βγει σε βάρος της φτωχής και μεσαίας αγροτιάς, σε βάρος της εργατικής τάξης και της λαϊκής οικογένειας στις περιοχές αυτές. Απέναντι σ’ αυτήν την προοπτική και τη λογική της ανασυγκρότησης, δεν μπορεί και δεν πρέπει να υπάρξει καμμία ανοχή από την πλευρά μας.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καραθανασόπουλο.
     Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αϊβαλιώτης. 
     ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
     Κυρίες και κύριοι Βουλευτές, ακόμη περιμένουμε να δούμε έναν απ’ αυτούς που δηλητηρίασαν την ψυχή των Ελλήνων, όπως είπε ο Πρωθυπουργός πέρυσι το καλοκαίρι με τις πυρκαγιές. Ένας δεν έχει συλληφθεί, ένας δεν έχει πληρώσει γι’ αυτό το έγκλημα. Ακόμη περιμένουμε να μάθουμε πότε θα αρχίσει η αναδάσωση των περιοχών. 
     Όποιος περνάει με το αυτοκίνητο από την περιοχή της Ραφήνας η οποία καταστράφηκε πριν από δύο χρόνια, βλέπει τα καμένα δένδρα εκεί που τα έβλεπε και πριν δύο χρόνια. Δεν έχει υπάρξει καμμία αναδάσωση. Τα κουφάρια από τα καμένα δένδρα τα λένε όλα. Έτσι μπορεί να καταλάβει κάποιος και την αξιοπιστία των κυβερνητικών δεσμεύσεων για την άμεση αναδάσωση των περιοχών και όλα τα υπόλοιπα.
     Έχει λεχθεί από πανεπιστημιακούς δασκάλους ότι για κάθε ένα ευρώ που δαπανάται για την πρόληψη εξοικονομούνται 100 ευρώ από την κατάσβεση και 1.000 ευρώ από την αποκατάσταση ζημιών και είναι αληθές αυτό. 
     Νομίζω ότι είναι αυτονόητη η στήριξή μας στην υπό συζήτηση Πράξη Νομοθετικού Περιεχομένου, αν και είναι σίγουρο ότι αποτελεί ασπιρίνη στα προβλήματα που έχουν δημιουργηθεί εξαιτίας της κρατικής ανικανότητας, της διαχρονικής  κρατικής ανικανότητας είτε ήταν οι πράσινοι είτε είναι οι μπλε στην Κυβέρνηση. Να αναφέρω ορισμένα νούμερα, γιατί νομίζω ότι έχουν σημασία να ακουστούν.
     Παρέχεται, όπως γράφει η Πράξη Νομοθετικού Περιεχομένου, εφάπαξ οικονομική ενίσχυση ύψους 5.000 ευρώ ανά επιχείρηση σε πυρόπληκτες βιομηχανικές και βιοτεχνικές μονάδες, σε εμπορικά καταστήματα, αγροτικές εκμεταλλεύσεις. Πέντε χιλιάδες ευρώ όλα και όλα. Θα εξηγήσω πιο κάτω γιατί το αναφέρω.
     Στους πυρόπληκτους συνταξιούχους του δημοσίου, κατοίκους περιοχών που έχουν υποστεί καταστροφές από πυρκαγιά, χορηγείται έκτακτη οικονομική ενίσχυση ίση με τη μηνιαία σύνταξη του προηγουμένου μηνός. Αυτά αναφέρει το άρθρο 4. Δηλαδή οι συνταξιούχοι του ΟΓΑ –και έχω και προσωπικό οικογενειακό παράδειγμα- με τη σύνταξη των 230 ευρώ θα πάρουν 230 ευρώ ενίσχυση; Αυτό είναι το σχέδιο της Κυβέρνησης; Τα 230 ευρώ ενίσχυση στους συνταξιούχους του Ο.Γ.Α.;
     Στο άρθρο 7 διαβάζουμε ότι υπάρχει αναστολή επί έξι μήνες στη διενέργεια πλειστηριασμών και αναστολή επί έξι μήνες στην εκτέλεση δικαστικών αποφάσεων. Δηλαδή από το Φεβρουάριο και πέρα αρχίζουν οι πλειστηριασμοί και οι δικαστικές αποφάσεις;
    Βλέπω στο άρθρο 11 τα ποσά που δίνονται ανά αγροτικό προϊόν ή και στην κτηνοτροφία για τις καταστροφές που έχουν επισυμβεί: Ελαιοκαλλιέργεια 150 ευρώ ανά στρέμμα –νομίζω ότι έχει σημασία να πούμε τα νούμερα- αιγοπρόβατα 80 ευρώ ανά ζώο. Και προσοχή, αυτά τα ποσά θα συμψηφιστούν με τις οικονομικές ενισχύσεις και αποζημιώσεις. Δεν δίνονται και τελειώνει, θα υπάρξει συμψηφισμός. Είναι νομίζω εντυπωσιακά αυτά τα οικονομικά στοιχεία, πρέπει να τα ακούσει ο κόσμος για να καταλάβουμε για τι ενισχύσεις μιλάμε. 
    Στο τέλος βλέπω στη ‘Εκθεση του Γενικού Λογιστηρίου του Κράτους ότι όλη αυτή η υπόθεση, η διαδικασία κοστίζει 354.000.000 ευρώ. Ξέρετε, κυρίες και κύριοι Βουλευτές, πόσα δίνει η Ελλάδα ως δωρεάν οικονομική ενίσχυση στα Βαλκάνια; Δίνει 550.000.000 ευρώ από το υστέρημα του Έλληνα φορολογούμενου. Έως το 2011 θα δοθούν 550.000.000 ευρώ στις βαλκανικές χώρες, μεταξύ των οποίων στο πρόγραμμα είναι και τα Σκόπια. Χώρια είναι τα λεφτά που δίνει η Ευρωπαϊκή Ένωση, επειδή η Ελλάδα δεν μπλοκάρει κανένα άλλο πρόγραμμα. Τα λεφτά αυτά δίνονται από την Ελλάδα. Άρα λοιπόν το πρόγραμμα αυτό για τους πυρόπληκτους κοστίζει 354.000.000 ευρώ και στα βαλκάνια δίνονται 550.000.000 ευρώ. 
    Γιατί τα λέω όλα αυτά; Τα λέω, γιατί προφανώς υπάρχουν χρήματα. Χρήματα λοιπόν, υπάρχουν, αλλά μόνον αυτά τα χρήματα υπάρχουν; Από τα 453.000.000 ευρώ που ήταν διαθέσιμα για την Ελλάδα από το Ταμείο Συνοχής τον Ιούνιο η Ελλάδα είχε απορροφήσει το 20%. Δηλαδή, ενώ υπήρχαν χρήματα στην Ευρωπαϊκή Ένωση που θα μπορούσε να τα απορροφήσει, να αποκτήσει τις αναγκαίες υποδομές και τα μέσα πυρόσβεσης, τα χρήματα αυτά απορροφιόνταν με ρυθμό χελώνας και έτσι η αποκαρδιωτική συνολική επίδοση ήταν στο 20%. 
    Εθνικό στρατηγικό σχέδιο για πρόληψη και καταπολέμηση των πυρκαγιών δεν υπάρχει. Η σύνταξή του είναι απαραίτητη όπως και η εφαρμογή επιμέρους περιφερειακών σχεδιασμών για κάθε περιφέρεια της χώρας. Δεν τα λέω εγώ αυτά, τα λέει στέλεχος της Ευρωπαϊκής Επιτροπής. Η Ελλάδα –λέει το ίδιο στέλεχος της Ευρωπαϊκής Επιτροπής- έχει μεν δικό της δορυφόρο ο οποίος όμως –κρατηθείτε- δεν χρησιμοποιείται για τον εντοπισμό πυρκαγιών τη νύχτα όπως κάνουν όλοι οι υπόλοιποι σύγχρονοι δορυφόροι όλων των άλλων κρατών του κόσμου. Ανά δεκαπέντε λεπτά οι σύγχρονοι δορυφόροι μπορούν να εντοπίζουν την εστία της πυρκαγιάς. Ο ελληνικός δορυφόρος, περιέργως, δεν μπορεί να το κάνει αυτό αλλά ούτε και συντονισμό των επίγειων και εναέριων μέσων κατάσβεσης μπορεί να κάνει. 
    Επίσης, έργα περίφραξης και αποκατάστασης καμένων περιοχών καθώς και αντιπλημμυρικά μπορούν να χρηματοδοτηθούν από το πρόγραμμα «LIFE PLUS» της Ευρωπαϊκής Ένωσης, αρκεί να υποβληθούν εγκαίρως οι ελληνικές προτάσεις προς χρηματοδότηση. Θα ήθελα να μάθω ποιες προτάσεις υπεβλήθησαν από την ελληνική Κυβέρνηση στα πλαίσια του «LIFE PLUS» για χρηματοδότηση. 
    Το Ευρωπαίκό Ταμείο Περιφερειακής Ανάπτυξης έχει ως καταστατική αρχή στο άρθρο 5 την πρόληψη των πυρκαγιών. ‘Αρα η Κυβέρνηση έχει στα χέρια της άλλο ένα χρηματοδοτικό μέσο από την Ευρωπαϊκή Ένωση για την εκπαίδευση και επιμόρφωση της ελληνικής διοίκησης στην καταπολέμηση των πυρκαγιών. Το Ευρωπαϊκό Κοινωνικό Ταμείο φυσικά μπορεί να συνεισφέρει σ’ αυτήν την κατεύθυνση. Άρα, λοιπόν, πόροι υπάρχουν στην Ελλάδα, υπάρχουν και στην Ευρώπη. Τους αξιοποιούμε; 
    Ακούω τους συναδέλφους από την περιφέρεια, άκουσα πριν το Νίκο τον Τσούκαλη από την Αχαΐα να μιλάει για την Αιγιάλεια. Άκουσα άλλους συναδέλφους να μιλάνε για την Ηλεία και την Εύβοια και όλοι συνειδητοποιούμε ότι το κράτος είναι τόσο ξεχαρβαλωμένο, ώστε ανάμεσα στις πυρόπληκτες περιοχές είναι και η πρωτεύουσα της Ελλάδας. Δηλαδή, η Αττική, το κέντρο της Ελλάδος το μέρος που ζουν οι μισοί Έλληνες, είναι πυρόπληκτη περιοχή. Και εμείς και εγώ που είμαι εκλεγμένος στη Β΄ Αθηνών, είμαι ένας Βουλευτής πυρόπληκτης περιοχής, επαναλαμβάνω στην πρωτεύουσα της Ελλάδας. Δηλαδή επί τριάντα τόσα χρόνια καίγεται η Πεντέλη, ο Υμηττός, η Πάρνηθα και κάθε άλλος ορεινός όγκος που έχει δέντρα στο κέντρο της χώρας μας. Και είναι πραγματικά, νομίζω, τραγελαφικό να είναι η πρωτεύουσα της Ελλάδας μία πυρόπληκτη περιοχή σε μία ευρωπαϊκή χώρα μέλος της Ευρωπαϊκής Ένωσης στον 21ο αιώνα.
    Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αϊβαλιώτη.
      Κυρίες και κύριοι συνάδελφοι, βάσει του καταλόγου των εγγεγραμμένων συναδέλφων και ενδεχομένως δευτερολογιών, προβλέπεται ότι θα ολοκληρωθεί η συζήτηση στις 01.00 η ώρα. Αυτό σημαίνει ότι θα χρειαστούν πολλές ώρες ακόμη και προτείνω, αν συμφωνείτε, να περιοριστεί ο χρόνος των αγορεύσεων των συναδέλφων Βουλευτών και όλων φυσικά όσοι θα πάρουν το λόγο.
      Να το κάνουμε πέντε, έξι λεπτά;
      ΓΕΩΡΓΙΟΣ ΒΑΓΙΩΝΑΣ: Κάθε φορά το ίδιο γίνεται, κύριε Πρόεδρε. Δηλαδή έναν Βουλευτή που έχει εφτά λεπτά και θα μιλήσει στις δώδεκα, τον περιορίζετε στα πέντε λεπτά. Αυτό δεν έχει νόημα. Το «μίνιμουμ» λοιπόν να είναι έξι λεπτά για όλους. 
      ΠΡΟΕΔΡΕΥΩΝ (Γεώργιος Σούρλας): Αυτό μάλλον πρέπει να γίνεται από την αρχή, έχετε δίκιο. Να αποφασίσουμε τώρα; Να πάμε στα έξι λεπτά; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε ομόφωνα.
      ΠΑΝΑΓΙΩΤΗΣ ΜΠΕΓΛΙΤΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε συνάδελφε.
      ΠΑΝΑΓΙΩΤΗΣ ΜΠΕΓΛΙΤΗΣ: Συγγνώμη που λαμβάνω το λόγο, μπορεί και κατά παράβαση του Κανονισμού. Είμαι νέος Βουλευτής στο Κοινοβούλιο. Περισσότερες από δύο ή τρεις φορές την τελευταία περίοδο γίνομαι μαζί με πολλούς άλλους συναδέλφους «θύμα», θα έλεγα, μιας διαδικασίας που ουσιαστικά χαρακτηρίζει τους Βουλευτές, ως Βουλευτές «πολλών ταχυτήτων». Πολλές φορές και τις προηγούμενες εβδομάδες, κύριε Πρόεδρε, ήμουν ανάμεσα στους Βουλευτές στους οποίους περιορίζεται ο χρόνος παρέμβασης. Εγώ σας κατανοώ απολύτως. Δέχομαι τη συμβιβαστική πρόταση που υποβάλατε. Όμως, πρέπει κάτι να κάνουμε. Δεν μπορεί Βουλευτές να έρχονται να μιλούν με την άνεση του χρόνου, να παρεμβαίνουν Κοινοβουλευτικοί Εκπρόσωποι…
      ΠΡΟΕΔΡΕΥΩΝ (Γεώργιος Σούρλας): Μην κουράζεστε, θα πάμε στο οκτάλεπτο και θα έχετε άνεση χρόνου. 
      ΠΑΝΑΓΙΩΤΗΣ ΜΠΕΓΛΙΤΗΣ: Καταλαβαίνετε το σοβαρό πρόβλημα. Υπάρχουν Βουλευτές «πολλαπλών ταχυτήτων».
      ΠΡΟΕΔΡΕΥΩΝ (Γεώργιος Σούρλας): Δεν υπάρχουν θύματα Βουλευτές εδώ ούτε υπάρχει πρόθεση του Προεδρείου, ούτε γίνεται τίποτα επιλεκτικά. Θα μιλήσετε οκτώ λεπτά και έχετε ανοχή από το Προεδρείο μέχρι δέκα λεπτά.
      Αγαπητέ συνάδελφε, προσωπικά έχω βιολογικές αντοχές και έχω μείνει στο Προεδρείο μέχρι έξι ώρες παρά δέκα λεπτά και πιστεύω ότι αυτήν την αντοχή την έχω ακόμα. Προχωράμε στο οκτάλεπτο και έχετε άνεση χρόνου μέχρι δέκα λεπτά.
      ΠΑΝΑΓΙΩΤΗΣ ΜΠΕΓΛΙΤΗΣ: Κύριε Πρόεδρε, δεν είναι θέμα βιολογικής αντοχής.
      ΠΡΟΕΔΡΕΥΩΝ (Γεώργιος Σούρλας): Είναι. Βέβαια, το ποιος ακούει μετά τη μία η ώρα είναι άλλη ιστορία. Από μένα τουλάχιστον θα έχετε πλήρη ανοχή.
      Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ζήσαμε στην Πελοπόννησο αλλά και σε άλλες περιοχές της χώρας μας -όπως στην Εύβοια- τη μεγαλύτερη καταστροφή, θα έλεγα, μετά τον πόλεμο. Στο κέντρο αυτής της μεγάλης καταστροφής βρέθηκε η πατρίδα μου, η εκλογική μου περιφέρεια, η Ηλεία. Δυστυχώς για την Ηλεία ο απολογισμός είναι τραγικός. Οι σαράντα τρεις νεκροί, οι πολλοί τραυματίες, πολλοί από τους οποίους νοσηλεύονται ακόμα, οι εκατό χιλιάδες άνθρωποι στις πυρόπληκτες περιοχές, οι περίπου τρεισήμισι χιλιάδες άστεγες οικογένειες, τα δύο χιλιάδες κτήρια, οι κατοικίες, οι αγροικίες, οι στάβλοι, οι τριακόσιες επιχειρήσεις, οι δεκαεπτά από τους είκοσι δύο δήμους του Νομού Ηλείας, τα ένα εκατομμύριο εκατόν πενήντα χιλιάδες στρέμματα καμένης γης από τα οποία τριακόσιες πενήντα χιλιάδες στρέμματα καλλιεργήσιμης γης, τα τέσσερα εκατομμύρια εκατόν πενήντα χιλιάδες ελαιόδεντρα, τα τριάντα χιλιάδες ζώα, η τεράστια οικολογική καταστροφή που περιλαμβάνει προστατευόμενες από διεθνείς συνθήκες περιοχές, όπως ο Καϊάφας, η αρχαία Ολυμπία, το οροπέδιο της Φολόης, είναι ο τραγικός απολογισμός για την Ηλεία. 
      Δυστυχώς, γι’ αυτήν την καταστροφή δεν ζητήθηκε ούτε μία συγγνώμη, δεν παραιτήθηκε κανένας ούτε καταλογίστηκε καμμία ευθύνη σε κανέναν, λες και έφταιγαν οι πολίτες που κάηκαν, γιατί άκουσα νωρίτερα τον Υφυπουργό να λέει ότι αδίκως τον κατηγορούμε ότι φταίει. 
      Δεν είχαμε προειδοποιήσει την Κυβέρνηση εγκαίρως από το Μάιο με πρωτοβουλίες μας εδώ, στη Βουλή, ότι έρχεται ένα επικίνδυνο καλοκαίρι; Δεν είχαμε καταγγείλει την Κυβέρνηση όταν ακύρωσε το διαγωνισμό των τετρακοσίων πενήντα πυροσβεστών για την Πυροσβεστική;
      Δεν είχαμε καταγγείλει την υποχρηματοδότηση της Πυροσβεστικής, της Τοπικής Αυτοδιοίκησης για έργα αντιπυρικής προστασίας; Και, όμως, δεν μας άκουσε κανένας. Δεν μας άκουσε, όταν την ώρα της μεγάλης συμφοράς ο Πρόεδρός μας Γιώργος Παπανδρέου ζήτησε να αντιμετωπίσουμε ως εθνικό το θέμα. Η Κυβέρνηση επέλεξε να το αντιμετωπίσει ως ένα ζήτημα προεκλογικό και έτσι το χειρίστηκε. Και ερχόμαστε σήμερα εδώ με μεγάλη καθυστέρηση να κυρώσουμε την Πράξη Νομοθετικού Περιεχομένου, ουσιαστικά δηλαδή τα προεκλογικά μέτρα της Κυβέρνησης. 
      Νομίζω ότι επειδή κύλησε αρκετό νερό στα ποτάμια από την ώρα της μεγάλης καταστροφής μέχρι τώρα, μπορούμε να κάνουμε μία αποτίμηση της κυβερνητικής πολιτικής. Τα πρώτα μέτρα είχαν ακριβώς ένα στόχο, που αφορούσε την περίοδο στην οποία εκδηλώθηκαν οι πυρκαγιές. Το περίφημο τριχίλιαρο μας εξέθεσε πανελληνίως, μας εξέθεσε διεθνώς και κατάντησε τους πυρόπληκτους επαίτες και αναξιοπρεπείς. Τα υπόλοιπα μέτρα που βρίσκονται σε εξέλιξη και τα οποία περιλαμβάνει η Πράξη Νομοθετικού Περιεχομένου που κυρώνουμε σήμερα, εάν δεν τα συζητούσαμε με τη μορφή της Πράξης που κυρώνουμε, θα έπρεπε να τα καταψηφίσουμε, διότι είναι ανεπαρκέστατα και διότι η εφαρμογή τους έχει δημιουργήσει πάρα πολλά προβλήματα. 
      Θα κάνω μια επιγραμματική αναφορά. Πρώτον, οι προκαταβολές στους αγρότες είναι οι μισές τουλάχιστον απ’ αυτές που έδωσε το ΠΑ.ΣΟ.Κ. στις πυρκαγιές της Κορινθίας το έτος 2000, όπως για παράδειγμα τα 150 ευρώ για κάθε στρέμμα ελιάς. Το ΠΑ.ΣΟ.Κ. είχε δώσει 300 ευρώ και τότε εσείς, κύριοι της Νέας Δημοκρατίας, μας λοιδορούσατε και μας καταγγέλλατε ότι είναι και εκτός διαδικασιών. Σας καλούσαμε στις πυρκαγιές της Αιγιάλειας να εφαρμόσετε αυτό το μέτρο και δεν το είχατε αποδεχθεί, αλλά στην προεκλογική περίοδο αποδεχθήκατε να δώσετε προκαταβολές.
      Δεύτερον, έχετε εξαγγείλει το πεντοχίλιαρο ως οικονομική ενίσχυση στις πυρόπληκτες επιχειρήσεις. Περιλαμβάνει η εγκύκλιός σας τις πυρόπληκτες αγροτικές επιχειρήσεις. Άλλοι το πήραν, άλλοι δεν το πήραν. Γιατί; Διότι εκ των υστέρων δώσατε εντολή, όποιες επιχειρήσεις δεν είναι γραμμένες στο Επιμελητήριο να μην παίρνουν τις επιδοτήσεις. Μα, μία αγροτική επιχείρηση ή μία άλλη επιχείρηση που ανήκει σε ένα συλλογικό φορέα δεν είναι θύμα της γενικότερης καταστροφής που υπέστη η περιοχή και δεν δικαιούται αυτήν την οικονομική ενίσχυση; 
      Ρύθμιση των χρεών: Η Αγροτική Τράπεζα δεν έχει σήμα για να ρυθμίσει τα χρέη, όπως και άλλες εμπορικές τράπεζες. Για τα κεφάλαια κίνησης καθυστερεί η απάντηση του Γενικού Λογιστηρίου στις εγγυοδοσίες. Ο ΕΛ.Γ.Α., ενώ έχει πάρει τα πρώτα στοιχεία για τις προκαταβολές των ανθρώπων που επλήγησαν, τους τα ζητάει πάλι για να πάρουν τις αποζημιώσεις για το φυτικό και το ζωικό κεφάλαιο και δεν περιλαμβάνει, όπως είχε κάνει παλαιότερα το ΠΑ.ΣΟ.Κ., το τροχαίο υλικό που καταστράφηκε. Δηλαδή, τι μήνυμα δίνουμε στους ανθρώπους που πήραν τα τρακτέρ τους και τα ραντιστικά τους να πάνε να σβήσουν τις πυρκαγιές; Στην επόμενη πυρκαγιά να πάνε στο καφενείο. 
      Εξαιρείτε περιοχές από τα μέτρα οικονομικής στήριξης των συνταξιούχων, όπως είναι οι συνταξιούχοι και οι άνεργοι στο Δήμο Πύργου, που είναι πυρόπληκτος με βάση τις αποφάσεις του Υ.ΠΕ.ΧΩ.Δ.Ε.. Εξαιρείτε δημοτικά διαμερίσματα από πυρόπληκτες περιοχές, όπως το Χάβαρι, το Βαρθολομιό, για τα οποία υπάρχουν έγγραφα, υπάρχουν αιτήματα των δήμων και βεβαιώσεις της πυροσβεστικής. 
      Αλλά δεν είναι μόνο τα προβλήματα της εφαρμογής αυτής της πράξης. Είναι και τα προβλήματα που δεν αντιμετωπίζετε, είναι δηλαδή τα αντιδιαβρωτικά -τετρακόσια πενήντα σημεία κατολισθήσεων επισημαίνει η ομάδα του καθηγητή Λέκκα- είναι τα αντιπλημμυρικά στον Αλφειό και στα άλλα ποτάμια της Ηλείας. Αναθέσατε στις εταιρείες οι οποίες πήραν τη σύμβαση του βορειοδυτικού άξονα να κάνουν ντεπό τα χαλίκια, χωρίς να κάνουν αντιπλημμυρικό έργο. Το 5% της καμένης γης είναι εκείνο που έχει γίνει κορμοδέματα και κλαδοφράγματα.
      Είναι και το πρόβλημα ότι δεν έχετε δρομολογήσει το ζήτημα των χρήσεων γης και του κτηματολογίου.
    Επίσης, δεν αντιμετωπίζεται το μεγάλο ζήτημα της απώλειας εισοδήματος για τους αγρότες. Γιατί ξέρετε πάρα πολύ καλά ότι οι αποζημιώσεις δεν αντικαθιστούν το εισόδημα. 
    Είναι ότι δεν έχετε πρόγραμμα για τις ζωοτροφές. Πέρα από τις κινήσεις εντυπώσεων των πρώτων ημερών, εκατόν ενενήντα χιλιάδες ζώα είναι αυτά που θέλουν να τραφούν όχι μόνο αυτόν το μήνα ή το επόμενο, αλλά τα επόμενα εξάμηνα και χρόνια.
    Κύριε Υπουργέ, υπάρχει ένα άλλο ζήτημα. Το είπαμε στον Υπουργό Αγροτικής Ανάπτυξης. Ενώ πήρατε άδεια από την Ευρωπαϊκή Ένωση, για να καταβάλλετε τις επιδοτήσεις της ενιαίας ενίσχυσης στις πυρόπληκτες περιοχές, δεν τις καταβάλλετε και μετά, καλείτε τους αγρότες να πάνε να ζητήσουν δάνειο. 
    Νομίζω, κυρίες και κύριοι συνάδελφοι, ότι χρειάζεται ένα ολοκληρωμένο σχέδιο, για να ξαναγεννηθεί η ζωή στις κατεστραμμένες περιοχές. Σας το έχουν επισημάνει οι επιστημονικοί φορείς, το Γεωτεχνικό Επιμελητήριο, το Τεχνικό Επιμελητήριο, ο Δικηγορικός Σύλλογος. Σας το έχουν επισημάνει οι αρμόδιες νομαρχίες, τα επιμελητήρια, σας το επισημαίνει και το ΠΑ.ΣΟ.Κ., που έχει καταθέσει ένα ολοκληρωμένο πρόγραμμα που λέει ότι, εάν δεν συγκροτήσουμε ένα φορέα, που θα έχει πόρους, μηχανισμούς υλοποίησης, που θα συντονίσει αυτό το μεγάλο έργο, ο κατεστραμμένος παραγωγικός κοινωνικός και περιβαλλοντικός ιστός της Πελοποννήσου, της Ηλείας και των άλλων πυρόπληκτων νομών δεν πρόκειται να αποκατασταθεί.
    Έναντι αυτών, εσείς σήμερα επαίρεστε ότι με τα μέτρα που έχετε πάρει αντιμετωπίσατε το πρόβλημα. Δυστυχώς, το πρόβλημα είναι εκεί, παραμένει και φοβούμαστε, αγαπητοί συνάδελφοι, κύριε Πρόεδρε, ότι μόλις σβήσουν τα φώτα της δημοσιότητας και αφού περάσαμε την προεκλογική περίοδο, οι κάτοικοι των κατεστραμμένων περιοχών θα μείνουν μόνοι τους, έρημοι, προσπαθώντας να αντιμετωπίσουν τα προβλήματά τους. Όμως, να είστε σίγουροι ότι αυτό δεν πρόκειται να το αφήσουμε να περάσει απαρατήρητο, δεν πρόκειται να το ανεχθούμε και να είστε έτοιμοι να αντιμετωπίσετε «την μήνιν», την οργή αυτών των πολιτών που έχουν την αίσθηση ότι τους εξαπατήσατε με τις προεκλογικές σας εξαγγελίες.
    Ευχαριστώ για την ανοχή σας, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ο κ. Σαμπαζιώτης έχει το λόγο.
    ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, κύριε Υφυπουργέ, κυρίες και κύριοι συνάδελφοι, η χώρα μας το περασμένο καλοκαίρι βρέθηκε μπροστά σε μία πρωτοφανή εθνική καταστροφή, με εκατοντάδες φονικές και πρωτόγνωρες πυρκαγιές, με απώλεια εβδομήντα εννέα συνανθρώπων μας. Οκτακόσιες σαράντα επτά οικογένειες έχασαν τα σπίτια τους ολοσχερώς και εξακόσιες εβδομήντα δύο μερικώς. Χιλιάδες συμπολίτες μας έχασαν τις περιουσίες τους και δεκάδες χωριά καταστράφηκαν. 
    Δυστυχώς, είναι και ο νομός μου, ο Νομός Μεσσηνίας, μέσα στους νομούς που κτυπήθηκαν από το καταστροφικό φαινόμενο των πυρκαγιών. Δυστυχώς, κυρίες και κύριοι συνάδελφοι, συντελέστηκε μία πρωτοφανής περιβαλλοντική καταστροφή, προκαλώντας σοβαρό πλήγμα τόσο στην πολιτισμική, όσο και στην ιστορική κληρονομιά μας.
    Οι δυσμενείς επιπτώσεις ήταν μεγάλες και γι’ αυτό η Κυβέρνηση του Κωνσταντίνου Καραμανλή προχώρησε άμεσα σε ένα ολοκληρωμένο και ριζοσπαστικό σχέδιο, με στόχους, με χρονοδιάγραμμα, ένα σχέδιο με ψυχή και ουσία για την επόμενη ημέρα.
    Το δίλημμα ήταν δραματικό και αμείλικτο: Θα αφήσουμε στη μοίρα τους τους χιλιάδες συνανθρώπους μας ή θα ανατρέψουμε την εφιαλτική αυτή εξέλιξη, δίνοντας το φιλί της ζωής, δίνοντας ξανά ελπίδα και νέα προοπτική στις πυρόπληκτες περιοχές και στους κατοίκους της; 
    Από την πρώτη στιγμή που διεφάνη το τεράστιο μέγεθος της καταστροφής, η Κυβέρνηση βρέθηκε και παραμένει πάντα κοντά στους συμπολίτες μας που επλήγησαν. Είναι δίπλα τους, αρωγός στην προσπάθειά τους να επαναφέρουν τη ζωή τους στους ρυθμούς που είχε πριν από την καταστροφή, να επαναφέρουν την καθημερινότητά τους στους κανονικούς ρυθμούς και να παραμείνουν στον τόπο τους.
    Το μονοπώλιο της δήθεν κοινωνικής ευαισθησίας που κάποιοι για πολύ χρόνο στο παρελθόν αναγνώριζαν σε κόμματα και κυβερνήσεις, που δήλωναν αυτάρεσκα και αλαζονικά ότι είναι σοσιαλιστικές, καταργήθηκε. Και αυτό προκαλεί σαφώς ταραχή στους αντιδραστικούς κύκλους της Αντιπολίτευσης. Είναι γεγονός ότι η φιλελεύθερη Κυβέρνηση της Νέας Δημοκρατίας υπό τον Πρωθυπουργό Κώστα Καραμανλή εκπόνησε ένα σχέδιο κοινωνικής αλληλεγγύης και αρωγής προς τις κατηγορίες των πολιτών που δοκιμάστηκαν από τις καταστροφές, που όμοιό του δεν έχει γνωρίσει στο παρελθόν η χώρα.
      Εκπονήσαμε, κύριοι συνάδελφοι και εφαρμόζουμε ένα αποτελεσματικό εθνικό σχέδιο ανασυγκρότησης των πυρόπληκτων περιοχών, σε μία προσπάθεια να διαμορφώσουμε συνθήκες, όχι απλώς αποκατάστασης των ζημιών, αλλά και αναγέννησης της ευρύτερης περιοχής. Ενισχύουμε ουσιαστικά τους φορείς της τοπικής οικονομίας και ιδίως τους αγρότες και τους κτηνοτρόφους και επιταχύνουμε τις διαδικασίες καταβολής των αποζημιώσεων. Ταυτόχρονα, αφουγκραζόμαστε, συζητάμε, συνδιαλεγόμαστε με όλους τους τοπικούς φορείς, για να καλύψουμε και να διορθώσουμε, αν θέλετε, όποιες στρεβλώσεις υπάρχουν ή να καλύψουμε όποια θέματα δεν προβλέφθηκαν επάνω στην ταχύτητα που απαιτούσε η στιγμή, όταν έγινε η παρέμβαση.
      Τηρούμε, κυρίες και κύριοι συνάδελφοι, απαρέγκλιτα τις δεσμεύσεις μας και μεριμνούμε -ενεργοποιώντας κάθε τμήμα του κρατικού μηχανισμού- για την αποκατάσταση των ζημιών, την προστασία του περιβάλλοντος και την άμβλυνση του ανθρώπινου πόνου, όσο είναι βεβαίως δυνατόν αυτό, τη στιγμή που υπάρχουν τόσες απώλειες σε ανθρώπινες ζωές.
      Τα μέτρα ανακούφισης ελήφθησαν από τις πρώτες μέρες της καταστροφής. Απαλλαγμένα από γραφειοκρατικές διαδικασίες και διατυπώσεις και για πρώτη φορά τόσο άμεσα, απέδειξαν εμπράκτως την υποστήριξη του κράτους προς τους πληγέντες.
      Άμεσα, πληρώσαμε τις οικονομικές ενισχύσεις στους πληγέντες δικαιούχους, μέσω των τραπεζών, με μόνο δικαιολογητικό τη συμπλήρωση μιας αίτησης και μιας υπεύθυνης δήλωσης. Το ύψος της οικονομικής ενίσχυσης καθορίστηκε στο πενταπλάσιο του προνοιακού επιδόματος που ήταν 600 ευρώ στο παρελθόν -και αυτό ίσχυε μέχρι τότε- και έφθασε στις 3.000 ευρώ. 
      Η αποζημίωση για τις ζημιές που υπέστη η οικοσκευή και για την αντιμετώπιση των άμεσων εξόδων επισκευής της κατοικίας, καθορίστηκε από τις 6.000 ευρώ στις 10.000 ευρώ.
      Ιδρύθηκε ταχύτατα τα Ταμείο Αλληλεγγύης και τοποθετήθηκε Πρόεδρός του, ένα πρόσωπο κύρους και ευρείας αποδοχής, ο πρώην Υπουργός Εξωτερικών Πέτρος Μολυβιάτης, που θα εποπτεύσει την κατασκευή των κατοικιών που χάθηκαν. 
      Δόθηκε εφάπαξ οικονομική ενίσχυση, ύψους 5.000 ευρώ σε κάθε πυρόπληκτη επιχείρηση και προβλέψαμε ότι τα μέλη της οικογένειας ασφαλισμένων και συνταξιούχων, οι οποίοι απεβίωσαν στις περιοχές που επλήγησαν από τις περιοχές, εξαιτίας των πυρκαγιών αυτών, δικαιούνται σύνταξη. 
      Δώσαμε στους πυρόπληκτους συνταξιούχους του δημοσίου, έκτακτη οικονομική ενίσχυση, ίση με μία μηνιαία σύνταξη. Και βεβαίως, πολλές άλλες ρυθμίσεις για τις εμπορικές επιχειρήσεις και τον επιχειρηματικό κόσμο που αναφέρθηκαν πριν από το συνάδελφο Υφυπουργό Οικονομίας, τις οποίες δεν θέλω να συνεχίσω να αναφέρω, αριθμώντας τες, για να μην σας κουράσω.
      Κυρίες και κύριοι συνάδελφοι, η επόμενη μέρα μας βρίσκει με ένα πολύτιμο κεκτημένο, την ενότητα και την ομοψυχία. Την πρωτοφανή αλληλεγγύη και την άμιλλα προσφοράς που επέδειξαν οι Έλληνες. Αυτός ο νέος πατριωτισμός υπογραμμίζει την ανάγκη να προχωρήσουμε ακόμα πιο γρήγορα, ακόμα πιο αποφασιστικά. Να αλλάξουμε επιτέλους τα κακώς κείμενα, να κάνουμε ένα κράτος πιο γρήγορο, πιο ευέλικτο, φιλικότερο στον πολίτη, πιο αποτελεσματικό. Να προετοιμάσουμε το αύριο με διορατικότητα και ευθύνη, με αυτοπεποίθηση και σοβαρότητα.
       Μπροστά στην οδυνηρή καταστροφή είχαμε ένα και μόνο δρόμο. Να κάνουμε μία νέα αρχή για τις πληγείσες περιοχές. Χαράξαμε ένα σχέδιο ανασυγκρότησης και ανάπτυξης και καλούμε όλους τους πληγέντες να περπατήσουμε μαζί τους δρόμους της ελπίδας, της ανθρωπιάς και της αλληλεγγύης.
      Είναι σαφές ότι βρίσκεται σε εξέλιξη μία προσπάθεια αναγέννησης των πληγεισών περιοχών, η οποία προχωρά με γοργούς ρυθμούς και έχει τεθεί, υπό την αιγίδα του ίδιου του Πρωθυπουργού. Όλη αυτή η κινητοποίηση αποδεικνύει ότι το φιλικό και το ανθρώπινο πρόσωπο του κρατικού μηχανισμού, ο οποίος είναι αλληλέγγυος προς τους πολίτες και τίθεται σταθερά στην υπηρεσία τους, είναι ένας στόχος που μπορεί να είναι εφικτός. Αυτόν το στόχο επιδιώκουμε να πετύχουμε στο άμεσο μέλλον, θέτοντας τις βάσεις για μία καλύτερη ποιότητα ζωής για όλους και ιδίως για τα παιδιά μας.
      Αγαπητοί συνάδελφοι, ας είναι αυτή η πρωτόγνωρη καταστροφή που ζήσαμε, η αφετηρία, ώστε με συνεργασία, συνεννόηση και αλληλεγγύη να καταφέρουμε να εξαλείψουμε τα δεινά που επέφερε, ανασυγκροτώντας τις πυρόπληκτες περιοχές και ας οργανωθεί πιο σωστά και η κοινωνία και το κράτος για να μην ξανααντιμετωπίσουμε ανάλογες συμφορές.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σαμπαζιώτη. 
      Το λόγο έχει ο κ. Κουτμερίδης. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, η Ελλάδα η χώρα μας, υπέστη μία πρωτοφανή τραγωδία, μία τραγωδία που στοίχισε αρκετές ανθρώπινες ζωές και μία τεράστια οικολογική καταστροφή. Ζήσαμε τον πόνο χιλιάδων ελληνικών οικογενειών που είδαν τις περιουσίες μιας ζωής να γίνονται παρανάλωμα του πυρός, μία άνευ προηγουμένου περιβαλλοντική καταστροφή που υπέστησαν σημαντικές δασικές εκτάσεις, αλλάζοντας ριζικά το τοπίο της χώρας μας με μακροπρόθεσμες συνέπειες. 
      Καλούμαστε σήμερα με αίσθημα πολιτικής ευθύνης και κοινωνικής ευαισθησίας να συζητήσουμε και να κυρώσουμε την Πράξη Νομοθετικού Περιεχομένου που κατέθεσε η Κυβέρνηση για τις κοινωνικές παροχές και τις οικονομικές ενισχύσεις των πληγέντων από τις πυρκαγιές του Αυγούστου. Η πρωτοφανής αυτή εθνική καταστροφή, δυστυχώς, ανέδειξε και πάλι την ανεπάρκεια της Κυβέρνησης με το έλλειμμα συντονισμού και ετοιμότητας της Δημόσιας Διοίκησης. Οι παραλείψεις και η έλλειψη ετοιμότητας της Κυβέρνησης της Νέας Δημοκρατίας σε καταστάσεις εκτάκτου ανάγκης επιτάσσει ακόμα μεγαλύτερη ενεργοποίηση των κρατικών μηχανισμών, προκειμένου να ληφθούν αποτελεσματικότερα μέτρα για την οικονομική ανακούφιση των πληγέντων και την ανασυγκρότηση των πυροπαθών περιοχών, πέραν των προβλεπομένων. 
      Περιμέναμε από την Κυβέρνηση της Νέας Δημοκρατίας να αναλάβει τις πολιτικές της ευθύνες και να δείξει την πολιτική της ευαισθησία μέσα από την κατάρτιση ενός γενναίου προγράμματος αποκατάστασης, για την αποφυγή οποιουδήποτε ενδεχομένου τελμάτωσης των τοπικών κοινωνιών και οικονομικής ύφεσης των παραγωγικών και επιχειρηματικών δραστηριοτήτων. Περιμέναμε από την Κυβέρνηση της Νέας Δημοκρατίας να θεσπίσει μέτρα με μεγαλύτερη ένταση, για να επανέλθει εάν αυτό είναι εφικτό ο ρυθμός της ζωής των οικογενειών, της νεολαίας και γενικότερα ολόκληρης της τοπικής κοινωνίας. 
      Ωστόσο, με την ίδια έλλειψη γενναιότητας που ανέλαβε τις ευθύνες της, με την ίδια έλλειψη γενναιότητας προτείνει και ένα σχέδιο ανασυγκρότησης της περιοχής. Πρόκειται, ουσιαστικά, για μία δέσμη είκοσι δύο μέτρων πρώτης ανάγκης, μέτρων των πρώτων ημερών, τα οποία σε καμμία περίπτωση δεν επιλύουν το τεράστιο πρόβλημα που βιώνουν καθημερινά και θα βιώνουν σε βάθος χρόνου οι πληγείσες περιοχές, ιδιαίτερα όταν θα πάψουν να είναι στην πρώτη γραμμή της επικαιρότητας. 
      Αναρωτιόμαστε: Τι να πρωτοκάνει κάποιος με την οικονομική ενίσχυση των 3.000 ευρώ, όταν η φωτιά έχει καταστρέψει τους κόπους μιας ολόκληρης ζωής; Ποιο το όφελος των ευνοϊκών ρυθμίσεων, όσον αφορά την αναστολή πληρωμής των δόσεων από τα ανεξόφλητα στεγαστικά ή καλλιεργητικά δάνεια, ή τους απλήρωτους φόρους, όταν το πρόβλημα θα επανέλθει με μορφή χιονοστιβάδας μετά από το πέρας της αποστολής; Παράταση προβλήματος θα έχουμε και όχι λύση. 
      Ποια πολιτική ευθύνη και ποιο κοινωνικό πρόσωπο δείχνει η Κυβέρνηση με την ίδρυση του Ειδικού Ταμείου Εκτάκτων Αναγκών, αποφεύγοντας να προσδιορίσει το ύψος των κρατικών ενισχύσεων, αφήνοντας σε πλήρη ασάφεια τα οικονομικά μεγέθη που θα διατεθούν από τον κρατικό προϋπολογισμό; Παράλληλα, στο νέο προϋπολογισμό του έτους 2008 δεν υπάρχει προβλεπόμενη συνολική δαπάνη για την αποκατάσταση των πυρόπληκτων. 
      Για ποιο λόγο η Κυβέρνηση μεταθέτει την ευθύνη ενίσχυσης των πυροπαθών στην ιδιωτική πρωτοβουλία; Δεν είναι δυνατόν το μέλλον αυτών των ανθρώπων να επαφίεται στον εθελοντισμό και στην καλή θέληση των ιδιωτών. 
      Αναρωτιόμαστε, ποιος είναι πραγματικά ο ρόλος αυτού του Ειδικού Ταμείου, όταν η Κυβέρνηση με προχειρότητα προχώρησε στην εκτέλεση αντιδιαβρωτικών και αντιπλημμυρικών έργων σε ελάχιστες περιοχές, χωρίς την πλήρη καταγραφή των ζημιών, χωρίς επαρκείς μελέτες, όπως επιβεβαιώνεται από τις κακοτεχνίες που σημειώνονται στις πληγείσες περιοχές.
      Η κατάσταση πραγματικά είναι τραγική. Το πρωί το Ειδικό Ταμείο, το βράδυ οι πλημμύρες και οι κατολισθήσεις λόγω έλλειψης προστασίας και πρόληψης ή κακοτεχνιών. Τι να πληρώσει, επομένως, ο Έλληνας με το ποσό των 3.000 ευρώ; Τις καταστροφές των πυρκαγιών ή τις καταστροφές από τις πλημμύρες; Πραγματικά αναρωτιόμαστε. Γιατί η Κυβέρνηση δεν κάνει πλήρη απολογισμό των μέχρι τώρα δωρεών και πού έχουν διατεθεί αυτές; Αναρωτιόμαστε. Υπάρχουν ελεγκτικοί μηχανισμοί για να μην επαναληφθούν τα φαινόμενα διαρροής χρημάτων; Ποια μέτρα έκτακτης ανάγκης, όταν αυτά δεν έχουν υλοποιηθεί ούτε κατά το ήμισυ;
      Κυρίες και κύριοι συνάδελφοι, απέναντι στην ασάφεια του κυβερνητικού προγράμματος της Νέας Δημοκρατίας, το ΠΑ.ΣΟ.Κ. από τα τέλη Αυγούστου κατέθεσε ένα άρτιο και σαφές πρόγραμμα ανασυγκρότησης και ανάπτυξης των πυρόπληκτων περιοχών, το οποίο περιλαμβάνει μέτρα άμεσης κρατικής αρωγής και στήριξης των πληθυσμών και μεσοπρόθεσμα μέτρα ανασυγκρότησης και αναγέννησης των πληγεισών περιοχών. Τα μέτρα αυτά προτείνουν: αξιοποίηση των εναπομεινάντων πόρων του Γ΄ Κοινοτικού Πλαισίου Στήριξης. Ανασχεδιασμό του Εθνικού Στρατηγικού Πλαισίου Αναφοράς 2007-2013. Ανασχεδιασμό του Προγράμματος Αγροτικής Ανάπτυξης της Δ΄ Προγραμματικής Περιόδου και τέλος, ανασχεδιασμό του Γενικού Πλαισίου Χωροταξικού Σχεδιασμού και Αειφόρου Ανάπτυξης της χώρας μας. Προτείνουμε τη σύσταση Οργανισμού Ανασυγκρότησης των πυρόπληκτων περιοχών. Για τους αγρότες το ΠΑ.ΣΟ.Κ. εγγυάται την πλήρη κάλυψη του εισοδήματός τους βάσει μητρώου μέχρι πέντε χρόνια, αναλόγως με το είδος της καλλιέργειας. Ειδικά για τους ελαιοπαραγωγούς, το διάστημα αυτό ορίζεται σε επτά χρόνια. Άμεση χρηματοδότηση σε ποσοστό 100% των πυρόπληκτων αγροτών για την αντικατάσταση του πάγιου εξοπλισμού σε αποθήκες και στέγαστρα, αλλά και του μηχανολογικού εξοπλισμού που καταστράφηκε, όπως με μηχανήματα, αρδευτικά δίκτυα, αυτοκίνητα κ.λπ.. Χρηματοδότηση των πληγέντων για την αποκατάσταση του φυτικού και ζωικού κεφαλαίου σε ποσοστό 100% και σε τιμές που προσεγγίζουν το πραγματικό κόστος αγοράς. Άμεση και πλήρη αποζημίωση της φυτικής παραγωγής που καταστράφηκε: όπως ελαιόκαρπος, εσπεριδοειδή, αμπελοστάφυλα. Οικολογική, χωροταξική, παραγωγική οικιστική ανασυγκρότηση.
      Κυρίες και κύριοι συνάδελφοι, η κοινωνία μας έχει ανάγκη από μία κυβέρνηση που να μπαίνει μπροστά στα προβλήματα, να παίρνει γενναίες αποφάσεις, να τηρεί τις δεσμεύσεις της, εξασφαλίζοντας έτσι ένα οργανωμένο δίκτυο προστασίας και πρόληψης σε όσους πραγματικά το χρειάζονται. Αυτό έχουν ανάγκη οι Έλληνες πολίτες. Σ’ αυτό ελπίζει η ελληνική κοινωνία. Η αποστασιοποίηση, η φειδωλότητα στην παροχή μέτρων, η έλλειψη αντανακλαστικών και η βραδυπορία μόνο ανασφάλεια μπορούν να δημιουργήσουν και δυστυχώς, σήμερα ο ελληνικός λαός αυτό αισθάνεται. Δηλαδή μία παρατεταμένη ανασφάλεια από μία Κυβέρνηση που αποδεικνύεται κατώτερη των περιστάσεων.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτμερίδη.
      Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Η Νέα Δημοκρατία έστειλε τη χώρα καταμεσής του καλοκαιριού σε πρόωρες εκλογές, γιατί ήθελε να κρύψει την πολιτική της. Βρήκε το πρόσχημα του Προϋπολογισμού του 2008. Το βάφτισε, όπως άλλοτε οι καλόγεροι του μεσαίωνα, «εθνικά κρίσιμο», όπως κάποτε βάφτιζαν το «βόδι», «ψάρι» για να τρώνε τις μέρες των νηστειών. Έτσι και η Κυβέρνηση. 
      Και μας έφερε ένα προϋπολογισμό μετά τις εκλογές όπου φάνηκε η σκοπιμότητα των πρόωρων εκλογών, έναν προϋπολογισμό ληστρικό, που υπερδιπλασιάζει τους φόρους στα μεσαία και στα λαϊκά στρώματα. Και βεβαίως, έχει ανοίξει τη συζήτηση για το ασφαλιστικό, αλλά η Κυβέρνηση δεν αποκαλύπτει τα σχέδια και τις προθέσεις της. Είναι πρωτοφανές να διεξάγεται ένας διάλογος για  ένα τόσο σημαντικό θέμα και η υπεύθυνη Κυβέρνηση να μην έχει καταθέσει ούτε ένα γραπτό κείμενο, γιατί αυτό που  την ενδιαφέρει είναι, το ολιγότερο πολιτικό κόστος για την ίδια. Δεν την ενδιαφέρει ούτε η λύση του ασφαλιστικού προβλήματος ούτε φυσικά οι ασφαλισμένοι.
      Αποδιαρθρώσατε το κράτος και πήρε αυτές τις τραγικές διαστάσεις αυτή η φυσική καταστροφή, που εξελίχθηκε σε εθνική τραγωδία, στην Πελοπόννησο στην Εύβοια και γενικότερα στη νότια Ελλάδα. Και δεν έφθανε αυτό. Καταρρακώσατε την αξιοπρέπεια των τοπικών κοινωνιών και των πολιτών, προσπαθώντας μέσα από τις τηλεοπτικές οθόνες να μετατρέψετε τον πόνο και τον θρήνο για την τραγωδία και την απώλεια προσφιλών προσώπων, σε τριχίλιαρα. Αυτή ήταν  η εικόνα που εξέπεμπαν τα Μέσα Μαζικής Ενημέρωσης, όλες εκείνες τις ημέρες. Και εσείς χαιρόσασταν, γιατί επενέβητε άμεσα για την προστασία των πυρόπληκτων. 
      Και  η κατάπτωση βεβαίως έφθασε στο απόγειο, όταν ο αρμόδιος Υπουργός Οικονομικών εκλιπαρούσε όλους εκείνους που έτρεξαν με δόλιο τρόπο να αξιοποιήσουν τη δική σας αβελτηρία και την προεκλογική μικροκομματική σας συμπεριφορά για να πάρουν τα επιδόματα. Και ακόμα σήμερα δεν γνωρίζει η ελληνική κοινωνία και ο φορολογούμενος Έλληνας πολίτης,  πόσοι και πόσα έχουν  πάρει, που δεν τα εδικαιούντο. 
      Σας είπαν  και οι άλλοι αγορητές του ΠΑ.ΣΟ.Κ., κύριε Υπουργέ, πως αυτό που έχει σημασία δεν είναι περισσότερο οι διακηρύξεις προθέσεων. Αυτό που έχει σημασία είναι το αποτέλεσμα της εφαρμοζόμενης πολιτικής. Και δεν έχετε να επιδείξετε ουσιαστικά αποτελέσματα τόσο για την προστασία, όσο και για την αποζημίωση και την αποκατάσταση και φυσικά ούτε για την  μεσοχρόνια και μακροχρόνια οικονομική και κοινωνική υποστήριξη, της περιοχής. 
      Τώρα καταλαβαίνουμε γιατί δε δεχθήκατε την πρότασή μας, του ΠΑ.ΣΟ.Κ. και του Συνασπισμού και των άλλων Κομμάτων της Αντιπολίτευσης στη Διαρκή Επιτροπή, όταν συζητούσαμε την Κύρωση αυτού του σχεδίου νόμου να έλθουν οι φορείς της περιοχής για να μας πουν που βρίσκεται το κυβερνητικό έργο και ποια είναι τα προβλήματα που αντιμετωπίζουν. Καταλάβαμε γιατί αρνηθήκατε αυτή την παρουσία και αυτόν τον διάλογο. Στο όνομα του χρόνου, που δεν υπάρχει, μπορούν να εξισωθούν ανθρώπινες ζωές, φυσικές, οικολογικές καταστροφές και τραγωδίες με τις δύο ή  τρεις ώρες που θα κράταγε ακόμα η συνεδρίαση της Επιτροπής της Βουλής, ή μία δεύτερη συνεδρίαση; Δεν θέλετε τον έλεγχο, δεν θέλετε την αξιολόγηση και τον απολογισμό. Αυτή είναι η φιλοσοφία με την οποία πολιτεύεστε. 
      Εμείς συναντηθήκαμε με τους εκπροσώπους των φορέων και ειδικά των παραγωγικών τάξεων της περιοχής. Σας τα είπαν οι συνάδελφοι, από τις πυρόπληκτες περιοχές. Θα σας τα πω και εγώ. Και πάλι φωτογραφίζετε στις ρυθμίσεις «υμετέρους», μεγάλες μονάδες και αφήνετε απέξω τους μικρομεσαίους, τον κόσμο της αγωνίας και της αυταπάρνησης. Εγγυάστε τις ρυθμίσεις για επιχειρήσεις των οποίων ο τζίρος φθάνει τα 25.000.000 ευρώ, παραγωγικές και τουριστικές. Ξέρουμε ποιες επιχειρήσεις φωτογραφίζονται πίσω από αυτήν τη ρύθμιση, με τεράστιο δημοσιονομικό κόστος που κανείς δεν τον γνωρίζει. Είναι κόστος για τον φορολογούμενο Έλληνα πολίτη. Και δεν καλύπτεται με τις ρυθμίσεις σας τους εμπόρους και τους επαγγελματίες, δηλαδή τις μικρές και μεσαίες επιχειρήσεις. Τους καλύπτετε μέχρι το όριο των 100.000 ευρώ. Γι’ αυτό σας εγκαλούν και γι’ αυτό σας καταγγέλλουν. Γι’ αυτό δε δεχθήκατε να έλθουν οι εκπρόσωποι του παραγωγικού κόσμου της περιοχής στην επιτροπή της Βουλής για να αξιολογήσουν τις προτάσεις, τις δεσμεύσεις σας και το έργο σας. 
      Σας λέμε και τούτη τη στιγμή ή να το κάνετε τώρα ή να δεσμευτείτε πως πολύ γρήγορα θα συμπεριλάβετε σ’ αυτές τις διατάξεις και τις μικρές και μεσαίες επιχειρήσεις, τους επαγγελματίες και τους εμπόρους, που είναι ένα από τα βασικά παραγωγικά τμήματα της περιοχής και αριθμητικά, αλλά και οικονομικά και παραγωγικά. Δείξτε στοιχειωδώς ένα πνεύμα ισονομίας και ισοπολιτείας απέναντι στο σύνολο της κοινωνίας. Καταργείστε την εικόνα των υμετέρων που καλλιεργείτε πάνω στην κατεστραμμένη Πελοπόννησο.
      Βεβαίως, η πολιτική σας σταματά στη διακήρυξη και σε μικρορυθμίσεις. Δεν έχετε πρόταση για τη μεσοχρόνια υποστήριξη της οικονομίας και των ανθρώπων της περιοχής, πολύ περισσότερο δεν έχετε πρόταση για μία εναλλακτική στρατηγική αναγέννησης και ανάπτυξης της περιοχής. 
      Αυτή την πρόταση ο Πρόεδρος του ΠΑ.ΣΟ.Κ. και στις μέρες της τραγωδίας, από το χώρο της τραγωδίας, τη διατύπωσε, όπως τη διατυπώνουν και οι αγορητές του ΠΑ.ΣΟ.Κ. σήμερα. Θα επανέλθουμε, κύριε Υπουργέ. Θα σας παρακολουθούμε βήμα- βήμα και θα επαναφέρουμε την πρότασή μας και για τη μεσοχρόνια οικονομική και κοινωνική υποστήριξη της περιοχής, αλλά και τη διατύπωση ενός εναλλακτικού σχεδίου αναγέννησης και ανάπτυξης της περιοχής. Γιατί εμείς τις προεκλογικές μας δεσμεύσεις δεν τις ξεχνούμε, δεν τις απεμπολούμε, γιατί κοιτάμε στα μάτια τους πολίτες και γιατί εργαζόμαστε γι’ αυτούς.
      Κύριε Υπουργέ, η καταστροφή σας έδωσε μία ευκαιρία, να σώσετε ένα μέρος από τις μεγάλες απώλειες, τις διαφαινόμενες απώλειες των πόρων του Γ΄ Κοινοτικού Πλαισίου Στήριξης. Η Ευρωπαϊκή Ένωση ορθώς δέχτηκε το πάνδημο αίτημα που διατυπώσατε για αναβολή ενός χρόνου στην ολοκλήρωση των Π.Ε.Π. της περιοχής. 
      Επειδή, όμως, στις περιοχές που έχουν πληγεί είναι και το Λεκανοπέδιο, θέλουμε από τώρα να σας πούμε και να σας προειδοποιήσουμε ότι δεν θα επιτρέψουμε να χρησιμοποιήσετε τους πόρους που είναι για τις πυρόπληκτες περιοχές της Εύβοιας και της Πελοποννήσου, για τις υπεραναπτυγμένες ζώνες του Λεκανοπεδίου, με το πρόσχημα της απορροφητικότητας. Θα είμαστε βήμα με βήμα πίσω σας, να παρακολουθούμε την πρακτική και την πολιτική σας.
      Τέλος, θα ήθελα να πω, κύριε Πρόεδρε, ολοκληρώνοντας, ότι επιτέλους περιμένουν και οι άλλες περιοχές τις διακηρύξεις σας ότι θα εξομοιωθούν όσον αφορά τα μέτρα που πήραμε για τις περιοχές της Αχαΐας, της Κορινθίας, της Χαλκιδικής. Να εξομοιωθούν τα μέτρα που εξαγγείλατε για τις πυρόπληκτες ζώνες της νότιας Ελλάδας και σ’ αυτές τις περιοχές, γιατί και εκεί χάθηκαν άνθρωποι και εκεί καταστράφηκαν περιουσίες και εκεί για πολλά χρόνια δεν θα υπάρχει εισόδημα, το περιβάλλον είναι κατεστραμμένο. 
      Επιτέλους, εφαρμόστε τις διακηρύξεις σας. Επιτέλους, οι αρχές της ισονομίας και της ισοπολιτείας πρέπει να κυριαρχήσουν σε τούτο τον τόπο. Στον έλεγχο της εφαρμογής αυτών των αρχών και αυτών των πολιτικών θα είμαστε σταθεροί στην υποστήριξη των περιοχών αυτών και των ανθρώπων και πάνω από όλα στη διεκδίκηση μιας εναλλακτικής βιώσιμης ανάπτυξης που θα φέρει αυτές τις περιφέρειες στην πρωτοπορία της προόδου της χώρας μας.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαγκριώτη.
      Ο κ. Αμοιρίδης έχει το λόγο.
      ΙΩΑΝΝΗΣ ΑΜΟΙΡΙΔΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, επιτέλους η Κυβέρνηση καταθέτει ένα νομοσχέδιο με το οποίο αναγνωρίζει και τα λάθη και τις αβλεψίες και τις αβελτηρίες της. 
      Στα πλαίσια της επανίδρυσης του κράτους είδαμε το αποτέλεσμα. Είδαμε να καταστρέφεται μία τεράστια περιοχή, περίπου 2.300.000 εκτάρια δάσους, που αποτελεί το 1/3 περίπου του εθνικού πλούτου. Στην αγωνία της να προβληθεί το γεγονός επικοινωνιακά, τα αεροπλάνα προσπαθούσαν να σβήσουν τις φωτιές εκεί που πήγαινε η τηλεόραση.
Και έτσι η φωτιά προχωρούσε. Και αναρωτιόταν ο ελληνικός λαός πώς είναι δυνατόν το 2007, μέσα από τόσα μέτρα πολιτικής προστασίας που υποτίθεται ότι έχουν παρθεί, να καταστρέφεται η περιοχή, χωρίς να μπορεί να αντιδράσει κάποιος.
      Και μετά ήρθε το κάψιμο της ανθρώπινης αξιοπρέπειας. Θυμάμαι, που ενώ τα πτώματα ήταν αταυτοποίητα, κάποιοι μοιράζανε αιτήσεις για ενισχύσεις στο νοσοκομείο και όταν πήγε η τηλεόραση και οι δημοσιογράφοι εξαφανίστηκαν. Κρύφτηκαν κάπου στο υπόγειο. 
      Φανταστείτε ένα νοικοκύρη, ο οποίος τη μία μέρα έχει το σπίτι, την καλλιέργειά του, την επιχείρησή του, την άλλη μέρα να στριμώχνεται με χιλιάδες «ΡΟΜ» από την Αττικοβοιωτία για να πάρει 3.000 ευρώ. Αν κοστίζει τόσο η αξιοπρέπεια του Έλληνα δηλαδή αν κάνει τρεις χιλιάδες ή αν κάνει πέντε χιλιάδες και ποιος υποψήφιος πρώτος θα προλάβει να μοιράσει περισσότερες αιτήσεις, τότε θα πρέπει να το καταθέσετε. Και έρχεστε σήμερα και στους περίπου τέσσερις χιλιάδες ελέγχους διαπιστώνετε ότι οι χίλιες αιτήσεις είναι ψευδείς. 
      Είπατε, κύριε Υπουργέ, προηγουμένως ότι θα το ψάξετε και θα επιστραφούν τα χρήματα, αν κατάλαβα καλά, ότι θα ζητήσετε χρήματα πίσω. Τρομάξατε με το μέγεθος, στο οποίο χάθηκαν χρήματα. Εκατόν τριάντα εκατομμύρια ευρώ του ελληνικού λαού δόθηκαν για να κερδίσετε κάποιες ψήφους. Καμμία ορθολογική μελέτη, καμμία μέριμνα, ακόμη μέχρι και σήμερα!
      Και φέρνετε σήμερα το νομοσχέδιο, τρεισήμισι μήνες μετά, για να αναδείξετε τι; Την αδυναμία σας, την αδυναμία να αποκτήσει αυτό το κράτος έναν μηχανισμό ο οποίος να μπορεί να ανταποκριθεί στην πολιτική προστασία, αλλά και να μπορεί να αποδώσει πραγματικά σ’ αυτούς που έχασαν, σ’ αυτούς που πραγματικά κάηκαν. Και τι μπορούμε να αντιμετωπίσουμε σήμερα; Πιστεύετε ότι αν θα δώσουμε καινούργια ελαιόδενδρα ή κάποια ενίσχυση θα μπορούμε να τους βοηθήσουμε; Όλος αυτός ο δασικός, ο περιβαλλοντικός πλούτος, που βοηθούσε την τοπική αγροτική οικονομία και τον τουρισμό –πάνω σ’ αυτά βασίζονταν- θέλουν δεκαπέντε με είκοσι χρόνια περίπου για να επανέλθουν. Έχετε κάποιο σχέδιο για τα επόμενα δεκαπέντε χρόνια, είτε αυτό είναι χωροταξικό, είτε για την αγροτική οικονομία, είτε για την τουριστική ανάπτυξη ή γενικότερα, την οικονομική ανάπτυξη; Έχετε ένα νομοσχέδιο που δίνετε κάποια ευρώ και μ’ αυτό το νομοσχέδιο πιστεύετε ότι μπορείτε να καλύψετε αυτό το τεράστιο κενό. Ποιες είναι οι μελέτες; Άραγε ποιος είναι ο σχεδιασμός; Μέσα από ποια ομάδα μελετητών, στην οποία ποιοι συμμετέχουν, ώστε να υπάρχει ένας ορθολογικός σχεδιασμός;
      Σε λίγο θα έχουμε το Χωροταξικό Σχέδιο της Ελλάδας. Τι έχει προβλεφθεί; Τι έχει προβλεφθεί μέσα από το Δ΄ Κοινοτικό Πλαίσιο Στήριξης που πρέπει να το αναθεωρήσετε, γιατί το είχατε σχεδιάσει πριν από τις πυρκαγιές, υποτίθεται; Και σήμερα θα πρέπει να πάρετε χρήματα από άλλες περιοχές, για να επενδύσετε σ’ αυτήν την περιοχή και σε άλλες που είναι καμένες. Και σας βοηθάει. Αν θα δούμε ότι από τα 8.500.000.000, τα υπόλοιπα του Γ’ Κοινοτικού Πλαισίου Στήριξης, μόνο τα 4.500.000.000 εγγράφονται στον προϋπολογισμό και  βέβαια μέσα σ’ αυτά είναι και οι προκαταβολές του Δ΄ Κοινοτικού Πλαισίου Στήριξης, σας βοηθάει να απορροφήσετε κάποια χρήματα ακόμη, γιατί για τις πυρόπληκτες περιοχές η παράταση είναι μέχρι το τέλος του 2009. Και βέβαια αυτό αδικεί όλη την υπόλοιπη Ελλάδα, αφού θα χαθούν περίπου 4.000.000.000 ευρώ και πλέον από τα χρήματα που είχε διασφαλίσει η προηγούμενη κυβέρνηση μέσα από το Γ’ Κοινοτικό Πλαίσιο Στήριξης.
      Μπορείτε να συγκριθείτε με την προηγούμενη κυβέρνηση; Είναι δυνατόν να χαθούν 4.500.000.000 από τον ελληνικό Προϋπολογισμό, από τις ελληνικές επενδύσεις, απ’ αυτή τη χώρα και να λέτε ότι είστε υπεύθυνη κυβέρνηση; 
      Με τον α΄ ή β΄ τρόπο πάρθηκαν οι εκλογές. Αυτό όμως δεν αποσείει τις ευθύνες που έχετε. Η παράταση δεν θα είναι για εκατό χρόνια, θα είναι για πολύ μικρό χρονικό διάστημα, γιατί ό,τι καταθέτετε μέσα σ’ αυτή την Αίθουσα δεν έχει ούτε ωριμότητα, ούτε έχει τη βαρύτητα σε βάθος χρόνου, ώστε να μπορεί να εμπιστευθεί η Ελληνική Βουλή, αλλά κι ο ελληνικός λαός τα αποτελέσματα του σχεδιασμού σας. 
      Κύριε Υπουργέ, συμφωνήσαμε με το νομοσχέδιο. Συμφωνήσαμε, γιατί είναι ένα μέτρο ανακούφισης γι’ αυτούς τους ανθρώπους. Όμως, θα πρέπει να συζητήσετε μαζί τους, θα πρέπει να πάρετε την κατεύθυνση από την τοπική οικονομία. Πρέπει να δείτε τη γεωργία με τα νέα δεδομένα, με τις νέες καλλιέργειες. Μπορείτε να βοηθήσετε σ’ αυτή την κατεύθυνση; Μπορείτε να βοηθήσετε στη γρήγορη αναδάσωση; Μπορείτε να βοηθήσετε στην τουριστική ανάπτυξη, ώστε περιοχές όπως ο Καϊάφας, όπου κάηκε το πράσινο, να μπορούν να συνεχίσουν να αναπτύσσονται τουριστικά; Μπορείτε να δείτε εναλλακτικές μορφές τουρισμού για να βοηθήσετε αυτό τον τόπο; Και θα πρέπει να πείσετε και την υπόλοιπη Ελλάδα ότι δεν θα χάσει ούτε ένα ευρώ απ’ αυτά που δικαιούνταν για τα επόμενα επτά χρόνια από το Δ΄ Κοινοτικό Πλαίσιο Στήριξης για το δικό της τόπο, για τους δικούς της ανθρώπους, για τα δικά της παιδιά. 
      Τότε μόνο πραγματικά θα μπορείτε να αποσείσετε ένα κομμάτι του μεγάλου φορτίου το οποίο επωμισθήκατε μέσα από την αβελτηρία και μέσα από την αβλεψία που είχατε όλο το προηγούμενο χρονικό διάστημα στην προσπάθειά σας να φτιάξετε το καινούργιο κράτος που ονειρευόσασταν, την επανίδρυση του κράτους, την περίφημη επανίδρυση του κράτους. 
      Και επανιδρύσατε την κατάντια αυτού του κράτους και έχασε ο Έλληνας την αξιοπρέπειά του και την εμπιστοσύνη του στην ελληνική Κυβέρνηση, στην ελληνική πολιτεία, στην Ελληνική Βουλή. Γιατί πραγματικά αποδείξατε ότι είστε αδιάφοροι και το μόνο που σας ενδιαφέρει είναι πώς θα κερδίσετε χρόνο για να κυβερνήσετε αυτή τη χώρα, που προσωπικά εγώ πιστεύω, αλλά και όλος ο ελληνικός λαός, ότι έγινε ένα λάθος πριν λίγους μήνες, να σας ξαναεμπιστευτεί. Πιστεύω ότι αυτό το λάθος θα επανορθωθεί σε λίγο καιρό.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Επειδή, κυρίες και κύριοι συνάδελφοι, επαναλαμβάνεται ένα στοιχείο το οποίο δεν έχει σχέση με την ακρίβεια και την αλήθεια, ότι δηλαδή από ένα δείγμα τεσσάρων χιλιάδων περίπου περιπτώσεων –το είπε προηγουμένως ο συνάδελφος- και ελέγχων βρέθηκαν χίλιες περίπου λαθεμένες τακτοποιήσεις ή πρόβλημα γενικότερα στην πληρωμή, αυτό που θέλω να σας πω είναι το εξής: ...
      ΔΗΜΗΤΡΙΟΣ ΚΟΥΣΕΛΑΣ: Ήταν δημοσίευμα του «Βήματος». Το καταθέσαμε.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Από έναν συνολικό αριθμό εξήντα χιλιάδων εγγραφών, ύστερα από μία ηλεκτρονική διασταύρωση, στη βάση και τη λογική των στοιχείων που έχουν οι τράπεζες, παρουσιάστηκαν χίλιες περίπου περιπτώσεις, οι οποίες έχουν ερωτηματικά. Τι μπορεί να είναι τα ερωτηματικά; Λάθος αναγραφή του Α.Φ.Μ..
      Αυτό τι σημαίνει; Σημαίνει ότι αυτές οι περιπτώσεις κατά προτεραιότητα θα ελεγχθούν. Δεν σημαίνει ότι κατ’ ανάγκην αυτές οι περιπτώσεις είναι 100% ύποπτες περιπτώσεις.
      Αυτό που θέλω να σας πω είναι ότι το αποτέλεσμα αυτό είναι ενθαρρυντικό. Δείχνει ότι η εμπιστοσύνη με την οποία περιβάλαμε τον πολίτη, επιστρέφεται –στο συντριπτικό της ποσοστό-  και αυτό θα πρέπει να το κρατήσουμε –είναι αυτό που είπα προηγουμένως- και να το αξιοποιήσουμε στην κατεύθυνση του να επεκτείνουμε αυτή τη λογική και σε άλλες δραστηριότητες της δημόσιας ζωής. 
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, δεν μπορώ να καταλάβω γιατί πήρατε το λόγο. Για να μας πείτε όσα μας είπατε τώρα; Τι είναι αυτό; Διευκρίνιση; 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ειπώθηκε ένα λαθεμένο στοιχείο προηγουμένως. 
      ΠΡΟΕΔΡΕΥΩΝ (Γεώργιος Σούρλας): Έχει δικαίωμα να πάρει το λόγο.
      ΑΝΔΡΕΑΣ ΛΟΒΕΡΔΟΣ: Όχι, δεν μιλάω διαδικαστικά. Βεβαίως, έχει το δικαίωμα.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Δεν θα ξαναμιλήσω!
      ΠΡΟΕΔΡΕΥΩΝ (Γεώργιος Σούρλας): Δεν έχει δικαίωμα να πάρει το λόγο και να μιλήσει;
      ΑΝΔΡΕΑΣ ΛΟΒΕΡΔΟΣ: Και εγώ ζητώ το λόγο μετά, για να του κάνω μία παρατήρηση επί της ουσίας, όχι επί της διαδικασίας, κύριε Πρόεδρε, προφανώς.
      Αναρωτιέμαι, γιατί. Σας επισημαίνει δημοσίευμα –το ανέδειξε ο κύριος συνάδελφος, ο κ. Κουσελάς- ότι από δειγματοληπτικούς ελέγχους που αφορούσαν τεσσερισήμισι χιλιάδες περιπτώσεις, εντοπίσατε χίλιες προβληματικές, με ερωτηματικό, όπως το λέτε.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Από εξήντα χιλιάδες. 
      ΑΝΔΡΕΑΣ ΛΟΒΕΡΔΟΣ: Εξήντα χιλιάδες ήταν αυτοί οι οποίοι είχαν προσφύγει. Ήταν το σύνολο. Έγινε δειγματοληπτικός έλεγχος σε τεσσερισήμισι χιλιάδες περιπτώσεις και από αυτές, οι χίλιες είχαν πρόβλημα.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Δεν έγινε έτσι!
      ΑΝΔΡΕΑΣ ΛΟΒΕΡΔΟΣ: Δεν έγινε έλεγχος επί εξήντα χιλιάδων, για να έχουν μόνο οι χίλιες –ενδεχομένως- πρόβλημα. Από το δείγμα των τεσσερισήμισι χιλιάδων, ενόψει εξήντα χιλιάδων, βρήκατε χίλιες με πιθανό πρόβλημα. Αυτό δηλώνει ότι το σύστημα όπως λειτούργησε εκείνες τις ημέρες δεν ήταν σύστημα. Ήταν θέα, κάτι που είπα και στην αγόρευσή μου.
      Δεν πήρα όμως το λόγο, για να σας πω αυτό. Πήρα το λόγο, για να σας επισημάνω ότι στο πλαίσιο της ίδιας δημαγωγίας φέρνετε σήμερα εδώ μία τροπολογία, με την οποία το αυτονόητο το κάνετε νόμο. Λέτε ότι όσοι κακώς πήραν τα χρήματα αυτά, υποχρεούνται να τα επιστρέψουν. Αυτό γιατί χρειάζεται νόμο, για να γίνει; Μήπως, διότι σκέφτεστε να προβλέψετε κάποια διαδικασία επιστροφής των χρημάτων, με διευκόλυνση όσων αχρεωστήτως εισέπραξαν; 
      Είστε σε έναν παραλογισμό, όχι ρουσφετιού, αλλά κακοδιοίκησης. Να το δεχτείτε! Προς το παρόν δέχεστε κριτική. Μην σας πειράζει η κριτική όμως. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Αισθάνομαι το βάρος ότι αφαιρώ χρόνο από τους συναδέλφους και θα είμαι πολύ σύντομος. Επαναλαμβάνω για ακόμη μια φορά, πως τουλάχιστον γνωρίζουμε τι γίνεται στο Γενικό Λογιστήριο, αν και έγινε ηλεκτρονική διασταύρωση από εμάς. Έγινε και οφείλετε τουλάχιστον να σεβαστείτε τα στοιχεία, τα οποία σας δίνουμε. 
      Τι είπαμε; Είπαμε ότι η ηλεκτρονική διασταύρωση έγινε σε ένα πλήθος εξήντα χιλιάδων εγγραφών. Δεν υπήρχε κανένα δείγμα τεσσάρων χιλιάδων και αυτό διαψεύδω. Ποτέ δεν έγινε έλεγχος σε δείγμα τεσσάρων χιλιάδων. Δεν υπήρξε δείγμα τεσσάρων χιλιάδων εγγραφών, έτσι για να κλείνουμε το συγκεκριμένο θέμα. 
      Όσον αφορά το δεύτερο θέμα, για την τροπολογία που θίξατε, πιστέψτε με. Είναι, τουλάχιστον, κακόβουλη κριτική που μας γίνεται. Είναι παρατήρηση του Ελεγκτικού Συνεδρίου. Γι’ αυτό τίθεται αυτή η τροπολογία, ως παρατήρηση του Ελεγκτικού Συνεδρίου, ύστερα από τη γνωμοδότησή του και για κανέναν άλλο λόγο, τον οποίο υπονοήσατε.
      ΠΡΟΕΔΡΕΥΩΝ (Γεώργιος Σούρλας): Ο κ. Κατρίνης έχει το λόγο.
      ΜΙΧΑΗΛ ΚΑΤΡΙΝΗΣ: Ευχαριστώ, κύριε Πρόεδρε.
      Κύριοι συνάδελφοι, αν κάποιος ήταν σε αυτήν την Αίθουσα, χωρίς να έχει ζήσει τα δραματικά γεγονότα του περασμένου καλοκαιριού, πραγματικά θα έμενε με την πλάνη ότι αντιδικούν από τη μία, κάποιοι οι οποίοι ενδιαφέρονται για το καλό των πολιτών και την καταστροφή που υπέστησαν και από την άλλη, είναι κάποιοι μίζεροι και κακόβουλοι, οι οποίοι το μόνο που ξέρουν να κάνουν είναι να ασκούν κριτική και να κάνουν, όπως και εσείς πολύ εύσχημα είπατε, πολιτική στα αποκαΐδια.
      Βέβαια, αυτήν την πλάνη δεν θα μπορούσε να τη ζήσει κάποιος ο οποίος έζησε τα δραματικά γεγονότα, ειδικά αυτά που εκτυλίχθηκαν, κύριε Υπουργέ, στο Νομό Ηλείας, από τον οποίο προέρχομαι κιόλας. Και βέβαια, όλη αυτή η πλάνη δεν θα μπορούσε να δημιουργηθεί, αν υπήρχε εκ μέρους σας η στοιχειώδης ανάληψη της πολιτικής ευθύνης για όλα αυτά που δεν έγιναν, για την πρωτοφανή καταστροφή του περασμένου καλοκαιριού και για τις φοβερές συνέπειες που αυτή είχε για το Νομό Ηλείας και τη γενικότερη περιοχή.
      Στο πλαίσιο, λοιπόν, αυτής της τακτικής σας να ωραιοποιείτε τις καταστάσεις, ακούσαμε αναφορές. Η εισηγήτρια της Νέας Δημοκρατίας έκανε μια εκτενή αναφορά των καταστροφών με αριθμητικά δεδομένα στις οικοσκευές, στις αγροικίες, σε όλα αυτά που καταστράφηκαν. Είναι, βέβαια, μία συνέχεια της περιβόητης δήλωσης ότι στην Ολυμπία κάηκαν μερικά δένδρα, όταν εσείς ο ίδιος λέτε ότι έχει γίνει εκτενής αποκατάσταση μιας μεγάλης καταστροφής σε επίπεδο αντιπλημμυρικών έργων και αναδάσωσης. Ακούσαμε ότι αυτές οι καταστροφές πιθανόν να ήταν και μία ευκαιρία για την ανασυγκρότηση όλου του Νομού Ηλείας.
      Αυτό, όμως, που δεν μπορείτε να ξεχάσετε και δεν μπορεί κανένας να ξεχάσει, κύριε Υπουργέ και κύριοι συνάδελφοι, είναι ότι είναι μία καταστροφή που είχε μία πρωτοφανή απώλεια ανθρώπινων ζωών -τη μεγαλύτερη τα τελευταία χρόνια- μία φοβερή καταστροφή ζωικού και φυτικού κεφαλαίου και βέβαια, μια πρωτοφανή καταστροφή του φυσικού περιβάλλοντος. Την ευαισθησία για το θέμα είδαμε στο πρόσφατο νομοσχέδιο για τη χάραξη του δρόμου που περνάει από τον Καϊάφα.
      Είδαμε, λοιπόν, την ανικανότητα και την ανετοιμότητα της Κυβέρνησης στην περίοδο των καταστροφών. Ήρθε μία πρόχειρη λήψη μέτρων την οποία εμείς, κύριε Υπουργέ, τη ζήσαμε στο Νομό Ηλείας. Ζήσαμε τις εικόνες ντροπής στο Νοσοκομείο του Πύργου, όπου πολιτευόμενοι και Βουλευτές της Νέας Δημοκρατίας καλούσαν ανθρώπους, ήταν ή δεν ήταν πυρόπληκτοι, να υποβάλουν αιτήσεις, ενώ είχε πολύ εγκαίρως επισημανθεί ότι αυτό ήταν μία ευθύνη της τοπικής αυτοδιοίκησης.
      Παρακάμψατε, λοιπόν, την τοπική αυτοδιοίκηση και προτιμήσατε μια μέθοδο, η οποία σκοπίμως δημιουργούσε σύγχυση. Δημιουργούσε σύγχυση στον κόσμο και το κάνατε για έναν πολύ απλό και προφανή λόγο. Για λόγους εκλογικής σκοπιμότητας. Εγώ δεν θέλω να ενστερνιστώ την άποψη ότι εσείς το κάνατε για εξαγορά ψήφων, γιατί πολύ απλά, κύριε Υπουργέ, δεν εξαγοράζονται οι πολίτες με αυτά τα μέτρα. Όμως, το κάνατε -και αυτό είναι σαφές- γιατί θέλατε να μεταστρέψετε το ενδιαφέρον του κόσμου από την καταστροφή στο να πάει στις τράπεζες και να πληρωθεί -δήθεν να αποζημιωθεί- γι’ αυτό που υπέστη. Και βέβαια, αυτό είχε ένα αποτέλεσμα.
      Όμως, δεν μπορείτε να αποποιηθείτε των ευθυνών σας, όταν, ενώ από τη Δευτέρα μετά τις καταστροφές, σας είχε επισημανθεί η προχειρότητα της καταβολής των αποζημιώσεων, εσείς δύο μέρες αφήσατε σκόπιμα να δίνονται εν λευκώ τα χρήματα σε οποιονδήποτε έκανε μία αίτηση, με αποτέλεσμα στις τράπεζες της Αμαλιάδας να πάρουν δεκατέσσερις χιλιάδες άτομα αποζημιώσεις, όταν η Αμαλιάδα και ο όμορος Δήμος Πηλείας, που υπέστη καταστροφές, δεν έχει δεκατέσσερις χιλιάδες οικογένειες και δικαιούχους.
      Αυτό είχε ως αποτέλεσμα, κύριε Υπουργέ, την Παρασκευή, δύο μέρες βέβαια, μετά από την δημόσια κατακραυγή αποφασίσατε να ζητήσετε πιο αυστηρά μέτρα για την απόδοση των χρημάτων, με αποτέλεσμα, στην Εθνική Τράπεζα του Πύργου τριακόσια άτομα -την Παρασκευή- να επιστρέψουν τα χρήματα, 900.000 ευρώ. Αυτά τα λέω, γιατί εσείς μας είπατε πριν ότι δεν ευσταθούν οι ισχυρισμοί ότι κάποιοι πήραν τα χρήματα, χωρίς να τα δικαιούνται.
      Εμείς, όμως, κύριε Υπουργέ, τα ζήσαμε και είδαμε -και αυτό μπορούν να σας το πιστοποιήσουν όλοι οι Βουλευτές του Νομού Ηλείας- άτομα εκτός Νομού να έρχονται και με έναν πολύ εύκολο τρόπο να παίρνουν χρήματα, τα οποία προορίζονταν για ανθρώπους που έχουν υποστεί καταστροφές.
      Τι κάνατε, λοιπόν, μ’ αυτόν τον τρόπο; Τι πετύχατε; Πετύχατε να στραφούν οι πολίτες του Νομού Ηλείας, αυτοί που είχαν υποστεί καταστροφές, εναντίον αυτών που δεν είχαν υποστεί και μπορούσαν μ’ έναν πολύ εύκολο τρόπο να πάρουν τα χρήματα. Και βέβαια, να λένε σ‘ όλα τα πολιτικά κόμματα που ζητούσαν το αυτονόητο, να πάνε δηλαδή τα χρήματα σ’ αυτούς που τα έχουν ανάγκη, «εσείς τι πρόβλημα έχετε που εμείς παίρνουμε χρήματα;». 
      Προφανώς, θα θέλαμε το κράτος να έχει τη δυνατότητα να δίνει επιδόματα ανά πάσα στιγμή σ’ όλους τους πολίτες. Όμως, κύριε Υπουργέ, θα συμφωνήσετε ότι πρώτιστη και αποκλειστική ανάγκη είχαν αυτοί οι οποίοι είχαν υποστεί φοβερές και ανεπανόρθωτες καταστροφές. Και αυτό δεν το τηρήσατε.
      Αντ’ αυτού, είδαμε ένα πρωτοφανές κύμα ευαισθησίας από ιδιώτες, από φορείς, από άλλα κράτη, να σπεύδουν με πραγματικά συγκινητικό τρόπο να συμπαρασταθούν και να υποκαταστήσουν την πραγματική, την πρωτοφανή ανυπαρξία του κρατικού μηχανισμού.
      Το ζήσαμε και πρόσφατα, κύριε Υπουργέ, στην Αρτέμιδα, όταν ήρθε ο Πρόεδρος της Κυπριακής Δημοκρατίας και παρουσίασε ένα ολοκληρωμένο σχέδιο αποκατάστασης του δημοτικού διαμερίσματος της Αρτέμιδας, κάτι το οποίο δεν έχει κάνει η ελληνική Κυβέρνηση.
      Εδώ, λοιπόν, μιλάμε για κάποια μέτρα τα οποία είναι τελείως αποσπασματικά. Μιλάμε για συντάξεις που δίνονται μόνο σε συνταξιούχους του δημοσίου. Και δεν δίνονται. Κι αυτό, κύριε Υπουργέ, θέλω να το ελέγξετε, γιατί δεν έχουν πάρει όλοι οι δικαιούχοι τη δεύτερη σύνταξη στα πυρόπληκτα διαμερίσματα του Νομού Ηλείας. 
      Μιλάμε για μία έκτακτη εφ’ άπαξ παροχή. Ακούω από τον Εκπρόσωπο, τον κ. Παναγιωτόπουλο, να αποδίδει τα εύσημα σ’ όλα τα Σώματα Ασφαλείας. Και καλά κάνει βεβαίως. Δεν βλέπω, όμως, αυτό να μεταφράζεται σε κάποιο επίδομα στους αστυνομικούς υπαλλήλους οι οποίοι πήγαιναν στα χωριά και απομάκρυναν τον κόσμο, έδιωχναν τον κόσμο από τα σπίτια τους για λόγους ασφαλείας. Κανένας δεν εγκατέλειπε το σπίτι του, αλλά για λόγους ασφαλείας έπρεπε να φύγει. Δεν είδα, λοιπόν, αυτοί να έχουν καμμία οικονομική απολαβή, όπως βέβαια ούτε το υγειονομικό προσωπικό, το οποίο επί πολλές μέρες οικειοθελώς και αυθόρμητα στο Νοσοκομείο του Πύργου προσπαθούσε να παράσχει τις πρώτες βοήθειες.
      Είδα, λοιπόν, ευχολόγια, είδα απόδοση ευσήμων. Όμως, δεν είδα τίποτα στην πράξη. Κι έχω καταθέσει και ερώτημα για το συγκεκριμένο θέμα για τους αστυνομικούς υπαλλήλους. Και πήρα απάντηση ότι δεν προβλέπεται από το Υπουργείο Οικονομικών.
      Όσον αφορά στις οικονομικές ενισχύσεις στις επιχειρήσεις, εξαιρούνται γιατροί, δικηγόροι, επιστήμονες, για τους οποίους ξέρετε πολύ καλά ότι έχουν έμμεσες πολύ μεγάλες οικονομικές επιπτώσεις, γιατί στην αγορά δεν κυκλοφορεί τίποτα.
      Και αποκορύφωμα όλων αυτών ήταν η απόφαση του Υπουργού Οικονομικών για ρύθμιση των χρεών των κτηνοτροφικών και αγροτικών επιχειρήσεων που είναι Α.Ε. ή Ε.Π.Ε. που στο Νομό Ηλείας δεν υπάρχει καμμία! Μιλάμε δηλαδή για ρυθμίσεις που δεν αφορούν κανέναν.
      Επίσης, όσον αφορά την καταστροφή των επιχειρήσεων που είχαν προϊόντα, όπως κρέατα ή παγωτά, ενώ έχουν βεβαίωση από νομίατρο ότι αυτά τα προϊόντα έχουν καταστραφεί, επειδή δεν υπάρχει βεβαίωση από την οικεία Δ.Ε.Η. ότι είχαν επί είκοσι τέσσερις ώρες διακοπή ρεύματος, αυτοί οι άνθρωποι δεν μπορούν να αποζημιωθούν.
      Θα μπορούσα, κύριε Υπουργέ, να σας αναφέρω πάρα πολλά παραδείγματα. Αυτό, όμως, που θέλω να πω είναι ότι τα μέτρα που σήμερα συζητάμε και είναι αυτονόητα, είναι μέτρα αποσπασματικά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      Ο κόσμος κάτω δεν αντιλαμβάνεται αυτό που εσείς μας λέτε με τόση ευκολία, ότι δηλαδή πραγματικά προχωράει η ανασυγκρότηση του Νομού Ηλείας και ότι το κράτος βρίσκεται κοντά στον πολίτη. Υπάρχει μία σύγχυση, μία καθυστέρηση, μία αγωνία και μία ανησυχία.
      Ζητάμε, λοιπόν, επιτάχυνση των διαδικασιών. Ζητάμε την εκπλήρωση των δεσμεύσεών σας και των υποσχέσεών σας προς τη νομαρχία και τους δήμους που έχουν πληγεί. Δεν πρέπει να περιμένετε και πάλι να πέσουν τα φώτα της δημοσιότητας, ώστε να ξεκινήσετε το μπαράζ υποσχέσεων και δεσμεύσεων. Θα πρέπει, επιτέλους, να μην είστε Κυβέρνηση της επικοινωνίας, αλλά Κυβέρνηση της ουσίας και της αποτελεσματικότητας.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατρίνη.
      Το λόγο έχει ο κ. Λιάσκος.
      ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, κυρίες και κύριοι συνάδελφοι, πράγματι, συνέβη περί τα τέλη Αυγούστου μία μεγάλη καταστροφή στην πατρίδα μας, μία καταστροφή ανυπολόγιστη.
      Εγώ που εκπροσωπώ έναν πυρόπληκτο νομό μαζί με τους συναδέλφους μου, τη βιώσαμε. Βιώσαμε πραγματικά αυτήν την πύρινη λαίλαπα, η οποία κατέκαιε τα πάντα στο πέρασμά της και είδαμε και τη δυστυχία και τον ανθρώπινο πόνο. Όμως από την άλλη μεριά, μπορώ να πω ότι είδαμε και το ενδιαφέρον της Κυβέρνησης και προσωπικά του Πρωθυπουργού, έτσι ώστε και να ανακουφιστούν οι πληγείσες περιοχές, αλλά ταυτόχρονα να δοθεί η δυνατότητα της ανάκαμψής τους. 
      Από την πρώτη στιγμή, η Κυβέρνηση με μια σειρά μέτρων στάθηκε στο πλευρό των πληγέντων και θα έλεγα ότι ευθύνες ή, αν θέλετε, παραλείψεις ή σημεία που πολλοί είδαμε και δεν ανταποκρίνονται εν πάση περιπτώσει σε μία ευνομούμενη χώρα, είναι ζητήματα τα οποία μπορεί και πρέπει να επισημαίνουμε. Όμως, η ανταπόκριση της πολιτείας, με τη συγκεκριμένη Κυβέρνησή της και το συγκεκριμένο Πρωθυπουργό, ήταν άμεση και θετική. Αυτό δεν μπορεί κανείς να το παραγνωρίσει. Σ’ αυτήν εδώ την Αίθουσα, σήμερα αφορισμοί, κρίσεις και σχόλια τα οποία δεν απηχούν την πραγματικότητα, νομίζω ότι δεν μας καθιστούν πιστευτούς στα αυτιά του ελληνικού λαού. 
      Η Βουλή, κυρίες και κύριοι συνάδελφοι, αποτελεί τη διαστρωματική απεικόνιση της κοινωνίας και εμείς οι Βουλευτές είμαστε οι εκπρόσωποι αυτής της κοινωνίας. Κατά συνέπεια, θα πρέπει να μην υλοποιούμε μία –ας το πω έτσι- απόλυτη αρχή μετακύλησης ευθυνών, η οποία καταλήγει πάντα στον Πρωθυπουργό, αλλά να βλέπουμε το πώς είναι διαρθρωμένο το κράτος μας, το τι κάνει η πολιτεία, το τι κάνουν αυτοί που είναι σε θέσεις ευθύνης σ’ όλο το μηχανισμό της πολιτείας -είτε λέγεται Κυβέρνηση είτε λέγεται Αυτοδιοίκηση- και από εκεί και ύστερα να βοηθάμε για να βελτιώνεται η λειτουργία τους. 
      Είναι γεγονός –και το καταλαβαίνουμε όλοι, το είδαμε στις πυρκαγιές και θα μου επιτρέψετε να το επισημάνω, κύριε Υπουργέ- ότι ζούμε μια εποχή «ωχαδερφισμού», κριτικής η οποία δεν κάνει ποτέ αυτοκριτική και σε μια, θα έλεγα, πολιτική διαπιστώσεων, στην οποία αρέσκεται ο λαός μας. Ζήσαμε όλοι το γεγονός ότι πολλά πράγματα δεν υλοποιήθηκαν. Για παράδειγμα, απουσίασε πολλές φορές η Τοπική Αυτοδιοίκηση και τα σχέδια εκτάκτων αναγκών τα οποία είχε από πληγείσες περιοχές. Είδαμε τον Έλληνα πολίτη, αλλά και κατ’ εξοχήν τοπικούς άρχοντες που είχαν την ευθύνη, να ζητούν μόνο, αλλά να μη συμμετέχουν ή να μην προσπαθούν να κινητοποιήσουν τις τοπικές δυνάμεις, για να μπορέσουν να προσφέρουν στο δοκιμαζόμενο πληθυσμό τον οποίο εκπροσωπούσαν. 
      Είδαμε μετά τις επισκέψεις των κυβερνητικών κλιμακίων και τις γενναίες χρηματοδοτήσεις –γιατί πρέπει να τα λέμε αυτά σ’ αυτήν την Αίθουσα- ανθρώπους οι οποίοι δεν ανταποκρίνονται. Προηγουμένως ειπώθηκαν λόγια από συναδέλφους, τα οποία δεν απηχούν την πραγματικότητα. Η Κυβέρνηση και στην Τοπική, αλλά και στη Νομαρχιακή Αυτοδιοίκηση και έδωσε και δρομολόγησε μέτρα μέσω των περιφερειακών προγραμμάτων, προκειμένου να γίνουν όλες εκείνες οι εργασίες των αντιπλημμυρικών που απαιτούνται. 
      Από εκεί και πέρα, μπορούμε σ’ αυτήν την Αίθουσα να βάλουμε ζητήματα –όπως θα βάλει και ο ομιλών- παραπέρα ανακούφισης των πληγέντων. Όμως, θέλω να τονίσω με απόλυτη σαφήνεια ότι τα μέτρα της Κυβέρνησης είχαν μία πολύ μεγάλη πληρότητα. Και αυτό το βιώνει ο κόσμος ο οποίος μας ακούει. Ό,τι και να πούμε εμείς σ’ αυτήν την Αίθουσα ή αν πούμε ότι η Κυβέρνηση δεν έκανε τίποτα, τότε πραγματικά δεν γινόμαστε πιστευτοί. Η Κυβέρνηση υλοποίησε σειρά μέτρων και έδωσε μεγάλες δυνατότητες. 
      Τώρα σ’ ό,τι αφορά τα οικονομικά μέτρα, τα μέτρα στήριξης των επιχειρήσεων των πυρόπληκτων νομών -τα οποία ήταν πάρα πολύ σωστά- θεωρώ, κύριε Υπουργέ, ότι πάρθηκαν προκειμένου να υπάρξει η ανάκαμψη των οικονομιών των νομών που επλήγησαν, αλλά και η στήριξη των μικρομεσαίων κυρίως οικονομικά επιχειρήσεων. 
     Εδώ υπάρχουν ζητήματα, τα οποία δυστυχώς δεν καλύφθηκαν, κατά την άποψή μου πάντα, από την υπουργική απόφαση που εξεδόθη στις 24.10.2007. 
     Υπάρχει ένα ανώτατο όριο ρύθμισης με την εγγυοδοσία του δημοσίου για τις βιομηχανίες, βιοτεχνίες και ξενοδοχειακές επιχειρήσεις που από 20.000.000 ευρώ έγινε 25.000.000 ευρώ και αντιστοίχως για τις εμπορικές επιχειρήσεις και τους επαγγελματίες είναι 100.000 ευρώ. 
     Εδώ βάζουμε το ζήτημα -εμείς που εκπροσωπούμε αυτούς τους νομούς όπως ακριβώς και τα επιμελητήρια των νομών το έχουν ζητήσει- αυτή η χαοτική διαφορά, διακόσιες πενήντα φορές μεγαλύτερη για τη βιομηχανία, τη βιοτεχνία και την ξενοδοχειακή απ’ ό,τι για τις εμπορικές επιχειρήσεις, που έχουν πάγια, που έχουν προσωπικό, που έχουν αν θέλετε επενδύσει κι αυτές, να αρθεί. Και εδώ υπάρχει και πρόταση της μείωσης της διαφοράς και της ανόδου του ποσού στα 2.000.000 για τις εμπορικές και στο 1.000.000 για τους επαγγελματίες. 
     Να σα πω και κάτι; Το καταθέτω και στην Αίθουσα. Τουλάχιστον να υπάρξει η ρύθμιση και χωρίς την εγγυοδοσία του δημοσίου, γιατί όλες αυτές οι επιχειρήσεις έχουν ίδιες εξασφαλίσεις σ’ αυτά τα δάνεια. Θα πρέπει να υπάρχει δυνατότητα ρύθμισης και στις εταιρείες που δεν είναι γραμμένες στο επιμελητήριο, γιατί δεν είχαν αυτή την υποχρέωση. Ή θα πρέπει να υπάρχει η δυνατότητα υπαγωγής εταιρειών που είναι δυσμενείς στον ΤΕΙΡΕΣΙΑ και είναι σε εκκρεμοδικία. Πρέπει να δοθεί μια χρονική παράταση. Επιπρόσθετα να υπάρξει η υπαγωγή και των κατασκευαστικών εταιρειών, διότι δεν είναι παροχής υπηρεσιών, είναι μεταποιητικές εταιρείες. Βέβαια στο θέμα των δανείων θα πρέπει να δούμε και τα ομολογιακά δάνεια, διότι κατά την άποψή μου υφίσταται ζήτημα αθέμιτου ανταγωνισμού. Είναι θέματα που έχουν βάλει τα επιμελητήρια και πιστεύω πως πρέπει να λάβετε σοβαρά υπ’ όψιν με μια νέα υπουργική απόφαση που θα διορθώσει την αρχική -και είναι η βούληση της Κυβέρνησης- για την ανάκαμψη της οικονομίας του κάθε πυρόπληκτου νομού, δίνοντας ταυτόχρονα και μια παράταση τετραμήνου, πηγαίνοντας δηλαδή στις 30 Απριλίου.
     Ευχαριστώ πάρα πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιάσκο.
     Ο κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
     Σ’ ένα νομοσχέδιο το οποίο κατά βάση δίδει παροχές σε κάποιους που επλήγησαν από τις πυρκαγιές, τι θα πρέπει να πει κάποιος; Ή θα πρέπει να πει συμφωνώ ή θα πρέπει να πλειοδοτήσει, λέγοντας ότι αυτά που δίνονται είναι λίγα και πρέπει να δώσουμε παραπάνω ή να επισημάνει κάποια άλλα πράγματα. Έτσι θα ακολουθήσω τη συμβουλή του φίλου μου του Τάσου του Λιάσκου και θα πω κάποια άλλα πράγματα.
     Το παρελθόν μας διδάσκει για να αποφύγουμε λάθη για το παρόν και για το μέλλον. Έτσι η παρελθοντολογία την οποία θα κάνω, είναι μόνο ως προς αυτό το σημείο, για να αποφύγουμε τα λάθη που έγιναν, ώστε να μην τα βρούμε ξανά μπροστά μας.
     Η πυρκαγιά αυτή οφείλεται σε λάθη, παραλείψεις και ολιγωρίες της διοίκησης. Γιατί όμως η διοίκηση ολιγώρησε; Γιατί υπήρχε οικονομική δυσπραγία. Και γιατί υπήρχε οικονομική δυσπραγία; Υπήρχε οικονομική δυσπραγία λόγω της απογραφής, κύριε Υπουργέ των Οικονομικών. Η απογραφή αφαίρεσε πόρους από τις υποδομές, γιατί δεν μπορούσε να αφαιρέσει πόρους από τις ανελαστικές δαπάνες που είναι οι μισθοί και οι συντάξεις. Και ποιες είναι αν θέλετε κάποιες από τις υποδομές; Οι υποδομές είναι τα πυροσβεστικά σημεία. Οι υποδομές είναι η γρήγορη ενοικίαση των πυροσβεστικών αεροσκαφών. Οι υποδομές είναι αν θέλετε η έγκαιρη πρόσληψη των δασοπυροσβεστών. Οι υποδομές αν θέλετε είναι η συντήρηση των πυροσβεστικών οχημάτων. Οι υποδομές είναι αν θέλετε και τα λάστιχα από τις μάνικες, που δεν άλλαξαν. Αυτά είναι υποδομές.
    Και επειδή ακριβώς είχαμε την απογραφή, δεν προχωρήσαμε σ’ αυτές τις υποδομές, δεν δώσαμε τα λεφτά εκεί. Εσείς εγκαταλείψατε το σχέδιο του ΠΑ.ΣΟ.Κ. το οποίο μετά τις πυρκαγιές που εμείς πάθαμε την περίοδο ’98-’99 και εν όψει των Ολυμπιακών Αγώνων, είχαμε κονδύλιο εκ των προτέρων γνωστό στον προϋπολογισμό -και ψάξτε να το βρείτε- που έλεγε ότι για την πρόσληψη των δασοπυροσβεστών και όλων αυτών, από το Μάρτιο μήνα υπήρχαν τα χρήματα για να δοθούν. Το εγκαταλείψατε αυτό. Το όχημα τσούλησε όσο ακόμη υπήρχε κατήφορος και μόλις έφτασε στην ανηφόρα, εκεί κάηκε η μισή Ελλάδα. 
    Η δασοπυρκαγιά ελέγχεται μόνο στα πρώτα δέκα με δεκαπέντε λεπτά. Και εκεί τι χρειάζεται; Να υπάρχει φυλάκιο όπου υπάρχει δασοπαρατήρηση. Εκεί πρέπει να δούμε, πόσο έτοιμες είναι οι επίγειες δυνάμεις να προστρέξουν την ώρα που εμφανίστηκε η δασοπυρκαγιά. 
    Και τέλος θα πρέπει να υπάρχει, αν θέλετε, η επικουρική βοήθεια των εναέριων μέσων. Τίποτα απ’ όλα αυτά δεν υπήρχε. Ήρθε και ο καιρός και κάηκε η Ελλάδα. Η χώρα κατάντησε για να γλιτώσει κάποια ψίχουλα λόγω της απογραφής, να πληρώσει την αποθήκη, να πληρώσει ολόκληρο το κάψιμο της αποθήκης. Για το κόστος του ξύλου κάψαμε την αποθήκη! 
    Θεωρώ κάτι απαράδεκτο κυριολεκτικά και θα το πω στην Αίθουσα αυτή. Απαράδεκτο για εμένα είναι,  να επικαλεσθείτε ότι για πρόσκαιρα κομματικά οφέλη υπήρχε ασύμμετρη απειλή στη χώρα. Το είπε ο κ. Πολύδωρας. Ξέρετε τι σημαίνει αυτό, κύριοι συνάδελφοι; Είναι σαν να παραδεχόμαστε ότι υποβόσκει τρομοκρατία. Εκεί που γλιτώσαμε από την 17 Νοέμβρη και είπαμε «άει στο καλό της έφυγε», εκεί που η χώρα τέλος πάντων, τέλεσε με αξιοπρέπεια τους Ολυμπιακούς Αγώνες, εκεί που ήμασταν αποδεκτοί για όλα στη διεθνή κοινότητα, είπαμε τώρα «κάψανε, άρα υπάρχουν ασύμμετρες απειλές». Γιατί; Για πρόσκαιρα κομματικά οφέλη της Νέας Δημοκρατίας. Τελείωσα με το παρελθόν.
    ‘Ερχομαι στο παρόν. Ποιο είναι το παρόν; Καλείται ο ελληνικός λαός τώρα, να πληρώσει την καμένη αποθήκη με το νομοσχέδιο αυτό. Αφού κάηκε η Ελλάδα, τώρα ερχόμαστε να την πληρώσουμε. Ποιοι; ‘Οχι εσείς με τις παραλείψεις σας, όλος ο ελληνικός λαός. 
    Δώσατε προεκλογικά κάποιες παροχές δυστυχώς και αυτές μισές. Γιατί μισές; Ακούστε με: πήραν κάποιοι ως μη όφειλαν να πάρουν, και κάποιοι οι οποίοι ήταν ντόπιοι και πραγματικά κάηκαν, δεν πήραν. ‘Ερχεστε εκ των υστέρων να ελέγξετε, αλλά δημιουργήσατε έναν ιδιότυπο ρατσισμό. Ξέρετε τι έλεγε όλη η Ελλάδα; «Οι τσιγγάνοι που πάνε και τρέχουν να τα πάρουν». Δημιουργήσατε έναν ιδιότυπο ρατσισμό, μόνο και μόνο για να κερδίσετε πρόσκαιρα κομματικά οφέλη. 
    Δώσατε ζωοτροφές προεκλογικά και ανεξέλεγκτα. Και έφθασε μετά την ώρα που τα αιγοπρόβατα είχαν πρόβλημα για να τραφούν, οι νομαρχίες να κάνουν ελέγχους λες και τα αιγοπρόβατα μπορούσαν να περιμένουν τη συνταγή του Χότζα, που όταν ο γάϊδαρος έμαθε να μην τρώει, ψόφησε. Και τώρα στις αποζημιώσεις των Π.Σ.Ε.Α. –εγώ δεν είμαι από τις πυρόπληκτες περιοχές, ευτυχώς εμείς δεν έχουμε πεύκα, εγώ είμαι από τη Θράκη, έχουμε Μουσουλμάνους, είμαστε ωραία και φυλάμε τα δάση μας- δίνετε μόνο το ?  των αποζημιώσεων, σ’ αυτούς που έχουν πάνω από 15.000 ευρώ εισόδημα. Κάτω από 15.000 ευρώ θα το πάρουν ολόκληρο.
      Είπα ότι θα μιλήσω για το παρελθόν, το παρόν και το μέλλον. Έρχομαι τώρα στο μέλλον. Επειδή υπαινίσσεστε εμπρηστές, οικοπεδοφάγους κ.λπ., εμείς δεν το κάναμε, κύριε Υπουργέ, και –αν θέλετε- ελεγχόμαστε γι’ αυτό. Κάντε το εσείς και πάρτε τη δόξα εσείς. Να απαγορευθεί η εκτός σχεδίου δόμηση, να υπάρχει δόμηση μόνο σε οργανωμένη μορφή. Αν θέλετε να το κάνετε αυτό, πάρτε τη δάφνη, όμως αν δεν γίνει αυτό, μη μιλάτε μετά για εμπρηστές, οικοπεδοφάγους και δασοφάγους.
	Μ’ αυτά τα λόγια καταψηφίζω το νομοσχέδιο.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη, όχι γιατί καταψήφισε το νομοσχέδιο, αλλά γιατί διέθεσε το χρόνο που δικαιούτο.
	Ο κ. Κόλλιας έχει το λόγο.
	ΚΩΝΣΤΑΝΤΙΝΟΣ ΚΟΛΛΙΑΣ: Ευχαριστώ, κύριε Πρόεδρε.
	Κυρίες και κύριοι συνάδελφοι, καλούμαστε απόψε, να δώσουμε ισχύ νόμου στην Πράξη Νομοθετικού Περιεχομένου, για κοινωνικές παροχές και οικονομικές ενισχύσεις προς τους πληγέντες από τις πυρκαγιές του περασμένου καλοκαιριού, μία πράξη που η Κυβέρνηση της Νέας Δημοκρατίας έσπευσε να θεσπίσει, προκειμένου να ανακουφιστούν άμεσα οι πυρόπληκτες περιοχές και να ανοίξει ο δρόμος για σειρά μέτρων για τη σταδιακή πλήρη αποκατάσταση των καταστροφών, που προκλήθηκαν από τις πρωτοφανείς πυρκαγιές.
	Οι έκτακτες περιστάσεις επιβάλλουν επείγοντα μέτρα. Άνθρωποι χάθηκαν, περιουσίες και κόποι μιας ζωής καταστράφηκαν, υποδομές ισοπεδώθηκαν. Το φυσικό περιβάλλον υπέστη τέτοιας έκτασης ζημιά, που θα χρειαστούν δεκαετίες προτού μπορέσουμε ξανά να αντικρίσουμε την ομορφιά και τον πλούτο της γης μας σε όλο της το μεγαλείο.
	Ήταν χρέος της Κυβέρνησης να σπεύσει να επανορθώσει και το έπραξε με την ανακοίνωση και την υλοποίηση σειράς μέτρων, πριν καλά-καλά σβήσουν οι φλόγες. Η Πράξη Νομοθετικού Περιεχομένου, υπήρξε το πρώτο μόνο βήμα στο δύσκολο έργο της αποκατάστασης. Το έργο συνεχίζεται και σε κάθε μελλοντικό βήμα θα αποδεικνύουμε ότι η προστασία της ποιότητας ζωής, είναι όρος αδιαπραγμάτευτος γι’ αυτήν την Κυβέρνηση και δεν κοστολογείται. 
	Κυρίες και κύριοι συνάδελφοι, διαμένω σ’ ένα μικρό τοπικό διαμέρισμα του Δήμου Κορινθίων, το οποίο υπέστη σοβαρότατες ζημιές από τις φωτιές του καλοκαιριού. Σα νομαρχιακός σύμβουλος για δώδεκα χρόνια περίπου, αλλά εκ της ιδιότητάς μου ως υπαλλήλου της Δ.Ε.Η., έζησα από κοντά τις πρόσφατες φωτιές του καλοκαιριού, αλλά κι εκείνες του 2000. 
      Θα μου επιτρέψετε, κυρίες και κύριοι συνάδελφοι, με όλον το σεβασμό και τη σεμνότητα που πρέπει να διακρίνει ένα νέο Βουλευτή, να σας υποβάλω ένα ερώτημα, που αφορά το τι έπραξε η κυβέρνηση του ΠΑ.ΣΟ.Κ. το 2000. Τα πρώτα μέτρα ανακούφισης, εξαντλήθηκαν στην αποστολή ζυμαρικών και οσπρίων και κανείς μέσα σ’ αυτήν την Αίθουσα δεν αμφισβητεί ότι αυτό είναι μία αναξιοπρεπής και προσβλητική παρέμβαση της πολιτείας προς τους πολίτες που έχουν ανάγκη. 
	Θα ήθελα να σας ρωτήσω, κύριοι συνάδελφοι, ποια μέτρα πήρε το ΠΑ.ΣΟ.Κ. και πότε έδωσε τις αποζημιώσεις που δικαιούντο οι πληγέντες. Μπορεί ο συντοπίτης μου –τον οποίον εκτιμώ- κ. Μπεγλίτης, να ρωτήσει τον Πρόεδρο της ΕΑΣ Ξυλοκάστρου ο οποίος κυριολεκτικά είχε κατασκηνώσει στο νομαρχιακό συμβούλιο και κάθε φορά που συνεδριάζαμε το 2001, το 2002, το 2003, διεκδικούσε την καταβολή των αποζημιώσεων προς τους πληγέντες αγρότες ή άλλους επαγγελματίες. Χρειάστηκε το 2004 να ολοκληρωθεί το θέμα των αποζημιώσεων, όταν ήμασταν προ των εκλογών. 
      Η Κυβέρνηση της Νέας Δημοκρατίας, από την πρώτη στιγμή κατέβαλε αυτό το περίφημο τριχίλιαρο που ανέφερε η προηγούμενη συνάδελφος το οποίο τι ήταν; Ήταν ένα άμεσο μέτρο, για να ανακουφιστούν οι άνθρωποι οι οποίοι έχουν χάσει τις περιουσίες τους, τα σπίτια τους, τα υπάρχοντά τους και θα έπρεπε μ’ αυτό το ποσό, να μπορέσουν να ανταποκριθούν στις άμεσες και πιεστικές καθημερινές τους ανάγκες.
Εμείς που είδαμε ανθρώπους να έχουν χάσει τα πάντα και να μην έχουν ούτε ρουχισμό για την επόμενη μέρα, καταλαβαίνουμε πόσο χρήσιμο και πόσο ανακουφιστικό ήταν αυτό το ποσό. 
      Για την Κυβέρνηση της Νέας Δημοκρατίας, πρώτη πιεστική ανάγκη ήταν η άμεση ανακούφιση των πληγέντων, που ικανοποιήθηκε με την πληρωμή οικονομικών ενισχύσεων στους δικαιούχους, χωρίς μακρόχρονες γραφειοκρατικές διαδικασίες, καθώς και μεταξύ άλλων με την έκτακτη οικονομική ενίσχυση στους πυρόπληκτους συνταξιούχους.
      Την Πράξη Νομοθετικού Περιεχομένου ακολούθησαν και άλλες αποφάσεις, όπως αποζημιώσεις για οικοσκευή και έξοδα επισκευής κατοικιών, αναστολή καταβολής ασφαλιστικών εισφορών, επιπλέον ενίσχυση των ανέργων. 
      Συστήθηκε το Ειδικό Ταμείο Αντιμετώπισης Εκτάκτων Αναγκών, με σκοπό τη στήριξη και την ενίσχυση των πληγέντων, μέσα από τη χρηματοδότηση οργανωμένων προγραμμάτων, ένα ταμείο που γεννήθηκε για τις κατεπείγουσες περιστάσεις του περασμένου Αυγούστου, αλλά που στοχεύει να μετουσιώσει την ευαισθησία και την αλληλεγγύη κράτους, φορέων και πολιτών, σε ουσιαστική βοήθεια προς τους δοκιμαζόμενους συνανθρώπους μας και στο μέλλον.
      Μια δεύτερη ανάγκη, ήταν η ενίσχυση των επιχειρήσεων, που ο κύκλος εργασιών τους επηρεάστηκε από τις πυρκαγιές. Ικανοποιήθηκε αφ’ ενός με την αναστολή πράξεων και αποφάσεων εις βάρος προσώπων και επιχειρήσεων, με το πάγωμα όλων των ληξιπρόθεσμων και μη οφειλών των επιχειρήσεων, με την επιδότηση των τόκων και των δανείων και αφ’ ετέρου με την παροχή εφάπαξ οικονομικής ενίσχυσης σε επιχειρήσεις και την άμεση καταβολή αποζημιώσεων σε αγρότες και κτηνοτρόφους, για την αποκατάσταση φυτικού και ζωικού κεφαλαίου.
      Κυρίες και κύριοι συνάδελφοι, η Πράξη Νομοθετικού Περιεχομένου ήταν μόνο η αρχή. Παρ’ όλο που στο κείμενο που καλούμαστε να κυρώσουμε απόψε, παρέχεται η εξουσιοδότηση στους αρμόδιους Υπουργούς να χορηγούν έκτακτες οικονομικές ενισχύσεις πλέον των αναφερομένων, η ουσιαστική ανασυγκρότηση βρίσκεται στα έργα που εξαγγέλθηκαν και άρχισαν ήδη να υλοποιούνται στις πληγείσες περιοχές. 
      Τα κατεπειγούσης σημασίας εν όψει του χειμώνα αντιπλημμυρικά και αντιδιαβρωτικά έργα προχωρούν ταχύτατα. Ειδικότερα στο Νομό που έχω την τύχη να εκπροσωπώ, την Κορινθία, βρίσκονται σε εξέλιξη αντιδιαβρωτικά έργα στο Δήμο Τενέας και στο Δήμο Βόχας, οι οποίοι μαζί με άλλες περιοχές, όπως η Σολυγεία, η Ευρωστίνη και το Δημοτικό Διαμέρισμα Σολωμού, δοκιμάστηκαν σκληρά από πυρκαγιές το καλοκαίρι που μας πέρασε.
      Επιπλέον, σε μελέτη που παρουσίασε χθες στο Υπουργείο Αγροτικής Ανάπτυξης το Γεωπονικό Πανεπιστήμιο, περιλαμβάνεται ολοκληρωμένη πρόταση για τη ριζική ανασυγκρότηση των πληγεισών περιοχών της Κορινθίας, πρόταση που πέρα από τα αντιπλημμυρικά και αντιδιαβρωτικά έργα, αφορά την αναδάσωση και την αναζωογόνηση της υπαίθρου, την αποκατάσταση του φυσικού περιβάλλοντος, την αναπλήρωση του ζωικού και φυτικού κεφαλαίου, την επισκευή των υποδομών και τη δημιουργία νέων. 
      Η πρόταση, κύριε Υπουργέ, θα πρέπει να συμπληρωθεί και με μέτρα για τις επιχειρήσεις που λειτουργούν στον Νομό μας και βρίσκονται μέσα στις πληγείσες περιοχές. Αυτές θα πρέπει να ενταχθούν στο ειδικό καθεστώς, που αφορά τη μεταχείριση επιχειρήσεων σε πληγείσες περιοχές. 
      Κυρίες και κύριοι συνάδελφοι, η Κυβέρνηση της Νέας Δημοκρατίας εν όψει μιας εθνικής καταστροφής, επέδειξε ισχυρά κοινωνικά αντανακλαστικά. Επέδειξε ακλόνητη πολιτική βούληση να προστατεύσει και να ανακτήσει για χάρη των πολιτών όσα χάθηκαν στη φωτιά. Οι μακροπρόθεσμοι στόχοι, ίσως οι πιο δύσκολοι, αλλά και πιο σημαντικοί, βρίσκονται μπροστά μας: η ανοικοδόμηση των πληγεισών περιοχών και η αποκατάσταση των πληγέντων, ώστε να μείνει ζωντανή η ελληνική ύπαιθρος, η αναζωογόνηση της τοπικής οικονομίας με την ενίσχυση της απασχόλησης, της επιχειρηματικότητας, της γεωργίας, της κτηνοτροφίας, του τουρισμού, η προστασία του περιβάλλοντος με έργα υποδομής, αναδασώσεις και περιφρούρηση του φυσικού πλούτου. 
      Κυρίες και κύριοι συνάδελφοι, σας καλώ σήμερα να κυρώσουμε αποφάσεις, που ήδη έχουν γίνει πραγματικότητα. Στο μέλλον, όταν τα έργα μας θα έχουν ολοκληρωθεί, όταν η ζωή στους νομούς που δοκιμάστηκαν θα έχει επιστρέψει στους κανονικούς της ρυθμούς, θα μας δοθεί ξανά η ευκαιρία να επιβεβαιώσουμε από το Βήμα αυτής της Βουλής ότι η Κυβέρνηση έχει τη γνώση και τη θέληση να υπηρετεί τον πολίτη και τη χώρα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κόλλια.
      Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, παρουσιάσατε ακόμη και σήμερα από το Βήμα της Βουλής μία εικονική πραγματικότητα. Αρνείστε να δείτε κατάματα την πραγματική κατάσταση που υπάρχει ευρύτερα στις περιοχές, που επλήγησαν με τον πιο τραγικό τρόπο το καλοκαίρι. 
      Με την πολιτική σας παράγετε σύγχυση, ανασφάλεια, αδιέξοδα και βεβαίως, αδικίες. Διαχειριστήκατε τις ίδιες πυρκαγιές, με την ευθύνη που είχατε διοικητικά, αλλά και κατασταλτικά με τον πιο τραγικό τρόπο. Διαχειριστήκατε, αμέσως μετά, μικροπολιτικά και με την πολιτική των ημετέρων το ανθρώπινο δράμα των ανθρώπων, που υπέστησαν αυτές τις μεγάλες καταστροφές και σήμερα έρχεσθε πάλι να το διαχειριστείτε με όχι ολοκληρωμένο σχέδιο, όχι επαρκές και μη έχοντας την πολιτική βούληση να κάνετε μία ουσιαστική παρέμβαση, για να ανασυγκροτήσουμε πραγματικά οικονομικά και περιβαλλοντικά αυτές τις περιοχές, που πραγματικά είναι μία εθνική υπόθεση και όχι μόνο τοπική υπόθεση.
      Κύριε Υπουργέ, είχατε όλο το χρόνο μπροστά σας –βεβαίως, και τώρα τον έχετε, δεν το αρνούμαι αυτό- για να παρουσιάσετε ένα πραγματικά ολοκληρωμένο και επαρκές σχέδιο ανασυγκρότησης. Νομίζω ότι και εσείς, πέρα από τα όσα λέτε, δεν είστε πραγματικά ικανοποιημένοι, για τη μέχρι τώρα πορεία του σχεδιασμού σας.
      Εγώ κατάγομαι από μία περιοχή, που είναι από τις πρώτες που υπέστησαν μεγάλη καταστροφή, ίσως και τη μεγαλύτερη καταστροφή. Πάνω από τριακόσιες χιλιάδες στρέμματα καταστράφηκαν. Παραγωγικές διαδικασίες βγήκαν εκτός παραγωγής, δάση ιδιαίτερου φυσικού κάλλους και προστατευόμενες περιοχές κτυπήθηκαν με το χειρότερο τρόπο και αυτό είναι ένα έλλειμμα για εμάς, όσον αφορά τα πλεονεκτήματα της οικονομικής και αναπτυξιακής διαδικασίας της περιοχής μας. Βεβαίως, μπορώ να σας μεταφέρω με τον πιο απλό και αυθεντικό, νομίζω, τρόπο τα αιτήματα ή τις παραλείψεις από τη δική σας πολιτική σ’ ό,τι αφορά την περιοχή μας.
      Μίλησα προηγουμένως για αδικίες. Νομίζω ότι δεν είναι κάτι που λέγεται μόνο από εμένα ή κάποιους δικούς μας συναδέλφους, λέγεται από όλους τους πολίτες της ευρύτερης περιοχής της Αιγιαλείας, λέγεται από τους φορείς, από τους δημάρχους, που είναι προσκείμενοι προς εσάς. Πολύ επιλεκτικά στη συγκεκριμένη περιοχή αντιμετωπίζετε το θέμα. Το περιορίζετε μόνο στα στενά όρια κάποιων δημοτικών διαμερισμάτων και αρνείσθε να δείτε κατάματα τα αποτελέσματα, οικονομικά κυρίως, στην ευρύτερη περιοχή της Αιγιάλειας, λες και αν απομονώσετε το πρόβλημα, θα απομονώσετε και τα αποτελέσματα. 
      Ξέρουμε πολύ καλά τι σημαίνει ένα αστικό κέντρο, εν προκειμένω το αστικό κέντρο του Αιγίου, το οποίο δεν κερδίζει τίποτα από αυτήν τη δική σας πολιτική και τα μέτρα. Η δική μας περιοχή θεωρεί ότι δεν είναι ενταγμένη ισότιμα σε όλο το σχεδιασμό της Κυβέρνησης. Έχετε αρνηθεί να δείτε φορείς. Βρίσκονται ήδη σε κινητοποιήσεις. Εναγωνίως ζητούν ένα ραντεβού με τον Υπουργό Οικονομίας και Οικονομικών και δεν το έχουν ακόμη. Μεθαύριο θα είναι στους δρόμους, θα κλείσουν τους δρόμους μαζί, παραγωγικές τάξεις, αγρότες, θεσμοί, ακριβώς γιατί νιώθουν ότι δεν τους αντιμετωπίζετε ισότιμα και με τα ίδια πλεονεκτήματα και ευεργετήματα που δίδετε στις άλλες περιοχές.
      Ένα δεύτερο μεγάλο ζήτημα, κύριε Υπουργέ, έχει να κάνει με το πώς αντιμετωπίζουμε την παραγωγική ανασυγκρότηση αυτών των περιοχών. Ανεξάρτητα από αυτά τα οποία θα δώσουμε -τα οποία πολλές φορές είναι μία ανακούφιση- πρέπει να σας πω ότι δεν είναι εκεί το ζήτημα. Το ζήτημα είναι μία πολιτική να παράγει προοπτική στο βάθος του χρόνου. Και αυτήν την πολιτική δεν την έχετε. Εγώ δεν λέω να χτίσετε πάνω στα αποκαΐδια. Σε καμμία περίπτωση. Λέω να παρουσιάσετε ένα σχέδιο που θα προστατεύει, θα παράγει οικονομία, θα φέρνει θέσεις εργασίας και θα δημιουργεί μία πραγματική παραγωγική βάση.
      Και αν σήμερα ερωτηθούν, ποιο είναι το όραμά σας για την αγροτική οικονομία, έχετε σχέδιο; Λέτε, υπάρχει το σχέδιο του Πανεπιστημίου Θεσσαλονίκης. Αφορά, όμως, όλες τις περιοχές; Είναι εφαρμόσιμο; Θα το χρηματοδοτήσετε γενναία; 
      Το δεύτερο μεγάλο θέμα που υπάρχει, αφορά τους πόρους του Γ΄ Κ.Π.Σ.. Κερδίσατε μεν ένα χρόνο και σωστά το κάνατε, αλλά από την άλλη πλευρά έχετε τη διάθεση να μεταφέρετε πόρους από μέτρα, στα οποία δεν υπάρχει απορροφητικότητα, εκεί πραγματικά που θα είναι χρήσιμοι οι πόροι και δεν θα χαθούν στο μέλλον, ή θα πάτε στατικά να πάρετε τους πόρους από το ΠΕΠ; Είναι ένα μεγάλο ζήτημα ανοικτό και είναι πρόκληση για σας.
      Επίσης σ’ ό,τι αφορά το περιβάλλον, μίλησε ο κ. Παυλόπουλος ότι δεν έχει να χάσει τίποτα η Αχαΐα και οι άλλες περιοχές, γιατί ό,τι γίνεται στην Πάρνηθα, θα γίνει και εκεί. Για μας αυτό είναι ένα μακρινό όνειρο. Δεν γίνεται καμμιά παρέμβαση στον τομέα του περιβάλλοντος. Να περιμένουμε; Ναι. Να σας έχουμε εμπιστοσύνη; Νομίζω πως όχι. Δεν μπορούμε να έχουμε εμπιστοσύνη. 
      Όταν μιλάτε πως ό,τι κάνατε στην Πάρνηθα, σταδιακά έπρεπε να το μεταφέρετε, εμείς περιμέναμε να το δούμε. Δεν το έχετε κάνει. Επίσης μιλήσατε ότι θα κάνετε ένα ειδικό ολοκληρωμένο πρόγραμμα -αν δεν κάνω λάθος, είναι το Ο.Π.Α.Π.Α.- ένα ειδικό ολοκληρωμένο πρόγραμμα για την περιοχή τη δική μας. Μιλήσατε για 10.000.000 ευρώ, μετά βίας έχετε βάλει 2.000.000 ευρώ. 
      Μιλήσατε για τα αντιπλημμυρικά έργα. Ό,τι γίνεται, γίνεται από τους πενιχρούς πόρους της Νομαρχιακής Αυτοδιοίκησης. Περιορισμένα. Δεν αντιμετωπίσατε σε καμμία μα καμμία περίπτωση τις μεγάλες περιβαλλοντικές επιπτώσεις -για το περιβάλλον είναι συγκριτικό πλεονέκτημα στην ανάπτυξη- και ειδικά σ’ ένα οικοσύστημα, που έχει ιδιαίτερη προστασία, με ειδικές πολιτικές παρεμβάσεις. Τα εργαλεία τα έχετε, τα χρήματα υπάρχουν στον κρατικό προϋπολογισμό, αλλά αδυνατείτε να τα μεταφέρετε στην περιοχή.
      Δεν θέλω να χρησιμοποιήσω παραπάνω από το χρόνο, κύριε Πρόεδρε, αλλά θέλω να ζητήσω, κύριε Υπουργέ, την Αχαΐα και ιδιαίτερα την Αιγιάλεια να την αντιμετωπίσετε ισότιμα, όπως αντιμετωπίζετε άλλες περιοχές. Εμείς θα παρακολουθούμε βήμα, βήμα την πορεία των πολιτικών σας και των πρωτοβουλιών, δεν θα χαριστούμε, δεν θα χαριστούν οι κάτοικοι, οι αγρότες και οι επιχειρηματίες της ευρύτερης περιοχής της Αιγιάλειας και επίσης, θα ζητούμε με τον πιο έντονο τρόπο, αυτά τα οποία δικαιούμαστε ή θεωρούμε πραγματικά ότι θα είναι στοιχεία, τα οποία προσθέτοντας το, το ένα με το άλλο, θα μπορούμε να ξανανοιώσουμε και να βιώσουμε μια περιοχή με ανάπτυξη, με εισόδημα, με προστασία στο περιβάλλον, με οικονομική δραστηριότητα με μέλλον για τον αγρότη, το νέο και τον κάτοικο της ευρύτερης περιοχής της Αχαΐας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατσιφάρα. 
      Ο κ. Βαγιωνάς έχει το λόγο.
      ΓΕΩΡΓΙΟΣ ΒΑΓΙΩΝΑΣ: Κύριε Πρόεδρε, κυρίες και κύριοι συνάδελφοι, αρχίζω από εκεί που τελείωσε ο συνάδελφος Κατσιφάρας. Και εμείς για τη Χαλκιδική, κύριε Υπουργέ και ιδιαίτερα για τη χερσόνησο της Κασσάνδρας, δεν θέλουμε τίποτα περισσότερο, απ’ ό,τι για όλους τους άλλους νομούς.
       Στις 21 Αυγούστου αγωνιζόμουν μόνος για τη Χαλκιδική. Όταν καταλάβει κανείς τι θα πει καμένος άνθρωπος και καμένη γη –και θα το εξηγήσω παρακάτω- τότε θα νοιώσει το μέγεθος του προβλήματος. Ο καμένος για όλη του τη ζωή είναι καμένος.
       Σαν γιατρός αυτήν τη φορά. Αν το ανθρώπινο σώμα καεί κατά το 1/3, από εκεί και πέρα έρχεται ο θάνατος αμέσως. Αν το έγκαυμα –έτσι το λέμε στην ιατρική- είναι πρώτου βαθμού, μπορεί να επουλωθεί. Δευτέρου βαθμού θέλει χρόνο. Τρίτου, θέλει ακόμη περισσότερο χρόνο με πολλά προβλήματα αναπηρίας. Το ίδιο συμβαίνει με όλα τα ζώντα όντα. 
      Αν είναι σιτηρά, το σιτάρι θα καεί μία φορά, τον άλλο χρόνο θα ξανασπαρθεί, θα ξαναποδώσει καρπούς. Το ελαιόδεντρο όμως, κύριε Υπουργέ, δεν θα αποδώσει καρπούς, χρειάζονται πολλά χρόνια. Τα βοοειδή και τα αιγοπρόβατα, δεν αντικαθίστανται από τη μια στιγμή στην άλλη. Ούτε η μελισσοκομία που είναι πλούτος, ιδιαίτερα για την Κασσάνδρα της Χαλκιδικής και όλη τη Χαλκιδική γενικότερα.
    Όμως έχω εκπλαγεί με πολλούς συναδέλφους της Μείζονος Αντιπολίτευσης. Απ’ ό,τι άκουσα από τον ειδικό εισηγητή τον κ. Κουσελά, εμείς κυρώνουμε τη σύμβαση. Μπερδεύτηκα, όμως, με τον κ. Σγουρίδη που καταψηφίζει. Κυρώνεται ή δεν κυρώνεται; Είναι μια πράξη νομοθετικού περιεχομένου. Δεν είναι πρόγραμμα ανασυγκρότησης των καμένων περιοχών. Αυτή είναι η ειδοποιός διαφορά. 
    Άκουσα χιλιάδες πράγματα ύστερα από έξι ώρες, κύριε Πρόεδρε, που είμαι εδώ. Φροντίστε το στο Προεδρείο, να βρεθεί καταλληλότερα ο χρόνος για τους Βουλευτές που υποφέρουν από πολλές επαρχίες. Δεν είναι ισότιμη η κατανομή. Το λέω μετά λόγου γνώσεως και ας εγκληθώ γι’ αυτό.
    Αυτήν τη στιγμή, λείπει ο φίλος μου ο κ. Λοβέρδος, που εκτιμώ βαθύτατα και ο οποίος είναι συνετός και σύννους. Ναι, κύριε Ανδρέα Λοβέρδο, η λαϊκή ετυμηγορία δεν απαλλάσσει από τις ευθύνες καμμία κυβέρνηση. Φέρνατε ξανά το σκάνδαλο του Χρηματιστηρίου του ’99, που σας έδωσε τη δυνατότητα το 2000 να κερδίσετε τις εκλογές; Και μη στυγκρίνετε ανομοιογενή πράγματα. Ελάτε να το κουβεντιάσουμε. Να κουβεντιάσουμε, λοιπόν, και τις παραλείψεις της σημερινής Κυβέρνησης εάν υπάρχουν, όχι όμως μονόπλευρα. 
    Και ακούω πράγματα για υποχρηματοδότηση πρόληψης πυρκαγιών. Ζητήσατε, όμως, ευθύνες, κύριοι της Αντιπολίτευσης, από τους νομάρχες και τους δημάρχους για την Κασσανδρεία που κάηκε, για το Δήμο Παλλήνης; Εκεί που λέγατε για 20.000 ευρώ, χρηματοδότηση βρήκαμε 3.000.000 ευρώ και πλέον από διάφορες πηγές -Υπουργείο Εθνικής Οικονομίας, Υπουργείο Γεωργίας, Περιφερειακά Προγράμματα και άλλες επιδοτήσεις από Υπουργείο Εσωτερικών για έκτακτες ανάγκες- και οι νομάρχες και οι δήμαρχοι δεν έκαναν καθόλου τη δουλειά τους. Έστειλαν τα κονδύλια προς άλλες κατευθύνσεις. Αυτό το ομολόγησαν -πληροφορία από τηλεοράσεως- όταν έβλεπαν τις κατεστραμμένες περιοχές από τις πυρκαγιές στην Πελοπόννησο. Είναι ή δεν είναι αλήθεια; 
    Και παίρνουμε –προς Θεού- ένα άρθρο έγκριτης εφημερίδας, που λέει ότι στις τέσσερις χιλιάδες δειγματοληπτικές περιπτώσεις που πήραμε, οι χίλιες είναι παράνομες. Έλεος! Ρωτήσατε, κύριοι της Αντιπολίτευσης, το Υπουργείο αν έχει περισσότερα στοιχεία; Δηλαδή, κάνουμε αντιπολίτευση για την αντιπολίτευση ή θα πάμε τον τόπο μπροστά; Δεν λύνονται έτσι τα προβλήματα. 
    Ακόμη άκουσα συναδέλφους, όπως τον κ. Μαγκριώτη, να μιλάνε για το ασφαλιστικό. Δεν είπε όμως το ονοματεπώνυμο των ανθρώπων που υπαινίχθηκε - δεν επιτρέπονται αυτά στο Κοινοβούλιο- για τα 25.000.000 ευρώ. Θα το καταδικάσω και εγώ. Και γιατί να αδικούνται οι έμποροι ή οι μικρομεσαίοι επιχειρηματίες που πάνε στα 100.000 ευρώ; Είναι σωστή η τοποθέτηση του κ. Λιάσκου επ’ αυτού, κύριε Υπουργέ, και θέλω να το σημειώσετε.
    Εγώ θα έλεγα «παρών» στην παρούσα σύμβαση, αλλά επειδή έκανα πολλές επαφές με τους αρμόδιους Υπουργούς, με ικανοποιεί μερικώς το άρθρο 11 και ειδικώς οι παράγραφοι 3 και 5, που –γιατί θα με ακούνε οι κάτοικοι της Κασσάνδρας αυτήν τη στιγμή- καλύπτουν και τους πυρόπληκτους της περιοχής μου. 
     Από πέρυσι, από 21 Αυγούστου του 2006 μπήκαν στα Π.Σ.Ε.Α. όλοι οι πυροπαθείς, ιδιαίτερα οι ελαιοκαλλιεργητές, οι κτηνοτρόφοι και οι μελισσοκόμοι. Ούτε στα δάκτυλα της μιας χειρός, είναι οι εκατοντάδες χιλιάδες ευρώ, που χρειάζονται και αυτοί οι άνθρωποι, για να έχουν μία ισότιμη αντιμετώπιση με τους άλλους πυροπαθείς. Ούτε 500.000 ευρώ, κοντά στα 60.000.000 ευρώ. Και αυτός ο κτηνοτρόφος και αυτός ο μελισσοκόμος και αυτός ο ελαιοπαραγωγός της Χαλκιδικής, έχει τις ίδιες ανάγκες μ’ όλους τους άλλους. 
    Ιδιαίτερα η παράγραφος 5 λέει: «Με απόφαση του Υπουργού Αγροτικής Ανάπτυξης και Τροφίμων οι ανωτέρω ρυθμίσεις μπορούν να επεκταθούν και σε εκκρεμείς υποθέσεις αποζημιώσεων Π.Σ.Ε.Α. λόγω πυρκαγιάς των ετών 2003 και 2006.».
      Διότι τις αποζημιώσεις των Π.Σ.Ε.Α. θα τις συμψηφίζετε με την άμεσο χρηματοδότηση. Αυτό που κάνατε, λοιπόν, για όλους τους πυροπαθείς, κάντε το και για τους αγρότες τις Χαλκιδικής. 
      Σας ευχαριστώ πολύ και είμαι συνεπής στο χρόνο των έξι λεπτών, που δεν κρατήσατε, κύριε Πρόεδρε, το πήγατε οκτώ και δέκα. 
      ΠΡΟΕΔΡΕΥΩΝ (Γεώργιος Σούρλας): Τώρα εγώ πρέπει να πω στο φίλο μου το Βαγιωνά, το συμφοιτητή μου από το πανεπιστήμιο, γιατί η ένστασή του για το εξάλεπτο, που είναι ο μόνος που το τήρησε; Για να μιλήσει με μισή ώρα καθυστέρηση, αφού δόθηκε επαρκής χρόνος στους άλλους; Πάντως τον ευχαριστώ το φίλο μου, το Γιώργο το Βαγιωνά.
      Το λόγο έχει ο κ. Μπεγλίτης.
      ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κύριε Πρόεδρε.
      Κυρία και κύριοι συνάδελφοι, θα ήθελα να αρχίσω την παρέμβασή μου με μία απάντηση στο συνάδελφο Βουλευτή της Νέας Δημοκρατίας από το Νομό Κορινθίας, ο οποίος έχει αποχωρήσει, τον κ. Κόλλια, σχετικά με αυτά που είπε για το Νομό Κορινθίας και τα έργα που γίνονται. Η καλύτερη απάντηση θα είναι ένα κείμενο–ψήφισμα του Δήμου Τενέας του Οκτωβρίου 2007, το οποίο θέλω να καταθέσω στα Πρακτικά. Απαντά με τον πιο καθαρό τρόπο για τα σοβαρά ελλείμματα σ’ όλους τους τομείς της ανασυγκρότησης των περιοχών, οι οποίες επλήγησαν από τις τελευταίες μεγάλες καταστροφικές πυρκαγιές. 
      Κύριε Πρόεδρε, έζησα το περασμένο καλοκαίρι ως υποψήφιος Βουλευτής στο Νομό Κορινθίας μια τραυματική εμπειρία και με πολλούς άλλους συναδέλφους και με την κ. Κόρκα, τη συνάδελφο της Νέας Δημοκρατίας. Δεν είναι μόνο ότι σ’ εκείνες τις πυρκαγιές επιβεβαιώθηκε η μεγάλη αδυναμία που έδειξε το κράτος, η κρατική μηχανή, το σύστημα της πολιτικής προστασίας. Ήταν και τα σοβαρά λάθη της Πυροσβεστικής Υπηρεσίας και των άλλων εμπλεκομένων αρχών. Λάθη εκτίμησης και ένα σοβαρό έλλειμμα γνώσης των τοπικών γεωγραφικών και μορφολογικών ιδιομορφιών. Υπάρχουν περιοχές στο Νομό Κορινθίας, με τεράστιες καταστροφές, κυρίως στην περιοχή της ανατολικής Κορινθίας στο Δήμο Τενέας, αλλά και όχι μόνο. 
      Κύριε Υπουργέ, θα ήθελα να αρχίσω με μια επισήμανση στο άρθρο 6. Βεβαίως και καλά κάνετε να προβλέπετε το επίδομα των 2.500 ευρώ για τους πυροσβέστες. Όλοι εκφράσαμε και θα πρέπει να συνεχίσουμε να εκφράζουμε τη συμπαράσταση και την αλληλεγγύη στους πυροσβέστες, τους άνδρες του Πυροσβεστικού Σώματος, που με γενναίες, πραγματικά, προσπάθειες συνέβαλαν, κατά το δυνατόν, στην αποτροπή μεγαλύτερων καταστροφών. Θα ήθελα, όμως, να επισημάνω ότι και άλλοι υπάλληλοι της Δημόσιας Διοίκησης συνέβαλαν και αναφέρομαι ιδιαίτερα στους υπαλλήλους των δασικών υπηρεσιών και τους δασοφύλακες. Δεν βλέπουμε, όμως, σ’ αυτήν την Πράξη Νομοθετικού Περιεχομένου, που έρχεται σήμερα να κυρωθεί με το σχέδιο νόμου, να προβλέπεται χορήγηση επιδόματος ανάλογου ύψους και για το προσωπικό των κατά τόπους Διευθύνσεων Δασών. 
      Κύριε Υπουργέ, θέλω να σας ρωτήσω: Σκέπτεστε να δώσετε αυτό το επίδομα; Είναι άνθρωποι, οι οποίοι ήταν παρόντες σ’ όλες τις πυρκαγιές, σε όλους τους νομούς. Γνώριζαν και βοήθησαν πραγματικά τις πυροσβεστικές αρχές στην κατάσβεση των πυρκαγιών. Έχουν βαθιά γνώση των περιοχών, την οποία δεν έχουν οι από άλλες περιοχές ερχόμενοι πυροσβέστες. Αυτοί δεν έχουν το δικαίωμα να πάρουν αυτό το επίδομα των 2.500 ευρώ; Και κάτι άλλο. Υπογράφηκε τελικά η απόφαση του Υπουργού Οικονομικών για τη χορήγηση αυτού του επιδόματος στους πυροσβέστες; Γιατί κατά μία πληροφορία που έχω -θέλω να μου το  πείτε- ακόμα δεν έχουν πάρει όλο το επίδομα οι πυροσβέστες. Θα ήθελα και σ’ αυτό μια απάντηση.
      Το δεύτερο ζήτημα στο οποίο θα ήθελα ιδιαίτερα να αναφερθώ και με προβληματίζει είναι η διατύπωση και η πρόβλεψη του άρθρου 11 στο σύνολό του μ’ αυτήν τη μινιμαλιστική –να μου επιτρέψετε- προσέγγιση ως προς τη χορήγηση στρεμματικής αποζημίωσης για την ελαιοκαλλιέργεια, για την αμπελοκαλλιέργεια, για τα βοοειδή, για τα πρόβατα, για το κτηνοτροφικό κεφάλαιο.
      Κύριε Υπουργέ, είστε από την επαρχία. Πιστεύετε πραγματικά ότι με μια στρεμματική αποζημίωση της τάξης των 150 ευρώ ανά στρέμμα για την ελαιοκαλλιέργεια, μπορεί ο αγρότης της περιοχής σας, ο αγρότης της περιοχής μας, του Νομού Κορινθίας, να ζήσει, να έχει ένα εγγυημένο ελάχιστο αγροτικό εισόδημα για μια περίοδο που εκτείνεται από έξι μέχρι οκτώ χρόνια, μια περίοδο αναγκαία για την ανασύσταση και την ανασυγκρότηση του φυτικού του κεφαλαίου;
      Είναι δυνατόν να γίνει αυτό; Πιστεύω ότι αυτή η πρόβλεψη της Κυβέρνησης, θα βαθύνει τη φτώχεια στον αγροτικό κόσμο την επόμενη περίοδο και στο Νομό Κορινθίας, όταν δίπλα στις μεγάλες καταστροφές από τον καλοκαιρινό καύσωνα προστέθηκαν και οι μεγάλες καταστροφές του αγροτικού ιστού, του φυτικού και ζωικού κεφαλαίου των περιοχών που επλήγησαν.
      Ένα τρίτο ζήτημα στο οποίο θα ήθελα να αναφερθώ, κύριε Υπουργέ, είναι η τροπολογία την οποία μας φέρατε. Μπορεί να είμαι νέος Βουλευτής, αλλά επιτρέψτε μου να εκφράσω τη λύπη για αυτήν τη μεθόδευση. Ζήσαμε όλοι το περασμένο καλοκαίρι, ένα επικοινωνιακό καταιγισμό με τα τριχίλιαρα εξαγοράς συνειδήσεων και αναβίωσης ενός πελατειακού καθεστώτος. Έρχεστε εκ των υστέρων και ζητάτε πίσω τα λεφτά. Καλά το κάνετε αλλά πρέπει να δεχθείτε ότι αυτή η τροπολογία είτε είναι μια αυτοκριτική για τα πεπραγμένα σας της περασμένης περιόδου είτε είναι μια προσπάθεια να διορθώσετε μια κατάσταση, που δεν περιποιεί τιμή στο πολιτικό σύστημα της χώρας και στην αξιοπρέπεια του Έλληνα πολίτη. 
      Θέλω δε να επισημάνω ιδιαίτερα τη σύνταξη της τροπολογίας, γιατί και αυτή μου γεννά ερωτηματικά. Λέτε, κύριε Υπουργέ, «φυσικά ή νομικά πρόσωπα που έλαβαν ή θα λάβουν οικονομικές ενισχύσεις χωρίς να πληρούν τις απαιτούμενες προϋποθέσεις». Το καταλαβαίνω για το παρελθόν, αλλά για αυτούς που θα λάβουν στο μέλλον χωρίς να πληρούν τις προϋποθέσεις, αντιλαμβάνομαι ότι θα έχουμε επανάληψη της κατάστασης του περασμένου Αυγούστου, που προσέρχονταν όλοι, είτε είχαν δικαίωμα, είτε δεν είχαν για να λάβουν το επίδομα των 3.000 ευρώ. Και εσείς θα έρχεστε μετά με μια νέα τροπολογία σε ένα άλλο σχέδιο νόμου για να διορθώσετε την κατάσταση. Συγχωρείστε με που θα το πω αλλά είναι μια πρόχειρη κατασκευή, που δεν μπορεί να λύσει κανένα πρόβλημα.
      Τελειώνω με μια αναφορά στο θέμα του φοιτητικού επιδόματος. Υπάρχουν δήμοι στην Κορινθία, στο ψήφισμα που καταθέτω του Δήμου Τενέας, όπου οι φοιτητές της περιοχής στις 5 Σεπτεμβρίου 2007 σταμάτησαν να παίρνουν το επίδομα. Διαβάζω από τα χθεσινά Πρακτικά της Βουλής την διαβεβαίωση του κ. Κοντού, αρμόδιου Υπουργού Αγροτικής Ανάπτυξης, απαντώντας σε επερώτηση του Κομμουνιστικού Κόμματος Ελλάδος που λέει, χρησιμοποιώντας ένα έξυπνο ενεστώτα διαρκείας για να μην μπορεί να ελεγχθεί –και πρέπει να πω ότι ο ρηματικός τύπος του ενεστώτα διαρκείας δεν έχει κανένα έλεγχο, γιατί όλα μπορούν να γίνονται σ’ ένα μη πεπερασμένο χρόνο, χωρίς κανείς να ελέγχεται- ότι «δίνεται έκτακτη οικονομική ενίσχυση 1.500 ευρώ και ελεύθερη σίτιση ανεξαρτήτως οικονομικής κατάστασης, καθ’ όλη τη διάρκεια του ακαδημαϊκού έτους στους φοιτητές που κατάγονται από τις πυρόπληκτες περιοχές». Δεν ξέρω πού ισχύει αλλά, κύριε Υπουργέ, θέλω να σας διαβεβαιώσω ότι στην Κορινθία σε ορισμένους δήμους και θα το δείτε αυτό στα Πρακτικά, οι φοιτητές σταμάτησαν να παίρνουν το επίδομα από τις 5 Σεπτεμβρίου. Αντιληφθείτε την κατάσταση που θα έχουν να αντιμετωπίσουν το χειμώνα, όταν οι αγρότες γονείς τους δεν θα μπορούν να ανταπεξέλθουν σ’ αυτά τα έξοδα. Είναι ένα θέμα στο οποίο ζητάμε την άμεση παρέμβαση του Υπουργείου Οικονομικών και την άμεση επανέναρξη χορήγησης αυτού του φοιτητικού επιδόματος.
      Τέλος θα αναφερθώ σ’ ένα ιδιαίτερα ευαίσθητο θέμα, για το οποίο δεν άκουσα κάποια αναφορά. Περιλαμβάνεται βέβαια στο πρόγραμμα ανασυγκρότησης του ΠΑ.ΣΟ.Κ.. Είναι ο σχεδιασμός με συγκεκριμένους στόχους για την αποκατάσταση των αρχαιολογικών μνημείων.
      Ο κ. Κουσελάς αναφέρθηκε στην Ολυμπία. Εγώ θα αναφερθώ στην Κορινθία. Μεγάλη καταστροφή υπέστη ο αρχαιολογικός χώρος του Ακροκορίνθου. Καλό είναι να ενταχθεί στο σχεδιασμό για την αποκατάσταση των ζημιών. 
      Κύριε Πρόεδρε, τελειώνω επαναλαμβάνοντας, όπως και ο εισηγητής μας, την υποστήριξη στο σχέδιο νόμου, χωρίς αυτό να σημαίνει ότι μπορούμε να αποδεχθούμε πράξεις ή παραλείψεις, οι οποίες περιλαμβάνονται ακόμα και σε αυτήν την Πράξη Νομοθετικού Περιεχομένου. 
      Η συναίνεσή μας, η ψήφος μας, δεν σημαίνει ότι συναινούμε στην πολιτική της Κυβέρνησης του περασμένου καλοκαιριού. Για μας οι πυρόπληκτες περιοχές, θα είναι ένα μοντέλο για μια νέου τύπου ανασυγκρότηση της ελληνικής περιφέρειας. 
      Ευχαριστώ πολύ.
      (Στο σημείο αυτό ο Βουλευτής κ. Παναγιώτης Μπεγλίτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπεγλίτη. 
      Το λόγο έχει ο κ. Κοντογιάννης, με την αγόρευση του οποίου ολοκληρώνεται ο κατάλογος των ομιλητών.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, όταν καλούμαστε να κυρώσουμε μία Πράξη Νομοθετικού Περιεχομένου, είναι σαφές ότι δεν μπορούμε να επιφέρουμε αλλαγές στο περιεχόμενό της. 
      Ωστόσο το άρθρο 12 της συγκεκριμένης Πράξης Νομοθετικού Περιεχομένου, δίνει τη δυνατότητα στον Υπουργό Οικονομίας και Οικονομικών και στον κατά περίπτωση συναρμόδιο Υπουργό, να εκδώσουν κοινή υπουργική απόφαση, με την οποία όχι μόνο μπορούν να διευρύνουν τα μέτρα που περιλαμβάνονται στο υπό κύρωση σχέδιο νόμου, αλλά και να θεσπίσουν νέες κοινωνικές παροχές και νέα είδη οικονομικών ενισχύσεων. 
      Το ερώτημα που προκύπτει, είναι γιατί ο νομοθέτης δίνει αυτήν τη δυνατότητα. Η απάντηση είναι απλή. Το μέγεθος της καταστροφής είναι τέτοιο, που ο νομοθέτης όταν στις 29 Αυγούστου συνέτασσε την παρούσα Πράξη Νομοθετικού Περιεχομένου, ήταν και ο ίδιος βέβαιος προφανώς ότι δεν περιελάμβανε όλες τις περιπτώσεις των φυσικών ή νομικών προσώπων που είχαν πληγεί. 
      Συνεπώς χρέος δικό μας, είναι να συμπληρώσουμε τα ευεργετικά μέτρα εκείνης της περιόδου, με αποφάσεις που και δικαιοσύνη θα επιφέρουν, αλλά και θα συντείνουν στην υλοποίηση της δήλωσης του Πρωθυπουργού, για αναγέννηση των περιοχών που έχουν πληγεί. 
      Τα μέτρα που ελήφθησαν τις πρώτες εκείνες ημέρες, ήταν μέτρα ανακούφισης, κύριοι συνάδελφοι και δεν ήταν μέτρα ψηφοθηρικά ή εξαγοράς συνειδήσεων, όπως ελέχθη προηγουμένως. Ήταν  μέτρα επούλωσης των πληγών που άνοιξαν οι πυρκαγιές. 
      Πιστεύω ότι αξίζουν συγχαρητήρια στην Κυβέρνηση για την αμεσότητα στην αντίδραση, αλλά και για το γεγονός ότι ξεπέρασε γραφειοκρατικές διαδικασίες και έδειξε ότι το σκληρό και απρόσωπο κράτος -ανάλογα βέβαια ποιος κυβερνά- μπορεί να γίνει ανθρώπινο και ευαίσθητο, όπως έχει χρέος να είναι και όπως πρέπει να είναι. 
      Σ’ αυτήν τη λογική, λοιπόν, επιτρέψτε μου να αξιοποιήσω την ευκαιρία, για να κάνω και εγώ ορισμένες επισημάνσεις ως προς τη δυνατότητα διεύρυνσης αυτών των μέτρων, όπως προβλέπει το άρθρο 12, αλλά και το άρθρο 13. 
      Κάθε μέτρο που λαμβάνεται, πρέπει να διέπεται από δύο αρχές.
      Πρώτον, ότι οι δυσμενείς οικονομικές επιπτώσεις δεν περιορίζονται στις περιοχές που επλήγησαν. Διαχέονται σ’ όλο το νομό, δηλαδή στις ευρύτερες περιοχές και σ’ όλες τις οικονομικές δραστηριότητες. 
      Θα σας πω ένα χαρακτηριστικό παράδειγμα για να γίνω κατανοητός. Όταν στη Ζαχάρω πουλούσαν το λάδι τους τέτοια εποχή, το εμπορικά καταστήματα στον Πύργο είχαν πανηγύρι, γιατί  ο Ζαχαραίος που πήγαινε στον Πύργο, αγόραζε από τα εμπορικά διάφορα πράγματα για την οικογένειά του. Βέβαια σήμερα δεν  υπάρχει αυτή η δυνατότητα. 
      Σήμερα που η οικονομική βοήθεια έχει καλύψει ανάγκες, σε ορισμένες περιοχές ακόμα και σε απορρυπαντικά, μπορείτε να φανταστείτε πόσο έχει πέσει ο τζίρος στα εμπορικά καταστήματα, ακόμα και στους μικροπωλητές των λαϊκών αγορών; Γνωρίζετε ότι στα καφενεία, τα οποία μπορεί να έχουν περισσότερη πελατεία, γιατί ο κόσμος δεν έχει πού να πάει -τα χωράφια του, η γη του έχει καταστραφεί- ο τζίρος είναι μικρότερος; Τα τεφτέρια με τα δανεικά έχουν ανοίξει. 
      Είναι, λοιπόν, ξεκάθαρο ότι οι δυσμενείς οικονομικές επιπτώσεις, όχι μόνο διαχέονται σε ευρύτερες περιοχές από αυτές που επλήγησαν, αλλά αφορούν και το σύνολο των οικονομικών δραστηριοτήτων κάθε νομού.
      Δεύτερον, τα πρόσθετα μέτρα ακόμη κι όταν επουλώνουν πληγές, πρέπει να έχουν αναπτυξιακή διάσταση. Δηλαδή δεν αρκεί το πάγωμα για ένα εξάμηνο κάποιων οφειλών σε συγκεκριμένους επαγγελματίες. Οφείλουμε να δώσουμε τη δυνατότητα με συμπληρωματικά μέτρα, στο διάστημα αυτό που παγώνουν κάποιες οικονομικές υποχρεώσεις, να μπουν οι βάσεις για την οικονομική ανάταση αυτών των επιχειρήσεων.
      Με δεδομένο ότι το μεγαλύτερο πλήγμα έχουν δεχθεί ο αγροτικός και ο τουριστικός τομέας, πρέπει να λάβουμε άμεσα συμπληρωματικά μέτρα, με στόχο την ενίσχυση των δύο αυτών οικονομικών δραστηριοτήτων, χωρίς να παραβλέπουμε βέβαια τη μεγάλη μάζα των μικρομεσαίων επιχειρήσεων, που αποτελούν και τη «ραχοκοκαλιά» της οικονομίας. Θα καταθέσω για τα Πρακτικά ψήφισμα της Ομοσπονδίας Επαγγελματιών Βιοτεχνών και Εμπόρων του Νομού Ηλείας, που ζητούν συγκεκριμένα μέτρα. 
      Σ’ ό,τι αφορά στον αγροτικο-κτηνοτροφικό τομέα, θέλω να επισημάνω τα εξής. Οι κατεστραμμένες σταβλικές εγκαταστάσεις και αγροτικές αποθήκες ήταν ως επί το πλείστον, κύριε Υπουργέ, παράνομες. Απλές κατασκευές με λαμαρίνες και ξύλινους σκελετούς, που αν έχουμε ως στόχο μια σύγχρονη γεωργία και κτηνοτροφία, οφείλουμε να τις ανακατασκευάσουμε. Όμως να είναι σύγχρονες, νόμιμες, λειτουργικές εγκαταστάσεις, που θα πληρούν τους όρους υγιεινής και διαβίωσης για τα ζώα. Καλό θα ήταν, λοιπόν, να καλυφθεί το κόστος για τις κατασκευές αυτών των εγκαταστάσεων κατά 100% κατ’ αναλογίαν με ό,τι γίνει για τα σπίτια από το Ειδικό Ταμείο Αντιμετώπισης Εκτάκτων Αναγκών. 
      Επίσης να εξεταστεί άμεσα η δυνατότητα δημιουργίας κτηνοτροφικών πάρκων, με στόχο όχι μόνο τη διάσωση της κτηνοτροφίας αλλά και των δασών. 
      Να εξεταστεί η δημιουργία προγράμματος επιδότησης επιτοκίου για την αγορά γης στα πυρόπληκτα δημοτικά διαμερίσματα, με αποκλειστικούς δικαιούχους τους κατά κύριο επάγγελμα αγρότες, μόνιμους κατοίκους των πληγεισών περιοχών. Οι επιδοτούμενοι όμως, θα πρέπει να αναλαμβάνουν δέσμευση ότι δεν θα πουλήσουν ούτε θα ενοικιάσουν σε τρίτους τις εγκαταστάσεις και τη γη που θα αγοράσουν με την επιδότηση, εάν δεν παρέλθει δεκαπενταετία. 
      Σκοπός του συγκεκριμένου προγράμματος θα είναι να ενισχυθούν οι παραγωγοί που θέλουν να μείνουν και να επενδύσουν στην περιοχή και να δημιουργήσουμε βιώσιμες καλλιέργειες και εκμεταλλεύσεις. Και η πρόταση υποβάλλεται, λαμβάνοντας ως  δεδομένο ότι πολλοί από τους ιδιοκτήτες καμένων ελαιοστασίων, που είναι μόνιμοι κάτοικοι Αθηνών ή άλλων αστικών κέντρων, ίσως δεν θελήσουν να προχωρήσουν σε ανασύσταση των καλλιεργειών τους. 
      Στην κατεύθυνση ενίσχυσης της αγροτικής οικονομίας, εκτιμώ ότι θα συμβάλλει αποφασιστικά η ίδρυση στην περιοχή του Ινστιτούτου Επιστήμης και Τεχνολογίας Τροφίμων και Φαρμάκων και του Ινστιτούτου Τουριστικού Σχεδιασμού και Περιφερειακής Ανάπτυξης, που έχει εξαγγείλει πολύ πριν από τις εκλογές για τη δυτική Ελλάδα ο πρώην Υπουργός Ανάπτυξης και νυν Πρόεδρος της Βουλής κ. Δημήτριος Σιούφας. 
      Παράλληλα πρέπει να προωθηθούν προγράμματα ενίσχυσης του παράκτιου τουρισμού, με ταυτόχρονη ανάδειξη της πολιτιστικής και αρχαιολογικής κληρονομιάς της περιοχής. Προς την κατεύθυνση αυτή αλλά και γενικότερα, πρέπει να δοθούν επιπλέον κίνητρα στο πλαίσιο αναθεώρησης του αναπτυξιακού ν. 3522/2006, να δοθούν δηλαδή υψηλότερη επιχορήγηση, φορολογικές απαλλαγές και κίνητρα για επιδότηση θέσεων εργασίας, που δημιουργούνται από επενδύσεις στις πυρόπληκτες περιοχές. 
      Βασική προϋπόθεση για να κρατήσουμε τους νέους στον τόπο τους σ’ όλες τις πυρόπληκτες περιοχές, είναι να δώσουμε τη δυνατότητα, κύριε Υπουργέ, στους ασφαλισμένους, στον Ο.Γ.Α. νέους της περιοχής, να μετάσχουν στο πρόγραμμα αναδασώσεων και αντιπλημμυρικών έργων του Ο.Α.Ε.Δ., που αφορά έξι χιλιάδες ανέργους. Πρέπει να λάβουμε υπ’ όψιν μας ότι οι νέοι αγρότες, έχουν απολέσει το κεφάλαιο τους, τη γη τους. Η γη τους έχει καταστραφεί. Συνεπώς με τροποποίηση της υπ’ αριθμόν 31641/27-8-2007 αποφάσεως του Υπουργού Απασχόλησης και Κοινωνικής Προστασίας, πρέπει να δοθεί σ’ εκείνους, που ζουν στην περιοχή κι έχουν σχέση με τη γη, η δυνατότητα να μετάσχουν στο πρόγραμμα και να αποκτήσουν ένα συμπληρωματικό εισόδημα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Επιτρέψτε μου, κύριε Πρόεδρε. Τελειώνω αμέσως.
      Τέλος, οφείλουμε όλοι, να κατανοήσουμε ότι για να υπάρξει οικονομική πρόοδος στις πληγείσες περιοχές, πρέπει να αναπτυχθούν οι υποδομές. Αν η Ηλεία δεν αποκτήσει σύγχρονες υποδομές, αν δηλαδή δεν λειτουργήσει γρήγορα το πολιτικό αεροδρόμιο της Ανδραβίδας και δεν δοθεί προτεραιότητα στην κατασκευή του δρόμου Πάτρα-Πύργος-Αρχαία Ολυμπία, του βορειοδυτικού άξονα, ή αν δεν υπάρξουν καινοτόμες δράσεις, όπως η ανάπτυξη του αθλητικού τουρισμού, με επίκεντρο την Αρχαία Ολυμπία και την Αρχαία Ήλιδα, δεν πρόκειται να υπάρξει γρήγορη οικονομική ανάπτυξη της περιοχής.
      Κύριε Υπουργέ, είμαι πεπεισμένος ότι στόχος της παρούσης Κυβερνήσεως, της Κυβερνήσεως του Κώστα Καραμανλή, είναι να ξεφύγει από τη συμβατική θεώρηση των πραγμάτων, να πατάξει τη γραφειοκρατία που αποτελεί τροχοπέδη σε κάθε προσπάθεια ανάπτυξης και να αφήσει τη σφραγίδα της στην αναγέννηση της Ηλείας και των λοιπών περιοχών, που επλήγησαν από τις πυρκαγιές του Αυγούστου.
      Σας ευχαριστώ.
      (Στο σημείο αυτό ο Βουλευτής κ. Γεώργιος Κοντογιάννης, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοντογιάννη. Η κ. Φιλίνη έχει το λόγο για δύο λεπτά.
      ΑΝΝΑ ΦΙΛΙΝΗ: Κύριε Πρόεδρε, κύριε Υπουργέ, κύριοι συνάδελφοι σ’ αυτήν τη συζήτηση μίλησαν πολλοί συνάδελφοι Βουλευτές, ιδιαίτερα από τις πυρόπληκτες περιοχές. Αυτό είναι πολύ σημαντικό και νομίζω ότι πρέπει να το κρατήσουμε όλοι μας, γιατί κερδίσαμε από αυτήν τη συζήτηση. 
      Το πολύ σημαντικό είναι ότι ανεξάρτητα από το σε ποιο κόμμα ανήκουν, νομίζω ότι οι συνάδελφοι μίλησαν με πόνο ψυχής για την κατάσταση σ’ αυτές τις περιοχές. Και το κοινό αίτημα, ανεξάρτητα από το κέντρο βάρους στην ομιλία κάθε συναδέλφου, είναι ότι χρειάζεται ο κόσμος την ανασυγκρότηση με μια προοπτική και μ’ ένα πνεύμα αειφόρου ανάπτυξης.
      Από τη δική μας μεριά, επαναλαμβάνω ότι είμαστε υπέρ κάθε μέτρου που μπορεί να ανακουφίσει αυτούς τους ανθρώπους, είτε τους πυρόπληκτους συνταξιούχους, είτε τις οικογένειες των ανθρώπων που πέθαναν από τις πυρκαγιές, είτε των πυροσβεστών, είτε των αγροτών, είτε των άλλων επιχειρηματιών, που είχαν μεγάλα πλήγματα σ’ αυτές τις διαδικασίες. Μ’ αυτήν την έννοια, δεν μπορούμε να είμαστε κατά –ούτε ήμασταν ποτέ κατά- κάθε μέτρου που θα ανακούφιζε αυτούς τους ανθρώπους. 
      Όμως είδαμε ότι η σημερινή συζήτηση, δεν ήταν μόνο γι’ αυτό. Είναι μια συζήτηση για το μέλλον και για την ελπίδα αυτών των ανθρώπων, αυτό πρέπει να δούμε σοβαρά και η Κυβέρνηση να μην περιοριστεί σε μία κύρωση απλώς και μόνο που μας αναγκάζει να μιλήσουμε για ορισμένα μέτρα και μόνο.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θέλουμε την ανασυγκρότηση, απαιτούμε η Κυβέρνηση να φέρει ένα τέτοιο θέμα για ψήφιση μέσα στο ελληνικό Κοινοβούλιο. Η κατάσταση δεν είναι ρόδινη –το είπαν όλοι οι συνάδελφοι- ούτε για τους αγρότες, ούτε για τους επιχειρηματίες, ούτε για το περιβάλλον, ούτε για τις περιοχές με τους αρχαιολογικούς χώρους κ.λπ.. Χρειάζεται να δούμε πολύ σοβαρά αυτά τα θέματα. 
      Τέλος, να κλείσω μιλώντας για την πυρόπληκτη περιοχή, που είναι και η Αττική. Μιλήσαμε λίγο, γιατί εδώ στην Αττική δεν είχαμε νεκρούς, δεν είχαμε οικογένειες νεκρών που να έχουν ανάγκη από μια άμεση βοήθεια. 
      Όμως η Αττική, ξέρουμε ότι έχει ένα ελάχιστο πράσινο και η κατάσταση στην Πάρνηθα, στην Πεντέλη, στον Υμηττό, εκεί όπου υπήρξαν πυρκαγιές, απαιτεί να δούμε πάρα πολύ σοβαρά ό,τι έχει απομείνει στην Αττική, στην Αθήνα από πράσινο.
      Δεν μπορεί η Βουλή των Ελλήνων να λέει ότι θα κάνει ένα καινούργιο κτήριο στο Γουδί ούτε μπορεί ο Δήμαρχος Αθηναίων να λέει ότι θα κάνει ένα καινούργιο δημαρχείο στον Ελαιώνα. 
      ΠΡΟΕΔΡΕΥΩΝ (Γεώργιος Σούρλας): Κυρία Φιλίνη, παρακαλώ ολοκληρώστε.
      ΑΝΝΑ ΦΙΛΙΝΗ: Κλείνω με αυτό. Παρακαλώ, πραγματικά, να δούμε σοβαρά το μέλλον του τόπου και το μέλλον όλων αυτών των πυρόπληκτων περιοχών και της Αττικής μας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Φιλίνη.
      Η κ. Κόρκα-Κώνστα έχει το λόγο για τρία λεπτά.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Δευτερολογώντας στην κύρωση που συζητάμε σήμερα Νομοθετικού Περιεχομένου, θα ήθελα να κάνω τρεις παρατηρήσεις. Σίγουρα ήταν μία από τις μεγαλύτερες καταστροφές που έζησε η χώρα μας. Σίγουρα δεν υπάρχει μέτρο για την ευαισθησία. Ευαισθησία έχουμε όλοι. 
      Επειδή σ’ αυτήν τη μακρόωρη συζήτηση –πάνω από έξι ώρες- ακούστηκαν πάρα πολλά, θα ήθελα να τοποθετηθώ σε τρία σημεία. Ναι, ξεκίνησε η Κυβέρνηση με άμεσα μέτρα για την ανακούφιση και την πρώτη επούλωση για τους πυροπαθείς, χωρίς μακροχρόνιες διαδικασίες, χωρίς γραφειοκρατικές καταστάσεις. Και παρά ταύτα, εγκλήθηκε, απ’ ό,τι άκουσα από τις τοποθετήσεις των συναδέλφων της Αντιπολίτευσης.
      Και σίγουρο είναι ότι όταν παίρνονται αυτά τα μέτρα εκείνη τη στιγμή και αρχίζουν να εφαρμόζονται, είναι τελείως διαφορετικό από αυτό που είχαμε ζήσει. Και είχε ζήσει και ο Νομός Κορινθίας, ο νομός μου, στις πυρκαγιές του 2000, τότε που δόθηκε μια αρχική βοήθεια ανύπαρκτη και επί πέντε χρόνια, γινόταν μια μεγάλη προσπάθεια, για να μπορέσουν αυτοί οι άνθρωποι -οι πυροπαθείς τότε της Κορινθίας- να ανακουφιστούν και να βοηθηθούν, μετά από πενταετία και προ των εκλογών του 2004.
      Από εκεί και πέρα, θέλω να τοποθετηθώ και λίγο στο θέμα της τροπολογίας. Φυσικά θα υπάρχουν και στατιστικές. Οι κανόνες από αυτό επιβεβαιώνονται, από τις εξαιρέσεις. Όσον αφορά στα στατιστικά στοιχεία, τα έδωσε ο κύριος Υπουργός. Κάποιοι μπορεί να υποχρεούνται -και πρέπει να υποχρεούνται- να γυρίσουν το ποσό πίσω, διότι δεν πληρούν τους όρους. Και πάρα πολύ σωστά και καλώς γίνεται και λαμβάνεται υπ’ όψιν.
      Άλλη μία παρατήρηση που θα ήθελα να κάνω, είναι για να επισημάνω για μια εισέτι φορά την βοήθεια και την παροχή στις επιχειρήσεις. Και όταν λέω επιχειρήσεις -γιατί ακούστηκε και αυτό εδώ μέσα- εννοώ ότι υπάρχουν και μικρές επιχειρήσεις, εκείνες οι επιχειρήσεις που στηρίζουν, κυρίως, τις περιοχές. Θέλω, λοιπόν, να επισημάνω την βοήθεια στις επιχειρήσεις και με τις ρυθμίσεις, αλλά ταυτόχρονα και με τις ενδείξεις αυτές που ζητούν τα επιμελητήρια όλων των πυρόπληκτων νομών.
      Και για να επισημάνω για μια εισέτι φορά, τα πυρόπληκτα μέρη, οι πυρόπληκτες περιοχές και του Νομού Κορινθίας, θεωρώ ότι είναι σωστό, για να έχουμε τα ίδια μέτρα για όλους, να συμπεριληφθούν στα μέτρα και της ανακούφισης -όχι τα πρώτα μέτρα, βέβαια- των επιχειρήσεων, αλλά και των ρυθμίσεων και της υπαγωγής αντίστοιχα στον αναπτυξιακό νόμο. Γιατί περιμένουμε αυτές οι περιοχές να αναπτυχθούν, να γίνουν ίσως καλύτερες. Και αυτή θα είναι και η προσπάθεια όλων μας, να γίνουν καλύτερες από ότι ήσαν μέχρι το καλοκαίρι του 2007. Και αυτό το χρωστάμε και στις επόμενες γενιές, τις γενιές των παιδιών μας.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα-Κώνστα.
      Το λόγο έχει ο εισηγητής του ΠΑ.ΣΟ.Κ. κ. Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Ξεκινάω από μια οφειλόμενη απάντηση στον κύριο Υπουργό, που μας ρώτησε ποιες είναι οι θέσεις του ΠΑ.ΣΟ.Κ. για τις πυρόπληκτες επιχειρήσεις.
      Οι θέσεις και οι δεσμεύσεις του ΠΑ.ΣΟ.Κ., κύριε Υπουργέ, για τις πυρόπληκτες επιχειρήσεις, όπως αναλύθηκαν από το στόμα του Προέδρου μας, του Γεώργιου Παπανδρέου, στα πλαίσια της εξαγγελίας του ολοκληρωμένου προγράμματος ανασυγκρότησης που έγκαιρα κατέθεσε το ΠΑ.ΣΟ.Κ. από τα τέλη Αυγούστου, είναι οι εξής:
      Πρώτον, ενίσχυση για την κάλυψη των άμεσων αναγκών των επιχειρήσεων με το ποσό των 5.000 ευρώ. Πλήρη επιδότηση του επιτοκίου του κόστους των επιχειρηματικών δανείων του Ταμείου Εμπόρων από το 4% που είναι σήμερα. Επιδότηση επιτοκίου για κεφάλαια κίνησης από τις τράπεζες, υπό την μορφή δανείου διάρκειας εξήντα μηνών και ύψους έως το 35% του τζίρου του 2006. Για δάνεια μέχρι 5.000 ευρώ, 100% επιδότηση. Για δάνεια μέχρι 20.000 ευρώ, 80% επιδότηση. Για δάνεια μέχρι 60.000 ευρώ, 50% επιδότηση. Για δάνεια έως 90.000 ευρώ, 30% επιδότηση. Και μια σειρά από φορολογικές ελαφρύνσεις, που τις έχω καταθέσει ήδη και δεν θέλω να τις αναγνώσω για να μην σας κουράσω.
      Κύριε Πρόεδρε, μπορεί να είναι περασμένη η ώρα και να έχουμε μείνει λίγοι αυτήν τη στιγμή, εδώ στο Εθνικό Κοινοβούλιο. Είναι, όμως, σίγουρο ότι εκατοντάδες ή και χιλιάδες είναι οι συμπολίτες μας, που παρακολουθούν αυτήν τη συζήτηση. Περιμένουν απόψε από την Κυβέρνηση μια σειρά από οικογένειες, πέρα από την κύρωση της Πράξης Νομοθετικού Περιεχομένου, μια χείρα βοηθείας, προκειμένου να ξεχειμωνιάσουν.
      Περιμένουν, λοιπόν, κάποιες πολύ συγκεκριμένες απαντήσεις πάνω σε καυτά, ανοιχτά ζητήματα, κύριε Υπουργέ, που δυστυχώς δεν τις ακούσαμε. Και αναφέρομαι, κατ’ αρχάς, στα ζητήματα που αφορούν το εγγυημένο εισόδημα. Εσείς, παρ’ ότι στο πρόγραμμα μεταρρυθμίσεων -και το έθεσα αυτό και στην εισήγησή μου- δεσμευτήκατε στην Ευρωπαϊκή Ένωση για το εγγυημένο εισόδημα, δεν έχετε κάνει καμμία, μα καμμία αναφορά και καμμία, μα καμμία εξειδίκευση γύρω από αυτό το ζήτημα. Και σας εξήγησαν όλοι οι συνάδελφοι, από όλες τις πτέρυγες της Βουλής, που πήραν το λόγο από τους πυρόπληκτους νομούς, ότι δεν μπορούν να τα βγάλουν πέρα οι αγρότες, οι οποίοι στηριζόντουσαν είτε στις ελαιοκαλλιέργειες είτε αλλού, με μόνο τις 3.000 ευρώ ή τα 150 ευρώ ανά στρέμμα που πήραν σαν προκαταβολή. Θέλουμε, λοιπόν, μια πολύ συγκεκριμένη απάντηση γύρω από αυτό το ζήτημα.
      Επίσης, δεν απαντήσατε στα ζητήματα που έθεσαν εδώ και τα επιμελητήρια και εμείς σ’ ό,τι αφορά τις εμπορικές επιχειρήσεις και τις υπόλοιπες επιχειρήσεις, που δεν είναι εγγεγραμμένες στα επιμελητήρια. Και μιλάω για τους επιστημονικούς φορείς και συλλόγους, όπως επίσης και για τους αγροτικούς φορείς. Διότι κάνατε μια εξαίρεση, βγάλατε δηλαδή τις πτηνοτροφικές επιχειρήσεις απ’ έξω, ενώ τις επιχειρήσεις φυτικής, ζωικής και μεικτής κατεύθυνσης επιμένετε να τις εξαιρείτε ουσιαστικά, αλλά δεν τους δίνετε το δικαίωμα να ενταχθούν στη ρύθμιση των δανείων των επιχειρήσεων των πυρόπληκτων νομών. 
      Επίσης δεν πήραμε απαντήσεις σ’ ό,τι αφορά διάφορες ανισότητες που υπάρχουν. Αναφέρθηκαν κάποιοι δήμοι και κάποιες περιοχές, οι οποίες είναι έξω από τις πυρόπληκτες περιοχές, για τις οποίες περιμένουμε –και δίκαια περιμένουν και οι φορείς- απαντήσεις από τη δική σας πλευρά.
      Τέλος, όσον αφορά τα στοιχεία τα οποία σας ζητήσαμε να καταθέσετε, κύριε Πρόεδρε, θα ήθελα να κλείσω λέγοντας ότι η υπερψήφιση από τη δική μας πλευρά της κύρωσης της Πράξης Νομοθετικού Περιεχομένου, δεν σημαίνει ούτε αποδοχή σ’ ό,τι αφορά την επάρκεια των μέτρων ούτε συμφωνία στις διαδικασίες με τις οποίες υλοποιήθηκαν και πολύ περισσότερο, δεν σημαίνει συμφωνία στην άρνησή σας να πάρετε μια σειρά από συμπληρωματικά μέτρα, τα οποία έχουν ανάγκη οι πυρόπληκτες περιοχές. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κουσελά.
      Κύριε Υπουργέ,  έχετε το λόγο για να ολοκληρώσετε τη συζήτηση.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, θα είμαι αρκετά σύντομος.
      Κυρίες και κύριοι συνάδελφοι, νομίζω ότι αυτή η συζήτηση είχε μια ιδιομορφία, το γρήγορο πέρασμα από την καταστροφή και το θάνατο, στη ζωή, το αύριο και το μέλλον. Εύχομαι αυτή η συζήτηση να μην τραυμάτισε αυτό που ανέδειξε αυτή η ανείπωτη εθνική καταστροφή, αυτό το νέο πατριωτισμό, αυτήν την κοινή προσπάθεια της συναίνεσης όλων των Ελλήνων, να συμπαρασταθούν στις πυρόπληκτες περιοχές. 
      Νομίζω ότι το συμπέρασμα απ’ αυτήν τη συζήτηση ήταν αυτό, ότι δηλαδή και η Εθνική Αντιπροσωπεία συμπαρίσταται στις πυρόπληκτες περιοχές και όλη αυτήν την κουβέντα, την είχε στραμμένη σ’ αυτές τις πυρόπληκτες περιοχές, παρά το γεγονός, βεβαίως, ότι από τη συζήτηση υπήρξαν και ορισμένες εξάρσεις, καθώς καταλογίστηκαν μικροπολιτικές λογικές και σκοπιμότητες. Και δεν μπορώ να διανοηθώ κάποια διαστροφικά πολιτικά μυαλά την ώρα της καταστροφής, την ώρα που η εικόνα θρυμματίζει τα πάντα, να σκέφτονται πώς θα πάρουν αποφάσεις στη λογική των μικροπολιτικών σκοπιμοτήτων. 
      Θα ήθελα τώρα, κύριε Πρόεδρε, να απαντήσω επιγραμματικά σε ορισμένα σημεία που έθιξαν οι συνάδελφοι. Δυστυχώς πέρασε η ώρα και ορισμένοι εξ αυτών θα δουν κάποιες απαντήσεις από τα Πρακτικά.
      Κατ’ αρχάς, θέλω να πω ότι υπάρχει σχετική απόφαση, η οποία αναφέρεται στην εφ’ άπαξ παροχή προς τους πυροσβέστες των 2.500 ευρώ. Υπάρχει σχετική απόφαση την οποία θα καταθέσω στα Πρακτικά και είναι η με αριθμό 2/55375/0022 του 2007. Δεν γνωρίζω για ποιο λόγο είπε προηγουμένως ο κ. Μπεγλίτης ότι υπήρξε πρόβλημα και δεν έχει δοθεί αυτό το επίδομα. 
      Καταθέτω, λοιπόν, τη σχετική υπουργική απόφαση.
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά την προαναφερθείσα υπουργική απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ένα άλλο ζήτημα που θέλω να θίξω αφορά τους φοιτητές. Υπάρχει δεύτερη απόφαση των Υπουργών Οικονομίας και Οικονομικών και Εθνικής Παιδείας και Θρησκευμάτων, σύμφωνα με την οποία σε όλους τους φοιτητές και σπουδαστές των Α.Ε.Ι. που προέρχονται από τις περιοχές που επλήγησαν από τις πυρκαγιές που εκδηλώθηκαν σε όλη την επικράτεια κατά το έτος 2007, ανεξαρτήτως οικονομικής κατάστασης και εφόσον δεν σιτίζονται ή στεγάζονται με τις ισχύουσες κατά περίπτωση διατάξεις, παρέχεται η δυνατότητα να σιτίζονται ελεύθερα καθ’ όλη τη διάρκεια του ακαδημαϊκού έτους 2007-2008.
      Καταθέτω για τα Πρακτικά τη σχετική απόφαση.
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά την προαναφερθείσα υπουργική απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ένα άλλο σημείο το οποίο εθίγη, αφορά τη σκοπιμότητα της τροπολογίας, η οποία προτείνεται να τεθεί με τη μορφή του άρθρου 2 στην παρούσα Πράξη Νομοθετικού Περιεχομένου.
      Τόνισα και προηγουμένως ότι υπήρξε γνωμοδότηση του Ελεγκτικού Συνεδρίου, σύμφωνα με την οποία κρίθηκε να είναι απαραίτητη η εισαγωγή αυτής της τροπολογίας και τίποτε άλλο πέραν αυτού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Επιτρέψτε μου, κύριε Πρόεδρε, επιγραμματικά να αναφέρω τι λέει η σχετική γνωμοδότηση: «Επισημαίνεται ιδιαίτερα το αναγκαίο της προσθήκης άρθρου δεύτερου στο σχέδιο νόμου, με το οποίο να παρέχεται εξουσιοδότηση στον Υπουργό Οικονομίας και Οικονομικών, όπως με απόφασή του ρυθμίζει το θέμα της επιστροφής στο δημόσιο, του ποσού της έκτακτης οικονομικής ενίσχυσης από τους μη νομίμως λαβόντες αυτήν πυρόπληκτους συνταξιούχους και του τυχόν καταλογισμού τούτου, σε περίπτωση μη επιστροφής του».
      Θα μου επιτρέψετε τέλος, κυρίες και κύριοι συνάδελφοι, να απαντήσω σε ένα αίτημα το οποίο έχει τεθεί από αρκετούς συναδέλφους και το οποίο αφορά στην ενίσχυση των επιχειρήσεων και των επαγγελματιών, που περιέχονται σε χρηματοδοτικά σχήματα, βάσει των οποίων εντάσσεται η επένδυση σε καθεστώς κρατικών ενισχύσεων. Μιλάμε για τον επενδυτικό νόμο και για τα Ο.Π.Α.Α.Χ.. Πρόκειται για κάτι το οποίο μας προβλημάτισε και κάτι το οποίο μελετήσαμε –το είπα και στην επιτροπή- με ιδιαίτερη προσοχή με τις υπηρεσίες. 
      Εδώ, θα πρέπει να δούμε ότι τίθεται ένα ζήτημα, το ζήτημα της διπλής παροχής, η οποία βεβαίως δεν μπορεί να ευθυγραμμιστεί με το κοινοτικό δίκαιο. Στην ουσία, πάμε σε διπλή ενίσχυση και, βεβαίως, αυτό είναι ενδεχόμενο να θεωρηθεί ότι οδεύει στο μη υγιή ανταγωνισμό μεταξύ ομοειδών επιχειρήσεων. Και, βεβαίως, αυτό θα πρέπει να το προσέξουμε ιδιαιτέρως και, κυρίως, όταν κάνουμε τέτοιες προτάσεις. 
      Αυτό όμως που μπορώ να σας πω είναι το εξής. Με τις αποφάσεις οι οποίες έχουν ληφθεί, υπάρχουν μέτρα και για τις επιχειρήσεις οι οποίες έχουν ολοκληρώσει τον κύκλο της επένδυσής τους μέσα από τον επενδυτικό νόμο. 
      Θα αναφέρω δύο συγκεκριμένες ρυθμίσεις. Ενισχύονται επιχειρήσεις που εντάχθηκαν στο ν. 128/1975, εφόσον αποδεδειγμένα υπέστησαν ζημιές από την πυρκαγιά στις κτηριακές τους εγκαταστάσεις, στο μηχανολογικό εξοπλισμό, στις πρώτες ύλες και στα εμπορεύματά τους. 
      Επίσης, επιχειρήσεις οι οποίες επιδοτήθηκαν μέσω του ν. 128/1975 με δάνεια για κεφάλαια κίνησης από πιστωτικά ιδρύματα και οι επιχειρήσεις αυτές και οι επαγγελματίες είχαν ενταχθεί στο επενδυτικό πρόγραμμα, καθώς επίσης και σε καθεστώς κρατικών ενισχύσεων, υπό την προϋπόθεση όμως ότι έχουν ολοκληρώσει το επενδυτικό τους έργο.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε όμως, κύριε Υπουργέ. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Παρεμπιπτόντως, κύριε Πρόεδρε, θα μου επιτρέψετε –και μ’ αυτό κλείνω- να αναφερθώ πολύ σύντομα στις υπόλοιπες ρυθμίσεις ληξιπρόθεσμων και μη οφειλών: Περίοδος χάριτος είκοσι οκτώ μηνών, επιδότηση 100% των τόκων δανείου της περιόδου χάριτος, επιδότηση επίσης 50% των τόκων για τη λοιπή διάρκεια των δανείων. 
      Επίσης θα πρέπει να μιλήσουμε για τις ρυθμίσεις που αφορούν τα κεφάλαια κίνησης, τις ρυθμίσεις των ληξιπρόθεσμων και μη οφειλών από πιστωτικά ιδρύματα, χωρίς την εγγύηση του δημοσίου. 
      Επίσης θα πρέπει να μιλήσουμε και για την εφ’ άπαξ οικονομική ενίσχυση στις πληγείσες επιχειρήσεις, όπως επίσης και για την αύξηση του παρεχόμενου από το Τ.Ε.Μ.Π.Μ.Ε. ποσοστού εγγύησης. 
      Αυτά είναι μέτρα τα οποία συνιστούν ένα ευρύ πλέγμα προστασίας για τις πληγείσες, για τις πυρόπληκτες επιχειρήσεις, κάτι το οποίο τόνισαν σ’ όλους τους τόνους οι επιχειρήσεις, καθώς επίσης και οι επιχειρηματίες.
      Κλείνοντας, κύριε Πρόεδρε, θα ήθελα κάτω από το άρθρο δεύτερο, το οποίο θα καταλάβει η υπουργική τροπολογία, να προστεθεί ένα άρθρο τρίτο, στο οποίο θα περιλαμβάνεται ότι η ισχύς του παρόντος αρχίζει από τη δημοσίευσή του στην Εφημερίδα της Κυβέρνησης, εκτός εάν από τις επί μέρους διατάξεις του ορίζεται διαφορετικά.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε  Υπουργέ.
      Θα ήθελα να επισημάνω ότι είναι προς τιμήν του κυρίου Υπουργού που απαντάει σε ερωτήσεις συναδέλφων, κάτι το οποίο όμως δεν μπορώ να πω και για τους συναδέλφους, που έχουν θέσει ερωτήσεις και απουσιάζουν από την Αίθουσα.
     Κυρίες κύριοι συνάδελφοι, κηρύσσεται περαιωμένη η συζήτηση επί της αρχής, επί των άρθρων και επί της με γενικό αριθμό 49 και ειδικό 23 υπουργικής τροπολογίας του νομοσχεδίου του Υπουργείου Οικονομίας και Οικονομικών. 
     Ερωτάται το Σώμα: Γίνεται δεκτό το νομοσχέδιο επί της αρχής;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της από 29 Αυγούστου 2007 Πράξης Νομοθετικού Περιεχομένου «Κοινωνικές παροχές και οικονομικές ενισχύσεις στους πληγέντες από τις πυρκαγιές» έγινε δεκτό επί της αρχής κατά πλειοψηφία.
     Εισερχόμαστε στην ψήφιση των άρθρων.
     Ερωτάται το Σώμα: Γίνεται δεκτό το άρθρο πρώτο; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο πρώτο έγινε δεκτό κατά πλειοψηφία.
     Ερωτάται το Σώμα: Γίνεται δεκτή η τροπολογία με γενικό αριθμό 49 και ειδικό 23;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 49 και ειδικό 23 έγινε δεκτή κατά πλειοψηφία και θα αποτελέσει ίδιον άρθρο του νομοσχεδίου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το ακροτελεύτιο άρθρο έγινε δεκτό ομοφώνως.
      Συνεπώς το νομοσχέδιο του Υπουργείου Οικονομίας και Οικονομικών «Κύρωση της από 29 Αυγούστου 2007 Πράξης Νομοθετικού Περιεχομένου «Κοινωνικές παροχές και οικονομικές ενισχύσεις στους πληγέντες από τις πυρκαγιές»» έγινε δεκτό επί της αρχής και επί των άρθρων.
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών: «Κύρωση της από 29 Αυγούστου 2007 Πράξης Νομοθετικού Περιεχομένου «Κοινωνικές παροχές και οικονομικές ενισχύσεις στους πληγέντες από τις πυρκαγιές»» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να φωτογραφηθεί το κείμενο του νομοσχεδίου σελ.310 α΄)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδριάσεως ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης 22 Νοεμβρίου 2007 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Πέμπτης 22 Νοεμβρίου 2007 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.51΄, λύεται η συνεδρίαση για σήμερα ημέρα Τετάρτη 5 Δεκεμβρίου 2007 και ώρα 10.30΄, με αντικείμενο εργασιών του Σώματος νομοθετική εργασία: μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Οικονομίας και Οικονομικών: «Επίδομα θέρμανσης», σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ					ΟΙ ΓΡΑΜΜΑΤΕΙΣ
ΟΛΟΜΕΛΕΙΑ  4/12/07	ΣΕΛ.1 

