(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ SΑ’

Πέμπτη 19 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το 10ο Δημοτικό Σχολείο Παλαιού Φαλήρου, το 4ο Επαγγελματικό Λύκειο Αθηνών, το 9ο Δημοτικό Σχολείο Παλαιού Φαλήρου, το 3ο Γυμνάσιο Μοσχάτου, το 5ο Γυμνάσιο Γλυφάδας και το 12ο Γυμνάσιο Καλλιθέας, σελ.
2. Επί διαδικαστικού θέματος, σελ.
3. Επί προσωπικού θέματος, σελ.
4. Αναφορά καταδίκης για την επίθεση στον καθηγητή κ. Ι. Πανούση, σελ.
5. Συλλυπητήρια αναφορά για το θάνατο του Βουλευτή Γ. Παπαδημητρίου, σελ.


Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 20 Φεβρουαρίου 2009, σελ.
4. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων:
i. σχετικά με την αποζημίωση των καπνοπαραγωγών της Ροδόπης για τις καταστροφές που υπέστησαν το 2008 κ.λπ., σελ.
ii. σχετικά με τα οξύτατα προβλήματα στον αγροτικό τομέα κ.λπ., σελ.
β) Προς τον Υπουργό Εσωτερικών, σχετικά με τη δημιουργία υπόγειου γκαράζ στη συμβολή των οδών Πατησίων και Κύπρου κ.λπ., σελ.
γ) Προς τον Υπουργό Δικαιοσύνης, σχετικά με την ίδρυση Εφετείου στο Ηράκλειο κ.λπ., σελ.
δ) Προς τον Υπουργό Οικονομίας και Οικονομικών, σχετικά με τη μείωση των αμοιβών των διοικητών των δημοσίων οργανισμών, σελ.
ε)  Προς τον Υπουργό Απασχόλησης και Κοινωνικής Προστασίας, σχετικά με τις απώλειες των εσόδων των Ασφαλιστικών Ταμείων και την επιδείνωση των οικονομικών του ασφαλιστικού συστήματος κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δικαιοσύνης:
i. «Κύρωση του Πρωτοκόλλου στη Συνθήκη περί αμοιβαίας εκδόσεως εγκληματιών μεταξύ Ελλάδας και Ηνωμένων Πολιτειών της Αμερικής, που υπογράφηκε στις 6 Μαΐου 1931 και στο Ερμηνευτικό Πρωτόκολλο αυτής, που υπογράφηκε στις 2 Σεπτεμβρίου 1937, όπως προβλέπεται στο άρθρο 3 (2) της Συμφωνίας μεταξύ της Ευρωπαϊκής ‘Ενωσης και των Ηνωμένων Πολιτειών της Αμερικής σχετικά με την έκδοση, που υπογράφηκε 25 Ιουνίου 2003», σελ.
ii. «Κύρωση του Πρωτοκόλλου στη Σύμβαση αμοιβαίας δικαστικής συνδρομής σε ποινικές υποθέσεις μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής που υπογράφηκε στις 26 Μαΐου 1999, όπως προβλέπεται στο άρθρο 3 (2) της Συμφωνίας μεταξύ της Ευρωπαϊκής ‘Ενωσης και των Ηνωμένων Πολιτειών της Αμερικής σχετικά με την αμοιβαία δικαστική συνδρομή που υπογράφηκε στις 25 Ιουνίου 2003», σελ.
2. Κατάθεση σχεδίων νόμων:
α) Οι Υπουργοί Αγροτικής Ανάπτυξης και Τροφίμων, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων ‘Εργων, Απασχόλησης και Κοινωνικής Προστασίας, Δικαιοσύνης και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Κύρωση του Μνημονίου Κατανόησης μεταξύ του Οργανισμού Τροφίμων  και Γεωργίας των Ηνωμένων Εθνών (FAO) και της Κυβέρνησης της Ελληνικής Δημοκρατίας για την «Επιστημονική και Θεσμική Συνεργασία για την Υποστήριξη της Υπεύθυνης Αλιείας στην Ανατολική Μεσόγειο», σελ.
β) Οι Υπουργοί Εσωτερικών, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «’Ασκηση του εκλογικού δικαιώματος κατά τις γενικές βουλευτικές εκλογές, από τους ‘Ελληνες εκλογείς που διαμένουν στο εξωτερικό», σελ.
3. Συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών γιατρών του ΕΣΥ σύμφωνα με το Προεδρικό Διάταγμα 76/2005 και άλλες διατάξεις», σελ.

ΟΜΙΛΗΤΕΣ
Α. Επί διαδικαστικού θέματος:
ΒΕΛΟΠΟΥΛΟΣ Κ., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΠΑΠΟΥΤΣΗΣ Χ., σελ.
ΣΟΥΡΛΑΣ Γ., σελ.
ΧΑΡΑΛΑΜΠΟΥΣ Χ., σελ.

Β. Επί προσωπικού θέματος:
ΚΑΡΑΝΙΚΑΣ Η., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.

Γ. Επί των επικαίρων ερωτήσεων:
ΑΛΑΒΑΝΟΣ Α., σελ.
ΒΕΛΟΠΟΥΛΟΣ Κ., σελ.
ΔΕΝΔΙΑΣ Ν., σελ.
ΚΟΝΤΟΓΙΑΝΝΗΣ Γ., σελ.
ΚΟΥΒΕΛΗΣ Φ., σελ.
ΛΕΓΚΑΣ Ν., σελ.
ΜΕΛΑ Ε., σελ.
ΝΑΚΟΣ Α., σελ.
ΠΟΛΑΤΙΔΗΣ Η., σελ.
ΧΑΤΖΗΓΑΚΗΣ Ε., σελ.
ΧΑΤΖΗ ΟΣΜΑΝ Α., σελ.

Δ. Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΑΔΡΑΚΤΑΣ Π., σελ.
ΓΕΩΡΓΙΑΔΗΣ Α. σελ.
ΓΙΑΝΝΟΠΟΥΛΟΣ Α., σελ.
ΚΑΡΑΝΙΚΑΣ Η., σελ.
ΚΑΡΤΑΛΗΣ Κ., σελ.
ΚΑΤΡΙΝΗΣ Μ., σελ.
ΚΑΤΣΙΦΑΡΑΣ Α., σελ.
ΚΟΥΤΣΟΥΚΟΣ Ι., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΜΑΓΚΡΙΩΤΗΣ Ι., σελ.
ΜΕΛΑΣ Π., σελ.
ΜΕΡΕΝΤΙΤΗ Α., σελ.
ΝΑΣΙΩΚΑΣ Ε., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΠΑΠΑΔΗΜΑΤΟΣ Ν., σελ.
ΠΑΠΑΚΩΣΤΑ-ΣΙΔΗΡΟΠΟΥΛΟΥ Α., σελ.
ΠΑΠΟΥΤΣΗΣ Χ., σελ.
ΡΗΓΑΣ Π., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΚΟΥΛΑΣ Ι., σελ.
ΣΟΛΔΑΤΟΣ Θ., σελ.
ΣΟΥΡΛΑΣ Γ., σελ.
ΤΖΑΚΡΗ Θ., σελ.
ΤΙΜΟΣΙΔΗΣ Μ., σελ.
ΤΣΙΑΡΑΣ Κ., σελ.
ΤΣΙΡΩΝΗΣ Δ., σελ.
ΧΑ’Ι’ΔΟΣ Χ., σελ.
ΧΑΡΑΛΑΜΠΟΥΣ Χ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ?Α΄
      Πέμπτη 19 Φεβρουαρίου 2009
      Αθήνα, σήμερα στις 19 Φεβρουαρίου 2009, ημέρα Πέμπτη και ώρα 09.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Εύα Μελά, Βουλευτή Β΄ Αθήνας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ κατέθεσε αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος ζητεί να προχωρήσουν τάχιστα οι διαδικασίες πρόσληψης νέων στελεχών στο Λιμενικό Σώμα με κύριο βάρος στις ειδικότητες των αποφοίτων Σχολών Εμπορικού Ναυτικού κ.λπ..
      2) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ κατέθεσε αναφορά με την οποία η Πανελλήνια Ομοσπονδία Συλλόγων Επαγγελματιών Γεωπόνων ζητεί την επίλυση εκκρεμοτήτων σχετικών με το Πρόγραμμα «Εγκατάσταση Νέων Γεωργών» Μέτρο 1.1.2.
      3) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Δημήτριος Παύλου ζητεί να μάθει αν δικαιούται διαδοχική σύνταξη.
      4) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Κουτσουρά Μαρία ζητεί να μάθει αν δικαιούται από το Ταμείο Παρακαταθηκών και Δανείων επιδοτούμενο ή άτοκο στεγαστικό δάνειο λόγω παραμεθορίου περιοχής.
      5) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Πρόεδρος του Τοπικού Συμβουλίου Δροσερού ζητεί να παραμείνει το κτηνιατρείο που στεγάζεται στην κοινότητα Δροσερού γιατί εξυπηρετεί μεγάλο αριθμό κτηνοτρόφων.
      6) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ιγνατιάδου Μαρία ζητεί στην επόμενη προκήρυξη για τις σχολές της Ελληνικής Αστυνομίας η μοριοδότηση να δίνεται σε όλους τους κατοίκους του Νομού Πέλλης.
      7) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Νικόλαος Παπαδόπουλος ζητεί στην επόμενη προκήρυξη των ΕΠΟΠ η μοριοδότηση να δίνεται σε όλους τους κατοίκους του Νομού Πέλλης.
      8) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Μαγκούτης Στυλιανός, καθηγητής Φυσικής Αγωγής ζητεί την αναγνώριση της προϋπηρεσίας του, ως συμβασιούχος σε προγράμματα της Γενικής Γραμματείας Αθλητισμού.
      9) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Σουλτάνα Περόντση, δικηγόρος ζητεί να γίνει προσθήκη μεταβατικής διάταξης στο ν. 3689/5-8-/08, ώστε να μπορέσει να λάβει μέρος στο διαγωνισμό της Εθνικής Σχολής Δικαστικών Λειτουργών του 2009.
      10) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Τερζούδη Μαρία ζητεί να μάθει εάν υπάρχει κάποιο νομικό πλαίσιο για τις μετεγγραφές φοιτητών από πανεπιστήμια του εξωτερικού σε πανεπιστήμια στην Ελλάδα και υπό ποιες προϋποθέσεις γίνονται οι μετεγγραφές.
      11) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Γενικός Οργανισμός Εγγείων Βελτιώσεων Πεδιάδων Θεσσαλονίκης - Λαγκαδά ζητεί την εξαίρεση των ΓΟΕΒ από τις ρυθμίσεις του π.δ. 164/2004 που αφορούν στην ανανέωση των συμβάσεων του εποχικού προσωπικού.
      12) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παπαδόπουλος Στράτος ζητεί να επανεξεταστεί η διάταξη του ν. 3655/08, άρθρο 140 που αφορά στη συνταξιοδότηση πατέρων, λόγω γήρατος, που έχουν ανάπηρο παιδί.
      13) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Τσελπισιδής Ηλίας ζητεί τη συνδρομή ενός φορέα για τη συγγραφή ενός αντιλεξικού αρχαίας ελληνικής στην ελληνική γλώσσα.
      14) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Μπίνος Χρήστος, ιατρός ζητεί να μάθει εάν και πότε θα υπογραφούν οι συλλογικές συμβάσεις των νοσοκομειακών ιατρών.
      15) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Παύλου Μαρία ζητεί να μάθει το λόγο της μείωση της ορφανικής σύνταξής της από τον ΟΓΑ.
      16) Η Βουλευτής Αιτωλοακαρνανίας κ. ΣΟΦΙΑ ΓΙΑΝΝΑΚΑ κατέθεσε αναφορά με την οποία ο Σύλλογος Γαβαλιωτών Αθήνας ζητεί την επαναλειτουργία του Υποκαταστήματος ΟΤΕ που λειτουργούσε στη Γαβαλού Αιτωλοακαρνανίας.
      17) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Βέσκου - Τζώτζη Άννα ζητεί να μάθει τους λόγους που δεν συμπεριλαμβάνεται στους διοριστέους από την 5Κ/2008 προκήρυξη του ΑΣΕΠ για την κάλυψη θέσεων νοσηλευτών.
      18) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία η Περιφερειακή Επιτροπή Κολύμβησης Υδατοσφαίρισης Κρήτης -Ρόδου της Κολυμβητικής Ομοσπονδίας Ελλάδος ζητεί τη χορήγηση επί πλέον κινήτρων για την ενίσχυση του Μαθητικού Αθλητισμού.
      19) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Μητσοπούλου Πολυξένη ζητεί την άμεση χορήγηση του πτυχίου από τα μαθήματα Υπολογιστών που παρακολούθησε.
      20) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ιωσηφίδης Γεώργιος ζητεί την επανεγγραφή του στο Οικονομικό Τμήμα του Πανεπιστημίου Μακεδονίας.
      21) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ρόσιου Ελένη ζητεί να συμπεριληφθούν στα χρόνια που απαιτεί το ΙΚΑ για σύνταξη χηρείας και αυτά του πρώτου γάμου με τον ίδιο σύζυγο.
      22) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παύλος Γεωργίου ζητεί να αποδεσμευτεί από την υπεύθυνη δήλωση για δεκαετή παραμονή στο παραμεθόριο δήμο που εργάζεται και να μεταταχθεί στο δήμο όπου μένει με την αδελφή του που πάσχει από νοητική καθυστέρηση.
      23) Οι Βουλευτές, Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία ο Σύλλογος Γονέων και Κηδεμόνων 4ου Γυμνασίου και ΤΑΔ Ζωγράφου ζητεί να διευθετηθεί το ζήτημα μεταφοράς των μαθητών των Τμημάτων Αθλητικής Διευκόλυνσης προς τους αθλητικούς χώρους. 
      24) Οι Βουλευτές, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία ο Ναυταθλητικός Όμιλος Αστρακερής Κέρκυρας ζητεί την άμεση εκβάθυνση του λιμανιού της Αστρακερής κ.λπ..
      25) Ο Βουλευτής Λαρίσης κ. ΚΩΝΣΤΑΝΤΙΝΟΣ ΑΓΟΡΑΣΤΟΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων ΕΝΙΠΕΑ Φαρσάλων ζητεί τη χορήγηση οικονομικής ενίσχυσης για την αντικατάσταση πεπαλαιωμένων γεωτρήσεων κ.λπ..
      26) Οι Βουλευτές, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία ο Σύνδεσμος Συνταξιούχων ΤΕΒΕ Νομού Κέρκυρας «Ο ΑΓΙΟΣ ΣΠΥΡΙΔΩΝ» διαμαρτύρεται για τις ελλείψεις επιστημονικού εξοπλισμού και ιατρικού προσωπικού από το Υποκατάστημα του ΙΚΑ Κέρκυρας κ.λπ..
      27) Ο Βουλευτής Λαρίσης κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία η Ένωση Αγροτικών Συνεταιρισμών Άμφισσας ζητεί την οικονομική ενίσχυση των ελαιοπαραγωγών της περιοχής για τη ζημιά που υπέστησαν λόγω σχινοκαρπίας και ανομβρίας.
      28) Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά με την οποία τα Επιμελητήρια Λέσβου-Χίου και Σάμου ζητούν την ένταξη των βιοτεχνικών, βιομηχανικών, μεταλλευτικών, κτηνοτροφικών, εμπορικών και ξενοδοχειακών επιχειρήσεων που είναι εγκατεστημένες και λειτουργούν στη Περιφέρεια Βορείου Αιγαίου στις διατάξεις του άρθρου 37 του ν.3458/2006.
      29) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Βασίλης Αλεξίου ζητεί να γίνουν διαδικασίες για την καταβολή ενισχύσεων για ζημιογόνα αίτια που έχουν εγκριθεί από τα Προγράμματα ΠΣΕΑ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9052/26-3-2008 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. 7017/4/8106/17-4-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση των ανωτέρω ερωτήσεων, που κατέθεσε ο Βουλευτής κ. Α. Πλέυρης, εκ των οποίων τη δεύτερη μας διαβίβασε το Υπουργείο Ανάπτυξης, με το Β13-205 από 10-04-2008 έγγραφό του, σας γνωρίζουμε ότι η διατάραξη της κοινής ησυχίας και η ηχορύπανση, εν γένει, κατατάσσονται, αναμφισβήτητα, στα πλέον σοβαρά κοινωνικά προβλήματα, δεδομένου ότι οι επιπτώσεις τους πλήττουν την καθημερινή διαβίωση και υποβαθμίζουν την ποιότητα ζωής των πολιτών. Από την ηχορύπανση πλήττονται κυρίως οι κάτοικοι των μεγαλουπόλεων και των τουριστικών περιοχών κατά τους θερινούς μήνες. Αυτή δε προέρχεται, εκτός των άλλων πηγών θορύβων, από τη λειτουργία των καταστημάτων υγειονομικού ενδιαφέροντος και ιδίως από τη μουσική των κέντρων διασκεδάσεως, καθώς και από το θόρυβο που προκαλούν τα πάσης φύσεως κυκλοφορούντα οχήματα.
      Η καταπολέμηση του φαινομένου αυτού αποτελεί για το Υπουργείο μας και τις Υπηρεσίες της Ελληνικής Αστυνομίας έναν από τους στόχους πρώτης προτεραιότητας, στα πλαίσια της αντεγκληματικής πολιτικής που εφαρμόζουμε. Ειδικότερα, για την αντιμετώπιση της ηχορύπανσης που προέρχεται από τα καταστήματα υγειονομικού ενδιαφέροντος, έχουν δοθεί στις Υπηρεσίες μας εντολές και οδηγίες που αφορούν στον έγκαιρο σχεδιασμό και μεθόδευση συστηματικών ελέγχων, τόσο για την πρόληψη όσο και για την καταστολή των προβλημάτων αυτών, καθώς και στη σχολαστικότητα και τη συνέχεια που πρέπει να έχουν οι έλεγχοι και οι ηχομετρήσεις, ιδιαίτερα στις περιπτώσεις καταγγελιών για διατάραξη από τα προαναφερόμενα καταστήματα, επιδεικνύοντας ιδιαίτερη αυστηρότητα εναντίον εκείνων των καταστηματαρχών που κατά σύστημα παρανομούν.
      Στο σημείο αυτό πρέπει να σημειώσουμε ότι, για τη βεβαίωση των σχετικών παραβάσεων, η ισχύουσα νομοθεσία προβλέπει τη διενέργεια ηχομετρήσεων με ειδικές συσκευές (ηχόμετρα), αποκλειόμενης της ακουστικής ή της καθ' οιονδήποτε άλλο τρόπο διαπίστωσης του αδικήματος αυτού. Προς τούτο, για την πραγματοποίηση ηχομετρήσεων, οι περιφερειακές Υπηρεσίες μας έχουν εφοδιασθεί με 226 συσκευές μέτρησης της έντασης του ήχου, ενώ για τη σωστή χρήση-λειτουργία αυτών έχει εκπαιδευτεί ανάλογο προσωπικό.
      Παράλληλα, οι προαναφερόμενες εντολές αφορούν στη στενή και σε μόνιμη βάση συνεργασία με τις κατά τόπους αρμόδιες Υγειονομικές Υπηρεσίες, για τον ασφαλέστερο προσδιορισμό της ηχορύπανσης, όπου απαιτείται, καθώς και με τους οικείους Ο.Τ.Α., οι οποίοι πρέπει να ενημερώνονται αμέσως για τις παραβάσεις εκείνες που επισύρουν και διοικητικές κυρώσεις, ώστε παράλληλα με τις ποινικές να επιβάλλονται στους υπαιτίους και οι διοικητικές κυρώσεις.
      Η δράση των Υπηρεσιών μας στον τομέα αυτό, κατά το παρελθόν έτος, απέφερε θετικά αποτελέσματα, αφού σε όλη την επικράτεια πραγματοποιήθηκαν 66.553 ηχομετρήσεις και βεβαιώθηκαν 3.156 παραβάσεις ηχορύπανσης. Παράλληλα βεβαιώθηκαν και 33.953 συναφείς παραβάσεις (στέρηση αδείας μουσικής, τροποποίηση των όρων αδείας μουσικής, διατάραξη της κοινής ησυχίας κ.λπ.). Ειδικότερα, στην περιοχή αρμοδιότητας της Διεύθυνσης Αστυνομίας Αθηνών, κατά το χρονικό διάστημα από 01-01-2007 έως 30-03-2008, διενεργήθηκαν 4.925 έλεγχοι-ηχομετρήσεις σε καταστήματα υγειονομικού ενδιαφέροντος με μουσική, βεβαιώθηκαν 191 παραβάσεις ηχορύπανσης και σε βάρος των υπευθύνων ακολουθήθηκε η αυτόφωρη διαδικασία. Στόχος του Αρχηγείου της Αστυνομίας, για το τρέχον έτος, είναι η αύξηση ή τουλάχιστον η διατήρηση του αριθμού των σχετικών ελέγχων στο ίδιο επίπεδο με αυτό του προηγούμενου έτους.
      Αναφορικά με το αναφερόμενο στις ερωτήσεις κατάστημα, σας πληροφορούμε ότι αυτό λειτουργεί νόμιμα σύμφωνα με τις 94116/23-11-2005 και 123906/16-03-2007 άδειες λειτουργίας καταστήματος και. μουσικών οργάνων. Η κατά τόπο αρμόδια Υπηρεσία μας (Αστυνομικό Τμήμα Αγ. Παντελεήμονα), κατά το χρονικό διάστημα από 01-01-2007 έως 14-03-2008, ενήργησε σειρά αστυνομικών ελέγχων από τους οποίους προέκυψαν και βεβαιώθηκαν παραβάσεις, 6 για στέρηση αδείας μουσικών οργάνων, 19 για υπέρβαση ωραρίου λειτουργίας μουσικών οργάνων, 1 για υπέρβαση ωραρίου λειτουργίας μουσικών οργάνων και διατάραξη κοινής ησυχίας και 1 για υπέρβαση ωραρίου λειτουργίας καταστήματος, ενώ διενεργήθηκαν και 5 ηχομετρήσεις με αρνητικά αποτελέσματα. Για όλες τις προαναφερόμενες παραβάσεις ενημερώθηκε ο αρμόδιος Δήμος Αθηναίων, ο οποίος επέβαλε με τις 18766, 206945/13-12-2007 και 026216/01-02-2008 αποφάσεις του, 60 ημέρες αφαίρεση άδειας λειτουργίας και 10 ημέρες σφράγιση αυτού από 16 έως 25-03-2007, 20 ημέρες από 8 έως 27-01-2008 και 30 ημέρες από 05-03-2008 έως 03-04-2008. Πλην όμως, η εκτέλεση των αποφάσεων αυτών ανεστάλη κατόπιν έκδοσης προσωρινών διαταγών αναστολής του Τριμελούς Διοικητικού Πρωτοδικείου Αθηνών. Επίσης, με τις 70827/23-05-2007 και 152549/08-10-2007 αποφάσεις του ίδιου Δήμου επιβλήθηκε 60 ημέρες (από 05-06 έως 13-08-2007) και 30 ημέρες (από 07-11 έως 06-12-2007) αφαίρεση της άδειας λειτουργίας μουσικών οργάνων, εκ των οποίων η μεν πρώτη δεν εκτελέστηκε, ενώ η δεύτερη ανεστάλη με προσωρινή διαταγή αναστολής του προαναφερόμενου Δικαστηρίου.
      Στο σημείο αυτό πρέπει να επισημάνουμε ότι, σύμφωνα με τις διατάξεις του π.δ. 180/1979, η άδεια λειτουργίας καταστήματος υγειονομικού ενδιαφέροντος αφαιρείται από την εκδούσα αρχή για χρονικό διάστημα 10 έως 60 ημερών, εφόσον πληρούνται οι προϋποθέσεις του άρθρου 2 του εν λόγω διατάγματος. Ομοίως η άδεια λειτουργίας μουσικών οργάνων μπορεί να αφαιρείται, προσωρινά ή οριστικά, εφόσον διαπιστώνονται παραβάσεις των όρων αυτής, σύμφωνα με την παρ. 5 του άρθρου 3 της αστυνομικής διάταξης 3/1996. Σε περίπτωση βέβαια μη εφαρμογής των ανωτέρω διατάξεων από τις δημοτικές ή κοινοτικές αρχές προβλέπονται πειθαρχικές και ποινικές κυρώσεις σε βάρος τους, σύμφωνα με την παράγραφο 6 του άρθρου 80 του Κ.Δ.Κ. Ωστόσο, δεδομένης της έκδοσης προσωρινής διαταγής αναστολής από το Διοικητικό Πρωτοδικείο Αθηνών, ο Δήμος Αθηναίων υποχρεούται να απόσχει από οποιαδήποτε επιβολή διοικητικών κυρώσεων.
      Τέλος, σας πληροφορούμε ότι η Διεύθυνση Αστυνομίας Αθηνών διενήργησε προκαταρκτική έρευνα προς διαπίστωση της βασιμότητας ή μη καταγγελθέντων σε βάρος αστυνομικών του Αστυνομικού Τμήματος Αγ. Παντελεήμονα, για παράλειψη-ολιγωρία τους, σχετικά με τον έλεγχο λειτουργίας του εν λόγω καταστήματος, από την οποία ουδεμία πειθαρχική ευθύνη προέκυψε και η υπόθεση τέθηκε στο αρχείο.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      2. Στην με αριθμό 5546/4-2-2008 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 824/28-2-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αρ. πρωτ. 5546/4-2-2008 ερώτησης, που κατατέθηκε στη Βουλή από το Βουλευτή κ. Ι. Μαγκριώτη, σχετικά με το ανωτέρω θέμα, σας πληροφορούμε τα εξής:
      Α. Για προστατευόμενους του ν.2643/1998 πραγματοποιούνται πανελλαδικά 14 προκηρύξεις θέσεων εργασίας από ισάριθμες υπηρεσίες του ΟΑΕΔ που έχουν ορισθεί ως αρμόδιες για την υλοποίηση των διατάξεων του νόμου αυτού. Με τις 14 αυτές προκηρύξεις καλύπτεται το σύνολο των νομών της χώρας μας.
      Μέσα στο 2008 θα πραγματοποιηθούν προκηρύξεις θέσεων εργασίας κατά τα ανωτέρω.
      Με την έκδοση καθημερινά υπουργικών αποφάσεων σύμφωνα με το άρθρο 3 του ν.2643/1998, όπως ισχύει σήμερα, συγκεντρώνονται για όλη τη χώρα θέσεις εργασίας δημοσίου τομέα (δημοσίων υπηρεσιών, ΝΠΔΔ και ΟΤΑ) για προστατευόμενους του ν.2643/1998. Η μεγαλύτερη αναλογία θέσεων που συγκεντρώνονται με τις υπουργικές αυτές αποφάσεις αφορά στην κατηγορία των Ατόμων με Αναπηρίες.
      Οι θέσεις εργασίας που συγκεντρώνονται, σύμφωνα με τα προαναφερόμενα, θα συμπεριληφθούν στις 14 προκηρύξεις δημοσίου τομέα που θα εκδοθούν από τις υπηρεσίες του ΟΑΕΔ.
      Μετά την ολοκλήρωση του ελέγχου των 14 προκηρύξεων του ιδιωτικού τομέα από το αρμόδιο όργανο, δηλαδή από την Κεντρική Επιτροπή Εποπτείας και Συντονισμού Εφαρμογής του ν.2643/1998 και την έγκριση των προκηρύξεων αυτών θα είναι δυνατή η δημοσίευσή τους.
      Ο κ. Χαράλαμπος-Σπυρίδων Ελευθεριάδης θα μπορέσει να υποβάλλει αίτηση σε συγκεκριμένη προκήρυξη για θέσεις εργασίας της κατηγορίας των Ατόμων με Αναπηρίες για τις οποίες έχει τα τυπικά προσόντα.
      Η τοποθέτηση σε θέση εργασίας της προκήρυξης του δημόσιου τομέα αποτελεί συνάρτηση: α) των μορίων τα οποία συγκέντρωσε ο υποψήφιος με βάση τα κριτήρια του άρθρου 4 του ν.2643/1998 (ηλικία, οικογενειακή κατάσταση, τυπικά προσόντα, ποσοστό αναπηρίας και οικονομική κατάσταση) β) της σειράς προτίμησής του για συγκεκριμένες θέσεις της προκήρυξης και γ) των τυπικών προσόντων που απαιτούνται για τη θέση.
      Σύμφωνα με το τελευταίο εδάφιο της παρ. 1 του άρθρου 11 του ν.3227/2004 (Α΄ 31), τα Άτομα με Αναπηρίες που απασχολούνται κατά τη δημοσίευση του νόμου αυτού και εφεξής σε επιχειρήσεις ή εκμεταλλεύσεις ή φορείς κατ’ εφαρμογή του προγράμματος επιχορήγησης από τον ΟΑΕΔ Νέων Θέσεων Εργασίας Ατόμων με Αναπηρίες τα οποία ο εργοδότης τους επιθυμεί να συνεχίσει να απασχολεί και μετά την ολοκλήρωση του προγράμματος, θεωρείται, ως προς όλες τις συνέπειες, ότι τοποθετήθηκαν στον εργοδότη αυτό δυνάμει του ν.2643/1998.
      Η αρμόδια υπηρεσία του Υπουργείου μας ενημερώνει καθημερινά, για τις προαναφερόμενες διατάξεις, επιχειρήσεις ιδιαίτερα των ΟΤΑ σε όλη τη χώρα, που επιθυμούν να διατηρήσουν απασχολούμενα Άτομα με Αναπηρίες και μετά την ολοκλήρωση του επιχορηγούμενου από τον ΟΑΕΔ προγράμματος Νέων Θέσεων Εργασίας Ατόμων με Αναπηρίες.
      Επισημαίνουμε ότι, από επιχειρήσεις των ΟΤΑ εκδηλώνεται ενδιαφέρον για τη διατήρηση στην απασχόληση Ατόμων με Αναπηρίες κατ’ εφαρμογή των προαναφερομένων διατάξεων.
      Β. Για τα λοιπά θέματα σας επισυνάπτουμε το με αρ. πρωτ. 9795/373/20-2-2008 Έγγραφο της Γενικής Γραμματείας Διαχείρισης Κοινοτικών και Άλλων Πόρων.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 4973/23-1-2008 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 1430/26-2-2008 έγγραφο από τον Υπουργό Μακεδονίας-Θράκης η ακόλουθη απάντηση:
      «Απαντώντας στην με αριθμό 4973/23-1-08 ερώτηση με θέμα: «Κενά στην παρακολούθηση ρύπανσης του Θερμαϊκού Κόλπου στη Θεσσαλονίκη», που κατέθεσε στη βουλή ο Βουλευτής Γιάννης Μαγκριώτης και που μας διαβιβάστηκε από το ΥΠΕΧΩΔΕ (10548Β/14-2-2008) σας γνωρίζουμε τα εξής, που αφορούν στο Υπουργείο μας:
      Η Διεύθυνση Προστασίας και Ανάπτυξης του Θερμαϊκού Κόλπου του Υπουργείου Μακεδονίας-Θράκης έχει υπογράψει και υλοποιεί σύμβαση με το Αριστοτέλειο Πανεπιστήμιο Θεσσαλονίκης και συγκεκριμένα με το Εργαστήριο Ελέγχου Ρύπανσης Περιβάλλοντος του Τμήματος Χημείας, για τη χρονική περίοδο από τον Μάιο 2007 έως τον Μάιο 2008 με θέμα «ΜΕΛΕΤΗ ΤΗΣ ΠΟΙΟΤΗΤΑΣ ΤΩΝ ΥΔΑΤΩΝ ΤΟΥ ΘΕΡΜΑΪΚΟΥ ΚΟΛΠΟΥ ΚΑΙ ΠΡΟΤΑΣΕΙΣ ΓΙΑ ΤΗΝ ΑΜΕΣΗ ΑΝΤΙΜΕΤΩΠΙΣΗ ΤΗΣ ΡΥΠΑΝΣΗΣ» Επιστημονικός υπεύθυνος του προγράμματος είναι ο Διευθυντής του εργαστηρίου, Αν. Καθηγητής κ. Κωνσταντίνος Φυτιάνος.
      Η Μελέτη αποσκοπεί στη συλλογή, καταγραφή και επεξεργασία σύγχρονων δεδομένων, φυσικοχημικών και βιολογικών παραμέτρων στο νερό, τα ιζήματα και τους μικροοργανισμούς του κόλπου, με τριμηνιαίες δειγματοληψίες για έναν πλήρη ετήσιο κύκλο, στην παρακολούθηση και καταγραφή των πηγών ρύπανσης για την πληρέστερη κατανόηση, της χρονικά και τοπικά μεταβαλλόμενης ρύπανσης του Θερμαϊκού κόλπου.
      Με βάση τα αποτελέσματα θα εντοπιστούν ποιοτικά και ποσοτικά οι πηγές ρύπανσης του Θερμαϊκού Κόλπου και θα προταθούν λύσεις για την αποκατάσταση του οικοσυστήματος.
      Ο Υπουργός
      ΜΑΡΓΑΡΙΤΗΣ ΤΖΙΜΑΣ»
       4. Στην με αριθμό 5961/8-2-2008 ερώτηση του Βουλευτή κ. Θεοχάρη Τσιόκα δόθηκε με το υπ’ αριθμ. 223/26-2-2008 έγγραφο από τον Υπουργό Αγροτικής Ανάπτυξης και τροφίμων η ακόλουθη απάντηση:
      «Απαντώντας στα παραπάνω που κατέθεσε ο Βουλευτής κ. Θ. Τσιόκας, σας πληροφορούμε τα εξής:
      Η κατανομή του Εθνικού Αποθέματος 2006 του καθεστώτος Ενιαίας Ενίσχυσης πραγματοποιήθηκε σε τρεις φάσεις, με συγκεκριμένη διαδικασία, η οποία έχει ως εξής:
      Α' φάση:
      Η Α' φάση αφορούσε κατανομή δικαιωμάτων σε νέους κατά κύριο επάγγελμα αγρότες κάτω των 40 ετών, ενταγμένους ή όχι σε προγράμματα, στους οποίους η κατανομή έγινε σύμφωνα με τον κανόνα 7+2+1, δηλαδή 7 δικαιώματα-εκτάρια (αξίας 750 ευρώ ανά εκτάριο) για τους νέους αγρότες, προσαυξανόμενα κατά επιπλέον δύο ίσης αξίας στους κατοίκους των ορεινών και μειονεκτικών περιοχών, προσαυξανόμενα κατά επιπλέον ένα ίσης αξίας σε αυτούς με, τουλάχιστον, τρία παιδιά. Τα στοιχεία των νέων αγροτών, όπως προκύπτουν από τις δηλώσεις εκμετάλλευσης-αιτήσεις ενιαίας ενίσχυσης 2006 (ηλικία, κατά κύριο επάγγελμα αγρότες, αριθμός τέκνων και κάτοικοι ορεινών και μειονεκτικών περιοχών) και τις ενστάσεις/αιτήσεις των παραγωγών που έγιναν αποδεκτές, διασταυρώθηκαν με τα αρχεία του ΚΕ.Π.Υ.Ο. καθώς και εκείνα της Ειδικής Γραμματείας Προγραμματισμού του Γ' Κ.Π.Σ.
Επισημαίνεται ότι, κατά την εφαρμογή του ως άνω κανόνα, ίσχυσαν οι κάτωθι περιορισμοί, δηλαδή:
      - Οι δικαιούχοι που δεν είχαν προσωρινά δικαιώματα ούτε οριστικά έλαβαν 7 δικαιώματα, προσαυξημένα κατά 2 εφόσον η εκμετάλλευσή τους βρίσκεται σε ορεινή και μειονεκτική περιοχή και κατά επιπλέον 1 δικαίωμα εφόσον έχουν 3 παιδιά και άνω(7+2+1).
      - Οι δικαιούχοι που δεν είχαν προσωρινά δικαιώματα αλλά είχαν οριστικά (από μεταβίβαση ή κληρονομιά) έλαβαν 5 δικαιώματα προσαυξημένα κατά 2 εφόσον η εκμετάλλευσή τους βρίσκεται σε ορεινή και μειονεκτική περιοχή και κατά επιπλέον 1 δικαίωμα εφόσον έχουν 3 παιδιά και άνω (5+2+1). Στην περίπτωση όμως που αυτοί οι δικαιούχοι ήταν κάτοχοι οριστικών δικαιωμάτων αξίας άνω των 5.000€ εφαρμόσθηκε μείωση στα προς κατανομή δικαιώματα κατά 50%, δηλαδή έλαβαν 2,5+ 1 +0,5 δικαιώματα.
      - Οι δικαιούχοι που είχαν προσωρινά δικαιώματα (πληρωμές στην περίοδο αναφοράς) έλαβαν δικαιώματα με τον κανόνα 7+2+1, μειωμένα κατά 50%, δηλαδή έλαβαν 3,5+1+0,5 δικαιώματα. Στην περίπτωση όμως που αυτοί οι δικαιούχοι ήταν κάτοχοι οριστικών δικαιωμάτων αξίας άνω των 5.0000 εφαρμόσθηκε επί πλέον μείωση στα προς κατανομή δικαιώματα κατά 50%, δηλαδή έλαβαν 1,75+0,5+0,25 δικαιώματα.
      Οι νέοι αγρότες στους οποίους κατανεμήθηκαν δικαιώματα από το Εθνικό Απόθεμα κατά την Α' φάση κατανομής είχαν την υποχρέωση να ενεργοποιήσουν ίσο αριθμό δικαιωμάτων με αυτό που τους κατανεμήθηκε, δηλώνοντας με την αίτηση ενεργοποίησης αντίστοιχο αριθμό εκταρίων, επιπλέον των οριστικών τους δικαιωμάτων, καλλιεργημένων με επιλέξιμες καλλιέργειες (στις οποίες δεν περιλαμβάνονται οι γαίες σε καλή γεωργική κατάσταση - παράγραφος 5.1.2. - Κριτήρια Μη Επιλεξιμότητας των προς Ενίσχυση Εκτάσεων, της υπ' αριθ. 70746/20-07-2006 εγκυκλίου της Δ/νσης Ο.Σ.Δ.Ε. του Ο.Π.Ε.Κ.Ε.Π.Ε.).
      Β' φάση:
      Με τον ίδιο κανόνα που ίσχυσε κατά την Α' φάση κατανομής, κατά τη Β' φάση κατανεμήθηκαν δικαιώματα από το εθνικό απόθεμα σε νέους κατά κύριο επάγγελμα αγρότες κάτω των 40 ετών οι οποίοι είχαν ενταχθεί σε προγράμματα μετά την περίοδο αναφοράς ή είχαν εγκεκριμένα σχέδια βελτίωσης [σύμφωνα με τον Κανονισμό (ΕΚ) 1257/1999] και επιπλέον είχαν υποβάλει αίτηση ενεργοποίησης και είχα δηλώσει αντίστοιχο αριθμό εκταρίων επιπλέον των οριστικών τους δικαιωμάτων καλλιεργημένων με επιλέξιμες καλλιέργειες.
      Γ' φάση:
      Με την εφαρμογή του ίδιου κανόνα που ίσχυσε κατά την Α' φάση, έγινε η κατανομή δικαιωμάτων από το εθνικό απόθεμα Γ' φάσης, ως εξής:
      α) σε νέους αγρότες-επενδυτές κάτω των 40 ετών, οι οποίοι αύξησαν την εκμετάλλευσή τους πάνω από 20% σε σχέση με την περίοδο αναφοράς.
      β) μετά την εξάντληση των αιτημάτων των νέων αγροτών, σε επενδυτές οι οποίοι είχαν υποβάλλει σχετικό αίτημα και οι οποίοι αποδεδειγμένα εντάσσονταν στο κριτήριο του επενδυτή (είχαν αγορά γης ή ζώων, μακροχρόνια μίσθωση κλπ).
      Παραγωγοί που είχαν υποβάλλει αίτημα χορήγησης, στο πρόσωπο των οποίων δεν συνέτρεχε μία, τουλάχιστον, από τις ανωτέρω αναφερθείσες προϋποθέσεις, δεν ήταν δικαιούχοι για τη χορήγηση δικαιωμάτων από το Εθνικό Απόθεμα 2006.
      Σύμφωνα με τα στοιχεία της βάσης δεδομένων του Ο.Π.Ε.Κ.Ε.Π.Ε., ο παραγωγός Τριχάνης Νικόλαος του Πολύβιου με ΑΦΜ 049625139 δεν υπέβαλλε δήλωση εκμετάλλευσης-αίτηση ενιαίας ενίσχυσης το 2006 ούτε και αίτημα για τη χορήγηση δικαιωμάτων από το Εθνικό Απόθεμα 2006, είτε με αίτηση αναθεώρησης προσωρινών δικαιωμάτων ενιαίας ενίσχυσης μέχρι τις 18/11/05, είτε με αίτηση τροποποίησης κατά την υποβολή της αίτησης ενιαίας ενίσχυσης έτους 2006. Συνεπώς, ορθώς δεν του χορηγήθηκαν δικαιώματα από το Εθνικό Απόθεμα 2006.
      Ο Υπουργός
      Α. ΚΟΝΤΟΣ»
      5. Στην με αριθμό 13281/27.1.2009 ερώτηση του Βουλευτή κ. Φώτη Κουβέλη δόθηκε με το υπ΄αριθμ. Α.Π.:Υ/ΙΒ/132/13.2.2009 έγγραφο από τον Υπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης και με βάση τα στοιχεία που μας γνωστοποίησε η ΕΡΤ Α.Ε., θέτουμε υπόψη σας τα ακόλουθα:
      Η επιλογή του προγράμματος της Δημόσιας Ελληνικής Τηλεόρασης είναι προϊόν συλλογικής εργασίας και γίνεται από εξειδικευμένα στελέχη της, τα οποία λειτουργούν σύμφωνα με το νομικό καθεστώς και τους Κανονισμούς λειτουργίας της εταιρείας.
      Με στόχο το καλύτερο δυνατό ποιοτικό αποτέλεσμα και τη μέγιστη δυνατή ευελιξία στη διαδικασία προγραμματισμού, οι αρμόδιες υπηρεσίες των τηλεοπτικών καναλιών της ΕΡΤ Α.Ε., θέτουν τα κριτήρια επιλογής, σύμφωνα με τις ανάγκες τους σε πρόγραμμα κατά θεματικές ενότητες.
      Στο πλαίσιο αυτής της τακτικής, εντάσσεται η επιλογή του προγράμματος, η ανανέωση υπαρχουσών εκπομπών, αλλά και κάθε διακοπή προβολής κάποιων, είτε γιατί έκλεισε ο κύκλος τους, είτε γιατί κρίθηκε ότι δεν εκπληρώθηκαν οι στόχοι που είχαν τεθεί ως προς την αποδοχή τους από το τηλεοπτικό κοινό, η οποία αποτυπώνεται και στις μετρήσεις τηλεθέασης.
      Για τους λόγους αυτούς, στην ΕΤ3 το τελευταίο εξάμηνο αποφασίστηκε η διακοπή προβολής έξι εκπομπών. Σε αυτές περιλαμβάνονται και δύο ενημερωτικές, μία εκ των οποίων είναι η εκπομπή «ΥΠΑΡΧΕΙ ΕΙΔΗΣΗ». Παρά την παράταση που δόθηκε στους συντελεστές της εκπομπής από τα αρμόδια όργανα της ΕΤ3, ο στόχος που είχε τεθεί δεν επιτεύχθηκε. Είναι ευνόητο ότι η διακοπή της εν λόγω εκπομπής ούτε αιφνιδιαστικά αποφασίστηκε και μάλιστα με «πρόσχημα» τη χαμηλή τηλεθέαση, ούτε πολύ περισσότερο επιχειρήθηκε «έλεγχος και υποταγή της ενημέρωσης».
      Απόφαση της Διοίκησης της ΕΡΤ3 αποτελεί η αξιοποίηση των συντελεστών της εκπομπής σε θέσεις ανάλογες των προσόντων τους.
      Άλλωστε, όλες οι αποφάσεις της Διοίκησης της ΕΡΤ3 λαμβάνονται με μοναδικό κριτήριο την ανάπτυξη της εταιρίας και την επίτευξη του σκοπού της ως δημόσιου φορέα, που είναι η προσφορά στο κοινό υψηλού επιπέδου ποιοτικών προγραμμάτων και υπηρεσιών.
      Ο Υπουργός
      ΠΡΟΚΟΠΙΟΣ ΠΑΥΛΟΠΟΥΛΟΣ»
      6. Στην με αριθμό 13110/23.1.2009 ερώτηση του Βουλευτή κ. Αργυρίου Ντινόπουλου δόθηκε με το υπ΄αριθμ. 6558/10.2.2009 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης που κατατέθηκε στη Βουλή των Ελλήνων από το βουλευτή κ. Αργύρη Ντινόπουλο, αναφορικά με τη μείωση των δημοτικών τελών και των τιμολογίων ύδρευσης για τις τρίτεκνες οικογένειες, σας γνωρίζουμε κατά λόγο αρμοδιότητός μας τα εξής:
      Στο πλαίσιο της ενίσχυσης του κοινωνικού ρόλου των ΟΤΑ, ο ν. 3463/2007 (Κώδικας Δήμων και Κοινοτήτων) και ειδικότερα η παρ. 3 του άρθρου 202 αυτού, προβλέπει τη δυνατότητα μείωσης των δημοτικών φόρων ή τελών ως και 50%, ή ακόμη και την πλήρη απαλλαγή από αυτά, προκειμένου για άτομα με αναπηρίες, πολύτεκνους και απόρους. Σύμφωνα εξάλλου με τα διαλαμβανόμενα του άρθρου 6 του ν. 3454/06 (Ενίσχυση της οικογένειας και λοιπές διατάξεις) «Πολύτεκνοι είναι οι γονείς οι οποίοι έχουν τη γονική μέριμνα ή επιμέλεια τεσσάρων τουλάχιστον τέκνων...». Ωστόσο, την ανωτέρω ιδιότητα μπορούν να λάβουν και οι τρίτεκνες οικογένειες, υπό τις προϋποθέσεις που εισάγονται με τις παρ. 2 έως 4 του ίδιου άρθρου (πχ αναπηρία ενός εκ των δύο γονέων σε ποσοστό 67% και άνω, επιμέλεια τριών άγαμων τέκνων από έναν γονέα κ.λπ.).
      Σημειώνεται τέλος, ότι η σχετική ευεργετική πρόβλεψη έχει δυνητικό και όχι υποχρεωτικό χαρακτήρα, προϋποθέτει δηλ. απόφαση του δημοτικού ή κοινοτικού συμβουλίου του οικείου ΟΤΑ. στο πλαίσιο της διακριτικής ευχέρειας που του επιφυλάσσει ο νομοθέτης για τη θέσπιση μιας σειράς μέτρων κοινωνικού χαρακτήρα.
      Ο Υφυπουργός
      ΘΑΝΑΣΗΣ ΝΑΚΟΣ»
      7. Στην με αριθμό 12778/20.1.2009 ερώτηση του Βουλευτή κ. Ντίνου Βρεττού δόθηκε με το υπ΄αριθμ. 8427/10.2.2009 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και σύμφωνα με σχετικό έγγραφο της Περιφέρειας Αττικής, σας πληροφορούμε τα εξής για όσους Δήμους απέστειλαν στοιχεία:
      * Δήμος Ελευσίνας. Το 80% του δικτύου είναι κατασκευασμένο από σωλήνες αμιάντου και από το 2004 έχει παραχωρηθεί στην ΕΥΔΑΠ.
      * Δήμος Άνω Λιοσίων. Το δίκτυο ύδρευσης είναι κατασκευασμένο από σωλήνες αμιάντου, υπάρχει πρόβλεψη στον Προϋπολογισμό του Δήμου για το 2009 για αντικατάστασή του και θα αρχίσουν σύντομα οι εργασίες αντικατάστασης.
      * Δήμος Ασπροπύργου .Το δίκτυο ύδρευσης. το οποίο εξυπηρετεί το κέντρο της πόλης ανήκει στην ΕΥΔΑΠ και είναι κατασκευασμένο από σωλήνες αμιάντου.
      * Δήμος Ζεφυρίου. Το δίκτυο ύδρευσης είναι κατασκευασμένο από σωλήνες αμιάντου και ανήκει στην ΕΥΔΑΠ
      * Δήμος Μάνδρας. Το μεγαλύτερο μέρος του δικτύου (22χλμ.) αποτελείται από σωλήνες αμιάντου.
      * Δήμος Νέας Περάμου. Το κυρίως δίκτυο ύδρευσης έχει παραχωρηθεί στην ΕΥΔΑΠ.
      * Δήμος Μαγούλας. Το δίκτυο ύδρευσης ήταν κατασκευασμένο από σωλήνες αμιάντου, το μήκος του σωλήνα αμιάντου ανερχόταν σε 5.980 μέτρα και αντικαταστάθηκε στο μεγαλύτερο τμήμα του από πόρους του Δήμου. Υπολείπονται 223 μέτρα σωλήνα, του οποίου επίκειται αντικατάσταση.
      * Κοινότητα Οινόης. Το μεγαλύτερο μέρος του δικτύου έχει αντικατασταθεί. Ενδέχεται όμως να υπάρχουν σωλήνες αμιάντου σε κάποιο μικρό τμήμα του.
      Στοιχεία για τους λοιπούς Δήμους, θα διαβιβαστούν συμπληρωματικά, όταν μας κοινοποιηθούν.
      Τα έργα αντικατάστασης του δικτύου ύδρευσης των Δήμων που δεν ανήκουν στην αρμοδιότητα της ΕΥΔΑΠ είναι επιλέξιμα για χρηματοδότηση από το πρόγραμμα «ΘΗΣΕΑΣ», εφόσον αυτό ζητηθεί από τους Δήμους μέσω συμπλήρωσης ή τροποποίησης του προγράμματός τους.
      Όσον αφορά στην ένταξη έργων στο Πρόγραμμα «Περιβάλλον και Αειφόρος Ανάπτυξη 2007-2013» αρμόδιο να απαντήσει είναι το Υπουργείο ΠΕ.ΧΩ.Δ.Ε, στο οποίο κοινοποιούμε την Ερώτηση, ενώ για την ένταξη στο ΠΕΠ Αττικής αρμόδιο είναι το Υπουργείο Οικονομίας και οικονομικών, στο οποίο κοινοποιούμε την ερώτηση.
      Ο Υφυπουργός
      ΑΘ. ΝΑΚΟΣ»
      8. Στην με αριθμό 9318/31.3.2008 ερώτηση των Βουλευτών κυρίων Αστέριου Ροντούλη, Βαΐτση Αποστολάτου και Κωνσταντίνου Αϊβαλιώτη, δόθηκε με το υπ’ αριθμ. 1853Β/24.4.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στο ανωτέρω σχετικό και όσον αφορά τις αρμοδιότητες του ΥΠΕΧΩΔΕ, σας γνωρίζουμε ότι αναφορικά με την εξέλιξη της κατάρτισης του Κτηματολογίου με απόφασή της «Κτηματολόγιο Α.Ε.» κηρύχθηκαν προς κτηματογράφηση 107 νέοι ΟΤΑ (προ «Καποδίστρια»), που αφορούν σε περιοχές των Νομών Αττικής και Θεσσαλονίκης και τις πρωτεύουσες των Νομών που δεν εντάχθηκαν στο Εθνικό Κτηματολόγιο με την πρώτη γενιά κτηματογράφησης. Επιπλέον, εντάσσονται στο νέο πρόγραμμα κτηματογράφησης και όλοι οι ΟΤΑ στους οποίους ανήκει μέρος της καμένης έκτασης ή συνορεύουν με τον Εθνικό Δρυμό της Πάρνηθας, που επλήγη από την καταστροφική πυρκαγιά το καλοκαίρι 2007.
      Στους ανωτέρω ΟΤΑ, στόχος είναι και η κατάρτιση Δασικών Χαρτών σύμφωνα με τις ισχύουσες διατάξεις της νομοθεσίας, που θα χρησιμοποιηθούν από τις αρμόδιες δασικές υπηρεσίες του Υπουργείου Αγροτικής Ανάπτυξης και Τροφίμων για την προστασία και την προβολή των εμπραγμάτων δικαιωμάτων του Ελληνικού Δημοσίου επί δασών και δασικών εκτάσεων στις διαδικασίες της κτηματογράφησης.
      Συνεπώς, και όσον αφορά στο νέο πρόγραμμα Εθνικού Κτηματολογίου και κατάρτισης Δασικών Χαρτών, διασφαλίζεται πλήρως η δημόσια ακίνητη περιουσία και τίθενται οι βάσεις για την αποτελεσματικότερη προστασία του περιβάλλοντος.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      9. Στην με αριθμό 9306/31.3.2008 ερώτηση του Βουλευτή κ. Σπυρίδωνος-Άδωνι Γεωργιάδη δόθηκε με το υπ’ αριθμ. 1849Β/24.4.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Για την περιοχή του Αμβρακικού έχει εκδοθεί η σχετική υπ'αριθ'11989/14. 3. 08 (ΦΕΚ 123/ 21. 3. 08 Κ.Υ.Α «Χαρακτηρισμός των χερσαίων, υδάτινων και θαλάσσιων περιοχών του Αμβρακικού κόλπου ως Εθνικού Πάρκου και καθορισμός χρήσεων, όρων και Περιορισμών», σύμφωνα με την οποία, «Απαγορεύεται η διάθεση ανεπεξέργαστων αστικών λυμάτων καθώς και οποιαδήποτε απόθεση τοξικού υλικού στο θαλάσσιο και χερσαίο περιβάλλον της ζώνης περιβαλλοντικού ελέγχου. Εντός του Εθνικού Πάρκου απαγορεύεται επί πλέον και η απόθεση αδρανών υλικών» .
      Το Σχέδιο Διαχείρισης της περιοχής ευθύνης του Φορέα Διαχείρισης Αμβρακικού Κόλπου έχει ήδη ενταχθεί στο Πρόγραμμα ΕΠΠΕΡ του ΥΠΕΧΩΔΕ.
      Το ΥΠΕΧΩΔΕ έχει αρμοδιότητες σύμφωνα με τις διατάξεις της κείμενης περιβαλλοντικής νομοθεσίας, για την αξιολόγηση Προμελετών Περιβαλλοντικών Επιπτώσεων (Π.Π.Ε) και Μελετών Περιβαλλοντικών Επιπτώσεων (Μ.Π.Ε.) και για την περιβαλλοντική αδειοδότηση ορισμένων έργων («Εξορυκτικές και συναφείς δραστηριότητες», «Τουριστικές Εγκαταστάσεις-Εργασίες Πολεοδομίας», «Κτηνοτροφικές και Πτηνοτροφικές εγκαταστάσεις», «Υδατοκαλλιέργειες»).
      Μετά την αλλαγή του ισχύοντος θεσμικού πλαισίου (ν.3010/02 & εκτελεστές αυτού ΚΥΑ η αρμοδιότητα για την περιβαλλοντική αδειοδότηση των έργων ανήκει στην Δ/νση ΠΕ.ΧΩ.. της οικείας Περιφέρειας.
      Στο ΠΕΠ Ηπείρου 2000-2006 έχουν ενταχθεί μελέτες με τίτλο: «Μελέτες έργων συλλογής μεταφοράς και επεξεργασίας λυμάτων των δήμων Αμβρακικού, Αράχθου, Ζαλόγγου και Φιλοθέης» προϋπολογισμού 2.750.00 ευρώ οι οποίες έχουν προκηρυχθεί στις αρχές του 2008.
      Βρίσκονται σε εξέλιξη μελέτες Γενικών Πολεοδομικών Σχεδίων Άρτας, Πρέβεζας, Κομποτίου, Πέτα με στόχο την προστασία του περιβάλλοντος της ευρύτερης περιοχής του Αμβρακικού Κόλπου.
      Όλες οι βιομηχανικές εγκαταστάσεις που λειτουργούν στην ευρύτερη περιοχή και παράγουν υγρά απόβλητα διαθέτουν μονάδες επεξεργασίας των αποβλήτων. Στις μονάδες αυτές γίνονται τακτικοί έλεγχοι.
      Οι περισσότερες χοιροτροφικές μονάδες που λειτουργούν πλησίον του ποταμού Λούρου κυρίως στο Ν. Πρέβεζας έχουν ενταχθεί σε προγράμματα μετεγκατάστασης και έχουν μετεγκατασταθεί σε άλλες περιοχές μακριά από τα επιφανειακά νερά.
      Έχει ολοκληρωθεί ο Περιφερειακός Σχεδιασμός για την διαχείριση των στερεών αποβλήτων και βρίσκεται σε εξέλιξη το πρόγραμμα κατασκευής των ΧΥΤΑ. Τέλος βρίσκεται σε εξέλιξη το πρόγραμμα αποκατάστασης των Χώρων Ανεξέλεγκτης Διάθεσης Αποβλήτων (ΧΑΔΑ) της Περιφέρειας.
      Στα θέματα εγκαταστάσεων δεξαμενών καυσίμων, το ΥΠΕΧΩΔΕ έχει αρμοδιότητα στην αξιολόγηση της μελέτης ασφαλείας, όσον αφορά στις επιπτώσεις ενδεχόμενου μεγάλου βιομηχανικού ατυχήματος στο περιβάλλον (ΚΥ Α 12044 Ι 613 Ι 13 - 3 - 2007 εναρμόνιση με οδηγία SEVESO).
      Βάσει της κείμενης νομοθεσίας, το Υπουργείο Αγροτικής Ανάπτυξης & Τροφίμων έχει την αρμοδιότητα καθορισμού περιοχών και κανόνων αλιείας, βάσει της Ελληνικής Νομοθεσίας (Αλιευτικός Κώδικας), καθώς και της Ευρωπαϊκής (Κανονισμοί, Οδηγίες, κ.λπ.), η δε εφαρμογή των ανωτέρω ανήκει στα κατά τόπους Λιμεναρχεία και Εποπτείες Αλιείας της εκάστοτε Νομαρχιακής Αυτοδιοίκησης.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις δευτέρου κύκλου
      Θα συζητηθεί η πρώτη με αριθμό 541/16.2.2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αχμέτ Χατζή Οσμάν προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των καπνοπαραγωγών της Ροδόπης για τις καταστροφές που υπέστησαν το 2008 κ.λπ.. 
      Ειδικότερα το περιεχόμενο της επίκαιρης ερώτησης του κ. Χατζή Οσμάν έχει ως εξής:
      «Οι πρόσφατες κινητοποιήσεις των αγροτών, τις οποίες η Κυβέρνηση με την πολιτική της συντηρεί ακόμα και σήμερα, ανέδειξαν το μέγεθος της κρίσης που πλήττει τον αγροτικό κόσμο της χώρας μας.
      Οι παραγωγοί και οι κτηνοτρόφοι σε όλη την επικράτεια ξεχύθηκαν στους δρόμους προκειμένου να ακουστεί η κραυγή αγωνίας για το αδιέξοδο που τους έχουν φέρει οι χειρισμοί της Κυβέρνησης.
      Αποτέλεσμα των κινητοποιήσεων υπήρξαν οι εξαγγελίες του Υπουργού Αγροτικής Ανάπτυξης και Τροφίμων, οι οποίες αντί να εξομαλύνουν την κατάσταση δημιούργησαν περισσότερα ερωτηματικά και θόλωσαν το ήδη θολωμένο αγροτικό τοπίο.
      Οι καπνοπαραγωγοί της Ροδόπης και της Θράκης γενικότερα είναι ιδιαίτερα προβληματισμένοι από το γεγονός ότι ο Υπουργός δεν συμπεριέλαβε στις εξαγγελίες του καμμία αναφορά για τον καπνό, που αποτελεί μονοκαλλιέργεια για περίπου οχτώμισι χιλιάδες καπνοπαραγωγούς στο Νομό Ροδόπης. Επιπρόσθετα, οι βαμβακοπαραγωγοί, καπνοπαραγωγοί και κερασοπαραγωγοί της Ροδόπης είναι ανήσυχοι για τον αν τελικά πληρωθούν τα χρήματα των αποζημιώσεων που δικαιούνται και τα οποία εκκρεμούν από το καλοκαίρι του 2008.
      Βάσει των παραπάνω, ερωτάται ο Υπουργός:
      1. Γιατί στις εξαγγελίες του Υπουργείου μετά τις πρόσφατες κινητοποιήσεις των αγροτών δεν υπήρχε καμμία αναφορά στον καπνό; 
      2. Υπάρχει κάποιος ειδικός σχεδιασμός για την ενίσχυση των καπνοπαραγωγών και αν ναι, ποιος είναι αυτός;
      Πότε θα αποζημιωθούν οι παραγωγοί της Ροδόπης για τις καταστροφές που υπέστησαν οι καλλιέργειές τους το 2008;»
      Στην επίκαιρη ερώτηση του κ. Χατζή Οσμάν θα απαντήσει ο Υπουργός Αγροτικής Ανάπτυξης και Τροφίμων κ. Χατζηγάκης. 
      Ορίστε, κύριε Υπουργέ, έχετε το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, είναι γνωστό ότι ο αγροτικός τομέας είχε, έχει και θα έχει προβλήματα καθ’ όλη τη διάρκεια της πορείας του, ιδιαίτερα σήμερα που υπάρχει ένας ευρύτερος και παγκόσμιος μετασχηματισμός στο θέμα της αγροτικής οικονομίας και επομένως τα προβλήματα αυτήν τη στιγμή παρουσιάζονται ιδιαίτερα οξυμένα. Αυτή είναι μια αλήθεια, την οποία πρέπει να λέμε και να την υπογραμμίζουμε, για να μπορούμε και να συνεννοηθούμε σε τελική ανάλυση. 
      Ενόψει, λοιπόν, αυτών των αντιξοοτήτων και των δυσκολιών που αντιμετωπίζει ο αγροτικός τομέας και η ύπαιθρος, η ελληνική Κυβέρνηση και το Υπουργείο Αγροτικής Ανάπτυξης αντιμετωπίζει με ιδιαίτερη ευαισθησία και με ιδιαίτερα κοινωνική προσέγγιση τα ζητήματα της αγροτικής οικονομίας, πράγμα το οποίο την οδηγεί στο να καθορίσει και την πολιτική της απέναντι σ’ αυτόν τον τομέα. 
      Έτσι, λοιπόν, από την πρώτη στιγμή που αναλάβαμε τον τομέα της αγροτικής οικονομίας, χαράξαμε μια πολιτική, η οποία στηρίζεται σε δύο άξονες, με βάση το χρόνο πρώτα-πρώτα.
      Ο πρώτος άξονας ήταν αυτός της βραχυπρόθεσμης αντιμετώπισης των προβλημάτων και ο δεύτερος της μεσομακροπρόθεσμης αντιμετώπισης των προβλημάτων αυτών. Στον πρώτο άξονα, όπως είναι γνωστό, είχαμε μια πλειάδα κινητοποιήσεων και εκρήξεων σε όλη την Ελλάδα εδώ και ένα μήνα και μάλιστα από την πρώτη μέρα που ανέλαβα το Υπουργείο είχα μια σειρά προβλημάτων και αιτημάτων που στηρίζονταν στις ζημιές, τις οποίες υπέστησαν οι αγρότες κατά τη διάρκεια του 2008.
      Θα ήθελα να πω και στο συνάδελφο, ο οποίος υποβάλλει την ερώτηση, αλλά και σε κάθε συνάδελφο, ο οποίος υποβάλλει παρόμοιες ερωτήσεις, να μη χρησιμοποιείται ποτέ η λέξη «ενίσχυση». Εδώ δεν μιλάμε για ενίσχυση της αγροτικής παραγωγής. Μιλάμε πάντα για ζημιά και αποζημίωση. 
      Το λέω αυτό διότι έτσι, άθελά τους προφανώς, γίνονται καλοθελητές σε ορισμένους κύκλους οι οποίοι θέλουν να προσβάλουν την ελληνική θέση στις Βρυξέλλες και να αποδείξουν ότι η ελληνική πλευρά δεν σέβεται τους κανόνες της Ευρωπαϊκής Ένωσης και συνεπώς κάνει υπερβάσεις των κανονισμών. Μιλάμε για ζημιές και αποζημιώσεις. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υπουργού)
      Σ’ αυτό το πλαίσιο, λοιπόν, η ελληνική πλευρά, η ελληνική Κυβέρνηση, το Υπουργείο Αγροτικής Ανάπτυξης πήρε μια σειρά πρωτοβουλιών για να καλύψει ορισμένες ζημιές που υπέστησαν οι αγρότες. Σ’ αυτές τις ζημιές συμπεριλαμβάνεται όπως είπαμε και ο καπνός και απορώ πώς ο συνάδελφος το θέτει στο ερώτημά του. Περιλαμβάνεται ο καπνός, περιλαμβάνονται και διάφορα οπωροφόρα δέντρα, όπως είναι η κερασιά που είναι στην περιφέρεια του συναδέλφου. Και απορώ πώς δεν το ξέρει αυτό και δεν το λέει ή δεν το ομολογεί στην ερώτησή του.
      Το θέμα του καπνού, λοιπόν, είναι ένα θέμα το οποίο είναι μια θλιβερή ιστορία, μια ιστορία που το κόμμα του κυρίου συναδέλφου στην κυριολεξία το κατέστρεψε, το έθαψε όλα αυτά τα χρόνια. Η Κυβέρνηση της Νέας Δημοκρατίας, με προσπάθειες του προκατόχου μου Υπουργού κ. Κοντού, κατόρθωσε να το ανασύρει από την κακή και δυσμενή αντιμετώπιση την οποία είχε και να το φέρει σ’ ένα τέτοιο λογαριασμό ώστε να μπορεί να αντιμετωπιστεί θετικά ο καπνοπαραγωγός. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Επειδή όμως ο χρόνος μου έχει περάσει, ειδικότερα γι’ αυτό το θέμα, κύριε Πρόεδρε, θα μου επιτρέψετε να επεκταθώ και να πω λίγα περισσότερα στη δευτερολογία μου.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Το λόγο έχει ο ερωτών συνάδελφος κ. Χατζή Οσμάν.
      ΑΧΜΕΤ ΧΑΤΖΗ ΟΣΜΑΝ: Ευχαριστώ, κύριε Πρόεδρε.
      Κύριε Υπουργέ, δεν ικανοποιήθηκα από τις απαντήσεις σας. Όπως ξέρετε, η περιοχή μου η Ροδόπη –και η Θράκη- είναι γνωστή για την ποιότητα του καπνού που παράγει τύπου Μπασμά. Συνολικά έντεκα χιλιάδες οικογένειες ζουν από την καλλιέργεια καπνού. Εχθές που ήμουν στην εκλογική μου περιφέρεια, στη Ροδόπη, γύρισα τα χωριά του Γιακά και διαπίστωσα ότι μόλις χθες ξεκίνησε η καταγραφή των ζημιών για την ακαρπία που έπληξε την παραγωγή το Μάιο του 2008. 
      Σαν να μην έφτανε αυτό, κύριε Υπουργέ, πριν από επτά ή οχτώ μήνες, τοπικά στελέχη της Νέας Δημοκρατίας ανακοίνωναν στα χωριά του Γιακά ότι οι κερασοπαραγωγοί θα αποζημιωθούν τις επόμενες μέρες. Πέρασαν οχτώ μήνες, κύριε Υπουργέ μου. Δεν νομίζετε, κύριε Υπουργέ, ότι παίζεται ένα πολιτικό παιχνίδι στις πλάτες των φτωχών αγροτών; Είχατε εξαγγείλει ότι η Κυβέρνηση θα αποζημιώσει ταχύτερα από κάθε άλλη φορά τους καπνοπαραγωγούς για τις ζημιές που υπέστησαν οι καλλιέργειές τους. Ούτε αυτό υλοποιήθηκε. 
      Σε ό,τι αφορά τον καπνό, το βασικό πρόβλημα δεν είναι οι αποζημιώσεις, γιατί αυτές τις δικαιούνται και έπρεπε ήδη να τις έχουν πάρει. Το ίδιο ισχύει και για τους βαμβακοπαραγωγούς. Φέτος, η τιμή του βαμβακιού έπεσε στα 0,20-0,25 ευρώ και οι καλλιέργειές τους επλήγησαν σημαντικά από φυσικές καταστροφές. Με την καθυστέρηση καταβολής των αποζημιώσεων, τόσο οι βαμβακοπαραγωγοί, όσο και οι καπνοπαραγωγοί, έχουν έρθει σε αδιέξοδο. Είναι καταχρεωμένοι και δεν μπορούν να ικανοποιήσουν ούτε τις βασικές τους ανάγκες. Όμως, ούτε οι κτηνοτρόφοι είναι ικανοποιημένοι, διότι πολλοί από αυτούς δεν έχουν λάβει μέχρι σήμερα τις εξισωτικές αποζημιώσεις.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Αυτά είναι τα προβλήματα της περιοχής μου. Ήθελα, κύριε Υπουργέ μου, να σας δώσω ένα παράδειγμα από τις πρόσφατες εξαγγελίες σας για παροχές στο νομό μου. Δεν βλέπω να φτάνει τίποτα. Μέσα στο πακέτο των 500.000.000 ευρώ υπάρχει κάτι για την ενίσχυση των ενεργών καπνοπαραγωγών και των αγροτών της περιοχής μου; 
      Σας ζητώ, κύριε Υπουργέ, να αναφερθείτε ξεκάθαρα στο θέμα του καπνού και να μην αναφέρεστε με γενικολογίες και ευχολόγια. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε, νομίζω ότι πολλές φορές σ’ αυτήν την Αίθουσα δεν μπορούμε να συνεννοηθούμε. 
      Το θέμα του καπνού, όπως και το θέμα όλων των αγροτικών προϊόντων, λαμβάνει στήριξη ανάλογα με τη ζημιά την οποία υπέστη. Και η ζημιά την οποία υπέστη δεν είναι τοπικού χαρακτήρα. Δεν είναι αν υπέστη ζημιά ο καπνός σε μια συγκεκριμένη περιοχή διότι και εκεί, αν υπέστη μια συγκεκριμένη ζημιά, θα αποζημιωθεί. Το θέμα, λοιπόν, των αποζημιώσεων των 500.000.000 ευρώ είναι για ζημιές οι οποίες έγιναν οριζόντια σε όλη τη χώρα. Κανένα διαμέρισμα της χώρας δεν εξαιρείται από τη ζημιά και επομένως ούτε η Θράκη ούτε κάποιος άλλος νομός εξαιρείται. 
      Συνεπώς, είναι ανακριβές ή ανυπόστατο και νομίζω ότι είναι εκτός πραγματικότητας το να λέμε ότι κάποια περιοχή δεν πήρε αποζημίωση ή ότι είπαμε πως δεν θα πάρει. Ανάλογα με ποια διαδικασία θα δοθούν στον ΕΛΓΑ, ο ΕΛΓΑ θα προχωρήσει και θα κάνει τις αποζημιώσεις. Αυτό είναι το πρώτο θέμα.
      Το δεύτερο αφορά τον καπνό. Όλοι γνωρίζουμε καλά σ’ αυτή την Αίθουσα ότι το θέμα του καπνού είχε μια δυσμενή προσέγγιση από την Ευρωπαϊκή Ένωση για πολλούς λόγους και για την αντικαπνιστική αντίληψη, αλλά και επειδή ήταν ένα προϊόν το οποίο εκρίνετο ότι έπρεπε να έχει μια φθίνουσα πορεία. 
      Πάνω, λοιπόν, σ’ αυτήν τη φθίνουσα πορεία, η Κυβέρνηση του ερωτώντος εφήρμοσε μια πολιτική καταστρεπτική απέναντι στον καπνό η οποία ερχόταν να αποζημιώνει σε τακτά χρονικά διαστήματα τους αποχωρούντες καπνοπαραγωγούς με πολύ μικρότερο ποσοστό. 
      Ήδη, με την αναθεώρηση η οποία έγινε, αν δεν κάνω λάθος, το Δεκέμβριο του 2008, η πολιτική η οποία εφαρμόζεται είναι τέτοια ώστε κανένας καπνοπαραγωγός που θα αποσύρεται αναγκαστικά από τη λειτουργία του επαγγέλματός του δεν θα χάσει, δεν θα απολέσει εισόδημα. 
      Ήταν μια πολιτική η οποία εφαρμόστηκε από την Κυβέρνησή μας. Σας είπα ότι ο κ. Κοντός που προηγήθηκε εμού στο Υπουργείο Αγροτικής Ανάπτυξης, στην αναθεώρηση η οποία έγινε το 2008, κατόρθωσε ώστε και αμέσως, αλλά κυρίως κατά τρόπο μεταφοράς των κονδυλίων από τον πρώτο στο δεύτερο πυλώνα, οι καπνοπαγαγωγοί να τύχουν της στήριξης του καπνού, έτσι ώστε να μην υποστούν απώλεια εισοδήματος. Και αυτό θα γίνει μέσω του Δ΄ Κοινοτικού Πλαισίου Στήριξης το οποίο προγραμματίζουμε. Επομένως οι καπνοπαραγωγοί θα πρέπει να είναι ιδιαίτερα ευχαριστημένοι. Άλλωστε, αυτό είναι το αίτημά τους, το οποίο ικανοποιούμε. 
      Συνεπώς το ερώτημα στερείται βάσεως και λογικής. Είναι ένα ερώτημα το οποίο γίνεται απλά και μόνο έτσι για τους γνωστούς λόγους που χρησιμοποιεί συνήθως το κόμμα της Αξιωματικής Αντιπολίτευσης τάχα για να εντυπωσιάσει και να δημιουργήσει εικόνες ότι δήθεν κάποια περιοχή ή κάποιο προϊόν δεν πάει καλά. 
      Όμως, η πραγματικότητα είναι τελείως διαφορετική. Η Κυβέρνησή μας, με την πολιτική που εφαρμόζει, στηρίζει βραχυπρόθεσμα, μεσοπρόθεσμα, μακροπρόθεσμα τον παραγωγό και κυρίως στηρίζει –όσον αφορά την ερώτηση- τον καπνοπαραγωγό με τα γνωστά μέτρα τα οποία ξέρουν οι καπνοπαραγωγοί και είναι απόλυτα ευχαριστημένοι.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, θα μου επιτρέψετε να συνεχίσουμε με τη τρίτη με αριθμό 545/16-2-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Αγροτικής Ανάπτυξης και Τροφίμων, σχετικά με τα οξύτατα προβλήματα στον αγροτικό τομέα κ.λπ..
      Αναλυτικότερα, ο κ. Πολατίδης αναφέρει τα εξής:
      «Περί τα μέσα Δεκεμβρίου ξεκίνησαν από τον Προμαχώνα του Νομού Σερρών μεγάλες συγκεντρώσεις διαμαρτυρίας αγροτών οι οποίες επεξετάθησαν σε όλη την Ελλάδα με τα γνωστά επακόλουθα. Αιτία της διαμαρτυρίας ήταν η τραγική επιδείνωση κατά τα τελευταία χρόνια των προβλημάτων που ταλανίζουν το σύνολο του αγροτικού κόσμου της πατρίδος μας και που τον οδηγούν κυριολεκτικά στην εξαθλίωση, εάν όχι στην εξαφάνιση.
      Σύμφωνα με τις θέσεις των αγανακτισμένων γεωργών αλλά και με επίσημα στοιχεία και αναμφισβήτητα αριθμητικά δεδομένα, τα αγροτικά προϊόντα παραμένουν σε μεγάλες ποσότητες αδιάθετα και οι τιμές αγοράς τους από τους εμπόρους είναι εξευτελιστικές. Τα διάφορα έξοδα των καλλιεργειών δε κατά το τελευταίο διάστημα έχουν πολλαπλασιασθεί με αποτέλεσμα την ανυπαρξία πλέον αγροτικού εισοδήματος και την φυγή ολοένα και περισσότερων ατόμων από τον αγροτικό τομέα.
      Τα αιτήματα των αγροτών για την βελτίωση της ανωτέρω καταστάσεως έχουν σχέση με το αγροτικό πετρέλαιο, την επιστροφή του Φ.Π.Α., την μείωση του κόστους παραγωγής, τις δανειακές τους σχέσεις με τις τράπεζες κ.λπ.. Στα αιτήματα αυτά απαντήσατε με το γνωστό πακέτο μέτρων στηρίξεως και ενισχύσεως του εισοδήματος του αγροτικού κόσμου, το οποίο όμως δεν αντιμετωπίζει ριζικά και δομικά το όλο ζήτημα, αλλά αποσπασματικά και ευκαιριακά.
      Δεδομένου ότι η σημασία της διατηρήσεως και ενισχύσεως του αγροτικού κλάδου και αυτών που απασχολούνται εκεί είναι τεράστια για την εθνική μας οικονομία, την απαιτούμενη ενδυνάμωση της ελληνικής περιφέρειας και την εθνική-κοινωνική μας συνοχή, ερωτάται ο Υπουργός τα εξής: 
       1. Πιστεύει η Κυβέρνηση ότι το ανωτέρω πακέτο των ενισχύσεων στοχεύει στην ουσία των αγροτικών ζητημάτων και ότι χωρίς μακροπρόθεσμο και ουσιαστικό σχεδιασμό δεν θα αντιμετωπίσει τα ίδια προβλήματα κατά το επόμενο έτος;
       2. Πιστεύει γενικότερα η Κυβέρνηση ότι για την Πατρίδα μας η ύπαρξη αγροτικού τομέα και πρωτογενούς παραγωγής προϊόντων αποτελεί ζήτημα εθνικής ασφαλείας;»
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να απαντήσετε.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Σας ευχαριστώ, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, στην καθ’ όλα ευπρεπώς διατυπούμενη ερώτηση του συναδέλφου του ΛΑΟΣ, του κ. Πολατίδη, θα ήθελα να κάνω τις ακόλουθες παρατηρήσεις.
      Πρώτα-πρώτα, κ. Πολατίδη, θα ήθελα να σας παρακαλέσω και εσάς, όταν αναφέρεσθε σε θέματα αποζημιώσεων, μη χρησιμοποιείτε τον όρο «ενίσχυση». Το ξέρω ότι εκ παραδρομής, προφανώς, χρησιμοποιήθηκε αυτή η λέξη. Και σας το λέω, γιατί αυτό αποτελεί ένα στοιχείο, ένα τεκμήριο σε διάφορους κύκλους της Ευρωπαϊκής Ένωσης να το επικαλούνται και να μιλάνε για ενίσχυση εισοδήματος, πράγμα το οποίο είναι αντικοινοτικό.
      Εμείς μιλήσαμε από την πρώτη στιγμή και συνεχίζουμε να μιλάμε, διότι έτσι είναι η πραγματικότητα, για ζημιές και αποζημιώσεις. Επομένως, μόνο το πακέτο των 500.000.000 ευρώ, το οποίο θα αρχίσει να διανέμεται πολύ σύντομα στους δικαιούχους οι οποίοι αποδεδειγμένα θα έχουν ζημιές, είναι αποζημιώσεις και δεν είναι ενισχύσεις.
      Διερωτάσθε αν αυτό το πακέτο των αποζημιώσεων λύνει το αγροτικό πρόβλημα;
      Κύριε συνάδελφε, εγώ ήμουν ο πρώτος ο οποίος από την πρώτη στιγμή, μάλιστα, είπα ότι αυτό δεν είναι ένα μέτρο το οποίο λύνει το αγροτικό πρόβλημα. Πράγματι, όπως και εσείς αφήνετε να διαφαίνεται μέσα από την ερώτησή σας, το αγροτικό πρόβλημα είναι ένα περίπλοκο πρόβλημα, ένα δύσκολο πρόβλημα το οποίο ακουμπάει, άπτεται πολλών πραγμάτων και συνεπώς, δεν είναι δυνατό να πιστεύει κάποιος ότι με τη στήριξη αυτών των 500.000.000 ευρώ θα λυθεί το αγροτικό πρόβλημα.
      Γι’ αυτό, όπως είπα και προηγουμένως, εμείς εις το Υπουργείο Αγροτικής Ανάπτυξης έχουμε χαράξει μια πολιτική η οποία κινείται σε τρία επίπεδα, στο βραχυπρόθεσμο επίπεδο, στο μεσοπρόθεσμο επίπεδο και στο μακροπρόθεσμο επίπεδο.
      Στο βραχυπρόθεσμο επίπεδο αντιμετωπίσαμε το αγροτικό θέμα με τις πυροσβεστικές προσπάθειες τις οποίες κάναμε με τα 500.000.000 ευρώ. Ξέρουμε ότι απλώς καλύπτουμε μια ζημιά, καλύπτουμε ένα έλλειμμα το οποίο προήλθε από τις ζημιές του 2008. Η πολιτική μας ήταν, όπως σας είπα, ένα πυροσβεστικό μέτρο το οποίο νόμιμα το αντιμετωπίζουμε μέσω του ΕΛΓΑ, στο πλαίσιο του Κανονισμού ο οποίος καθορίστηκε από την Ευρωπαϊκή Ένωση.
      Ως προς το μεσοπρόθεσμο και το μακροπρόθεσμο επίπεδο, εδώ τα πράγματα είναι πολύ πιο δύσκολα και πολύ πιο πολύπλοκα. Πρέπει να σας πω ότι βρισκόμαστε σε ένα κόσμο που γυρίζει, σε ένα κόσμο ανατροπών και αλλαγών. Αυτό συνεπάγεται πολλές και σημαντικές αλλαγές που πρέπει να λάβουμε σε πολλούς τομείς, αλλά και στον τομέα της αγροτικής, της γεωργικής περιοχής-χώρου.
      Σε αυτό το πλαίσιο, επειδή η δική μας Κυβέρνηση δεν θέλει να εφαρμόσει πολιτικές μονοδιάστατες και επειδή αντιλαμβάνεται ότι το αγροτικό πρόβλημα έχει μία δυνατότητα τέτοια που ακουμπάει σε πολλές πολιτικές και σε πολλά επίπεδα κοινωνικών ομάδων, από την πρώτη μέρα που αναλάβαμε το Υπουργείο Αγροτικής Ανάπτυξης, κηρύξαμε τον εθνικό διάλογο και είπαμε, μάλιστα, ότι ο εθνικός διάλογος θα έχει σαν βάση την ανασυγκρότηση του Εθνικού Συμβουλίου Αγροτικής Πολιτικής, έτσι ώστε μέσα από τη συμμετοχική διαδικασία, από τη συμμετοχή των ίδιων των αγροτών, να μπορέσει να προσδιοριστεί το επίπεδο εκείνο το οποίο θα καθορίσει μια πολιτική τέτοια που θα αντιμετωπίζει μεσοπρόθεσμα και μακροπρόθεσμα τα αγροτικά προβλήματα.
      Ήδη ξεκινήσαμε αυτόν το διάλογο. Θα τον συνεχίσουμε αυτόν τον διάλογο. Πιστεύω ότι στο επόμενο δίμηνο θα έχουμε κατασταλάξει με αποφάσεις των ίδιων των αγροτών σε αυτό το όργανο το οποίο θα καθορίζει τη μεσοπρόθεσμη και μακροπρόθεσμη πολιτική και έτσι θα μπορέσουμε να επιλύσουμε τα προβλήματα.
      Θέλω να σας πω επ’ ευκαιρία ότι στο διάλογο αυτό καλούνται οι πάντες. Αν τώρα, ορισμένοι -και δεν αναφέρομαι στο κόμμα σας- είναι εκείνοι οι οποίοι για λόγους εντυπώσεων, από τους πεντακόσιους παρισταμένους θέλουν να κάνουν «εφέ» και φεύγουν οι πέντε, οι έξι, οι δέκα για να δημιουργήσουν εντυπώσεις, ότι τάχα κάτι τους φταίει στο διάλογο, γι’ αυτό δεν ευθύνεται η Κυβέρνηση.
      Η Κυβέρνηση με υπευθυνότητα, με συνέπεια και κυρίως, έχοντας πάντα υπ’ όψιν το εθνικό συμφέρον, προχωράει και θα προχωρήσει στον εθνικό διάλογο, ώστε πράγματι να προκύψει μια μεσοπρόθεσμη και μακροπρόθεσμη πολιτική στον αγροτικό χώρο, μέσα από την λειτουργία και τη διεργασία της αγροτικής τάξης, έτσι ώστε πράγματι να έχουμε μια πολιτική τέτοια η οποία να λύνει τα προβλήματα όχι μόνο μέχρι το 2013, αλλά και από εκεί και πέρα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος, ο κ. Πολατίδης έχει το λόγο.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
      Κύριε Υπουργέ, αναφερθήκατε πολλές φορές στη στιγμή που αναλάβατε εσείς την ευθύνη. Η Κυβέρνηση και ο Πρωθυπουργός, όμως, έχει αναλάβει την ευθύνη από το 2004. Και από το 2004 μέχρι τώρα υπάρχει μία πορεία που φυσικά ξεκίνησε από τις κυβερνήσεις του ΠΑΣΟΚ, αφού είστε ένα κόμμα σε συσκευασία των δύο και εκεί πέρα βλέπουμε τι συμβαίνει στον αγροτικό τομέα: Μείωση του αριθμού των αγροτών, μείωση του αγροτικού εισοδήματος, όπως λένε τα στοιχεία, 25% την τελευταία δεκαετία έναντι 5% αυξήσεως στην Ευρώπη των είκοσι επτά. Συνεπώς, αύξηση του μέσου όρου ηλικίας, διότι δεν πάνε νέοι, παρ’ όλα τα διαφημιζόμενα Προγράμματα Νέων Αγροτών και τελικά, σας έδωσαν οι αγρότες πέντε χρόνια διορία, επιτέλους, να απαντήσετε στα προβλήματά τους.
      Αναγκάστηκαν οι αγρότες μετά από τα πέντε χρόνια, μετά από τα τέσσερα, μετά από τα τεσσεράμισι χρόνια διακυβερνήσεως της Νέας Δημοκρατίας να κάνουν κάποιες κινητοποιήσεις για να συζητήσουν συγκεκριμένα πράγματα. Γιατί συνεχώς τα αγροτικά εφόδια αυξάνονται και η Επιτροπή Ανταγωνισμού κοιμάται τον ύπνο του δικαίου και δεν κάνει κάτι προς αυτήν την κατεύθυνση; Γιατί δεν κάνει το Πρόγραμμα Δημοσίων Επενδύσεων κάποιες επενδύσεις στον αγροτικό τομέα, ούτως ώστε να μειωθεί το κόστος παραγωγής; Γιατί δεν λαμβάνονται κάποια μη καταστρατηγούντα από το κοινοτικό δίκαιο μέτρα, ούτως ώστε να μπορέσει να βελτιωθεί η ποιότητα, η ποσότητα, αλλά και οι τιμές των παραγόμενων αγροτικών προϊόντων; Γιατί δεν κάνετε κάτι για το πετρέλαιο;
      Με τη ρύθμιση την οποία κάνατε τώρα τελευταία, αντί να διευκολύνετε τα πράγματα, εξαναγκάσατε τους αγρότες να χρηματοδοτούν σε ορισμένες περιοχές που δεν υπάρχει αρδευτικό δίκτυο τον κρατικό προϋπολογισμό με τεράστια ποσά, διότι πλήρωναν 1,40 το πετρέλαιο, προκειμένου να ποτίσουν και τελικά, έπαιρναν κάποια ελάχιστα ποσά ως επιστροφές, αναλόγως με τα στρέμματα τα οποία είχαν.
      Και επειδή αναφερθήκατε στο γνωστό πακέτο αποζημιώσεων, που υπογράψαμε την πρόσφατη απόφαση ότι δεν κάνει εξαιρέσεις για τις περιοχές, θα σας πω ότι κάνει μια πολύ σημαντική εξαίρεση, κύριε Υπουργέ. Για την πατάτα, περιλαμβάνετε συγκεκριμένους δήμους ορισμένων νομών και αφήνετε έξω τις κοινότητες Ορεινής και Βροντούς του Νομού Σερρών. Το κάνετε αυτό στην απόφαση την οποία έχετε υπογράψει, που έχει δημοσιευτεί στην Εφημερίδα της Κυβερνήσεως στις 2 Φεβρουαρίου.
      Και εδώ, λοιπόν, ο Νομός Σερρών έχω να πω ότι μένει αδικημένος, αλλά γενικότερα, με όλη την πολιτική σας δεν αντιμετωπίζετε τα προβλήματα τα οποία είναι οξυμένα.
      Και επειδή αναφερθήκατε -και κλείνω με αυτό- στο ότι είμαστε σε περίοδο αλλαγών και ότι πρέπει να αναδιαμορφωθούν ορισμένα πράγματα, θα σας πω ότι δεν είναι μονοδιάστατη αυτή η πολιτική έτσι όπως την εννοείτε εσείς, διότι η Καλιφόρνια η οποία έχει τη Silicon Valley και είναι στην πρωτοπορία της υψηλής τεχνολογίας, είναι μία περιοχή που παράγει καλής ποιότητας και μεγάλης ποσότητας αγροτικά προϊόντα.
      Άρα, δεν είναι το θέμα μονοδιάστατο στη μία και στην άλλη κατεύθυνση.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε, ουδέποτε εμείς είμαστε από εκείνους οι οποίοι απεμπολούμε ευθύνες.
      Εμείς είμαστε «ευθυνολάτρες», κύριε συνάδελφε και βεβαίως, αναλαμβάνουμε όλες τις ευθύνες, αλλά και όλα τα θετικά που έκανε η Κυβέρνησή μας τα πέντε χρόνια. Και αν θέλει κανείς να κάνει ένα ισοζύγιο, θα διαπιστώσει αναμφίβολα ότι τα θετικά είναι συντριπτικά περισσότερα απ’ ό,τι είναι τα αρνητικά. Όσο και αν θέλετε πολλές φορές να παρουσιάσετε το άσπρο μαύρο, η πραγματικότητα δεν είναι αυτή. Και μάλιστα, το λέγω αυτό κάτω από δύο προϋποθέσεις. Η μία προϋπόθεση ήταν η δυσμενής συγκυρία η οποία υπάρχει. Και η οικονομική συγκυρία δυσμενής, αλλά και η παγκόσμια συγκυρία.
      Έπειτα, κύριε συνάδελφε, θα πρέπει να ξέρετε ότι ο αγροτικός τομέας δεν είναι ένας τομέας που οι αλλαγές συντελούνται εφ’ άπαξ ή σε μικρό χρονικό διάστημα. Για να έχουμε ένα αποτέλεσμα το οποίο φαίνεται σήμερα, αυτό το αποτέλεσμα μπορεί να «ζυμώνεται» και δέκα και δεκαπέντε χρόνια. 
      Η σημερινή πολιτική η οποία διαγράφεται όπως διαγράφεται, ξέρετε πολύ καλά ότι είναι μία πολιτική η οποία σε έναν πολύ μεγάλο βαθμό, σε έναν σημαντικό βαθμό, έχει μία γενικότερη συνάρτηση και με τις διάφορες ΚΑΠ οι οποίες έγιναν τα τελευταία χρόνια, αλλά και γενικότερα από τον Παγκόσμιο Οργανισμό Εμπορίου, όπου εκεί «ζυμώνονται» και οι τιμές και οι πρώτες ύλες και ο ανταγωνισμός και όλα αυτά τα οποία γίνονται.
      Και επομένως το να πούμε ότι σε έναν αγροτικό χώρο -όπως μάλιστα είναι η Ελλάδα η οποία εξαρτάται και από τον Παγκόσμιο Οργανισμό Εμπορίου, αλλά και από την Ευρωπαϊκή Ένωση- έτσι ξαφνικά η Κυβέρνηση δεν έλυσε πέντε ζητήματα, νομίζω ότι είναι μία προσέγγιση όχι ιδιαίτερα σοβαρή και μία προσέγγιση επιφανειακή. 
      Και επειδή σας γνωρίζω, θεωρώ ότι δεν θα έπρεπε να προσεγγίζετε αυτά τα ζητήματα κατ’ αυτόν τον τρόπο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Όσον αφορά την πατάτα και επειδή είπατε για το συγκεκριμένο ζήτημα το οποίο αφορά την περιφέρειά σας, είπα και προηγουμένως, στην προηγούμενη ερώτηση, ότι οι αποζημιώσεις είναι οριζόντιες και αφορούν ζημιές. Εάν υπάρχουν ζημιές οι οποίες καταδεικνύονται…
      ΗΛΙΑΣ ΠΟΛΑΤΙΔΗΣ: Είναι οριζόντιες σε συγκεκριμένες περιοχές, κύριε Υπουργέ. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ακούστε με. Διότι απλούστατα εκεί δηλώθηκαν ζημιές. Και πήγε ο ΕΛΓΑ διαπίστωσε τις ζημιές και δίδει τις αποζημιώσεις. 
      Εάν υπάρχουν περιοχές οι οποίες έχουν ζημιές και εκείνες θα αποζημιωθούν. Δεν πρόκειται για ενισχύσεις. Δεν έρχεται ο Υπουργός Αγροτικής Ανάπτυξης και λέει «ξέρετε, εγώ θα δώσω σ’ αυτήν περιφέρεια ή στην άλλη». Όπου διαπιστώνονται ζημιές, είτε είναι πατάτα είτε βαμβάκι είτε λάδι ή οτιδήποτε, υπάρχει αυτός ο μηχανισμός για να αποζημιωθούν. Τελεία και παύλα. Είναι πολύ απλό. 
      Επομένως, μην πέφτετε στην παγίδα που πολλές φορές διάφοροι ψηφοφόροι σας θέλουν να σας πουν ότι το τάδε ή το άλλο προϊόν αποζημιώθηκε στη μία περιοχή ή δεν αποζημιώθηκε στην άλλη.
      Κύριε Πρόεδρε, δώστε μου, σας παρακαλώ, ένα λεπτό για να απαντήσω και λίγο επί της ουσίας όσον αφορά στις επιστροφές του ΦΠΑ, του πετρελαίου και των τιμών λιπασμάτων κ.λπ.. 
      Ξέρετε πολύ καλά ότι η πολιτική η οποία εφαρμόζει η Κυβέρνηση είναι μία πολιτική και επιστροφών του Ειδικού Φόρου Κατανάλωσης –και μάλιστα φέτος ενισχυμένη κατά 40% στους κατά κύριο επάγγελμα- αλλά υπάρχει και ο συντελεστής της επιστροφής του ΦΠΑ, όπως αυτός ορίζεται από την Ευρωπαϊκή Ένωση. Επομένως η ελληνική Κυβέρνηση είναι και σύννομη και σωστή και φιλοαγροτική σ’ αυτόν τον τομέα. 
      Όσον αφορά στις τιμές των λιπασμάτων, κάναμε τεράστιες προσπάθειες και μέσω του ανταγωνισμού, αλλά και σε προσωπικό επίπεδο, ώστε τα λιπάσματα να υπάρχουν σε όσο το δυνατόν χαμηλότερες τιμές. 
      Γνωρίζετε πολύ καλά ότι σήμερα ο κόσμος ζει σε ένα περιβάλλον παγκόσμιου ανταγωνισμού και δεν είναι η ελληνική Κυβέρνηση, αλλά και οποιαδήποτε κυβέρνηση, η πιο ισχυρή κυβέρνηση, η οποία θα καθορίζει τις τιμές των πρώτων υλών. Όμως, μέσα σ’ αυτό το πλαίσιο των ανυπέρβλητων δυσκολιών, η ελληνική Κυβέρνηση προσπάθησε και έριξε όσο το δυνατόν περισσότερο τις τιμές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνοντας, θέλω να σας πω, κύριε συνάδελφε, ότι η φιλοαγροτική πολιτική της Κυβέρνησης θα μπορούσε να αποδειχθεί με πολλούς τρόπους και θα μπορούσα να σας παραθέσω πολλές συγκεκριμένες περιπτώσεις.
      Όμως, σας λέγω μόνο τούτο. Από το 2004 μέχρι σήμερα, οι αποζημιώσεις που δίδονται από τον ΕΛΓΑ έχουν υπερδιπλασιαστεί σ’ αυτό το χρονικό διάστημα, σε σχέση με το προηγούμενο και σήμερα αγγίζουν περίπου το 1.500.000.000 ευρώ. 
      Αυτά για να μην δημιουργούνται πλαστές και φρούδες εντυπώσεις. Αυτά για να διαπιστωθεί ότι η Κυβέρνηση Καραμανλή εφαρμόζει στον αγροτικό τομέα μία συνεπή και φιλοαγροτική πολιτική. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Επίκαιρες ερωτήσεις πρώτου κύκλου. 
      Η πρώτη με αριθμό 536/16-2-2009 επίκαιρη ερώτηση της Βουλευτού της Νέας Δημοκρατίας κ. Φωτεινής Πιπιλή προς τον Υπουργό Πολιτισμού, σχετικά με τις εργασίες αναστήλωσης και διαμόρφωσης στον αρχαιολογικό χώρο του Λυκείου του Αριστοτέλη κ.λπ., διαγράφεται λόγω κωλύματος του κυρίου Υπουργού. 
      Επίσης, η δεύτερη με αριθμό 533/16-2-2009 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Σοφίας Σακοράφα προς τον Υπουργό Περιβάλλοντος, Χωροταξίας και Δημοσίων Έργων, σχετικά με το Πάρκο Περιβαλλοντικής Ευαισθητοποίησης «Αντώνης Τρίτσης» κλπ. διαγράφεται λόγω κωλύματος του κυρίου Υπουργού. 
      Εισερχόμαστε στη συζήτηση της τρίτης με αριθμό 547/16-2-2009 επίκαιρης ερώτησης της Βουλευτού του Κομμουνιστικού Κόμματος Ελλάδας κυρίας Παναγιώτας-Εύας Μελά προς τον Υπουργό Εσωτερικών, σχετικά με τη δημιουργία υπόγειου γκαράζ στη συμβολή των οδών Πατησίων και Κύπρου κ.λπ.. 
      Κυρίες και κύριοι συνάδελφοι, πριν αναγνώσω την ερώτησης της κ. Μελά, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα πέντε μαθητές και μαθήτριες και δύο συνοδοί δάσκαλοι από το 10ο Δημοτικό Σχολείο Παλαιού Φαλήρου.
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα απ’ όλες τις πτέρυγες της Βουλής)
      Αναλυτικότερα, το περιεχόμενο της επίκαιρης ερώτησης της κ. Μελά έχει ως εξής:
      «Ο Δήμος Αθηναίων ασκώντας πολιτική που εμπορευματοποιεί και τη γη, επιχειρεί την τσιμεντοποίηση του πάρκου στη συμβολή των οδών Πατησίων και Κύπρου, προκειμένου να δημιουργηθεί υπόγειο γκαράζ με αυτοχρηματοδότηση (οι γύρω ιδιωτικοί χώροι στάθμευσης δεν έχουν πληρότητα) καταστρέφοντας έναν από τους ελάχιστους εναπομείναντες ελεύθερους χώρους πράσινου στην Κυψέλη, συνοικία με έναν από τους ψηλότερους δείκτες σε πυκνότητα δόμησης στην Αθήνα.
      Το 2008 η αρμόδια Δευτεροβάθμια ΕΠΑΕ γνωμοδότησε κατά κάθε εργασίας κοπής δένδρων. Η Πολεοδομία του δήμου την Παρασκευή 23/1/2009 εξέδωσε «άδεια» εργασιών στον εργολάβο και τη Δευτέρα 26/1/2009 (χωρίς να τηρηθούν οι δέοντες χρόνοι για την υποβολή ενστάσεων) σκαπτικά μηχανήματα του δήμου εισέβαλαν στο πάρκο και έκοψαν υπεραιωνόβια πεύκα (αντί δώδεκα δένδρων της «άδειας» εξαφανίστηκαν σαράντα πέντε) παρά την από το 2007 απόφαση απαγόρευσης κοπής των δένδρων από τη Γενική Διεύθυνση Δασών. 
      Ερωτάται ο κύριος Υπουργός τα εξής:
      1)Τι μέτρα προτίθεται να λάβει η Κυβέρνηση, ώστε να παραμείνει ο χώρος ελεύθερος για τους κατοίκους της περιοχής και να μετατραπεί ξανά άμεσα σε χώρο υψηλού πρασίνου, που τόσο έχει ανάγκη η περιοχή. 
      2)Τι μέτρα θα πάρει για το γεγονός ότι προπηλακίσθηκαν παρουσία του Αντιδημάρχου κ. Παπαδάκη, του Προέδρου του 6ου Διαμερίσματος κ. Λαγού και του συμβούλου της Πλειοψηφίας κ. Πλατόπουλου, από ανθρώπους του Δήμου Αθηναίων περίοικοι και αιρετοί που επιχείρησαν να φωτογραφήσουν τη μεθεπόμενη μέρα την ολοκλήρωση της καταστροφής του πάρκου». 
      Στην επίκαιρη ερώτηση της κ. Μελά θα απαντήσει ο Υφυπουργός Εσωτερικών κ. Νάκος. 
      Κύριε Υπουργέ, έχετε το λόγο. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Είναι γνωστό, κυρίες και κύριοι συνάδελφοι, ότι το ισχύον Σύνταγμα της χώρας μας στο άρθρο 102 κατοχυρώνει ρητά τόσο τη διοικητική όσο και την οικονομική αυτοτέλεια των Οργανισμών Τοπικής Αυτοδιοίκησης και δεν επιτρέπει να παρεμποδίζεται η πρωτοβουλία και η ελεύθερη δράση τους από την κρατική διοίκηση με οποιαδήποτε μορφή. 
      Η εποπτεία που ασκείται από το κράτος επί των αποφάσεων και πράξεων των Οργανισμών Τοπικής Αυτοδιοίκησης συνίσταται αποκλειστικά σε έλεγχο νομιμότητας από τα εξουσιοδοτημένα όργανα της περιφέρειας. 
      Κατά συνέπεια, για μας, για την Κυβέρνηση και τα αποκεντρωμένα όργανά της τίθεται θέμα νομιμότητας και βεβαίως όχι σκοπιμότητας των πράξεων της δημοτικής αρχής του Δήμου Αθηναίων.
      Στο σημείο αυτό, θα κάνω μία παρένθεση για την ιστορία του ακινήτου.
      Αυτό το ακίνητο προ του 1982 ήταν οικοδομήσιμο και μάλιστα, είχε συντελεστή δομήσεως 3,6. Με πρωτοβουλία και απόφαση του ίδιου δήμου, του Δήμου Αθηναίων, το 1982 θεσμοθετήθηκε η χρήση του. Σύμφωνα μ’ αυτήν, το μεγαλύτερο τμήμα του γηπέδου δεσμεύθηκε ως κοινόχρηστος χώρος και παιδική χαρά. 
      Με το προεδρικό διάταγμα από 3/4/1986 καθορίστηκε μεταξύ άλλων και ο χώρος του γηπέδου ως χώρος για την ανέγερση υπογείων και άλλων σταθμών αυτοκινήτων. Ήταν η περίοδος που είχαν δοθεί τα ακίνητα για την κατασκευή υπογείων χώρων στάθμευσης. 
      Με απόφαση του Δημοτικού Συμβουλίου το 1989 ο συγκεκριμένος χώρος χαρακτηρίστηκε ως χώρος πρασίνου και παιδικής χαράς. 
      Από τα παραπάνω προκύπτει ότι σε συνδυασμό μ’ αυτές τις δύο αποφάσεις, επιτρέπεται η κατασκευή μέχρι τριών υπογείων ορόφων στάθμευσης και είναι υποχρεωτικό να διαμορφωθεί η ισόγεια επιφάνεια σε χώρο πρασίνου και παιδικής χαράς, όπως είναι η άλλη απόφαση. Σχετικές γνωμοδοτήσεις των υπηρεσιών του ΥΠΕΧΩΔΕ υπάρχουν. 
      Όπως προκύπτει από τα έγγραφα που ήρθαν σε γνώση μας, το έργο εκτελείται με έγκριση της Επιτροπής Ενασκήσεως Αρχιτεκτονικού Ελέγχου που δόθηκε στις 23 Ιανουαρίου του 2009 και τις εγκεκριμένες τεχνικές μελέτες, καθώς και τη φυτοτεχνική μελέτη εφαρμογής που αποτελεί αναπόσπαστο τμήμα της σύμβασης κατασκευής του έργου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Δεν χρειάζομαι περισσότερο από μισό λεπτό.
      Στη μελέτη, αλλά και στην έγκριση της ΕΠΑΕ, αναφέρεται ότι, όσον αφορά την κοπή των δύο δέντρων, αυτή εγκρίνεται λόγω του ότι αυτά βρίσκονται εντός του περιγράμματος του προς ανέγερση θεσμοθετημένου υπογείου σταθμού αυτοκινήτων. Στην ίδια μάλιστα μελέτη προβλέπεται η μεταφορά των υπόλοιπων είκοσι ενός δέντρων και είκοσι ενός θάμνων στο φυτώριο του Δήμου Αθηναίων.
      Κατά την αποκατάσταση του χώρου -δηλαδή μετά την κατασκευή- αντί των υφισταμένων τριάντα επτά δέντρων και είκοσι ενός θάμνων φυτεύονται εκατόν πενήντα επτά δέντρα, εκατόν είκοσι τέσσερις μεγάλοι θάμνοι και εκατόν ογδόντα εννέα μικροί θάμνοι και φυτά. 
      Απ’ όλα τα παραπάνω, κυρία συνάδελφε, προκύπτει ότι θέμα νομιμότητας δεν υφίσταται, ώστε να επέμβει η αρμόδια προς τούτο περιφέρεια που είναι η περιφέρεια Αττικής. Αν έχουν γίνει παρανομίες -γιατί έχω απαντήσει στην ίδια σχεδόν ερώτηση και σε άλλη συνάδελφο- κατά τη διαδικασία, πρέπει αυτές να καταγγελθούν στα αρμόδια όργανα που είναι η Επιτροπή του άρθρου 152 του Δημοτικού και Κοινοτικού Κώδικα και στην οποία προΐσταται δικαστικός ή στα τακτικά δικαστήρια. Σε μας πράξη παράνομη δεν έχει φτάσει.
      ΠΡΟΕΔΡΕΥΩΝ (Γεώργιος Σούρλας): Η ερωτώσα συνάδελφος, κυρία Μελά, έχει το λόγο.
      ΠΑΝΑΓΙΩΤΑ-ΕΥΑ ΜΕΛΑ: Ευχαριστώ, κύριε Πρόεδρε.
      Κύριε Υπουργέ, δεν απαντήσατε για τα μέτρα που αφορούν, τόσο το να γίνει χώρος υψηλού πρασίνου το συγκεκριμένο οικόπεδο, δεδομένου ότι η φυτοτεχνική μελέτη που έχουμε υπ’ όψιν μας μιλά για δέντρα από αυτά που καλλιεργούνται στα μπαλκόνια –μιλάμε για χαμηλή βλάστηση- και βεβαίως, δεν απαντήσατε στο ερώτημα που θέσαμε για το ότι προπηλακίστηκαν ακόμα και διαμερισματικοί σύμβουλοι, παρουσία του Αντιδημάρχου και των υπολοίπων, που καταγγέλλει η ερώτηση. Και αυτό αφορά το Υπουργείο σας.
      Τώρα σεβόμενοι βεβαίως την αυτοτέλεια της Τοπικής Αυτοδιοίκησης, θα πρέπει να πούμε ότι ο λαός της Αθήνας βάλλεται από την πολιτική εκείνη που εμπορευματοποιεί τη γη, εμπορευματοποιεί το περιβάλλον. Μιλάμε για το Πάρκο Κύπρου και Πατησίων, χθες μιλούσαμε για το κτήμα Θων, το οποίο τσιμεντοποιήθηκε, μιλάμε για την τσιμεντοποίηση κάποια στιγμή –ήδη υπάρχει σχέδιο προεδρικού διατάγματος- του Υμηττού. 
      Εκείνο που θέλουμε να πούμε είναι ότι η Κυψέλη είναι μια λαϊκή γειτονιά πάρα πολύ επιβαρυμένη σε τσιμέντο, κύριε Υπουργέ. Είναι από τους ψηλότερους δείκτες σε δόμηση σε αυτήν την περιοχή. Είναι μια λαϊκή γειτονιά με σχεδόν μηδενικούς ελεύθερους χώρους. Η πολιτική ιδιωτικοποίησης της γης και εμπορευματοποίησής της που ακολουθείται, τόσο σε επίπεδο κυβερνητικό, όσο και σε επίπεδο δημοτικό, έχει κάνει ακόμα και αυτά τα πεζοδρόμια έρμαια των ιδιωτικών συμφερόντων, με τα τραπεζοκαθίσματα κ.λπ.. Δεν υπάρχει πουθενά χώρος για τον πολίτη, για τη μητέρα, για τον ηλικιωμένο, για τον πεζό. Το συγκεκριμένο, λοιπόν, οικόπεδο ήταν ένας μοναδικός πνεύμονας.
      Το δεύτερο είναι ότι όσον αφορά το γκαράζ, που μας ενημερώσατε για όλες αυτές τις αποφάσεις που ήδη υπάρχουν, θα πρέπει να σας πω ότι όταν γίνεται με αυτοχρηματοδότηση υπάρχει ένα ζήτημα, ποιος θα μπορέσει εκεί να το αξιοποιήσει. Δεν θα είναι για τους κατοίκους της περιοχής.
      Και το τελευταίο και τελειώνω, κύριε Πρόεδρε, είναι ότι έχουν πάει ειδοποιήσεις στους περίοικους εδώ και αρκετούς μήνες, που τους ζήτησαν να πληρώσουν για την απαλλοτρίωση του χώρου για το δημόσιο συμφέρον. Και μάλιστα, έχουν πάρει και ειδοποιήσεις και απειλούνται με κατάσχεση όσοι αρνήθηκαν να πληρώσουν. Και τα χρήματα θα τα βγάλει ο ιδιώτης και με ΣΔΙΤ, με τη Σύμπραξη Δημόσιου και Ιδιωτικού Τομέα, θα πληρώνει το δημόσιο και θα κερδίζει ο ιδιώτης, θα πληρώνουν και οι περίοικοι.
      Αυτό καταγγέλλουμε και θα σας πω ότι σε σχέση με τη νομιμότητα που βάλατε, εδώ υπάρχουν παράνομες πράξεις στις οποίες δεν μπορεί κανείς να νίπτει τας χείρας του ως Κυβέρνηση. Δεν τηρήθηκε ακόμα και αυτή η άδεια, δεν δόθηκαν χρόνοι για ενστάσεις. Αυτό δεν αφορά την περιφέρεια; Δεν παραβιάστηκε η απόφαση της Γενικής Διεύθυνσης Δασών; Δεν αφορά την περιφέρεια ότι ακόμα και οι αστυνομικές δυνάμεις έπαιξαν το ρόλο της προάσπισης του επιχειρηματία;
      Εν πάση περιπτώσει, εμείς δεν θα δεχτούμε αυτήν την πολιτική εμπορευματοποίησης της γης, κύριε Υπουργέ και θα την αντιπαλέψουμε με όλες μας τις δυνάμεις. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Νομίζω ότι δεν έχω να πω πολλά πράγματα. Παρ’ ότι έχω άποψη και ως πολιτικός και ως αρμόδιος Υφυπουργός και ως έχων υπηρετήσει την αυτοδιοίκηση οκτώ χρόνια και ως πολιτικός μηχανικός δεν θα την πω, διότι δεν πρέπει να την πω. Αλίμονο αν μπούμε εδώ σε συζήτηση σκοπιμότητας κατασκευής ενός έργου και για το αν απομένει πάνω στην πλατεία ελεύθερος χώρος ή δεν απομένει ή αν τα φυτά είναι πενήντα εκατοστά ή ενάμισι μέτρο ή είναι για μπαλκόνια ή είναι για ταράτσες ή είναι για πλατείες. Είναι ακριβώς αυτό που απαγορεύει το Σύνταγμα, να μπούμε δηλαδή στη σκοπιμότητα της πράξης.
      Αν έγιναν προπηλακισμοί ή ακόμα και ξυλοδαρμοί, επιφορτισμένα προς τούτο όργανα της πολιτείας υπάρχουν, κυρία συνάδελφε. Και αν υπάρξει καταγγελία και καταδίκη, ξέρετε ότι ο Δημοτικός και Κοινοτικός Κώδικας είναι ιδιαίτερα αυστηρός.
      Το Υπουργείο Εσωτερικών σε κάθε περίπτωση, όπως καταλαβαίνετε, ένα επιτελικό όργανο της διοίκησης, δεν μπορεί να έχει όργανα τα οποία να επιβλέπουν. Τι να επιβλέπουν; Τις κατασκευές των έργων της Τοπικής Αυτοδιοίκησης ανά την Ελλάδα; Αυτά που είπατε ξεφεύγουν από οποιαδήποτε κριτική ή κάποια παράλειψη που εμείς κάναμε. Είναι πολιτικές απόψεις, αφορούν τη σκοπιμότητα του έργου και όχι τη νομιμότητα. Διότι αν υπήρχε κάτι το παράνομο, θα είχε ήδη εκδηλωθεί. Σε τελευταία ανάλυση υπάρχουν τα δικαστήρια και οι εισαγγελικές αρχές.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Ακολουθεί η τέταρτη με αριθμό 549/16.2.2009 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Δικαιοσύνης, σχετικά με την ίδρυση Εφετείου στο Ηράκλειο κ.λπ..
      Το περιεχόμενο της επίκαιρης ερώτησης του κ. Αλέξανδρου Αλαβάνου αναλυτικότερα έχει ως εξής:
      «Όπως γνωρίζετε στην Κρήτη λειτουργεί ένα Εφετείο που εδρεύει στα Χανιά και έχει αρμοδιότητα για όλες τις υποθέσεις του νησιού. Η γνωμοδότηση της Ολομέλειας του Αρείου Πάγου σχετικά με την ίδρυση νέων Εφετείων, αλλά και οι ώριμες πλέον λειτουργικές ανάγκες των κατοίκων, που είτε ως διάδικοι είτε ως μάρτυρες ταλαιπωρούνται με την υποχρέωσή τους να μεταβαίνουν από το Ηράκλειο, αλλά και από το Λασίθι στο μοναδικό Εφετείο του νησιού στα Χανιά, οδηγούν στη λήψη απόφασης για άμεση ίδρυση Εφετείου στο Ηράκλειο.
      Λαμβάνοντας υπ’ όψιν τα ανωτέρω, ερωτάται ο κύριος Υπουργός:
      Πότε θα ιδρυθεί Εφετείο στο Ηράκλειο σύμφωνα και με τη γνωμοδότηση της Ολομέλειας του Αρείου Πάγου;
      Έχει επεξεργαστεί η Κυβέρνηση σχέδιο αποκέντρωσης των υπηρεσιών που βρίσκονται συγκεντρωμένες στο Ηράκλειο, ώστε να υπάρχει παρουσία τους και στις άλλες πόλεις της Κρήτης, όπως στα Χανιά ή αλλού;».
      Στην επίκαιρη ερώτηση του κ. Αλαβάνου, θα απαντήσει ο Υπουργός Δικαιοσύνης, ο κ. Δένδιας.
      Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΔΕΝΔΙΑΣ (Υπουργός Δικαιοσύνης): Ευχαριστώ, κύριε Πρόεδρε. 
      Κύριε Πρόεδρε, το θέμα το γνωρίζετε πολύ καλά, το γνωρίζει όλη η Εθνική Αντιπροσωπεία. Θα ήθελα να σας επαναλάβω τη βούληση της Κυβέρνησης να ιδρύσει τα τέσσερα νέα Εφετεία. Θα ήθελα επίσης, να επαναδιαβεβαιώσω ότι η ίδρυσή τους, την οποία έχει εγκρίνει πράγματι η Ολομέλεια του Αρείου Πάγου, θα γίνει ταυτόχρονα και κατά συνέπεια, οι φήμες που κυκλοφορούν περί προώθησης διαδικασιών άλλων Εφετείων, πλην Ηρακλείου, δεν είναι ακριβείς.
      Θα ήθελα επίσης, να μου επιτρέψετε να σας πω ότι, προκειμένου όχι να ιδρυθούν, αλλά να λειτουργήσουν τα νέα Εφετεία και να λειτουργήσει ο χώρος της δικαιοσύνης, ο οποίος είναι ένας ιδιαίτερα ευαίσθητος χώρος, θα πρέπει να λυθούν όλα τα προβλήματα που μπορούν να προκληθούν στην απονομή της δικαιοσύνης.
      Θα μου επιτρέψετε να σας πω ότι δεν έχω καμμία διάθεση να ωραιοποιώ καταστάσεις ή να συγκαλύπτω προβλήματα. Σας ομολογώ ευθέως ότι η σχετική διαδικασία, για λόγους που είναι σε όλους γνωστοί, έχει καθυστερήσει. 
      Θέλω να σας διατυπώσω την πεποίθησή μου ότι αν υπάρχει εύλογος χρόνος και κυρίως ηρεμία, τα όποια προβλήματα μπορούν να ξεπεραστούν, όμως δεν έχω πρόθεση να δεσμευτώ σε συγκεκριμένο χρονοδιάγραμμα, εφόσον δεν έχω και την απόλυτη βεβαιότητα ότι αυτό το χρονοδιάγραμμα θα τηρηθεί και δεν μου αρέσει να λέω πράγματα τα οποία διαψεύδονται εκ των περιστάσεων.
      Απλώς επιτρέψτε μου, ως προς το πρώτο σκέλος της ερώτησής σας, να σας πω ότι δεν είναι πρόθεση της Κυβέρνησης, ούτε του ομιλούντος, να διαιωνιστεί η παρούσα κατάσταση.
      Ως προς το δεύτερο θέμα, της αποκέντρωσης, θα μου επιτρέψετε να σας πω πως οι μόνες υπηρεσίες που δεν λειτουργούν στους τέσσερις νομούς της Κρήτης είναι η Ιατροδικαστική και η Υπηρεσία Επιμελητών Κοινωνικής Αγωγής Χανίων. Δεν υπάρχει κατάστημα κράτησης στο Νομό Ρεθύμνου. Φαντάζομαι ότι ο χαρακτήρας των υπηρεσιών αυτών δεν καθιστά το εγχείρημα παρουσίας τους και στις άλλες πόλεις εφικτό. Παρά ταύτα, εάν εσείς κρίνετε κάτι άλλο, είμαι στη διάθεσή σας. 
      ΠΡΟΕΔΡΕΥΩΝ (Γεώργιος Σούρλας): Ο Πρόεδρος του ΣΥΡΙΖΑ κ. Αλαβάνος έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Υπουργέ, δεν σας κρύβω ότι είχα μια ελπίδα γιατί ξέρω ότι ασφαλώς οι πολιτικές των κομμάτων, όταν βρίσκονται στην Κυβέρνηση, είναι καθοριστικές. Κανείς όμως δεν μπορεί να μηδενίζει και τον προσωπικό παράγοντα. 
      Ουσιαστικά εσείς αναπαράγετε και επαναλαμβάνετε την ίδια κουλτούρα και αντιμετώπιση που είχαμε και από τη δικιά σας Κυβέρνηση και φοβάμαι και από την Αξιωματική Αντιπολίτευση, λέγοντας πράγματα τα οποία είναι εντελώς αντιφατικά: «Θα χρειαστεί εύλογος χρόνος, αλλά δεν θα διαιωνιστεί το ζήτημα». Μια ερώτηση θα κάνω και απευθύνομαι και εκτιμώ την ευθύτητά σας: Πόσο είναι από τον εύλογο χρόνο που θα χρειαστεί μέχρι τη μη διαιώνιση του ζητήματος; Πόσο είναι; Μια εβδομάδα, ένας μήνας, ένας χρόνος, μια τετραετία, μια δεκαετία; Πέστε μας περίπου τι σημαίνει αυτό. 
      Είπατε για τους γνωστούς λόγους. Αυτό το λέμε έτσι ο ένας στο αυτί του άλλου σαν να μην θέλουμε να θίξουμε τα πράγματα. Οι γνωστοί λόγοι έχουν δημιουργηθεί, αν θέλετε και δεν ισχύουν με τον τρόπο που ίσχυαν. Δηλαδή, το ότι υπάρχουν τοπικές αντιδράσεις σε χώρους όπου υπάρχει ένα Εφετείο στο να υπάρξει κι ένα δεύτερο μέσα στο πλαίσιο της αποκέντρωσης, για να καλύπτει κάποιες ανάγκες. Και δεν είναι αυτό μόνο στην Κρήτη, είναι ίσως πιο προωθημένο το ζήτημα. Αλλά τι ζητάει κανείς από τις πολιτικές δυνάμεις εδώ πέρα; Να σταθούν και αν χρειαστεί, να αναλάβουν το κόστος. Εγώ πιστεύω ότι κανένα κόστος δεν θα αναλάβουν. Και ξέρετε κι εσείς ότι σήμερα κινδυνεύετε να αναλάβετε κόστος με την υπόθεση της Μυτιλήνης, επειδή δεν προχωρείτε. 
      Με αυτήν την έννοια εγώ θέλω να σας πω ότι η κατάσταση είναι ακραία. Έχει ζητήσει από εσάς, που είστε ένας άνθρωπος Κερκυραίος και φιλόξενος, από τις 20 του Γενάρη ο Δικηγορικός Σύλλογος του Ηρακλείου να σας δει, δεν τους δέχεστε, σας έχουν ζητήσει οι Βουλευτές του Ηρακλείου Κρήτης να τους δείτε, δεν τους δέχεστε, από τον Ιούνιο της περασμένης χρονιάς οι δικηγόροι του Ηρακλείου και του Λασιθίου δεν πηγαίνουν στο Εφετείο των Χανίων και δημιουργείται μια τεράστια δυσλειτουργία. Θα περίμενε κάποιος από εσάς ως Κυβέρνηση και από το ΠΑΣΟΚ, όχι ως τοπικοί Βουλευτές του Ηρακλείου με εντελώς διαφορετικές θέσεις των Βουλευτών των Χανίων και με αφωνία της ηγεσίας, να πει «πρέπει να γίνει ή δεν θα γίνει ποτέ» και να αναλάβετε το πολιτικό κόστος. 
      Κύριε Υπουργέ, ξαναλέω: Προσδιορίστε τον εύλογο χρόνο μέχρι τη διαιώνιση και κάντε αυτό το βήμα. Αλλιώς η δικαιοσύνη είναι διαλυμένη και αν θέλετε, οι τοπικές αντιπαραθέσεις, που τις είδαμε να μην υπάρχουν στις αγροτικές κινητοποιήσεις, για παράδειγμα, στην Κρήτη και να έχει μια ενωμένη παρουσία όλη η Κρήτη, αυτές θα αναπαράγονται και θα τους δίνουμε λίπασμα για να λειτουργούν ως μια παθολογική κατάσταση. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Κύριε Υπουργέ, έχετε το λόγο. 
      ΝΙΚΟΛΑΟΣ ΔΕΝΔΙΑΣ (Υπουργός Δικαιοσύνης): Σας ευχαριστώ, κύριε Πρόεδρε. 
      Κύριε Πρόεδρε, κατ’ αρχάς θα μου επιτρέψετε να σας ευχαριστήσω και για την ευγένειά σας στη διατύπωση της ερώτησης και για το ύφος όσων είπατε. 
      Μου ζητήσατε μια ευθεία απάντηση να σας προσδιορίσω ένα διάστημα. Εάν το εννοείτε ως χρονικό προσδιορισμό, οφείλω δυστυχώς να είμαι ειλικρινής απέναντί σας και να σας πω ότι δεν μπορώ να το κάνω. Θα ήμουν ανειλικρινής εάν σας έλεγα για ένα μήνα, δυο μήνες, τρείς μήνες και όταν θα διαψευδόμουν, εάν δεν τα είχα καταφέρει, να ερχόμουν και να σας έλεγα άλλες ιστορίες γιατί διαψεύστηκα. Αυτό δεν είναι σοβαρό. 
      Το κλίμα το γνωρίζετε και θα μου επιτρέψετε να σας πω το εξής: Το πρόβλημα δεν είναι το πολιτικό κόστος που μπορεί να αναλάβει ή να μην αναλάβει μια Κυβέρνηση. Η διαιώνιση της παρούσας κατάστασης –και συμφωνώ απολύτως μαζί σας- έχει μεγαλύτερο πολιτικό κόστος για την Κυβέρνηση, για την οποιαδήποτε κυβέρνηση, από την επίλυση του προβλήματος με οποιονδήποτε, έστω και κακό, τρόπο. Διότι τότε θα είχε κάποιον υπέρ και κάποιον εναντίον. Τώρα με τη διαιώνιση του προβλήματος εισπράττει συνολικό κόστος.
      Υπάρχει όμως και σε άλλο τομέα ένα θέμα: Το θέμα είναι στη δικαιοσύνη. Εκεί κανείς δεν μπορεί να αναλάβει το κόστος. Η οποιαδήποτε βεβιασμένη απόφαση θα δημιουργήσει κόστος στη δικαιοσύνη. Θα μου επιτρέψετε να πω πως εκεί νομίζω –άποψή μου, ίσως κάνω λάθος- ότι δεν μπορεί να αναληφθεί κόστος γιατί είναι ένας χώρος απολύτως χώρος συναινέσεων. Το Υπουργείο Δικαιοσύνης, ο χώρος της δικαιοσύνης, δεν είναι Υπουργείο Εμπορίου, δεν είναι Υπουργείο Εμπορικής Ναυτιλίας. Είναι ένας χώρος συναινέσεων. Δεν είναι ένας χώρος ανάληψης πρωτοβουλιών, ανεξαρτήτως αντιδράσεων. Και θα μου επιτρέψετε να έχω τη ματαιοδοξία ότι μπορούν και σ’ αυτό το θέμα μέσα από τοποθετήσεις, αν θέλετε, οι οποίες δεν βοηθούσαν πάντοτε στην επίλυση του προβλήματος, με δημόσιο λόγο, οξύ πολλές φορές, κατανοητό για πάρα πολλούς, αλλά όχι επιβοηθητικό της επίλυσης. 
      Θα μου επιτρέψετε να πω ότι είχα ξεκινήσει ήδη μια προσπάθεια επίλυσης προ της αναζωπύρωσης του ζητήματος και η αναζωπύρωση του ζητήματος με εμπόδισε σε μια διαδικασία συνεννοήσεων που ήλπιζα τότε ότι θα μπορούσε να είναι επωφελής και να καταλήξει και κάπου συγκεκριμένα και σχετικά γρήγορα. Όταν ζητώ λοιπόν χρονικό διάστημα, κατ’ ουσίαν ζητώ χρονικό διάστημα όχι μηνών, ημερών ή εβδομάδων, αλλά χρονικό διάστημα ηρεμίας που να μπορεί να υπάρχει εκλογίκευση και δυνατότητα συζήτησης με όλους όσους αφορά το ζήτημα της απονομής της δικαιοσύνης στο συγκεκριμένο θέμα. Εγώ ευελπιστώ –ίσως είναι ματαιοδοξία, το ξαναλέω, ίσως είναι περιττή αισιοδοξία- ότι θα βρεθεί λύση και λύση σοβαρή και μετρημένη που θα προάγει το θέμα. 
      Πάντως οφείλω τελειώνοντας, να σας ευχαριστήσω και πάλι για τον τρόπο διατύπωσης της ερώτησης και για τον τρόπο που τοποθετηθήκατε σήμερα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, εισερχόμεθα στη συζήτηση της πέμπτης με αριθμό 544/16-2-2009 επίκαιρης ερώτησης του Βουλευτή του Λαϊκού Ορθόδοξου Συναγερμού κ. Κυριάκου ΒΕλόπουλου προς τον Υπουργό Οικονομίας και Οικονομικών, σχετικά με τη μείωση των αμοιβών των διοικητών των δημοσίων οργανισμών. 
      Το περιεχόμενο της επίκαιρης ερώτησης του κ. Βελόπουλου έχει ως εξής:
      «Είναι γενικώς παραδεκτό ότι σε πλείστες όσες περιπτώσεις διοικητών Οργανισμών και φορέων του ευρυτέρου δημοσίου τομέως έχουν παρουσιασθεί εξαιρετικώς υψηλές αποδοχές που αποτελούν κυριολεκτικώς πρόκληση για το δημόσιο αίσθημα κι έρχονται σε πλήρη και κραυγαλέα αντίθεση με τις αρνητικότατες οικονομικές συγκυρίες και συνθήκες. Όταν η εκάστοτε κυβέρνηση καλεί επιμόνως τους πολίτες σε «συγκράτηση» και αυτοέλεγχο λόγω υφέσεως, ευνοήτως επιβάλλεται να δίδει πρώτη το καλό παράδειγμα στα στελέχη της!
      Ερωτάται:
      1.Είναι στις άμεσες προτεραιότητες και αποφάσεις της Κυβερνήσεως η δραστική μείωση των προκλητικών, συχνά, απολαβών των διοικητών Οργανισμών, δίδοντας το «καλό παράδειγμα» ουσιαστικώς και αποδεικνύοντας έτσι ότι συναισθάνεται τη δυσπραγία των πολιτών; 
      2.Πραγματοποιώντας τα ανωτέρω, δεν θα έχει κάθε δικαίωμα η Κυβέρνηση να ζητά αυτοσυγκράτηση και περιορισμούς από τους πολίτες, προτάσσοντας τη δική της, έμπρακτη πλέον, καλή θέληση;». 
      Στην επίκαιρη ερώτηση του κ. Βελόπουλου θα απαντήσει ο Υφυπουργός Οικονομίας και Οικονομικών κ. Λέγκας. 
      Κύριε Υπουργέ, έχετε το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Κύριε συνάδελφε, είναι ξεκάθαρη η θέση μας για τον εξορθολογισμό των δημοσίων δαπανών σε όλο το φάσμα της δημόσιας ζωής. Είναι ξεκάθαρη και η θέση μας για την περιστολή των δαπανών που προκαλούνται από επιτροπές, ομάδες εργασίας, από τη συμμετοχή εν γένει των πολιτών στα διοικητικά συμβούλια των διαφόρων οργανισμών, στις θέσεις ευθύνης θα μου επιτρέψετε να πω. 
      Από την πρώτη ημέρα της διακυβέρνησής μας εξαγγείλαμε συγκεκριμένα μέτρα στην κατεύθυνση αυτή, με στόχο βεβαίως το νοικοκύρεμα στα δημόσια οικονομικά, αλλά και την περιστολή των δαπανών. Δεν μείναμε ούτε σε εξαγγελίες ούτε σε θεωρητικές προσεγγίσεις επί του θέματος αυτού. Φέραμε συγκεκριμένο νόμο στη Βουλή. Μιλάω για το ν. 3429/2005, για τις δημόσιες επιχειρήσεις και οργανισμούς. Ήδη η εφαρμογή του έχει συμβάλει στον περιορισμό των δαπανών των δημοσίων επιχειρήσεων για αμοιβές των διοικητικών τους συμβουλίων.
      Συγκεκριμένα, με το νόμο αυτό μειώθηκε ο αριθμός των μελών των διοικητικών συμβουλίων από τα δεκατρία στα εννέα, θεσπίστηκε κεντρικός έλεγχος για το ύψος των αποζημιώσεων για τα μέλη των διοικητικών συμβουλίων με αποφάσεις της διυπουργικής επιτροπής των δημοσίων επιχειρήσεων και οργανισμών. Επίσης, με απόλυτη διαφάνεια οι αποφάσεις αποζημιώσεων δημοσιεύονται στην Εφημερίδα της Κυβερνήσεως. Ακόμη, οι καταβαλλόμενες αμοιβές δεν μπορούν να υπερβαίνουν το σύνολο των αμοιβών του Προέδρου του Αρείου Πάγου. Καταργήθηκαν ακόμη οι πρόσθετες παροχές, απολαβές και προνόμια προς τα μέλη των διοικητικών συμβουλίων. Τα καθήκοντα του προέδρου και του κάθε διοικητικού συμβουλίου μπορούν να ασκούνται και από το διευθύνοντα σύμβουλο, χωρίς πρόσθετη αμοιβή. Επίσης, θεσπίστηκε η δυνατότητα για τον πρόεδρο, το διευθύνοντα σύμβουλο, αλλά και τα μέλη των διοικητικών συμβουλίων, να ασκούν καθήκοντα προέδρου και διευθύνοντος συμβούλου σε συνδεδεμένες δημόσιες επιχειρήσεις, χωρίς πρόσθετη αμοιβή. 
       Παράλληλα, με το επικαιροποιημένο Πρόγραμμα Σταθερότητας διασφαλίζεται μεταξύ άλλων ο περιορισμός των δαπανών και της σπατάλης του δημόσιου τομέα, αναθεωρείται το σύστημα αποδοχών των διοικήσεων των δημόσιων φορέων και επιβάλλεται ανώτατο όριο αποδοχών στη σχετική ρύθμιση που αναμένεται να έλθει πολύ σύντομα στη Βουλή. Ορίζεται ως πλαφόν το ύψος του μισθού του γενικού γραμματέα Υπουργείου για τους μισθούς που λαμβάνουν οι πρόεδροι ή οι διευθύνοντες σύμβουλοι στους φορείς αυτούς. Κανένα διοικητικό συμβούλιο πλέον δεν θα έχει πάνω από εννέα μέλη και παράλληλα για χάρη της διαφάνειας σχετικά με τις απολαβές των δημοσίων υπαλλήλων θα δημιουργηθεί μία κεντρική υπηρεσία για όλες τις πληρωμές μισθών.
       Αγαπητέ συνάδελφε, είναι αντιληπτό ότι η Κυβέρνησή μας όχι με ευχολόγια αλλά με πράξεις δημιουργεί ένα πλαίσιο αμοιβών το οποίο βεβαίως από τη μία πλευρά δεν θα προκαλεί, από την άλλη βεβαίως θα σέβεται τις συνθήκες της αγοράς που και αυτό επίσης είναι ζητούμενο.
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Ο ερωτών συνάδελφος κ. Βελόπουλος έχει το λόγο.
       ΚΥΡΙΑΚΟΣ ΒΕΛΟΠΟΥΛΟΣ: Κύριε Υπουργέ, σας συμπαθώ ιδιαιτέρως, ειλικρινά το λέω αυτό, αλλά σήμερα με κάνατε να αισθανθώ άσχημα και το λέω αυτό γιατί θλίβομαι όταν ακούω Υπουργούς, σοβαρούς ανθρώπους όπως εσάς, να μου διαβάζουν κείμενο και να μου λένε τι θα κάνουν μετά από πέντε χρόνια.
      Κύριε Υπουργέ, εδώ και πέντε χρόνια κυβερνάτε. Το χειρότερο απ’ όλα είναι ότι αυτοδιαψεύδεστε. Τους υπεύθυνους, τον Αθανασόπουλο, τον Βουρλούμη και όλους αυτούς ποιος τους τοποθέτησε στη θέση τους; Θα μου πείτε ότι είναι ανώνυμη εταιρεία. Δεν είναι έτσι, κύριε Υπουργέ. Είναι δικοί σας άνθρωποι που τοποθετήθηκαν εκεί και μην μου πείτε ότι οι μισθοί τους μπήκαν τυχαία από μόνοι τους ή ότι αποφάσισαν η ΔΕΗ ή οι μέτοχοι ή το διοικητικό συμβούλιο. Αυτά είναι δυστυχώς παραμύθια. 
      Επειδή δεν είμαι άνθρωπος που «τρώω» εύκολα τα παραμύθια, κύριε Υπουργέ, θα σας κάνω την εξής ερώτηση. Είστε ικανοποιημένος από τα 580.000 ευρώ που παίρνει ο Βουρλούμης, ναι ή όχι; Είστε ικανοποιημένος από τα 380.000 ευρώ που παίρνει ο Αϊβαζής, ναι ή όχι; Είστε ικανοποιημένος από τα 250.000 ευρώ που παίρνει ο κ. Κάππος; Είστε ικανοποιημένος από τον κύριο Χατζηεμμανουήλ ο οποίος πληρώνεται με 500.000 ευρώ ετησίως; Είστε ικανοποιημένοι με όλους αυτούς; Δεν είναι ένας και δύο. Έχω λίστα, θα την καταθέσω στα Πρακτικά. 
       Κύριε Υπουργέ, ας σταματήσουμε να κοροϊδεύουμε τον ελληνικό λαό και να εμπαίζουμε το Κοινοβούλιο. Υπάρχουν οκτακόσιοι οργανισμοί. Ξέρετε τι θα πει ένα κράτος να έχει οκτακόσιους οργανισμούς; Θέλω να μου απαντήσετε τώρα, κύριε Υπουργέ, πόσοι είναι οι οργανισμοί στην Ελλάδα, πόσα είναι τα μέλη των διοικητικών συμβουλίων και πόσα χρήματα παίρνουν αυτοί οι άνθρωποι. Αυτό θέλω να μου πείτε. Θέλω να μου πείτε νούμερα για να καταλάβει ο ελληνικός λαός ποιους «χρυσοκάνθαρους» κρατικοδίαιτους πληρώνουμε. 
       Εγώ δεν ομιλώ όμως μόνο γι’ αυτό. Είναι αδιανόητο να υπάρχουν διευθυντές στη ΝΕΤ που παίρνουν 200.000 ευρώ. Επειδή είμαι δημοσιογράφος, ξέρω ότι στην ΕΤ 3 και στη ΝΕΤ πληρώνετε δικούς σας «κρατικάνθρωπους» οι οποίοι παίρνουν 200.000 και 300.000 ευρώ το χρόνο. Υπάρχουν εκπομπές όπου η ΕΡΤ πληρώνει 1,5 ή 2.000.000 ευρώ για να τις πάρει, κύριε Υπουργέ. Μη μου πείτε πάλι ότι η ΕΡΤ είναι ανώνυμη εταιρεία γιατί την πληρώνω από τη ΔΕΗ, κύριε Υπουργέ. Εγώ την πληρώνω κι εσείς και ο ελληνικός λαός. Αυτά τα «είναι ανώνυμη εταιρεία» και τα «δεν μπορούμε να παρέμβουμε» δεν μου φαίνονται πολύ σοβαρά, για να μην πω ότι είναι γελοία επιχειρήματα.
       Άρα, λοιπόν, θέλω να μου πείτε. Στους επόμενους έξι μήνες είστε αποφασισμένοι να κάνετε κάτι ως Κυβέρνηση μετά από πέντε χρόνια που κυβερνάτε, στη «δύση» της Κυβέρνησής σας, γιατί φαίνεται ότι «δύετε»; Εύχομαι να μη «δύσετε», αλλά με τα λάθη που κάνετε και με τα «golden boys» που έχετε θα «δύσετε» σύντομα. Λέω, λοιπόν στους επόμενους έξι μήνες θα «ξηλώσετε» τους κυρίους αυτούς; Μπορώ να σας φέρω και ονόματα, το καταλαβαίνετε; Αυτό είναι το πρόβλημα και ζει ο άλλος με 380 ευρώ από τα προγράμματα «STAGE» κύριε Υπουργέ, και μου λέτε τι θα κάνετε και μου κάνετε μια έκθεση ιδεών την οποία διαβάσατε; Φαντάζομαι ότι την είχατε προετοιμασμένη από το πρόγραμμα της Νέας Δημοκρατίας το 2004. Δεν μας αφορά τι λέγατε τότε, μας νοιάζει τι κάνετε τώρα. Θέλω όμως απάντηση. Μην μου αρχίσετε τα γενικόλογα, σας παρακαλώ πάρα πολύ, γιατί μας βλέπει και ο κόσμος. 
       Σας ευχαριστώ πάρα πολύ.
      (Χειροκροτήματα από την πτέρυγα του ΛΑΟΣ)
       ΠΡΟΕΔΡΕΥΩΝ (Γεώργιος Σούρλας): Πριν δώσω το λόγο στον Υπουργό, θα πω το εξής. Κύριε Βελόπουλε, αυτά που λέτε πρέπει να αποτελέσουν αντικείμενο αίτησης κατάθεσης εγγράφων.
       ΚΥΡΙΑΚΟΣ ΒΕΛΟΠΟΥΛΟΣ: Θα τα καταθέσω στα Πρακτικά.
       ΠΡΟΕΔΡΕΥΩΝ (Γεώργιος Σούρλας): Όχι, εδώ πρόκειται περί επίκαιρης ερώτησης. Αν είχατε αίτηση κατάθεσης εγγράφων, έπρεπε ο Υπουργός να τα καταθέσει. Προς διευκόλυνση το λέω.
       ΚΥΡΙΑΚΟΣ ΒΕΛΟΠΟΥΛΟΣ: Φαντάζομαι ότι ο Υπουργός…
       ΠΡΟΕΔΡΕΥΩΝ (Γεώργιος Σούρλας): Όχι, να μην φαντάζεστε. Η διαδικασία είναι ξεκάθαρη. Όταν θέλουμε συγκεκριμένα στοιχεία…
       ΚΥΡΙΑΚΟΣ ΒΕΛΟΠΟΥΛΟΣ: Δεν ζητώ συμβουλές και μαθήματα…
       ΠΡΟΕΔΡΕΥΩΝ (Γεώργιος Σούρλας): Ακούστε με τώρα, μην επιμένετε. Σ’ αυτήν την περίπτωση καταθέτουμε αίτηση κατάθεσης εγγράφων.
       Ο κύριος Υπουργός έχει το λόγο.
       ΚΥΡΙΑΚΟΣ ΒΕΛΟΠΟΥΛΟΣ: Άλλο είπα, κύριε Πρόεδρε. Θέλω να μου πει πόσοι οργανισμοί είναι.
       ΠΡΟΕΔΡΕΥΩΝ (Γεώργιος Σούρλας): Αυτά που ρωτήσατε…
       ΚΥΡΙΑΚΟΣ ΒΕΛΟΠΟΥΛΟΣ: Δεν ξέρουμε πόσοι οργανισμοί είναι.
       ΠΡΟΕΔΡΕΥΩΝ (Γεώργιος Σούρλας): Αυτό να το κάνετε με αίτηση κατάθεσης εγγράφων.
       ΚΥΡΙΑΚΟΣ ΒΕΛΟΠΟΥΛΟΣ: Κύριε Πρόεδρε, να μας το πει ο Υπουργός. Αυτό λέω!
       ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, δεν θέλετε να σας διευκολύνω;
       Κύριε Υπουργέ, έχετε το λόγο.
       ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα μου επιτρέψει αρχικά ο συνάδελφος να επιστρέψω την αιχμή για το τι κάνει ή τι πρόκειται να κάνει η Κυβέρνηση στο μέλλον. Αγαπητέ συνάδελφε, μίλησα με συγκεκριμένα στοιχεία. Ο ν. 3429/2005 είναι νόμος που έχει ψηφιστεί από το Ελληνικό Κοινοβούλιο και εφαρμόζεται. Θα σας δώσω ένα στοιχείο και θα σας πω ότι με βάση τα απολογιστικά στοιχεία οι αμοιβές όπως προσδιορίστηκαν μετά την εφαρμογή του ν. 3429/2005 είναι μειωμένες κατά 20% σε σχέση με τις αντίστοιχες αμοιβές των κυβερνήσεων του ΠΑΣΟΚ. 
       Αγαπητέ συνάδελφε, εγώ δεν θα αρνηθώ ότι μπορεί να υπάρχουν ακόμα ορισμένες υπερβολές. Πιστεύω όμως –και νομίζω ότι κι εσείς θα συμφωνήσετε σ’ αυτό- πως αυτές δεν πρέπει να μας συμπαρασύρουν στην άλλη όχθη, δηλαδή να περάσουμε από τις υπερβολές στον όποιο μηδενισμό. Πιστεύω ότι κι εσείς συμφωνείτε πως στο «βωμό» του λαϊκισμού δεν θα πρέπει να καταλήξουμε στην υποβάθμιση θέσεων αλλά και αξιωμάτων που έχουν έναν ιδιαίτερο θεσμικό ρόλο μέσα στην ελληνική κοινωνία. Οι θέσεις αυτές, που στην πλειονότητά τους είναι αποκλειστικής απασχόλησης, δεν μπορούν να καταντήσουν με πρακτικές άκρατου λαϊκισμού σε θέσεις-πάρεργα ή στην καλύτερη περίπτωση σε θέσης μερικής, δευτερεύουσας απασχόλησης…
       ΚΥΡΙΑΚΟΣ ΒΕΛΟΠΟΥΛΟΣ: Μη μου διαβάζετε τώρα…
       ΠΡΟΕΔΡΕΥΩΝ (Γεώργιος Σούρλας): Κύριε Βελόπουλε…
       ΚΥΡΙΑΚΟΣ ΒΕΛΟΠΟΥΛΟΣ: Δεν κατάλαβα. Μου διαβάζετε από τα χαρτιά, κύριε Υπουργέ;
       ΠΡΟΕΔΡΕΥΩΝ (Γεώργιος Σούρλας): Το Προεδρείο δεν δέχεται διακοπές. Γιατί διακόπτετε; Κύριε Βελόπουλε, έχετε ξεπεράσει κάποια όρια! Σας παρακαλώ να ησυχάσετε, να ηρεμήσετε, να μην διακόπτετε τον Υπουργό. Δεν σας διέκοψε.
       ΚΥΡΙΑΚΟΣ ΒΕΛΟΠΟΥΛΟΣ: Μα, διαβάζει από τα χαρτιά!
       ΠΡΟΕΔΡΕΥΩΝ (Γεώργιος Σούρλας): Άλλο να μη δέχεστε συμβουλές από το Προεδρείο μιας και τα ξέρετε όλα…
       ΚΥΡΙΑΚΟΣ ΒΕΛΟΠΟΥΛΟΣ: Ο Κανονισμός της Βουλής του επιτρέπει να διαβάζει από τα χαρτιά;
       ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ. Εδώ δεν είναι τηλεοπτικό «παράθυρο», εδώ είναι Βουλή. Δεν έχετε το λόγο.
       ΚΥΡΙΑΚΟΣ ΒΕΛΟΠΟΥΛΟΣ: Είμαι εργαζόμενος δημοσιογράφος, η τηλεόραση είναι η δουλειά μου και αν σας ενοχλεί, δικό σας πρόβλημα. Είμαι δημοσιογράφος, είναι η δουλειά μου και αν σας αρέσει!
       ΠΡΟΕΔΡΕΥΩΝ (Γεώργιος Σούρλας): Μην διακόπτετε τον Υπουργό!
       ΚΥΡΙΑΚΟΣ ΒΕΛΟΠΟΥΛΟΣ: Στα κανάλια πηγαίνετε κι εσείς! Γιατί μειώνετε το επάγγελμά μου;
       ΠΡΟΕΔΡΕΥΩΝ (Γεώργιος Σούρλας): Η αποστολή μου είναι να δίνω και συμβουλές, δεν είναι μόνο να προεδρεύω.
       ΚΥΡΙΑΚΟΣ ΒΕΛΟΠΟΥΛΟΣ: Συνέχεια σε μας δίνετε συμβουλές, στους άλλους δεν δίνετε.
       ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υφυπουργέ.
       ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Σε κάθε περίπτωση, κύριε Πρόεδρε, η Κυβέρνησή μας χωρίς κανένα ίχνος λαϊκισμού κάνει πράξη τις εξαγγελίες της. Επαναλαμβάνω γι’ ακόμα μια φορά ότι κάνουμε δύο πράγματα. Αφενός μεν σεβόμαστε τις συνθήκες της αγοράς, αφετέρου δε σήμερα σ’ αυτήν τη δύσκολη διεθνή συγκυρία στέλνουμε ένα μήνυμα σ’ όλους τους πολίτες ότι σεβόμαστε ακόμα και το τελευταίο ευρώ που ξοδεύει το ελληνικό δημόσιο και αυτό το κάνουμε πράξη με συγκεκριμένες ρυθμίσεις και με συγκεκριμένους νόμους που φέρνουμε και ψηφίζουμε στο Ελληνικό Κοινοβούλιο.
       ΠΡΟΕΔΡΕΥΩΝ (Γεώργιος Σούρλας): Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, 34 μαθήτριες και μαθητές και δέκα συνοδοί καθηγητές από το 4ο Επαγγελματικό Λύκειο Αθηνών.
       Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δικαιοσύνης:
      α) «Κύρωση του Πρωτοκόλλου στη Συνθήκη περί αμοιβαίας εκδόσεως εγκληματιών μεταξύ Ελλάδας και Ηνωμένων Πολιτειών της Αμερικής, που υπογράφηκε στις 6 Μαΐου 1931, και στο ερμηνευτικό Πρωτόκολλο αυτής, που υπογράφηκε στις 2 Σεπτεμβρίου 1937, όπως προβλέπεται στο άρθρο 3 (2) της Συμφωνίας μεταξύ της Ευρωπαϊκής Ένωσης και των Ηνωμένων Πολιτειών της Αμερικής σχετικά με την έκδοση, που υπογράφηκε 25 Ιουνίου 2003».
      β) «Κύρωση του Πρωτοκόλλου στη Σύμβαση αμοιβαίας δικαστικής συνδρομής σε ποινικές υποθέσεις μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής, που υπογράφηκε στις 26 Μαΐου 1999, όπως προβλέπεται στο άρθρο 3 (2) της Συμφωνίας μεταξύ της Ευρωπαϊκής Ένωσης και των Ηνωμένων Πολιτειών της Αμερικής σχετικά με την αμοιβαία δικαστική συνδρομή, που υπογράφηκε στις 25 Ιουνίου 2003».
      Επίσης, έχω την τιμή να ανακοινώσω ότι οι Υπουργοί Αγροτικής Ανάπτυξης και Τροφίμων, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας, Δικαιοσύνης και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Κύρωση του Μνημονίου Κατανόησης μεταξύ του Οργανισμού Τροφίμων και Γεωργίας των Ηνωμένων Εθνών (FAO) και της Κυβέρνησης της Ελληνικής Δημοκρατίας για την “Επιστημονική και Θεσμική Συνεργασία για την Υποστήριξη της Υπεύθυνης Αλιείας στην Ανατολική Μεσόγειο”».
      Παραπέμπεται στην αρμόδια Διαρκή Επιτροπή.
      Συνεχίζουμε με τη συζήτηση της δεύτερης υπ’ αριθμόν 527/16.2.2009 επίκαιρης ερώτησης δεύτερου κύκλου του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με τις απώλειες των εσόδων των Ασφαλιστικών Ταμείων και την επιδείνωση των οικονομικών του ασφαλιστικού συστήματος κ.λπ..
      Αναλυτικότερα, ο κ. Κουβέλης αναφέρει στην επίκαιρη ερώτησή του:
      «Υπολογίζεται ότι εάν από την επερχόμενη οικονομική κρίση θα απολεσθούν περί τις εκατό χιλιάδες θέσεις εργασίας και η ανάπτυξη για το έτος 2009 θα υποχωρήσει στο 0,5%, τα έσοδα των ασφαλιστικών ταμείων θα παρουσιάσουν μείωση κατά 2 έως 5.000.000.000 ευρώ.
      Τα ταμεία που σήμερα βρίσκονται στο «κόκκινο» αντιπροσωπεύουν το 92% των ασφαλισμένων και αποτελούν τους μεγαλύτερους ασφαλιστικούς οργανισμούς της χώρας. Τα ταμεία που αντιμετωπίζουν τα πιο οξυμένα προβλήματα είναι: Το ΙΚΑ, ΟΑΕΕ, ΟΓΑ (κλάδος Υγείας), ΤΑΕΤΕΚΟ (επικουρικό τραπεζών και ΔΕΚΟ), ΕΤΕΑΜ, (επικουρικό ΙΚΑ), ΤΠΔΥ, (Ταμείο Προνοίας Δημοσίων Υπαλλήλων). Το δε έλλειμμα αυτών για το έτος 2008 έφτασε τα 4.000.000.000 ευρώ από 1,6 δισεκατομμύρια που ήταν το 2006, ενώ για το έτος 2009 υπολογίζεται ότι το έλλειμμα θα είναι πολύ μεγαλύτερο και τα ποσά που έχουν εγγραφεί στον κρατικό προϋπολογισμό για την ενίσχυση των ταμείων δεν επαρκούν για να καλύψουν τις ανάγκες.
      Έχοντας υπ’ όψιν τα ανωτέρω και με το δεδομένο ότι σήμερα ασφαλιστικοί φορείς, που απειλούνται με κατάρρευση, καθυστερούν την καταβολή συντάξεων, μερισμάτων και εφάπαξ από δώδεκα έως και δεκαοκτώ μήνες, ενώ αντίστοιχα η υγειονομική περίθαλψη των ασφαλισμένων είναι προβληματική και υποβαθμισμένη,
      Ερωτώνται οι κύριοι Υπουργοί:
      Ποια είναι η θέση τους για αντιμετώπιση του παρατηρούμενου και διαφαινόμενου αυτού προβλήματος στο ασφαλιστικό σύστημα της χώρας;
      Υπάρχει πρόγραμμα ολοκληρωμένης αντιμετώπισης του θέματος αυτού; Ποιο το χρονοδιάγραμμα υλοποίησής του και ποιο το ύψος της πρόσθετης απαιτούμενης κρατικής δαπάνης για την αντιμετώπισή του;»
      Στην επίκαιρη ερώτηση του κ. Κουβέλη θα απαντήσει ο Υφυπουργός Απασχόλησης και Κοινωνικής Προστασίας κ. Κοντογιάννης.
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κύριε συνάδελφε, όπως γνωρίζετε, βρισκόμαστε στην αρχή της πιο μεγάλης μεταρρύθμισης, που έχει γίνει στο ασφαλιστικό σύστημα της χώρας. 
      Αυτή την ώρα βρισκόμαστε σ’ ένα μεταβατικό στάδιο και είναι πολύ νωρίς να γίνει η οποιαδήποτε πρόβλεψη σε επίπεδο αριθμών για τα οικονομικά του ασφαλιστικού συστήματος, καθώς και για τις επιπτώσεις της οικονομικής κρίσης σ’ αυτό. 
      Ωστόσο, μπορώ να σας διαβεβαιώσω ότι οι ασφαλιστικοί οργανισμοί δεν κινδυνεύουν από την οικονομική κρίση όσον αφορά στην επενδυτική τους δραστηριότητα, καθώς δεν διαθέτουν επικίνδυνα επενδυτικά προϊόντα. Δεν έχουν άμεσα στα χαρτοφυλάκιά τους ομόλογα τραπεζών, που έχουν παρουσιάσει οικονομικά προβλήματα, αφού ως επί τω πλείστων έχουν επενδύσει σε ελληνικά τραπεζικά ομόλογα.
      Υπολογίζεται ότι η μεγάλη αυτή μεταρρύθμιση στο ασφαλιστικό θα φέρει τελικά όφελος 1,5 δισεκατομμυρίων ευρώ, περίπου. Ποσό που θα προέλθει από τη διοικητική αναδιοργάνωση, τον εξορθολογισμό των δαπανών λόγω των ενοποιήσεων, της βελτίωσης της διαχείρισης της περιουσίας των ταμείων κ.λπ..
      Στο ποσό αυτό πρέπει να προστεθούν και τα οφέλη που θα προκύψουν για την αντιμετώπιση της εισφοροδιαφυγής, τον έλεγχο των ανεξέλεγκτων δαπανών υγείας, για να αναφέρω κάποια παραδείγματα. 
      Όσον αφορά στα ταμεία, οι προϋπολογισμοί του ΙΚΑ – ΕΤΑΜ και του ΕΤΕΑΜ, του Ενιαίου Ταμείου Επικουρικής Ασφάλισης Μισθωτών, είναι πλεονασματική, ενώ από τον προϋπολογισμό του ΤΑΕΤΕΚΟ έλλειμμα παρουσιάζουν οι τομείς επικουρικής ασφάλισης προσωπικού του ΟΤΕ και ΕΛΤΑ, πρόνοιας προσωπικού Εμπορικής Τράπεζας, ασθένειας προσωπικού Εμπορικής Τράπεζας, ασθένειας προσωπικού ΕΤΒΑ και επικουρικής ασφάλισης Προσωπικού ΕΤΒΑ, το οποίο όμως καλύπτεται από τα ταμειακά διαθέσιμα των τομέων.
      Το κύριο βάρος του προβλήματος εντοπίζεται στον ΟΑΕΕ, στον κλάδο Υγείας του ΟΓΑ και στο Ταμείο Πρόνοιας Δημοσίων Υπαλλήλων, των οποίων το έλλειμμα δεν καλύπτεται από τα ταμειακά τους διαθέσιμα. 
      Ωστόσο, θέλω να διευκρινίσω ότι το ελληνικό δημόσιο δεν έχει καμμία οφειλή προς τα ελλειμματικά ταμεία. 
      Για την κάλυψη των ελλειμμάτων των παραπάνω ταμείων βρισκόμαστε σε συνεργασία με το Υπουργείο Οικονομίας και Οικονομικών με σκοπό το θέμα να διευθετηθεί το συντομότερο δυνατόν.
      Κλείνοντας, θα ήθελα να σας διαβεβαιώσω πως όπως άλλωστε και ο ίδιος ο Πρωθυπουργός, αλλά και η Υπουργός Απασχόλησης και Κοινωνικής Ασφάλισης σας έχουν πολλές φορές επαναλάβει, το κράτος εγγυάται στο ακέραιο τόσο τις συντάξεις όσο και τις παροχές των ταμείων.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, η κατάσταση των ασφαλιστικών ταμείων δεν είναι καινούργια και δεν προέκυψε προφανώς μέσα στο τρέχον έτος. Να σας θυμίσω την παραδοχή, η οποία ήταν αδιαμφισβήτητη από όλες τις πλευρές, ότι η εισφοροδιαφυγή ήταν εκείνη η οποία έπληττε και συνεχίζει δυστυχώς να πλήττει την αποτελεσματικότητα και την ευρωστία των ασφαλιστικών οργανισμών. 
      Δεν θα συμφωνήσω με την αισιοδοξία με την οποία μιλήσατε, όχι γιατί δεν εύχομαι αυτό που κι εσείς εύχεστε, να πάνε καλά τα πράγματα και να ελαχιστοποιηθούν οι συνέπειες από την οικονομική κρίση. Όταν, όμως, πιθανολογείται έντονα ότι θα έχουμε εκατό χιλιάδες νέους ανέργους και ότι η ανάπτυξη δεν θα ξεπεράσει σε καμμία περίπτωση το 0,3% ή 0,4%, αν θέλετε και το αισιόδοξο 0,5%, τότε είναι βέβαιο ότι η εξαιρετικά προβληματική κατάσταση των ασφαλιστικών ταμείων θα γίνει ακόμα περισσότερο προβληματική έως και επικίνδυνη. 
      Για το ΙΚΑ, κύριε Υπουργέ, φαίνεται ότι θα χρειαστεί ένα ποσό της τάξεως πλέον του 1.000.000.000 ευρώ επιπλέον, για να καλύψει τόσο το έλλειμμα του κλάδου υγείας και τις υποχρεώσεις του προς τα νοσοκομεία, όσο και την επιβάρυνση που θα έχει από τις ενοποιήσεις των ταμείων των ΔΕΚΟ και των τραπεζών, καθώς το δημόσιο –το γνωρίζετε πάρα πολύ καλά- δεν καλύπτει το σύνολο αυτών των ελλειμμάτων.
      Ο Οργανισμός Ασφάλισης Ελευθέρων Επαγγελματιών έχουμε την εκτίμηση –αυτά λένε οι δικοί μας υπολογισμοί- ότι θα χρειαστεί 700.000.000 επιπλέον για να καλύψει τις ανάγκες του κυρίως για συντάξεις, ενώ στον ΟΠΑΔ –επίσης το γνωρίζετε πάρα πολύ καλά- τα πράγματα είναι τραγικά, είναι πολύ δύσκολα.
      Εκεί η αδυναμία του οργανισμού, κύριε Πρόεδρε, να πληρώσει φαρμακεία, νοσοκομεία και γιατρούς, έχει οδηγήσει –το γνωρίζετε επίσης- σε διακοπή συνεργασίας των φαρμακείων στην Αθήνα και των γιατρών σε ολόκληρη τη χώρα.
      Τέλος, για να μπορέσει ο ΟΠΑΔ να ανταποκριθεί στις υποχρεώσεις του, πάλι σύμφωνα με τις δικές μας εκτιμήσεις, θα χρειαστεί 1,1 δισεκατομμύρια ευρώ.
      Κύριε Υπουργέ, αν δεν σπεύσει η Κυβέρνηση με ένα πρόγραμμα συγκεκριμένων επενδύσεων προς τα ασφαλιστικά ταμεία, αν δεν σπεύσει να τα στηρίξει, αν δεν αντιμετωπίσει το τεράστιο πρόβλημα της εισφοροδιαφυγής με την εκτίμηση ότι η οικονομική κρίση και ύφεση καλπάζει, επελαύνει, έρχεται και η ανεργία ξεπροβάλλει μπροστά μας ως έντονα πιθανολογούμενο στοιχείο, τότε τα πράγματα θα καταστούν εξαιρετικά δύσκολα. Διότι θα συμφωνήσετε ότι η επελαύνουσα κρίση θα πλήξει κυρίως τους εργαζόμενους στον κρίσιμο τομέα της ανεργίας και βεβαίως του κοινωνικού κράτους, όπου προέχουσα σημασία και θέση έχει το ασφαλιστικό σύστημα της χώρας –εμείς σας προειδοποιούμε- το οποίο βρίσκεται σε εξαιρετικά δύσκολη κατάσταση.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη.
      Κύριε Υπουργέ, έχετε το λόγο.
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κύριε συνάδελφε, είναι σημαντικές οι επισημάνσεις σας και σας διαβεβαιώνω ότι επιζητώντας τη συνεργασία όλων των πολιτικών δυνάμεων, επιχειρούμε να αντιμετωπίσουμε τα διαφαινόμενα προβλήματα. 
      Ωστόσο, γίνεται αντιληπτό ότι είναι αναγκαίο να υπάρξει ένας μεταβατικός χρόνος προσαρμογής για την εφαρμογή της μεταρρύθμισης στον ασφαλιστικό χώρο, έτσι ώστε να ενεργοποιηθούν οι νέοι μηχανισμοί λειτουργίας των νέων φορέων. 
      Η αναδιοργάνωση θα υλοποιηθεί μέσα από μία σειρά δράσεις, όπως οι ενοποιήσεις των ταμείων, ο νέος τρόπος υπολογισμού των συντάξεων, η αναδιοργάνωση τμημάτων και στελεχιακού δυναμικού, αλλά και οι εσωτερικές διαδικασίες των ταμείων. Η υιοθέτηση νέων, αποδοτικότερων και ασφαλέστερων μεθόδων αξιοποίησης των περιουσιακών στοιχείων, στις οποίες αναφερθήκατε κι εσείς και βέβαια με τη συμμετοχή στη σωστή εφαρμογή της μεταρρύθμισης όλων των συμμετεχόντων σ’ αυτήν, αφού πλέον αποτελεί νόμο του κράτους και όχι ακόμα-ακόμα να σαμποτάρεται η μεταρρύθμιση από εκείνους που αντιδρούσαν στην ψήφιση του νόμου.
      Πλέον είναι νόμος του κράτους και πρέπει με βάση την αρχή λειτουργίας του δημοκρατικού κοινοβουλευτικού μας συστήματος να εφαρμοστεί, πόσω μάλλον όταν βρισκόμαστε κοντά σε αυτήν την κατάσταση που περιγράψατε λόγω της διεθνούς οικονομικής κρίσης. 
      Βρισκόμαστε μπροστά σε ένα μεγάλο εγχείρημα το οποίο η Κυβέρνηση στηρίζει με όλες της τις δυνάμεις. Ενδεικτικά αναφέρω ότι συνολικά οι δαπάνες κοινωνικής ασφάλισης για το 2008 ήταν αυξημένες σε σχέση με το 2007 κατά 36,71% φτάνοντας τα 14,3 εκατομμύρια ευρώ, ενώ περαιτέρω αύξηση προβλέπεται και για το 2009. Σύμφωνα με τον προϋπολογισμό του 2009 προβλέπονται σημαντικά αυξημένες πιστώσεις για κοινωνικές πολιτικές που φτάνουν το 18,5% του ΑΕΠ. Αυτό είναι το υψηλότερο ποσοστό ανάμεσα στις χώρες της Ευρωζώνης.
      Κύριοι συνάδελφοι, η διοικητική και οργανωτική μεταρρύθμιση θα αξιολογηθεί σε βάθος χρόνου. Όπως άλλωστε έχει δηλώσει και η Υπουργός Ααπσχόλησης και Κοινωνικής Προστασίας, κυρία Φάνη Πάλλη-Πετραλιά σύντομα θα υπάρξει αναλυτικός απολογισμός του εξαμήνου. Έχει δεσμευτεί η ίδια και σύντομα θα έρθει στη Βουλή για να καταθέσει τα στοιχεία. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι εισερχόμαστε στην ημερησία διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτηση επί της αρχής, των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών γιατρών του ΕΣΥ, σύμφωνα με το προεδρικό διάταγμα 76/2005 και άλλες διατάξεις». 
      Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς ορίζει Κοινοβουλευτικό Εκπρόσωπο τον κ. Λεβέντη. 
      Κύριοι συνάδελφοι, έχουν απομείνει τριάντα οκτώ ομιλητές. Πιστεύω ότι δεν επαρκεί ο χρόνος σήμερα για να ολοκληρωθεί αυτός ο κατάλογος και είναι στις σκέψεις μας να πάμε ακόμη μια μέρα επί της αρχής, την Τρίτη. Δεν νομίζω να έχετε αντίρρηση γι’ αυτό. Τριάντα οκτώ δεν μπορούν να μιλήσουν. Θα έχουν δευτερολογίες. Το ποια ώρα θα είναι το πέρας της συζητήσεως θα το δούμε στη συνέχεια. Έχετε αντίρρηση γι’ αυτό; 
      Ορίστε, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, δεν έχουμε αντίρρηση αλλά βλέπω ότι επιμηκύνεται πάρα πολύ ο χρόνος και ότι την ίδια ώρα υπάρχει σε εξέλιξη η απεργία των νοσοκομειακών γιατρών. Φοβάμαι ότι όλοι οι άνθρωποι περιμένουν τις τελικές αποφάσεις της Κυβέρνησης και όλοι προσδοκούν ότι ενδεχομένως μπορεί να υπάρχει κάποια ρύθμιση της τελευταίας στιγμής. Φαίνεται όμως ότι δεν είναι στις προθέσεις της Κυβέρνησης κάτι τέτοιο. Θα έλεγα να βάλουμε κάποιο όριο δεδομένου ότι αμέσως μετά τη λήξη της συζήτησης επί της αρχής θα χρειαστεί η συζήτηση επί των άρθρων και στα άρθρα ενδεχομένως να υπάρχει μεγαλύτερο ενδιαφέρον των συναδέλφων στα συγκεκριμένα ζητήματα τα οποία τίθενται. Πώς το σχεδιάζετε; Να πάμε όλη την επόμενη εβδομάδα με αυτό το νομοσχέδιο; 
      ΠΡΟΕΔΡΕΥΩΝ (Γεώργιος Σούρλας): Όλη η εβδομάδα. Εγώ θα περίμενα να το δεχθείτε με ικανοποίηση αυτό. Δεν μπορεί η Βουλή να συνεδριάζει σε σχέση με το τι γίνεται έξω από τη Βουλή. Δεν μπορεί να καθορίσουμε τη συνεδρίασή μας εξαρτώντας το χρόνο από το αν υπάρχουν κινητοποιήσεις ή όχι. Το Προεδρείο δεν το βλέπει έτσι. Μπορεί να το βλέπουν τα κόμματα, η Κυβέρνηση αλλά δεν το βλέπει έτσι το Προεδρείο. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, άλλο θέμα θέτω. 
      ΠΡΟΕΔΡΕΥΩΝ (Γεώργιος Σούρλας): Είναι τριάντα οκτώ με σαράντα ομιλητές. Με σας τους κοινοβουλευτικούς…
      ΧΡΗΣΤΟΣ ΠΑΠΟΥΤΣΗΣ: Δεν έχουμε αντίρρηση επ’ αυτού. Άλλο ρωτώ. Υπάρχει κάποιος προγραμματισμός για το εάν θα υπάρξει επιμήκυνση της συζήτησης επί των άρθρων; Εάν εγγραφούν…
      ΠΡΟΕΔΡΕΥΩΝ (Γεώργιος Σούρλας): Εάν χρειαστεί, βεβαίως. 
      ΧΡΗΣΤΟΣ ΠΑΠΟΥΤΣΗΣ: Αυτή τη δέσμευση χρειάζομαι. 
      ΠΡΟΕΔΡΕΥΩΝ (Γεώργιος Σούρλας): Βεβαίως. Το συζητάτε; Δεν επαρκεί ο χρόνος σήμερα για τριάντα οκτώ ομιλητές και για δευτερολογίες. 
      ΧΡΗΣΤΟΣ ΠΑΠΟΥΤΣΗΣ: Αυτή τη δέσμευση χρειαζόμουν. 
      ΠΡΟΕΔΡΕΥΩΝ (Γεώργιος Σούρλας): Θα έχετε άνεση χρόνου. Να το αποσυνδέσουμε όμως από το τι κάνουν οι γιατροί.
      ΧΡΗΣΤΟΣ ΠΑΠΟΥΤΣΗΣ: Βεβαίως. 
      ΠΡΟΕΔΡΕΥΩΝ (Γεώργιος Σούρλας): Και το λένε κάποιοι που είναι γιατροί. Έτσι δεν είναι, κύριε Λαμπίρη; 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Γεώργιος Σούρλας): Κύριε Χαραλάμπους, θέλετε να μιλήσετε επ’ αυτού; 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Πρόεδρε, θέλω να κάνω μια μικρή τοποθέτηση.
      ΠΡΟΕΔΡΕΥΩΝ (Γεώργιος Σούρλας): Στη δευτερολογία σας. Κύριε Χαραλάμπους, επειδή έγινε το Συνέδριο και δεν είστε εδώ, για να μιλήσετε τώρα εσείς, θα πρέπει να μην είστε Κοινοβουλευτικός Εκπρόσωπος. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κοινοβουλευτικός Εκπρόσωπος είμαι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Πρωτολογήσατε χθες, κύριε Χαραλάμπους. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Και εχθές σας ζήτησα το λόγο και είπατε πάλι ότι αντιτίθεται στον Κανονισμό. Εγώ δεν μπορώ να καταλάβω πώς Κοινοβουλευτικοί Εκπρόσωποι άλλων κομμάτων μιλούν τέσσερις ή πέντε φορές. Ο κ. Παπουτσής συγκεκριμένα μίλησε πέντε φορές και ζήτησα εγώ να δευτερολογήσω και μου είπατε ότι αντίκειται στον Κανονισμό της Βουλής. 
      ΠΡΟΕΔΡΕΥΩΝ (Γεώργιος Σούρλας): Αν είναι για μια παρέμβαση να την κάνετε. 
      ΚΥΡΙΑΚΟΣ ΒΕΛΟΠΟΥΛΟΣ: Οι κανονισμοί να ξέρετε ότι μόνο για εμάς ισχύουν, όχι για τα μεγάλα κόμματα. 
      ΠΡΟΕΔΡΕΥΩΝ (Γεώργιος Σούρλας): Τώρα η απρέπεια έχει τα όριά της! 
      ΚΥΡΙΑΚΟΣ ΒΕΛΟΠΟΥΛΟΣ: Συμφωνούμε απόλυτα. 
      ΠΡΟΕΔΡΕΥΩΝ (Γεώργιος Σούρλας): Κύριε Χαραλάμπους, θέλετε μια σύντομη παρέμβαση; Να την κάνετε. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Πρόεδρε, κύριοι συνάδελφοι, χθες –και γι’ αυτό ζήτησα το λόγο, αν θέλετε, κύριε Πρόεδρε, για να κάνω μια μικρή παρέμβαση για όσα έγιναν εδώ στην Αίθουσα- παρακολουθήσαμε όλοι και ο ελληνικός λαός -και γι’ αυτό δεν μπορώ να καταλάβω γιατί υπάρχει πάντα η βολική λύση να λέμε μετά να διαγραφούν από τα Πρακτικά, τη στιγμή που ο ελληνικός λαός από την τηλεόραση βλέπει άμεσα το τι γίνεται μέσα στη Βουλή- μια δικομματική αντιπαράθεση που ακούμπησε ακραία όρια. Ακούσαμε για «καρνάβαλους», για «βασιλιά καρνάβαλο», για «μάσκες» και ποιος τις έβγαλε πριν και ποιος μετά.
       Παρ’ όλα αυτά τα δύο κόμματα απέφυγαν και απέφυγαν σκόπιμα να τοποθετηθούν πάνω στην ουσία του νομοσχεδίου και στην ουσία των κινητοποιήσεων των νοσοκομειακών γιατρών. Είναι ευχαριστημένοι –και αυτό ζητώ να μας πουν- από τα οικονομικά μεγέθη που έρχονται με το νομοσχέδιο τόσο για τους μισθούς όσο και για το ότι δεν περιλαμβάνονται ουσιαστικά άρθρα από τη συλλογική σύμβαση όπως είναι το αφορολόγητο μετά τις τέσσερις εφημερίες, όπως είναι η απάλειψη του πλαφόν του Αρεοπαγίτη, όπως είναι η εξίσωση της τιμής της ώρας της εφημερίας με την υπερωρία; 
      Απέφυγαν, παρ’ όλο που ο δικομματικός καυγάς εκεί εστιάστηκε, να μας πουν τι ακριβώς εννοούν με το πολυδιευθυντικο σύστημα. Είπαν και η Νέα Δημοκρατία και το ΠΑΣΟΚ ότι αυτοί προτείνουν το πιο σωστό και καλό πολυδιευθυντικό σύστημα αλλά ουσιαστικά δεν μας είπαν με ποιον τρόπο θα επιλέγονται οι διευθυντές. Βέβαια εδώ υπάρχει πραγματικά συναίνεση μεταξύ των δύο κομμάτων, διότι θέλουν να επιλέγονται οι διευθυντές μέσα από ένα συμβούλιο κρίσης, επιλογής που ασφυκτικά θα είναι κομματικό και βέβαια με κριτήρια τα οποία ουσιαστικά θα είναι «λάστιχο». Δεν ορίζουν ποια θα είναι αυτά τα κριτήρια και αυτό είναι σκόπιμο γιατί για τον «ημέτερο» τα κριτήρια αυτά θα μικραίνουν ή θα μεγαλώνουν ανάλογα και γι’ αυτόν που δεν είναι «ημέτερος» θα υπάρχει αντικειμενικά το εμπόδιο να επιλεγεί για διευθυντής. 
      Ούτε λόγος για το αν τους αρέσει ο τρόπος με τον οποίο μετεκπαιδεύονται οι γιατροί τώρα, για το αν επιτέλους η πολιτεία θα αναλάβει τις ευθύνες της για την έρευνα και τη μετεκπαίδευση στους γιατρούς, για το αν επιτέλους η πολιτεία θα απαγορεύσει και μάλιστα οριστικά και αμετάκλητα να μπαίνουν οι πολυεθνικές εταιρείες, φαρμακευτικές ή άλλων ιατρικών οργάνων, στην εκπαίδευση των γιατρών και ουσιαστικά να καθιστούν έτσι τους γιατρούς όμηρους στα δικά τους παιχνίδια. 
      Τελειώνω με αυτό. Εντύπωση μου έκανε και η τοποθέτηση του Προέδρου του ΣΥΡΙΖΑ όχι τόσο για την ουσία αυτών που είπε, όσο για το ύφος. Μας είπε, λοιπόν, περίπου ότι οι γιατροί όλων των κομμάτων πήγαν κόντρα στα κόμματά τους –και τα ονόμασε και ονόμασε και το ΚΚΕ – μαζί με το ΣΥΡΙΖΑ, που σαν ομογαλακτικό κόμμα στηρίζει τους αγώνες των γιατρών. Βέβαια, κάπου κάνει κάποιο λάθος ή κάποια παρανόηση ο Πρόεδρος της Κοινοβουλευτικής Ομάδας του ΣΥΡΙΖΑ. Ο ΣΥΡΙΖΑ στηρίζει. Βέβαια, στηρίζουν αλλά όχι με τόσο πάθος την κοινοτική οδηγία και η Νέα Δημοκρατία και το ΠΑΣΟΚ που ουσιαστικά επιτρέπει στον εργοδότη, αν θέλει, να επιβάλει δεκατρείς ώρες το εικοσιτετράωρο εργασία στον εργαζόμενο και ουσιαστικά διευθετεί το χρόνο των σαράντα οκτώ και πενήντα έξι ωρών μέσα σ’ ένα χρόνο. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, είκοσι οκτώ μαθήτριες και μαθητές και ένας συνοδός-δάσκαλος από το 9ο Δημοτικό Σχολείο Παλαιού Φαλήρου. 
       Η Βουλή τους καλωσορίζει και τους εύχεται καλές σπουδές. 
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Κουτσούκος. 
      ΓΙΑΝΝΗΣ ΚΟΥΤΣΟΥΚΟΣ: Κυρίες και κύριοι συνάδελφοι, βιώνουμε μία πολύπλευρη κρίση, κρίση μιας πολιτικής, η οποία έχει τις βάσεις της στις νεοφιλελεύθερες αντιλήψεις που διαπερνούν το σύνολο της κυβερνητικής πολιτικής και που φυσικά αυτή η κρίση έχει επηρεάσει το σύνολο των θεσμών και το κοινωνικό εποικοδόμημα. Από αυτήν την κρίση δεν θα μπορούσε να μείνει απ’ έξω το Εθνικό Σύστημα Υγείας. Το οποίο δεν θα μπορούσε να είναι μία όαση, το αντίθετο μάλιστα. 
      Σήμερα το Εθνικό Σύστημα Υγείας βρίσκεται σε πλήρη εγκατάλειψη. Η Κυβέρνηση ακολουθεί δύο μεθόδους. Η μία μέθοδος είναι να πριμοδοτεί συνειδητά τον ιδιωτικό τομέα της υγείας, δέσμια των νεοφιλελεύθερων δογμάτων τα οποία υπηρετεί και από την άλλη να απαξιώνει και να υπονομεύει καθημερινά το δημόσιο σύστημα παροχής υπηρεσιών υγείας. Έτσι, βλέπουμε την υποχρηματοδότηση του συστήματος, βλέπουμε την εγκατάλειψή του, βλέπουμε χρόνια προβλήματα να οξύνονται, βλέπουμε τις ελλείψεις προσωπικού, βλέπουμε τις ελλείψεις υλικών, βλέπουμε προμηθευτές να απειλούν με απεργίες, βλέπουμε ανθρώπους να πεθαίνουν στο δρόμο, βλέπουμε παντού διαμαρτυρίες, απεργίες, κινητοποιήσεις, με τελευταία την απεργία των γιατρών. Η Κυβέρνηση φάνηκε εντελώς αδύναμη, απροετοίμαστη, να αντιμετωπίσει το μεγάλο ζήτημα της απασχόλησης των γιατρών. Ψήφισε οδηγίες, έφερε εδώ προεδρικά διατάγματα, τα πήρε πίσω και αναγκάστηκε κάτω από την πίεση των πραγμάτων να οδηγηθεί σε μία συλλογική σύμβαση με τους γιατρούς. 
      Η Κυβέρνηση ούτε πίστεψε ούτε πιστεύει στη διαδικασία του διαλόγου, των κοινωνικών συναινέσεων, για τις οποίες πάρα πολλές φορές μας μιλάει εδώ ο Υπουργός Υγείας και Κοινωνικής Αλληλεγγύης, και των συλλογικών διαπραγματεύσεων, διότι η συλλογική διαπραγμάτευση, κύριοι της Κυβέρνησης, είναι η κορύφωση μιας διαδικασίας διαλόγου και συνεννόησης, που θέλει και τα δύο μέρη να κάνουν υποχωρήσεις, να συμβιβάζονται και βρίσκουν τον κοινό δρόμο. Εσείς αναγκαστήκατε να πάτε σε μία διαδικασία συλλογικής διαπραγμάτευσης με την ΟΕΝΓΕ, την οποία ούτε πιστέψατε, και βεβαίως είσαστε και ανακόλουθοι σε σχέση με την υπογραφή που βάλατε, γι’ αυτό και οι γιατροί βρίσκονται σε κινητοποίηση και διεκδικούν από εσάς να τιμήσετε το λόγο σας, να τιμήσετε την υπογραφή σας, να τιμήσετε αυτά που λέγατε το Δεκέμβρη μήνα. 
      Κυρίες και κύριοι συνάδελφοι, ο τρόπος με τον οποίο η Κυβέρνηση χειρίστηκε τη διαπραγμάτευση με τους γιατρούς και τη συλλογική σύμβαση εργασίας προσβάλλει και το Εθνικό Σύστημα Υγείας, προσβάλλει και τους ίδιους τους γιατρούς, προσβάλλει την ίδια τη διαδικασία του κοινωνικού διαλόγου και των συλλογικών διαπραγματεύσεων. Προσβάλλει, πρώτα-πρώτα, το Εθνικό Σύστημα Υγείας, διότι το Εθνικό Σύστημα Υγείας στην κατάσταση που βρίσκεται θέλει μεγάλες πολιτικές, θέλει μία πολιτική για την ανάταξή του, την οποία η Κυβέρνηση δεν μπορεί να την κάνει παρά τα λόγια και παρά τις συνεχείς υποσχέσεις και η οποία, βεβαίως δεν εμπεριέχεται σ' αυτό το νομοσχέδιο παρά τις διαβεβαιώσεις, παρά τις ρητορείες του Υπουργού ότι πρόκειται για μία μεγάλη τομή. Αυτήν τη μεγάλη πολιτική που θα είχε ως επίκεντρο τη χρηματοδότηση του συστήματος, μια πολιτική αξιοκρατίας, στελέχωσης και ανάδειξης του Εθνικού Συστήματος Υγείας, προφανώς δεν την κάνει η Κυβέρνηση, την υπονομεύει μάλιστα μέσα από αυτήν τη συλλογική σύμβαση, γι’ αυτό λέω ότι προσβάλλει το ίδιο το Εθνικό Σύστημα Υγείας. 
      Παράλληλα, όμως, με αυτόν τον τρόπο που η Κυβέρνηση θέλει να νομοθετήσει σήμερα τη συλλογική σύμβαση με τους γιατρούς προσβάλλει και τον ίδιο το θεσμό των συλλογικών διαπραγματεύσεων, διότι όπως είπα, ο θεσμός των συλλογικών διαπραγματεύσεων απαιτεί μία κουλτούρα διαλόγου, απαιτεί μία προσήλωση στις διαδικασίες της συνεννόησης, απαιτεί μία κοινωνική ευαισθησία, μία αμφίδρομη σχέση επικοινωνίας με τα κοινωνικά κινήματα, την οποία, όχι μόνο δεν διαθέτει η Κυβέρνηση, αλλά η ιστορία της τα πέντε χρόνια που κυβερνά έδειξε ότι είναι μία ιστορία αυταρχισμού, επιβολής και περιθωριοποίησης των κοινωνικών δυνάμεων. Πώς είναι δυνατόν, λοιπόν, αυτή η Κυβέρνηση να τιμήσει τη διαδικασία της συλλογικής διαπραγμάτευσης στην οποία σύρθηκε, εκόντες άκοντες, επειδή μέσω αυτής έπρεπε να λύσουν το ζήτημα του ωραρίου, όταν δεν την πιστεύει; Η απόδειξη είναι η κατάσταση που βιώνουμε σήμερα, ο τραγέλαφος των συνεχών μεταρρυθμίσεων του νομοσχεδίου, η απεργιακή κινητοποίηση και το αδιέξοδο στο οποίο τελικά φαίνεται να οδηγεί αυτήν την ιστορία η Κυβέρνηση. 
      Κυρίες και κύριοι συνάδελφοι, θέλω να σας ενημερώσω ότι η συμπύκνωση των προβλημάτων του Εθνικού Συστήματος Υγείας, αποτυπώνεται σ’ έναν ιδιαίτερα προβληματικό νομό, το Νομό Ηλείας, ο οποίος είναι ταυτόχρονα πυρόπληκτος, είναι ταυτόχρονα σεισμόπληκτος, έχει τρία νοσοκομεία τα οποία αντιμετωπίζουν τεράστια προβλήματα, το στολίδι του νομού, το Γενικό Νοσοκομείο «Ανδρέας Παπανδρέου», το οποίο η Κυβέρνηση το παρέλαβε και δεν το ανέπτυξε, του αφαίρεσε τη δυναμική του, οι κλίνες λειτουργούν μόνο στο 50% -οι καινούργιες κλινικές δεν έχουν αναπτυχθεί, οι γιατροί απεργούν- διότι δεν έχουν πληρωθεί νυχτερινά, «εξαιρέσιμα», όπως και όλο το προσωπικό, το Νοσοκομείο της Αμαλιάδος, που χρονίζουν οι διαδικασίες κρίσης των διευθυντών, το Νοσοκομείο της Κρέσταινας που αποψιλώνει η Κυβέρνηση τα μηχανήματα, τα κέντρα υγείας που καταρρέουν, με χαρακτηριστικό παράδειγμα το Κέντρο Υγείας της Ανδρίτσαινας που στάζει η στέγη, τις προνοιακές δομές και ο κύριος Υπουργός που μας επισκέφθηκε την προηγούμενη εβδομάδα, δεν έβαλε στον προγραμματισμό του μία διαδικασία συνεννόησης, επικοινωνίας, διαλόγου με τους φορείς του νομού για να του πουν τα προβλήματα, γιατί δεν πρόλαβε να δει τον τοπικό Τύπο ούτε ενημερώθηκε από τις υπηρεσίες του για τις δεκάδες ερωτήσεις των συναδέλφων μας για τα προβλήματα της υγείας στο Νομό Ηλείας. 
      Καταθέτω στα Πρακτικά το υπόμνημα της Νομαρχιακής Αυτοδιοίκησης Ηλείας σε σχέση με τα προβλήματα των μονάδων υγείας στο νομό, μήπως προλάβει και ρίξει μία ματιά ο Υπουργός για να μας απαντήσει πότε θα υλοποιήσει τις δεσμεύσεις του, γιατί περιμένουμε εδώ και ένα χρόνο αυτά που έχει δημοσίως πει, ότι θα μας καλέσει να συζητήσουμε αυτά τα ζητήματα. 
      (Στο σημείο αυτό ο Βουλευτής κ. Γιάννης Κουτσούκος καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, πρέπει να σας πω ότι σ’ αυτό το νομοσχέδιο εμπεριέχεται η πολιτική των προεκλογικών παροχών, των υποσχέσεων και των ρουσφετιών της Νέας Δημοκρατίας με τη ρύθμιση για την κατ’ εξαίρεση διαδικασία προσλήψεων μέσω του ΑΣΕΠ. Τα επιχειρήματα που επικαλείται η Κυβέρνηση είναι έωλα, είναι ψευδή, διότι, εάν ήθελε να προχωρήσει σε στελέχωση του νοσοκομείου, πέντε χρόνια που κυβερνά, σύμφωνα με το έγγραφο του κ. Βέη, θα είχε κάνει δέκα διαγωνισμούς αξιοκρατικούς και αντικειμενικούς. Σήμερα, τι έρχεται να κάνει; Έρχεται να αφαιρέσει τη διαδικασία ελέγχου, τη διαδικασία ενστάσεων, όπως σωστά επισημαίνει και ο κ. Βέης, όπως σωστά επισημαίνει και η Επιστημονική Επιτροπή της Βουλής με τις παρατηρήσεις της. Άρα, η Κυβέρνηση από τη μία μεριά δεν μπορεί να κάνει τίποτα για να αντιμετωπίσει τα ζητήματα του Εθνικού Συστήματος Υγείας, από την άλλη παίζει με τον πόνο χιλιάδων εργαζομένων, με τις προσδοκίες όλου του ελληνικού λαού που θέλει αναβάθμιση του συστήματος υγείας, υποσχόμενη προεκλογικές προσλήψεις με μία διαδικασία αδιαφανή και ελεγχόμενη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, και τελειώνω, κύριε Πρόεδρε, παρά τα μεγάλα λόγια του Υπουργού και τις συναινέσεις που ζητάει, συναίνεση με μια πολιτική που καθηλώνει τη χώρα, που τη γυρίζει πίσω, που υπονομεύει τις μεγάλες κατακτήσεις του ελληνικού λαού -και κατάκτηση ήταν και το ΕΣΥ και οι συλλογικές διαπραγματεύσεις- δεν μπορεί να υπάρξει. Γι’ αυτό η μεγαλύτερη υπηρεσία που μπορεί να προσφέρει αυτή η Κυβέρνηση είναι να αποχωρήσει το συντομότερο δυνατόν. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο. 
      Το λόγο έχει ο κ. Παναγιώτης Μελάς. 
      ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, η υγεία είναι το μέγιστο κοινωνικό αγαθό και το αγαθό αυτό επιβάλλεται να το προστατεύσουμε και να το βελτιώσουμε. Προς αυτήν την κατεύθυνση κινείται το νομοσχέδιο που συζητάμε. Γίνεται προσπάθεια να βελτιωθούν όσο το δυνατόν περισσότερο οι παρεχόμενες υπηρεσίες υγείας στα δημόσια νοσοκομεία. Γίνεται προσπάθεια να βελτιωθούν πολλά προβλήματα του χώρου αυτού που έρχονται από παλιά. Είναι στην πραγματικότητα μια τομή, μια μεταρρύθμιση που βάζει νέα θεμέλια για ένα νέο ξεκίνημα στο χώρο της υγείας. Η Κυβέρνηση και ιδιαίτερα η πολιτική ηγεσία του Υπουργείου Υγείας και Κοινωνικής Αλληλεγγύης δείχνει έμπρακτα το ενδιαφέρον της και την ευαισθησία της για την όσο το δυνατόν καλύτερη παροχή υπηρεσιών υγείας στο λαό. 
      Η καλύτερη αυτή παροχή συμβάλλει σε μια καλύτερη ποιότητα ζωής της Ελληνίδας και του Έλληνα. Θέλω εδώ να τονίσω, κυρίες και κύριοι συνάδελφοι, ότι η υγεία πρέπει να μας ενώνει και όχι να μας χωρίζει. 
      Θα πρέπει να βλέπουμε τη βελτίωση των παρεχομένων υπηρεσιών υγείας από την πραγματική τους πλευρά και όχι να αλλοιώνουμε, να διαστρεβλώνουμε και να παραποιούμε τα πάντα από καθαρά και μόνο αντιπολιτευτική τακτική, βάζοντας το κομματικό συμφέρον πάνω από το συμφέρον του λαού. 
      Τουλάχιστον στα θέματα της υγείας όλα τα κόμματα θα πρέπει να συγκλίνουν σε μια συνισταμένη προσφοράς προς την κοινωνία. Δυστυχώς, όμως, τα κόμματα της Αντιπολίτευσης κινούνται το καθένα με τη δική του συνιστώσα με στόχο το δικό τους κομματικό και πολιτικό όφελος. 
      Το λέω αυτό, διότι κατά τη συζήτηση του νομοσχεδίου στην Επιτροπή Κοινωνικών Υποθέσεων άκουσα προσεκτικά όλους τους συναδέλφους της Αντιπολίτευσης που μίλησαν και δυστυχώς παρατήρησα, πλην κάποιων εξαιρέσεων, ότι δεν αναγνώρισαν τη μεγάλη προσφορά αυτού του νομοσχεδίου.
      Κάποιοι μάλιστα προσπάθησαν να απαξιώσουν αυτές τις τομές και τις αλλαγές που γίνονται με το παρόν σχέδιο νόμου. Επίσης, άλλοι μεγαλοποίησαν κάποια πράγματα, μετατρέποντας την «τρίχα σε τριχιά», όπως λέει και η λαϊκή ρήση. 
      Θα αναφέρω ένα παράδειγμα, διότι δεν έχω το χρόνο για περισσότερα. Στο νομοσχέδιο αναφέρεται ότι θα γίνουν προσλήψεις έως πέντε χιλιάδες πεντακόσιους νοσηλευτές. Ελέχθη από συναδέλφους της Αντιπολίτευσης ότι αφού λέτε έως πέντε χιλιάδες πεντακόσιους, μπορεί να προσληφθεί και μόνο ένας! 
      Αυτό, κυρίες και κύριοι συνάδελφοι, είναι ή δεν είναι αλλοίωση; Είναι ή δεν είναι αυτό εξωπραγματική υπερβολή; Η πραγματικότητα είναι ότι μέσα στα επόμενα τρία χρόνια θα προσληφθούν πέντε χιλιάδες πεντακόσιοι νοσηλευτές. 
      Την ίδια τακτική των αλλοιώσεων και των διαστρεβλώσεων ακολούθησαν συνάδελφοι της Αντιπολίτευσης με αφορμή τις βελτιώσεις που έφερε στην αρχή της συζήτησης του νομοσχεδίου ο κύριος Υπουργός. Αντί να επικροτείτε τις βελτιώσεις, διαμαρτύρεστε. Μα, γι’ αυτό συζητούνται τα νομοσχέδια στη Διαρκή Επιτροπή, γι’ αυτό καλούνται οι φορείς, για να καταθέσουν τις απόψεις τους, για να υπάρξουν βελτιώσεις. 
      Όμως, εσείς, κύριοι, τι κάνετε; Αν δεν γίνουν δεκτές οι προτάσεις σας, διαμαρτύρεστε. Εάν γίνουν δεκτές, πάλι διαμαρτύρεστε, με απαράδεκτες μάλιστα εκφράσεις που υποβαθμίζουν και το Κοινοβούλιο. Κάντε, λοιπόν, εκτός από την κριτική και λίγο αυτοκριτική. Διότι η κριτική είναι εύκολη. Η αυτοκριτική είναι δύσκολη. 
      Σας είπα και πριν ότι το νομοσχέδιο αυτό είναι μια μεταρρύθμιση. Βελτιώνει πολλά πράγματα στον τομέα της υγείας που έχουν σχέση με την απασχόληση των γιατρών, με τις μισθολογικές αμοιβές τους και άλλα. Εδώ θέλω και πάλι να τονίσω ότι τα προβλήματα αυτά που ρυθμίζονται έρχονται από πολύ παλιά. Δεν εμφανίστηκαν επί των δικών μας ημερών. 
      Η δημιουργία του νέου νομοσχεδίου έχει επέλθει μέσα από έναν γόνιμο διάλογο μεταξύ της Ομοσπονδίας Νοσοκομειακών Ιατρών και του Υπουργείου Υγείας και Κοινωνικής Αλληλεγγύης. Ρυθμίζονται θέματα εφημεριών των γιατρών. Δίνεται η δυνατότητα στους γιατρούς, μετά από ενεργό εφημερία, να έχουν εικοσιτετράωρη ανάπαυση, για να μπορούν να προσφέρουν καλύτερα τις ιατρικές τους υπηρεσίες, χωρίς σωματική εξάντληση. 
      Το παρόν νομοσχέδιο προβαίνει σε φορολογικές ελαφρύνσεις των αποδοχών των γιατρών. Συγκεκριμένα, το επίδομα της βιβλιοθήκης δεν θα φορολογείται και οι αποζημιώσεις για τις εφημερίες των ειδικευμένων και ειδικευομένων γιατρών θα φορολογούνται αυτοτελώς με ειδικό φορολογικό συντελεστή 20%. 
      Επίσης, δίνονται φορολογικές απαλλαγές και στους διευθυντές. Ακόμη, δίδεται μια σημαντική αύξηση στους μισθούς όλων των βαθμίδων των γιατρών, από τον ειδικευόμενο μέχρι το διευθυντή. 
      Ειλικρινά, θέλω εδώ να τονίσω ότι έναν καλό λόγο για τις αυξήσεις των μισθών των γιατρών δεν άκουσα από κανέναν συνάδελφο της Αντιπολίτευσης. Το μόνο που άκουσα είναι: «γιατί δεν δίνονται περισσότερα χρήματα;».
      Ο Υπουργός και ο Πρωθυπουργός και εγώ και όλοι μας –θα έλεγα- θα θέλαμε να δοθεί μεγαλύτερη αύξηση όχι μόνο στους γιατρούς, αλλά και σε όλους τους εργαζόμενους. Όμως, οι αυξήσεις δίνονται βάσει των οικονομικών δεδομένων της χώρας, βάσει της οικονομικής κατάστασης της χώρας μας. 
      Γνωρίζετε, κυρίες και κύριοι συνάδελφοι –και δεν πρέπει να το ξεχνάτε- ότι βρισκόμεθα σε μια περίοδο παγκόσμιας οικονομικής κρίσης που σιγά-σιγά αγγίζει και τη χώρα μας, αγγίζει και την ελληνική οικονομία. Έτσι θα πρέπει η οποιαδήποτε αύξηση των παροχών σε εργαζομένους να επιβραβεύεται και όχι να υποβαθμίζεται. 
      Με το νομοσχέδιο αυτό προγραμματίζεται να γίνουν προσλήψεις δύο χιλιάδων νέων γιατρών σε οργανικές θέσεις εντός του πρώτου εξαμήνου από την αρχή της έναρξης εφαρμογής του νομοσχεδίου. 
      Πέραν της πρόσληψης των γιατρών, που σας ανέφερα, θα προσληφθούν και πέντε χιλιάδες πεντακόσιοι νοσηλευτές μέσα σε τρία χρόνια. Έτσι δίνεται η δυνατότητα αφενός μεν να παρέχεται καλύτερη περίθαλψη στους αρρώστους και αφετέρου δε να λειτουργήσουν καλύτερα τμήματα που σήμερα μπορεί να υπολειτουργούν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. 
      Εδώ, σχετικά με την πρόσληψη των νοσηλευτών, θα ήθελα να προτείνω στον παριστάμενο Υπουργό ότι καλό θα είναι να μοριοδοτηθεί και η εντοπιότητα των νοσηλευτών. Το λέω αυτό, διότι πολλοί που θα προσληφθούν μακριά από το μέρος που μένουν, θα προσπαθήσουν από την αρχή, με οποιονδήποτε τρόπο, να φύγουν και να γυρίσουν στον τόπο τους, αφήνοντας πίσω τους προβλήματα με την αποχώρησή τους. 
      Τελειώνοντας, θέλω γι’ άλλη μια φορά να επισημάνω την προσπάθεια και τον αγώνα που κάνει η πολιτική ηγεσία του Υπουργείου Υγείας και Κοινωνικής Αλληλεγγύης, για να βελτιώσει τις παρεχόμενες υπηρεσίες υγείας στα δημόσια νοσοκομεία και γενικά στον ελληνικό λαό. 
      Προς αυτήν την κατεύθυνση επαναλαμβάνω ότι επιβάλλεται να συμφωνήσουν όλα τα κόμματα αν πράγματι ενδιαφέρονται για μια καλύτερη υγεία του ελληνικού λαού. Διότι, δυστυχώς, μέχρι σήμερα δείξατε ότι βάζετε το κομματικό συμφέρον πάνω από το συμφέρον του λαού και αυτό το αντιλαμβάνεται πολύ καλά ο ελληνικός λαός. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μελά. 
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Κύριοι συνάδελφοι, πουθενά στον κόσμο δεν υπάρχει σύστημα υγείας χωρίς γιατρούς. Κανένα σύστημα υγείας δεν λειτουργεί μόνο από τους νοσηλευτές, από τους διοικητικούς, από τους κηπουρούς. Λειτουργεί και με αυτούς, όμως η καρδιά των συστημάτων υγείας είναι οι γιατροί. Τα νοσοκομεία χωρίς γιατρούς δεν μπορούν να λειτουργήσουν. Συνεπώς οι κύριοι συντελεστές του συστήματος υγείας, οι γιατροί, πρέπει να ικανοποιημένοι εργασιακά και καλοπληρωμένοι μισθολογικά. 
      Θα αναρωτηθείτε, λοιπόν, μετά από αυτήν την εισαγωγή για ποιο λόγο καταψηφίζω το νομοσχέδιο επί της αρχής, αφού κατά μεγάλο ποσοστό ικανοποιεί τα αιτήματα των γιατρών, ανεξάρτητα αν βρίσκονται αυτήν τη στιγμή σε απεργία. 
      Καταψηφίζω το νομοσχέδιο αυτό, κύριοι συνάδελφοι, για τους παρακάτω τέσσερις λόγους:
      Ο πρώτος λόγος είναι ότι διαπνέεται από αναξιοκρατία. Καμμία επιλογή δεν γίνεται αξιοκρατικά. Καμμία επιλογή δεν γίνεται με επιστημονικά κριτήρια. Το ισχυρότερο ίσως κριτήριο επιλογής είναι να είσαι αρεστός στον εκάστοτε διοικητή του νοσοκομείου!
      Επιστήμονες κρίνουμε για τη θέση του διευθυντή. Επιστήμονες κρίνουμε! Σας ερωτώ, λοιπόν. Είναι δυνατόν ο διοικητής του νοσοκομείου, ο οποίος είναι κατεξοχήν διορισμένος, να είναι ο επικεφαλής της επιτροπής; Γνωρίζουμε πώς λειτουργούν οι επιτροπές και ποιοι είναι οι κατάλογοι των επιστημονικών κριτηρίων για την κρίση. 
      Ο δεύτερος λόγος, για τον οποίο καταψηφίζω το νομοσχέδιο, είναι πως οι προσλήψεις του νοσηλευτικού προσωπικού γίνονται εκτός ΑΣΕΠ. Υπάρχει μεγαλύτερη φαυλότητα απ’ αυτό; Υπάρχει; Το αιτιολογικό είναι «για να κάνουμε γρήγορα τις προσλήψεις»!
      Σας ρωτώ, λοιπόν, αν οι επιτροπές της περιφέρειας θα δέχονται οι ίδιες τις ενστάσεις. Θα δέχονται οι επιτροπές της περιφέρειας τις ενστάσεις που κρίνουν οι ίδιοι; Θα υπάρχει δευτεροβάθμιος έλεγχος; 
      Σας ερωτώ, κύριοι συνάδελφοι, να μου πείτε. Σήμερα πώς λειτουργεί το σύστημα προσλήψεων στο δημόσιο; Γίνεται προκήρυξη, ελεγχόμενη από το ΑΣΕΠ, ο φορέας που κάνει το διαγωνισμό ελέγχει και οι ενστάσεις γίνονται στο ΑΣΕΠ. Τι σας πείραζε να ακολουθήσετε αυτή την πάγια διαδικασία και πάτε με ειδικό άρθρο για τις προσλήψεις αυτές; 
      Γιατί πάτε με ειδικό άρθρο; Ας πηγαίνατε με την πάγια διαδικασία που υπάρχει, με την πάγια νομολογία και όποιος ήθελε να κάνει ενστάσεις, να προσέφευγε στο ΑΣΕΠ. Και θα μπορούσατε να την κάνατε μέσα σ’ ένα μήνα γι’ αυτές τις προσλήψεις τις οποίες λέτε, αλλά πρώτον, δεν έχετε τα λεφτά και έπειτα, είναι να χαϊδεύετε αυτιά, να υπάρχει ελπίδα, η διαχείριση της ελπίδας.
      Τρίτος λόγος για τον οποίο δεν ψηφίζω το νομοσχέδιο επί της αρχής. Με ενοχλεί ο τρόπος νομοθέτησης. Πρώτη φορά βλέπω να αλλάζει η ουσία ολόκληρου νομοσχεδίου, όταν έρχεται η συζήτηση του νομοσχεδίου αυτού επί της αρχής. Θα μου πείτε. Μα, ακούσαμε τις παρατηρήσεις στην επιτροπή. Και άλλες φορές ακούγονται οι παρατηρήσεις στην επιτροπή, αλλά δεν αλλάζει η ουσία του νομοσχεδίου έστω και επί τα βελτίω. Μου θύμισε ο Υπουργός Υγείας και Κοινωνικής Αλληλεγγύης όμηρο που έδωσε λύτρα για να απελευθερωθεί!
      Τέλος, τέταρτον, γιατί καταψηφίζω το νομοσχέδιο επί της αρχής. Η όλη απαξίωση που έχει φτάσει το ΕΣΥ, το Εθνικό Σύστημα Υγείας, στη χώρα μας. Πέρασαν πέντε χρόνια. «Θα προσλάβουμε γιατρούς». Και τώρα βάζετε ειδικό άρθρο για τους δύο χιλιάδες γιατρούς, οι οποίοι θα προγραμματιστούν μέχρι ένα εξάμηνο από την ψήφιση του νόμου. Όταν θα τελειώσει το εξάμηνο, θα γίνει προκήρυξη για να περάσουν από το ΣΚΕΙΟΠΝΙ να κριθούν και όλα αυτά τα πράγματα, φάγαμε το χρόνο, τελείωσε, πάμε για εκλογές. Τελείωσε η ιστορία, τόσο θέλουμε για τη διαχείριση της ελπίδας, θέλουμε ένα χρόνο!
      «Θα προσλάβουμε νοσηλευτές». Και ξέρετε που είναι το κουμπί, κύριε Μελά; Λέτε εδώ για τους νοσηλευτές: Στην τριετία. Εντός τριετίας θα ισχύει το ειδικό άρθρο. Άρα, μέσα στην τριετία θα πάρουμε τους πεντέμισι χιλιάδες νοσηλευτές. Άρα τι σημαίνει αυτό; Μέσα στην τριετία. Τι θέλετε; Δεν έληξε η τριετία ακόμη. Ισχύει το ειδικό άρθρο. Τριετία είναι η πρόσληψη των πεντέμισι χιλιάδων νοσηλευτών.
      «Θα λειτουργήσουν οι ΜΕΘ». Και όποιος γιατρός πήγε σε κάποια ΜΕΘ επαρχιακού νοσοκομείου, την επόμενη μέρα έφυγε, γιατί βρήκε θέση αλλού.
      «Θα φύγουν τα ράντσα και θα περιστείλουμε τις δαπάνες σε φάρμακα και σε υγειονομικό υλικό». Τα χρέη των νοσοκομείων έφτασαν τα 5,2 δισεκατομμύρια. Και τι κάνετε; Δίνετε μια ένεση 3.000.000.000, όχι με μετρητά, αλλά με ομόλογα και έντοκα γραμμάτια του δημοσίου για τη μετάθεση του δημοσίου χρέους. Αυτό κάνετε, μεταθέτετε το δημόσιο χρέος, να πληρωθεί στις επόμενες κυβερνήσεις και στις επόμενες γενιές, αυτό που καταγγέλλατε για το ΠΑΣΟΚ.
      Όμως, αναρωτιέμαι γιατί δεκάδες ακόμα επιχειρήσεις που δεν πληρώνονται συναλλάσσονται με τα νοσοκομεία; Συναλλάσσονται με τα νοσοκομεία, γιατί είναι εκτός διαγωνισμού και βάζουν επιπλέον το κόστος που χρεώνονται στις τράπεζες πάνω στο υλικό και στα φάρμακα. Τους συμφέρει. Δεν χάνει καμμία εταιρεία, το δημόσιο χάνει.
      Πέντε χρόνια σαπίλας ήταν λογικό να οδηγήσει ακόμα και τίμιους γιατρούς, όπως είναι οι γιατροί των επαρχιακών και περιφερειακών νοσοκομείων, να μπουν στον πειρασμό για το φακελάκι. Δε μιλάω για Αθήνα και Θεσσαλονίκη. Αυτό είναι πάγιο. Πήγες να κάνεις το τάδε; Χίλια ευρώ. Στα ίσια, στην ψύχρα! Γι’ αυτό δεν υπάρχει και επικουρικός γιατρός στα επαρχιακά νοσοκομεία. Δεν υπάρχει επικουρικός γιατρός, γιατί δεν πάει, γιατί ψηφίσατε τη διάταξη και επεκτείνατε για Αθήνα και Θεσσαλονίκη τους επικουρικούς γιατρούς. Εκεί υπάρχει το φακελάκι. Πού υπάρχει, στην επαρχία, στην Ξάνθη, στην Κομοτηνή, στην Αλεξανδρούπολη, στη Δράμα, στις Σέρρες; Πού υπάρχει;
      ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ: Στην Καβάλα;
      ΠΑΝΑΓΙΩΤΗΣ ΣΓΟΥΡΙΔΗΣ: Στην Καβάλα;
      Πώς θέλετε, λοιπόν, να ψηφίσουμε επί της αρχής αυτό το νομοσχέδιο; Διαλύσατε μέσα από επιμέρους μεταρρυθμίσεις το Εθνικό Σύστημα Υγείας. Με παραλείψεις διαλύσατε το Εθνικό Σύστημα Υγείας. Και μιλάτε τώρα για συναίνεση και συνεννόηση. Μα πώς ζητάτε συναίνεση και συνεννόηση, όταν η μόνιμη επωδός σας είναι: «Για όλα φταίει το ΠΑΣΟΚ, για όλα φταίνε οι προηγούμενοι. Εμείς πέντε χρόνια τίποτα»!
      Η συναίνεση και η συνεννόηση, κύριε Υφυπουργέ, επιτυγχάνεται πάντα από αυτόν που κυβερνάει. Θυμάμαι ότι η συναίνεση και η συνεννόηση που έγινε για την ψήφιση της Αναθεώρησης του Συντάγματος του 2000 ήταν γιατί η Κυβέρνηση δέχθηκε θέσεις της Αντιπολίτευσης. Έτσι επιτυγχάνεται η συναίνεση και η συνεννόηση.
      Εσείς, πρώτα-πρώτα, κατηγορείτε συνέχεια το ΠΑΣΟΚ, κατηγορείτε ότι δεν έκανε τίποτα και έρχεστε και ζητάτε συναίνεση και συνεννόηση τώρα που βρίσκεστε στα δύσκολα. Ε, λοιπόν, δε θα σας τη δώσουμε. Σας ζητάμε εκλογές, είναι καιρός να μας «αδειάζετε τη γωνιά», να μπορεί η χώρα να πάει μπροστά!
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θα ήθελα το λόγο μόνο για ένα λεπτό για την αποκατάσταση της αλήθειας.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Στα υπόλοιπα έχω απαντήσει πάρα πολλές φορές και ο Υπουργός και εγώ.
      Επικουρικοί: Το 85%, κύριε Σγουρίδη, των επικουρικών διορίζονται στην επαρχία -δεν είστε ενημερωμένος- και το 15% για την αντιμετώπιση κάποιων εξειδικευμένων καταστάσεων…
      ΗΛΙΑΣ ΛΑΜΠΙΡΗΣ: Κύριε Υπουργέ, δεν ισχύει αυτό.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κάντε μια ερώτηση να σας απαντήσω επίσημα, κ. Λαμπίρη, για να μην «πετάμε» μια φωτοβολίδα και από κει και πέρα, ό,τι απομείνει!
      ΗΛΙΑΣ ΛΑΜΠΙΡΗΣ: Έχουν εκφυλιστεί οι αριθμοί, κύριε Υπουργέ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Και δεύτερον, διαπίστωσα σήμερα, κύριε Σγουρίδη, ότι υπάρχει και μια τέταρτη εκδοχή στο ΠΑ.ΣΟ.Κ. για την τοποθέτηση στο νομοσχέδιο, αυτή η οποία αμφισβητεί και το αρχικό κείμενο της σύμβασης. Διότι το αρχικό κείμενο της σύμβασης αναφέρεται σ’ αυτά τα κριτήρια για τη σύσταση των συμβουλίων με τα οποία δεν συμφωνείτε. Επομένως, υπάρχει ένας ευρύτατος πλουραλισμός στην παράταξή σας. Δυσκολευόμαστε προς ποια πλευρά να απαντήσουμε.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και επτά συνοδοί-καθηγητές από το 4ο Επαγγελματικό Λύκειο Αθηνών, (2ο Τμήμα).
      Καλωσορίσατε και ευχόμαστε «Καλές σπουδές».
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Άκουσα με μεγάλη προσοχή το συνάδελφο, τον κ. Σγουρίδη. Ομολογώ ότι με εντυπωσίασε η ομιλία του, γιατί, αν κατάλαβα καλά, αυτό που έμαθα είναι ότι, πριν έρθει στην εξουσία η Νέα Δημοκρατία, δεν υπήρχε στην Ελλάδα φακελάκι, δεν υπήρχαν γιατροί που τα έπαιρναν και δεν υπήρχαν προβλήματα στην υγεία!
      ΠΑΝΑΓΙΩΤΗΣ ΣΓΟΥΡΙΔΗΣ: Σας τα είπε ο Κοινοβουλευτικός Εκπρόσωπος. Φέρτε τη σύμβαση να τη συζητήσουμε.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Και όλα όσα ζουν οι Έλληνες πολίτες, κύριοι συνάδελφοι, τα δημιούργησε αυτή η Κυβέρνηση τα τελευταία πέντε χρόνια. Εάν πραγματικά καταφέρατε τέτοιο θαύμα, θερμά συγχαρητήρια!
      Οφείλω, όμως, να πω, γιατί πρέπει κυρίως να μιλάμε με λογική, γιατί μας ακούει και ο κόσμος, ότι προφανώς τα προβλήματα στην υγεία δεν είναι καινούργια και προφανώς και επί ΠΑΣΟΚ τα πράγματα ήταν χάλια. Έτσι, για την αποκατάσταση της τάξης.
      Όσον αφορά τη συναίνεση, για την οποία το ΠΑΣΟΚ με τόση θέρμη δηλώνει ότι δεν δίνει, θέλω να υπενθυμίσω ότι σε όλες τις σχετικές δημοσκοπήσεις το 70% του ελληνικού λαού ζητάει σ’ αυτήν την ώρα της κρίσης συναίνεση και υπευθυνότητα.
      Ωραία, λοιπόν, το ΠΑΣΟΚ δεν δίνει συναίνεση. Καλά κάνει. Όλοι θα κριθούμε στην κάλπη. Όμως, δείτε το οξύμωρο σχήμα: Η Νέα Δημοκρατία έρχεται και κάνει για τα χρέη των νοσοκομείων αυτά ακριβώς που κατηγορούσε ότι έκανε το ΠΑΣΟΚ, όταν το ΠΑΣΟΚ ήταν κυβέρνηση. Μα ποια συναίνεση; Αφού στην πράξη κάνετε ακριβώς τα ίδια. Τώρα το πρόβλημα ποιο είναι; Αν θα είναι Υπουργός ο Σγουρίδης ή ο Αβραμόπουλος -αυτό μας νοιάζει;- ή αν θα λύνονται τα προβλήματα;
      Αυτή είναι η ουσία, κυρίες και κύριοι συνάδελφοι. Και πράγματι, οι εποχές που ζούμε θέλουν συναίνεση, διότι αλλιώς, δεν θα μπορέσει το καράβι να περάσει απέναντι. Και στο καράβι είμαστε όλοι μαζί και όλοι μαζί θα βουλιάξουμε.
      Κύριε Υπουργέ, εγώ θέλω να είμαι πολύ ειλικρινής. Παρακολουθώ τον τελευταίο καιρό όλη αυτή την πολύ μεγάλη δημοσιότητα που παίρνουν τα προβλήματα στην υγεία. Δεν είμαι καθόλου βέβαιος, αν στον υπουργικό θώκο δεν καθόταν ο Δημήτρης Αβραμόπουλος και -λέω εγώ ένα παράδειγμα που μου ήρθε τυχαία στο μυαλό- καθόταν η Ντόρα Μπακογιάννη, ότι θα είχαμε την ίδια δημόσια έκθεση των προβλημάτων. Λέω εγώ, έτσι που είμαι υποψιασμένος από τα κανάλια. Όμως, αυτό δεν αθωώνει τον Υπουργό.
      Τα προβλήματα, κύριοι της Κυβερνήσεως, είναι πραγματικά τεράστια και ο λόγος που εγώ προσωπικά καταψηφίζω αυτό το νομοσχέδιο -θα σας μιλήσω με μεγάλη ειλικρίνεια- ξέρετε ποιος είναι; Από την εποχή του Δημοσθένους υπήρχε ένα ρητό: «Δει δη χρημάτων, ω άνδρες Αθηναίοι και άνευ τούτων, ουδέν έστι γενέσθαι των δεόντων». Χωρίς χρήματα δεν γίνεται τίποτα.
      Μπορείτε λοιπόν να μας πείτε εάν το Υπουργείο σας έχει εξασφαλίσει τους αναγκαίους πόρους για την εύρυθμη λειτουργία του συστήματος υγείας;
      Εγώ, ως Βουλευτής της Β΄ περιφέρειας έχω γυρίσει πολλά νοσοκομεία της εκλογικής μου περιφέρειας, για να έχω μία προσωπική εικόνα του τι συμβαίνει και δεν θέλω να τα απαξιώσω. Έχω δει και νοσοκομεία -θα πω την πλειονότητα- που προσπαθούν οι άνθρωποι να τα έχουν καθαρά, που προσπαθούν να κάνουν τη δουλειά τους -και γιατί είναι φιλότιμοι- αλλά και οι διοικητές προσπαθούν. Ωραία, αυτοί προσπαθούν. Εμείς όμως ως κράτος, εσείς ως Κυβέρνηση τους παρέχετε αυτά που χρειάζονται για να μπορούν να κάνουν τη δουλειά τους όσο γίνεται καλύτερα; Σας διαβεβαιώ πως όχι. 
      Ήρθε στο γραφείο μου επιχειρηματίας τα Χριστούγεννα, πριν από δύο μήνες, που του χρώσταγε το κράτος, εσείς δηλαδή, 3.000.000 ευρώ στο σύνολο από το 2005 και μου ζητούσε να του βρω μέσω τραπέζης, αν είχα γνωστό, δάνειο 30.000 ευρώ, για να πληρώσει τα δώρα των εργαζομένων του για τα Χριστούγεννα. Μπορείτε να φανταστείτε μία επιχείρηση που έχει λαμβάνειν 3.000.000 ευρώ από το ελληνικό δημόσιο να ψάχνει με γνωριμίες εν μέσω τραπεζικής κρίσης να βρει 30.000 ευρώ για να πληρώσει τα δώρα στους εργαζομένους; Μα, μ' αυτό τον τρόπο, μιλάμε σοβαρά ότι θα φτιάξουμε Εθνικό Σύστημα Υγείας; Αυτά είναι τα μείζονα ερωτήματα και σ’ αυτά τα ερωτήματα οφείλω να σας πω ότι εκατό καλές προθέσεις να έχει ο κύριος Υπουργός και εσείς, κύριε Υφυπουργέ, οι καλές προθέσεις δεν λύνουν τα προβλήματα. Τα προβλήματα τα λύνουν οι πολιτικές αποφάσεις, οι συγκεκριμένες δεσμεύσεις και στη συγκεκριμένη περίπτωση οι πόροι. Υπάρχουν τέτοιοι πόροι; Πολύ φοβούμαι πως όχι. Εγώ θα ήθελα σήμερα, μαζί με σας να είναι εδώ και ένας υπεύθυνος από το Υπουργείο Οικονομικών, να δεσμευθεί ότι θα δώσει τα χρήματα για να γίνουν προσλήψεις, να δεσμευθεί ότι θα δώσει τα χρήματα για να ξεπληρωθούν τα χρέη, να δεσμευθεί ότι θα δώσει τα χρήματα για να έχουμε καλύτερες συνθήκες στα νοσοκομεία. Αλλιώς, εμείς νομοθετούμε εδώ, εσείς λέτε τις καλές σας προθέσεις, εμείς λέμε αυτό που θέλουμε να πούμε και τα προβλήματα συνεχίζονται ίδια και απαράλλαχτα. Αφού λοιπόν όλοι συμφωνούμε ότι το αγαθό της υγείας είναι ένα μείζον αγαθό, ας βρούμε τον τρόπο όλα τα κόμματα, πώς επί της ουσίας θα λύσουμε αυτά τα μείζονα προβλήματα. 
      Άκουσα τον κύριο Υπουργό χθες να λέει ότι πρόκειται περί μιας μεγάλης ανατροπής. Ο ίδιος ο Υπουργός έλεγε πριν από δύο μήνες περίπου ότι έχει κλείσει τον κύκλο του στο Υπουργείο Υγείας. Πώς γίνεται να έχεις κλείσει τον κύκλο και να κάνεις μεγάλη ανατροπή; Δεν κολλάει. Εγώ δέχομαι ότι κάνει προσπάθεια, αλλά το πρόβλημα είναι στους πόρους. Το Υπουργείο Οικονομικών πρέπει να έχουμε εδώ, όχι το Υπουργείο Υγείας. Είστε γιατρός και ξέρετε καλύτερα από εμένα τα προβλήματα και δεν περιμένετε εμένα να σας τα πω. Όμως, αν δεν έχουμε πόρους, τίποτα από όλα αυτά δεν θα μπορέσουμε να λύσουμε, κύριε Υπουργέ. Και θέλω να ξέρετε ότι εμείς του ΛΑΟΣ, όταν κάνουμε κριτική δεν την κάνουμε για αντιπολίτευση, δεν μας νοιάζει η επόμενη δημοσκόπηση, μας νοιάζει να λύνουμε τα προβλήματα του κόσμου. Να μας πείσετε όμως ότι είστε ικανοί να λύσουμε αυτά τα προβλήματα.
      Σας ευχαριστώ πολύ.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργιάδη.
      Ο κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Κυρίες και κύριοι συνάδελφοι, παρακολουθώντας τις επικοινωνιακές «πιρουέτες» του κ. Αβραμόπουλου χθες, δεν μπορούμε, παρά να αναφωνήσουμε: «Δύσμοιρη υγεία!» Και αυτό, γιατί σε έναν τομέα κατ’ εξοχήν κρίσιμο, που χρειάζεται ολοκληρωμένο σχέδιο, χρειάζεται συγκεκριμένη στρατηγική, χρειάζεται γνώση, χρειάζεται δουλειά, χρειάζονται πόροι και κυρίως διαφάνεια στη διαχείρισή τους και αποτελεσματικότητα, δεν υπάρχει τίποτα στον τομέα σήμερα της πολιτικής του Υπουργείου Υγείας που να ανταποκρίνεται σ’ αυτά τα ζητούμενα. Και αυτό, γιατί μέχρι σήμερα θα ήθελα ειλικρινά, κύριοι συνάδελφοι της Νέας Δημοκρατίας, να μου πείτε πόσα νομοσχέδια, πόσες νομοθετικές πρωτοβουλίες από πλευράς του Υπουργείου Υγείας έχετε παρακολουθήσει και ποιες από αυτές πραγματικά αποτελούν μεταρρυθμίσεις. Εγώ θυμάμαι μία –μου έρχεται πρόχειρα στο μυαλό- αυτή που κατήργησε τις περιφερειακές δομές υγείας, που άφησε αδιοίκητο το σύστημα υγείας και κυρίως για το δικό μου χώρο, τον νησιώτικο χώρο, την κατάργηση του ΠΕΣΥΠ και των ΔΙΠΕ. Τι έγινε με την πρωτοβάθμια περίθαλψη; Το ακούμε. Τι έγινε με την ψυχική υγεία; Τι έγινε με την πρόληψη; Πού είναι αυτές οι μεγάλες αλλαγές και μεταρρυθμίσεις που επαγγέλλεστε; Και έρχεστε αυτή τη στιγμή να «βαπτίσετε» ως τομή και μεταρρύθμιση μία κατ’ ανάγκη νομοθετική πρωτοβουλία την οποία δεν θα αναλαμβάνατε, δεν θα την παίρνατε αν το Ελεγκτικό Συνέδριο δεν ακύρωνε την πληρωμή των εφημεριών, ή δεν εμπόδιζε την πληρωμή των εφημεριών. Γι’ αυτό οδηγηθήκατε εδώ. Θα είχατε βολευτεί. «Την ανάγκη φιλοτιμίαν ποιών» ο κ. Αβραμόπουλος, αφού το Ελεγκτικό Συνέδριο δεν επέτρεψε την καταβολή των δεδουλευμένων για τις εφημερίες, έφερε αυτό το νομοθέτημα. Και έφερε αυτό το νομοθέτημα με έναν εντελώς παράδοξο τρόπο. Μας λέτε λοιπόν ότι το είχατε σχεδιάσει και σας ρωτώ: είναι σχέδιο, όταν άλλα υπογράφετε και άλλα πράττετε; Και αναφέρομαι μόνο σε ένα μέρος, όσον αφορά τις αυξήσεις στους μισθούς των υγειονομικών. Άλλα υπογράφετε στην αρχική συλλογική σύμβαση κι έρχεστε στην πρώτη εκδοχή του σχεδίου και κάνετε περικοπές. Ασκούνται πιέσεις από τους γιατρούς, κάνετε μία μικρή αύξηση, αλλά όχι όση είχατε κάνει στην αρχική υπογραφή της συλλογικής σύμβασης. Είναι αυτό σχέδιο ή ανατολίτικο παζάρι; Δηλαδή, αν σας πίεζαν λίγο ακόμα οι γιατροί, θα φθάνατε στο αρχικό ποσό; Μπορείτε λοιπόν να μας πείσετε ότι είχατε σχεδιάσει, ότι είχατε κοστολογήσει αυτές τις αλλαγές; Κάθε άλλο. Τελικά δεν υπάρχει κανένα σχέδιο και καμμία ουσιαστική τομή και κυρίως δεν υπάρχει καμμία σοβαρή απάντηση σ’ αυτήν την ανάγκη για ένα νέο ΕΣΥ. Αυτό που είναι ζητούμενο, δηλαδή ένα νέο ΕΣΥ, δεν το βλέπουμε πουθενά και ειδικότερα δεν το βλέπουμε στο νησιώτικο χώρο. Αυτές οι περίφημες νησιώτικες πολιτικές, η νησιώτικη πολιτική υγείας πού βρίσκεται, πώς υλοποιείται; 
      Μιλήσατε για επικουρικούς γιατρούς. Θέλω να μου καταθέσετε στοιχεία, σε σχέση με το παρελθόν, πόσοι επικουρικοί γιατροί και πότε ήρθαν στις υγειονομικές μονάδες των Κυκλάδων τα τελευταία τρία χρόνια. Δώστε μου στοιχεία και θα δείτε ότι σε καμμία περίπτωση και τουλάχιστον όχι έγκαιρα δεν ήρθαν οι επικουρικοί γιατροί στις Κυκλάδες. 
      Δεύτερον, έχετε αφήσει τα Κέντρα Υγείας με παλιούς οργανισμούς και δεν τα στελεχώνετε. Έχετε γεμίσει με εξαγγελίες τις Κυκλάδες. Και το χειρότερο; Απρογραμμάτιστα και θα έλεγα με εγκληματικό τρόπο ανακοινώνετε και ασχεδίαστα δημιουργείτε καινούργιες δομές κτηριακές και μόνο σε διάφορα νησιά των Κυκλάδων. Ξέρετε πού έχετε πάει το σύστημα; Αυτή τη στιγμή έχουν ξεσηκωθεί όλα τα μεγάλα νησιά και ζητούν νοσοκομεία. Αυτή είναι η πολιτική σας. Για να κάνει επικοινωνία ο κ. Αβραμόπουλος, κατέβηκε στις Κυκλάδες και άρχισε να τάζει νοσοκομεία σε όλα τα νησιά. Είναι σοβαρή πολιτική αυτή; Έχουν ξεσηκωθεί τώρα η Τήνος, η Άνδρος, η Μύκονος και λένε! «Και σε μας νοσοκομείο. Γιατί στην Πάρο και στη Σαντορίνη»; Και ξεκινάτε νοσοκομείο στη Σαντορίνη και σε ένα χιλιόμετρο απόσταση, αυτή τη στιγμή ολοκληρώνετε η επέκταση του Κέντρου Υγείας επτακοσίων τετραγωνικών μέτρων. Και σας λέω: κάνετε σοβαρή διαχείριση των χρημάτων του ελληνικού λαού; Φτιάχνετε λοιπόν καινούργιο νοσοκομείο, καλώς κάνετε και το χρειαζόμαστε. Σε ενάμισι χιλιόμετρο απόσταση τελειώνει η επέκταση επτακοσίων τετραγωνικών μέτρων του Κέντρου Υγείας. Είναι σχεδιασμός αυτός, είναι πολιτική αυτή; Άρα λοιπόν μην μας μιλάτε για σχέδιο στην υγεία.
      Έρχομαι στις περίφημες αυξήσεις των γιατρών. Για τα περιφερειακά νοσοκομεία οι αυξήσεις στους διευθυντές είναι μηδενικές, να μην σας πω ότι υπάρχει και μεγάλο πρόβλημα -και θα σας πω γιατί- υπάρχει μείωση των αποδοχών τους. Στα νοσοκομεία και στις υγειονομικές μονάδες της περιφέρειας και κυρίως των νησιών τα τμήματα στελεχώνονται με δύο ή τρεις ειδικότητες, με δύο ή τρεις γιατρούς, ένα διευθυντή, έναν επιμελητή Β΄ ή έναν επιμελητή Α΄ ή με δύο. Αυτοί οι διευθυντές κάνουν ενεργείς εφημερίες, κάνουν δέκα-δεκαπέντε εφημερίες το μήνα. Δεν είναι όπως εδώ, που παίρνουν το επίδομα ευθύνης. Εκεί κάνουν ενεργείς εφημερίες. Με την αύξηση που τους δίνετε τώρα στο μισθό τους και με το πλαφόν που υπάρχει, δηλαδή με το πλαφόν του Προέδρου του Αρείου Πάγου, δεν μπορούν να κάνουν παραπάνω από τέσσερις εφημερίες που να τις πληρώνετε. Δηλαδή ο μισθός τους φθάνει σε ένα σημείο, ώστε από εκεί και πέρα περισσεύουν χίλια ευρώ για να φθάσουν το πλαφόν και με χίλια ευρώ μπορούν να κάνουν τέσσερις εφημερίες. Και σας ρωτώ: Πώς είναι δυνατόν αυτή τη στιγμή να καλυφθούν οι εφημερίες στα περιφερειακά νοσοκομεία και ειδικότερα στο νησιώτικο χώρο; Δεν είναι δυνατόν να καλυφθούν.
      Θα πρέπει, λοιπόν, να μην κοροϊδεύετε τους γιατρούς, να τους πείτε ότι πραγματικά ο μισθός τους ουσιαστικά μειώνεται, γιατί εντάσσοντας το επίδομα άγονης περιοχής, εντάσσοντας και φορολογώντας και τις εφημερίες, δεν τους επιτρέπετε να κάνουν πάνω από τέσσερις εφημερίες. 
      Σας λέω, λοιπόν, ότι και με την προαγωγή όλων των Επιμελητών Β΄ ή των Επιμελητών Α΄ σε Διευθυντές, σε λίγο δεν θα υπάρχουν γιατροί να κάνουν εφημερίες στα νομαρχιακά νοσοκομεία της περιφέρειας και του νησιώτικου χώρου.
      Κυρίες και κύριοι συνάδελφοι, θα πρέπει, όταν σχεδιάζετε κάτι να βλέπετε και τις επιπτώσεις. Επειδή μέχρι σήμερα δεν μας έχετε πείσει και κυρίως ο κύριος Υπουργός δεν μας έχει πείσει ότι ενδιαφέρεται για τίποτα άλλο, από το να «πλασαριστεί» στη μάχη της διαδοχής σε καλύτερη θέση, σας λέμε ότι η παραμονή σας στην εξουσία βλάπτει σοβαρά την υγεία. Είναι, λοιπόν, καιρός να αποχωρείτε.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Για δύο δευτερόλεπτα μόνο.
      Για την ενημέρωση του κυρίου συναδέλφου και των άλλων συναδέλφων, θα ήθελα να πω τα εξής:
      Κύριε συνάδελφε, υπάρχει αλήθεια γιατρός στο ΕΣΥ ο οποίος συγκεντρώνει από το μισθό του και τις εφημερίες 9.000 ευρώ το μήνα; Γιατί έχει αναθεωρηθεί ο μισθός του Προέδρου του Αρείου Πάγου. Δεν θα έχετε πληροφορηθεί ότι δεν είναι στα επίπεδα που ήταν, όταν κουβεντιάζαμε και περιλαμβανόταν εκεί. Επομένως, δεν τίθεται τέτοιο θέμα. Πρέπει να το ξεκαθαρίσουμε για να μη μένουν εντυπώσεις.
      Δεύτερον, σας εκτιμώ προσωπικά και το ξέρετε. Πολλές φορές έχουμε συζητήσει στην Αίθουσα αυτή για το τι συμβαίνει στις Κυκλάδες. Το 2004 και εγγράφως σας το απάντησα. Το 40% όλων των θέσεων, ιατρικού, νοσηλευτικού και λοιπού προσωπικού, ήταν καλυμμένο. Εγγράφως σας απάντησα ότι σήμερα έχουμε ξεπεράσει το 80%. Για να βάζουμε τα πράγματα στη θέση τους. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Σολδάτος έχει το λόγο.
      ΘΕΟΔΩΡΟΣ ΣΟΛΔΑΤΟΣ: Κυρίες και κύριοι συνάδελφοι, βρισκόμαστε σε μία περίοδο κατά την οποία η παγκόσμια κοινότητα, οι χώρες ανά τον κόσμο, βιώνουν τη μεγαλύτερη οικονομική κρίση των τελευταίων ογδόντα ετών. Οι χώρες λοιπόν σε αυτήν την παγκόσμια κοινότητα παίρνουν τα μέτρα που οι ίδιες θεωρούν απαραίτητα, προκειμένου να αντιμετωπίσουν το τεράστιο πρόβλημα που έχει προκύψει.
      Παρατηρούμε στο διεθνές σκηνικό τη συνεννόηση και τη συναίνεση που υπάρχει μεταξύ των κυβερνόντων και των αντιπολιτευομένων, κάτι το οποίο δεν γίνεται στην πατρίδα μας, παρά το γεγονός ότι επανειλημμένα προσκλήθηκε η Αντιπολίτευση και κυρίως η Αξιωματικής Αντιπολίτευση, να συνεννοηθεί, να συναινέσει στα ελάχιστα εκείνα μέτρα τα οποία χρειάζονται, προκειμένου να δώσουμε την πρώτη αποτύπωση στην αντιμετώπιση του τεράστιου αυτού προβλήματος.
      Και καλά, μέχρι εδώ το έχουμε εισπράξει. Δεν υπάρχει αυτή η πρόθεση για συνεννόηση. Αντ’ αυτής υπάρχει μια απέραντη συντονισμένη, αν θέλετε, καταστροφολογία, ένας άκρατος λαϊκισμός που δεν οδηγεί πουθενά. 
      Οι πολίτες όμως αυτής της χώρας απαιτούν από όλους μας να έχουμε τουλάχιστον συνεννόηση, να έχουμε τουλάχιστον δυνατότητα επικοινωνίας και συναίνεσης στα μείζονα ζητήματα της παιδείας και της υγείας. Και στα μεν ζητήματα παιδείας, γνωρίζουμε όλοι ότι έχει ανοίξει ένας διάλογος στον οποίο, ευτυχώς κατ’ αρχάς, υπάρχει συμμετοχή εκ μέρους του κόμματος της μείζονος αντιπολιτεύσεως. 
      Στα θέματα υγείας όμως, με αυτό το σχέδιο νόμου το οποίο συζητάμε σήμερα για πέμπτη φορά -έχουν προηγηθεί υπενθυμίζω τρεις συνεδριάσεις στις επιτροπές, επί της αρχής και επί των άρθρων, με τη συμμετοχή φορέων και σήμερα είμαστε στη δεύτερη συνεδρίαση στην Ολομέλεια- δεν έχουν διευκρινιστεί, δεν έχουμε εισπράξει ακόμα τις θέσεις της Μείζονος Αντιπολιτεύσεως στο συγκεκριμένο θέμα.
      Για παράδειγμα, όσον αφορά πολυδιευθυντικό, επιτέλους, θα μας πείτε τι είναι αυτό που θέλετε; Θα μας πείτε αν συμφωνείτε σε αυτά που έχουν κατατεθεί;
      Να πω, κυρίες και κύριοι συνάδελφοι ότι η στάση του κόμματος της Μείζονος Αντιπολιτεύσεως σε αυτό το πραγματικά εξαιρετικά σημαντικό νομοσχέδιο, σε μία διαδικασία τομής για τα δεδομένα της υγείας στα ελληνικά χρονικά, αποτυπώνεται ως εξής:
      Κατ’ αρχάς, διαφαίνεται –και νομίζω ότι δεν υπάρχει διαφωνία σε αυτό, όσο και αν ξεψυχισμένα ομολογήθηκε χθες- ότι το τελικό κείμενο του σχεδίου νόμου είναι περίπου ακριβής αποτύπωση της υπογεγραμμένης συλλογικής σύμβασης μεταξύ του Υπουργείου και του οργάνου εκπροσωπήσεως των εργαζομένων ιατρών.
      Εισπράξαμε στους διαδρόμους της Βουλής αλλού την άρνηση, αλλού τη συμφωνία, ένα θολό τοπίο εκ μέρους μεμονωμένων περιπτώσεων συναδέλφων της αντιπολίτευσης, αλλά πάντως εδώ δεν αποτυπώθηκε θέση. Και είναι εξαιρετικά σημαντικό αυτό. Δεν αποτυπώθηκε θέση κατ’ αρχάς στο γεγονός ότι ενώ για πρώτη φορά γίνεται μία προσπάθεια τακτοποιήσεως των ωραρίων, κάτι το οποίο δεν έχει γίνει στο παρελθόν, για τους εργαζόμενους γιατρούς στο ΕΣΥ, καμμία, μα καμμία αναφορά.
      Ποια είναι η πρόθεση του νομοσχεδίου; Είναι ακριβώς να εφαρμοστεί το σαρανταοκτάωρο για τους ειδικευμένους και οι πενήντα έξι ώρες για τους ειδικευόμενους, ώστε στα μέσα αυτής της χρονιάς, να μην ξεπερνιέται το όριο της ευρωπαϊκής οδηγίας, το οποίο έχει τεθεί.
      Και πώς θα γίνει αυτό; Θα γίνει ασφαλώς και με την πρόσληψη των δύο χιλιάδων γιατρών, η οποία προγραμματίζεται και η οποία αποσκοπεί κυρίως στη στελέχωση των νοσοκομείων εκείνων που είναι υποστελεχωμένα και που έχουν προβλήματα λειτουργίας.
      Υπάρχει επίσης, η πρόθεση να τελειώσουμε επιτέλους με το θέμα της εξελίξεως. Έχει κατατεθεί, λοιπόν, το γεγονός ότι από εδώ και στο εξής θα έχουμε επιμελητές Β΄, επιμελητές Α΄ και διευθυντές. Εκεί καμμία κουβέντα.
      (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      Σε σχέση με την πρόθεση της Κυβερνήσεως να αντιμετωπίσει κατ’ αρχάς και στα όρια τα οποία είναι δυνατόν να υπάρχουν, δίνεται μία άμεση απάντηση στο τεράστιο ζήτημα που λέγεται νοσηλευτικό προσωπικό. 
      Επιτρέψτε μου να ισχυριστώ, κυρίες και κύριοι συνάδελφοι, ότι η μη αποτύπωση απόψεως και γνώμης σε αυτό το τεράστιο θέμα, αποτελεί και συνιστά, αν θέλετε και μία απαξίωση σε αυτό το ηρωικό δυναμικό των λειτουργών της υγείας στα κρατικά νοσοκομεία. Άνθρωποι οι οποίοι από το πρωί ως το βράδυ δεν κάνουν άλλη δουλειά από το να προσπαθούν να εξυπηρετήσουν κόσμο, βλέπουν σήμερα εκ μέρους των κομμάτων και κυρίως του κόμματος της Αξιωματικής Αντιπολιτεύσεως, να μην στέκεται θετικά απέναντι σε ένα ζήτημα εξαιρετικά σοβαρό. Σε μία διαδικασία η οποία προτείνεται με το καθεστώς των εξαιρετικών διαδικασιών, ακόμα και εκεί υπάρχει κριτική και περίπου άρνηση.
      Κυρίες και κύριοι συνάδελφοι, κακά τα ψέματα. Πρέπει εδώ να ξεκαθαρίσουμε επιτέλους και να συμφωνήσουμε σε κάποια πράγματα τα οποία ο μέσος πολίτης μέσα του τα έχει ξεκαθαρίσει και είναι βέβαιο ότι έχει καταλήξει.
      Ξεκινάμε και λέμε. Ευρωπαϊκή οδηγία. Θέλουμε, ναι ή όχι, τις σαράντα οκτώ ώρες και τις πενήντα έξι ώρες αντίστοιχα; Να τελειώνουμε με αυτήν την ιστορία. Είναι η πρώτη φορά που τίθεται το θέμα. Ξέρετε ότι είναι απαίτηση των καιρών και είμαι βέβαιος ότι τελικώς σε αυτή τη διαδικασία, όσο και αν λέτε ότι καταψηφίζετε επί της αρχής, τελικώς θα συμφωνήσετε.
      Στο θέμα το πολυδιευθυντικό. Είναι αίτημα του ιατρικού κόσμου, των κρατικών νοσοκομείων. Είμαι βέβαιος ότι όσο και αν έχετε πρόθεση με τα τερτίπια σας να έλθετε σε αντίθεση, σε άρνηση, σε μία διάθεση μη συνεννοήσεως, τελικά δεν μπορείτε να κάνετε διαφορετικά, γιατί είστε και δέσμιοι των συνδικαλιστών σας, οι οποίοι σας παρακολουθούν και με τους οποίους έχετε προβλήματα.
      Πρόσληψη γιατρών. Οι δύο χιλιάδες γιατροί -στο πρώτο εξάμηνο προγραμματισμός και στη συνέχεια η πρόσληψη- είναι ή δεν είναι απάντηση στα σημερινά προβλήματα τα οποία υπάρχουν από την έλλειψη ιατρικού δυναμικού;
      Για τους πέντε χιλιάδες πεντακόσιους νοσηλευτές ασφαλώς απαιτείται ένα βάθος χρόνου προκειμένου να υλοποιηθεί η πρόθεση εκ μέρους των πολιτικών οι οποίοι σχεδίασαν το σχέδιο νόμου. Να καταλήξουμε και να πούμε, «τελειώνουμε».
      Και επιτρέψτε μου να πω, κύριε Υπουργέ, ότι είναι καιρός, τουλάχιστον για το νοσηλευτικό δυναμικό να ισχύσει και το θέμα της εντοπιότητας και της αυξημένης μοριοδότησης και η υποχρέωση να παραμένουν στις θέσεις, εφόσον γίνει χρήση της εντοπιότητας στο συγκεκριμένο ζήτημα. Άλλωστε μετά την αναθεώρηση του άρθρου 101 του Συντάγματος, νομίζω ότι λύνονται τα χέρια μας και υπάρχει αυτή η δυνατότητα και είναι κάτι το οποίο πρέπει να το δούμε επιτέλους οριστικά.
      Και τελειώνω με το μισθολόγιο, σε ένα λεπτό, κύριε Πρόεδρε. Υπήρχε μία απαίτηση και μία διεκδίκηση εκ μέρους των γιατρών των κρατικών νοσοκομείων για αυξήσεις της τάξεως του 25%. Φτάσαμε στο 22%. Εγώ μέσα από αυτά που είδα στο νομοσχέδιο διαπιστώνω ότι ο επιμελητής Β΄ ξεκινάει περίπου με 2.000 ευρώ και μαζί με τις εφημερίες, με το όριο το οποίο τίθεται, θα φτάσει τις 3.000 ευρώ. Επιτρέψτε μου να πω ότι σε αυτήν την οικονομική συγκυρία την οποία όλοι βιώνουμε, είναι εξαιρετικά καλές οι αυξήσεις και είμαι βέβαιος ότι οι γιατροί θα τις δουν με ευχαρίστηση και τελικώς, στο προσεχές γενικό συμβούλιο το οποίο θα κάνουν, το θέμα θα τελειώσει.
      Κυρίες και κύριοι συνάδελφοι, είναι ένα νομοσχέδιο τομή, είναι ένα νομοσχέδιο το οποίο δίνει απαντήσεις. Πρέπει να το αγκαλιάσει όλος ο κοινοβουλευτικός κόσμος, πρέπει να τελειώνουμε στην κατ’ αρχάς προσέγγιση, η οποία με πολύ σαφή τρόπο και με πολύ γενναίο τρόπο γίνεται εκ μέρους του Υπουργείου Υγείας και Κοινωνικής Αλληλεγγύης.
      Σας ευχαριστώ πάρα πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Σολδάτο.
      Ο συνάδελφος από τη Νέα Δημοκρατία κ. Κωνσταντίνος Τσιάρας έχει το λόγο για επτά λεπτά.
      ΚΩΝΣΤΑΝΤΙΝΟΣ ΤΣΙΑΡΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα μου επιτρέψετε να καταθέσω κάποιες σκέψεις, οι οποίες πιθανόν να βρίσκονται σε μία διαφορετική κατεύθυνση με ό,τι έχει ακουστεί ενωρίτερα από συναδέλφους απ' αυτό εδώ το Βήμα. Και αυτό το λέω, διότι εκτιμώ πως σε όλη αυτή τη διαδικασία της συζήτησης του συγκεκριμένου νομοσχεδίου έχουμε πάρει λάθος δρόμο. Δεν αναδεικνύουμε το ζήτημα στην πραγματική του διάσταση. Στην πραγματικότητα μάλλον μπορεί να συζητάμε «επί παντός επιστητού» στο χώρο της υγείας, χωρίς να αναφερόμαστε στο πραγματικό γεγονός του νομοσχεδίου που αφορά τη συλλογική σύμβαση, η οποία ουσιαστικά θέτει νέους όρους εργασίας των γιατρών στο Εθνικό Σύστημα Υγείας.
      Και πριν καταλήξω κάπου, θα ήθελα να δεχθούμε όλοι μας κάποιες παραδοχές οι οποίες αφορούν τη λειτουργία του Εθνικού Συστήματος Υγείας. Είναι αλήθεια ότι υπάρχουν πάρα πολλά προβλήματα. Αν το αμφισβητούσαμε, θα ήταν σαν «να κρυβόμαστε πίσω από το δάχτυλό μας». Νομίζω ότι όλοι σ’ αυτήν την Αίθουσα πρέπει να είμαστε πρακτικοί άνθρωποι, ειδικά οι συνάδελφοι γιατροί όλων των κομμάτων, όλων των πολιτικών χώρων, όλων των παρατάξεων. Υπάρχουν παραλείψεις, υπάρχει υποστελέχωση, υπάρχουν παθογένειες, υπάρχουν τα «κακώς κείμενα». Υπάρχουν ζητήματα τα οποία έρχονται από το παρελθόν, όπως οι κακές αμοιβές. 
      Είναι θέματα για τα οποία δεν μπορεί να υπάρξει καμμία απολύτως αμφισβήτηση. Είναι θέματα τα οποία σαφώς και χρειάζονται την κυβερνητική παρέμβαση, την όποια κυβερνητική παρέμβαση ή προσέγγιση, προκειμένου να δώσουμε απάντηση και λύση.
      Είναι προφανής, λοιπόν –για να λέμε τα πράγματα με το όνομά τους- η ανάγκη αλλαγών, η ανάγκη ανανέωσης του Εθνικού Συστήματος Υγείας, για την οποία υπήρξε πολύς λόγος στις συζητήσεις που έγιναν στην αρμόδια Επιτροπή Κοινωνικών Υποθέσεων και βεβαίως αναφέρθηκε από όλους τους παριστάμενους φορείς κατά την ακρόαση των φορέων. Και η ανάγκη αυτή έχει περιγραφεί σ’ ένα μικρό ή σ’ ένα μεγαλύτερο βαθμό από το παρόν νομοσχέδιο, αγαπητοί κύριοι συνάδελφοι και αναφέρομαι, ειδικά σ’ εσάς, της Αξιωματικής Αντιπολίτευσης. 
      Το λέω αυτό, γιατί είναι η πρώτη φορά που γίνεται μία καταγραφή των άμεσων αναγκών, των αναγκών που επιβάλλει η πραγματικότητα. Ναι, ξέρουμε όλοι μας ότι χρειάζονται άμεσα –χωρίς να είναι αυτός ο οριστικός αριθμός- δύο χιλιάδες γιατροί. Περιγράφονται οι ανάγκες στο νομοσχέδιο. Χρειάζονται πέντε χιλιάδες πεντακόσιοι νοσηλευτές. Περιγράφεται, επίσης, στο νομοσχέδιο ότι πρέπει να γίνει. 
      Αντί λοιπόν να μπαίνουμε σε μία λογική κριτικής ή συζήτησης επί των προτάσεων του νομοσχεδίου, το μόνο το οποίο ακούμε δεύτερη μέρα σήμερα σ’ αυτήν την Αίθουσα είναι μία ανερμάτιστη κριτική χωρίς αρχή και τέλος επί «παντός επιστητού» σχετικά με όσα συμβαίνουν στο Εθνικό Σύστημα Υγείας και γενικότερα στο χώρο της υγείας, χωρίς να κρίνουμε την ουσία του νομοσχεδίου.
      Αυτό το λέω, αγαπητοί συνάδελφοι, γιατί –και δυστυχώς, κάνω την ίδια διαπίστωση κάθε φορά- η συζήτηση κάθε νομοσχεδίου που αφορά το Υπουργείο Υγείας, ουσιαστικά μετατρέπεται σε μία συζήτηση επίκαιρης επερώτησης. Η όλη διαδικασία προφανώς δεν μας βοηθά, γιατί αφ’ ενός μεν συζητάμε πολύ λίγο τα ζητήματα τα οποία αφορούν την ουσία του κάθε νομοσχεδίου και αφ’ ετέρου δίνουμε, αν θέλετε, μία αίσθηση στους πολίτες που μας παρακολουθούν ότι εδώ γίνεται μία γενικόλογη, αόριστη συζήτηση, χωρίς να προσεγγίζουμε τα επιμέρους ζητήματα. 
      Και επιπλέον, θα μου επιτρέψετε να κάνω μία παρατήρηση. Προφανώς, είναι δικαίωμα του κάθε συναδέλφου όταν έρχεται σ’ αυτό εδώ το Βήμα να εκφράζει την άποψή του, να λέει αυτό που πιστεύει, χωρίς να υπάρχει κριτική. Πολλές φορές έχει τονιστεί ουσιαστικά από το Προεδρείο ότι υπάρχει αυτή η δυνατότητα. Όμως, από την άλλη πλευρά, η ευκαιρία που δίνεται σε κάθε συνάδελφο να εκφράζεται και αντί να μιλά για το νομοσχέδιο, να μιλά για θέματα τα οποία αφορούν τον τόπο του ή τα προβλήματα του τόπου του, νομίζω ότι δεν τιμά κανέναν μας. Αντίθετα, μας βγάζει πολύ έξω απ' αυτή τη διαδικασία, δίνοντας και πάλι –επαναλαμβάνω- την ευκαιρία και την αφορμή στο σύνολο της ελληνικής κοινωνίας να μας κρίνει αρνητικά σε σχέση με το ρόλο που θα έπρεπε να επιτελούμε.
      Και επιτέλους, αγαπητοί συνάδελφοι, αν πρέπει κάποια στιγμή να πούμε ότι μπορούν να υπάρχουν τοπία συνεύρεσης και συναίνεσης μεταξύ των πολιτικών παρατάξεων και των πολιτικών χώρων, εκτιμώ ότι τα νομοσχέδια του Υπουργείου Υγείας, κύριε Υπουργέ, είναι μία χρυσή ευκαιρία για να το πετύχουμε. Αλλιώς, μένουμε στα λόγια χωρίς να κάνουμε ποτέ τίποτα ουσιαστικό.
      Όλα αυτά που σας είπα ενωρίτερα έχουν μία συγκεκριμένη λογική, γιατί δυστυχώς, οι δύο ημέρες απέδειξαν ότι τουλάχιστον μέσα στην Αξιωματική Αντιπολίτευση αφ’ ενός μεν υπάρχει μία υποκριτική στάση η οποία κινείται απ' αυτό που ο καθένας πιστεύει και θέλει να εκφράσει και αφ’ ετέρου, υπάρχει μία διχογνωμία σε σχέση με το ίδιο το νομοσχέδιο.
      Άκουσα χθες τον υπεύθυνο για τα θέματα υγείας της Αξιωματικής Αντιπολίτευσης κ. Φλωρίδη να μιλά για αποδέσμευση της βαθμολογικής από τη μισθολογική εξέλιξη των γιατρών. Αμέσως μετά άκουσα πάλι τον κ. Φλωρίδη να λέει αδύναμα και αμήχανα ότι είναι υπέρ του πολυδιευθυντικού συστήματος, χωρίς καν να διευκρινίζει τι εννοεί.
      Εδώ, λοιπόν, έχουμε ένα πολύ σημαντικό πρόβλημα. Και αν χρειάζεται κάτι από εμάς η ελληνική κοινωνία, οι γιατροί που αυτή τη στιγμή υπηρετούν το Εθνικό Σύστημα Υγείας, είναι ακριβώς να εκφράσουμε την άποψή μας επί ενός ζητήματος που τους απασχολεί.
       Επίσης, άκουσα χθες τον αγαπητό κ. Λαμπίρη, τον εισηγητή της Αξιωματικής Αντιπολίτευσης να μιλάει περιγράφοντας συνολικά την κατάρρευση του Εθνικού Συστήματος Υγείας. Την ίδια στιγμή, επαινούσε κάποιους από τους λειτουργούς του Εθνικού Συστήματος Υγείας για τις ποιοτικές υπηρεσίες που προσφέρουν. 
      Τελικά, να διαλέξουμε. Είναι όντως προβληματική η λειτουργία του Εθνικού Συστήματος Υγείας ή καταφέρνουν έστω με τον πατριωτισμό και με τη διάθεσή τους οι λειτουργοί του Εθνικού Συστήματος Υγείας, οι γιατροί, οι νοσηλευτές, οι διασώστες, όλοι εν πάση περιπτώσει όσοι εργάζονται σ’ αυτό, να διατηρούν σ’ ένα υψηλό επίπεδο την παροχή υπηρεσιών από τη δική τους πλευρά;
      Και τέλος, αγαπητοί κύριοι συνάδελφοι, θα ήθελα να αναφερθώ σε μία άποψη η οποία εκφράστηκε από το σύνολο, θα έλεγα, της Αντιπολίτευσης και είναι η κριτική για το αν γίνονται αλλαγές κατά τη συζήτηση στην επιτροπή. Όταν δεν γίνονται αλλαγές έρχεστε και λέτε, «δεν μας ακούτε, δεν μας ακούει κανείς». Λέτε, «μιλάμε, προτείνουμε, αλλά δεν δέχεστε τίποτα». Όταν γίνονται αλλαγές, πάλι μας εγκαλείτε, γιατί γίνονται αλλαγές.
      Διαλέξτε. Πρέπει να μείνουμε ή στη μία πλευρά ή στην άλλη. Και εν πάση περιπτώσει, επαναλαμβάνω για άλλη μία φορά ότι αυτή η κοινοβουλευτική διαδικασία έχει να κάνει και με το γεγονός ότι το Υπουργείο Υγείας και Κοινωνικής Αλληλεγγύης με την κατάθεση των νομοσχεδίων προσφέρει σε όλους μας μία «χρυσή» ευκαιρία, τουλάχιστον σε θέματα και ζητήματα που αφορούν γενικώς την υγεία, να συμφωνούμε τουλάχιστον με πρακτικές που θα είναι για το καλό όλης της ελληνικής κοινωνίας.
      Προφανώς, κυρίες και κύριοι συνάδελφοι, το πρόβλημα το οποίο πραγματευόμαστε και γενικώς θα μπορούσε να αναδειχθεί ως μείζον για το συγκεκριμένο νομοσχέδιο, αφορά στο άρθρο 4. Δεν χρειάζεται να λέμε οτιδήποτε άλλο, γιατί όλα τα άλλα είναι εκ του περισσού και αποτελούν ευκαιρία μίας μεγάλης συζήτησης.
      Εκεί υπήρξαν πολλές απόψεις οι οποίες μάλλον οδηγούσαν σε μία πρακτική να μην καταθέτει κανένας απολύτως την άποψή του από τη μία πλευρά και από την άλλη, να δίνεται η ευκαιρία κατάθεσης απόψεων που δεν είχαν καμμία σχέση με την πραγματικότητα. 
      Προφανώς, δεν χρειάζονται υπεραπλουστεύσεις. Νομίζω ότι οι διορθώσεις οι οποίες έγιναν, κύριε Υπουργέ, είναι προς τη σωστή κατεύθυνση. Ενδεχομένως, θα μπορούσαμε να δούμε και με μεγαλύτερη προσοχή κάποια ζητήματα. Ωστόσο, εγώ εξακολουθώ να επιμένω ότι πρέπει με μεγάλη προσοχή να δούμε πώς θα λειτουργήσει το πολυδιευθυντικό σύστημα με το συντονιστή διευθυντή, όπως καλώς ορίστηκε και με τη συγκεκριμένη «πύλη εισόδου», που είναι η θέση του επιμελητή Β΄, άσχετα με το αν –επαναλαμβάνω- υπάρχει η δυνατότητα το 20% των θέσεων, όπως περιγράφηκε στη διόρθωση του νομοσχεδίου, να προκηρύσσεται με βάση τη θέση από την οποία φεύγει κάποιος. 
      Και το λέω αυτό, αγαπητοί κύριοι συνάδελφοι, γιατί προφανώς με τις μισθολογικές αυξήσεις όχι μόνο δεν διαφωνεί κανένας μας σ’ αυτήν την Αίθουσα, αλλά παρά το ότι είναι γενναίες και ξεπερνούν το 20%, πάλι θα λέγαμε ότι δεν προσεγγίζουν τα πραγματικά δεδομένα των αμοιβών που θα έπρεπε να έχουν οι γιατροί του Εθνικού Συστήματος Υγείας. Και το λέω αυτό για να ξεκαθαρίσουμε εντελώς τα πράγματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως, εγώ θα ήθελα σ’ αυτό το νομοσχέδιο, για να λέμε τα πράγματα με το όνομά τους, να ακούσω κάποιες άλλες προτάσεις που αφορούν την αντικειμενική αξιολόγηση στην εξέλιξη των γιατρών.
      ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, κύριε συνάδελφε, σας παρακαλώ.
      ΚΩΝΣΤΑΝΤΙΝΟΣ ΤΣΙΑΡΑΣ: Βεβαίως, κύριε Πρόεδρε. Τελειώνω.
      Θα ήθελα να ακούσω προτάσεις που αφορούν την ενδεχόμενη λειτουργία ενός Σώματος Κριτών στο Εθνικό Σύστημα Υγείας που να έχει μία διάρκεια. Θα ήθελα να ακούσω προτάσεις οι οποίες να αφορούν στο να επαναφέρουμε μία πρακτική κατά την οποία θα μπαίνουν πλέον ως μάνατζερ-διοικητές των νοσοκομείων άνθρωποι οι οποίοι δεν θα έχουν κομματική προέλευση. Και το λέω πρώτος εγώ αυτό το πράγμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σας το λέω, γιατί εκτιμώ, πως τουλάχιστον όσοι είναι γιατροί συνάδελφοι Βουλευτές συμφωνούν με πολύ συγκεκριμένα ζητήματα, άσχετα με το αν η κομματική ή η παραταξιακή τους τοποθέτηση δεν τους επιτρέπει να εκφραστούν με ειλικρίνεια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, κλείνοντας θα σας έλεγα ότι η ελληνική κοινωνία, το Εθνικό Σύστημα Υγείας, όλες οι δομές της ελληνικής κοινωνίας περιμένουν από εμάς να θεσπίσουμε κανόνες με σταθερά κριτήρια, κανόνες οι οποίοι να είναι σταθεροί, οι ίδιοι για όλους κάθε χρονική στιγμή.
      Νομίζω ότι το σχέδιο νόμου είναι ένα βήμα προς αυτήν την κατεύθυνση, κύριε Υπουργέ και εκτιμώ ότι ο χρόνος θα αποδείξει τα όσα θα προκύψουν, τα οποία εκτιμώ ότι θα είναι θετικά. Και νομίζω ότι όλοι πρέπει να κινηθούμε προς μία κατεύθυνση θετικών προτάσεων για όλα τα ζητήματα που από εδώ και χρόνια μας απασχολούν. 
      Σας ευχαριστώ πολύ, κύριε Πρόεδρε και για την ανοχή σας. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε πολύ, κύριε Τσιάρα. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα επτά μαθητές και μαθήτριες και δύο συνοδοί καθηγητές από το 3ο Γυμνάσιο Μοσχάτου.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει για επτά λεπτά ο συνάδελφος από το ΠΑΣΟΚ από το Νομό Τρικάλων κ. Χρήστος Χάιδος. 
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε. 
      Κύριοι συνάδελφοι, για πέντε χρόνια τώρα η Κυβέρνηση απαξιώνει το ΕΣΥ. Η υποχρηματοδότηση, οι ελλείψεις προσωπικού, οι υστερήσεις σε εξοπλισμό, η κομματοκρατία, η προχειρότητα στην αντιμετώπιση των προβλημάτων, η καθήλωση των αποδοχών των γιατρών και των άλλων εργαζομένων επέφεραν δραματικά αδιέξοδα στο χώρο της υγείας. 
      Έτσι, τα νοσοκομεία βρίσκονται στα πρόθυρα της κατάρρευσης. Λείπουν ακόμα και άκρως απαραίτητα αναλώσιμα υλικά και οι ασθενείς οι οποίοι δεν βρίσκουν κρεβάτι εντατικής και δεν μπορούν να κάνουν έγκαιρα τις θεραπείες που πρέπει ή αναγκάζονται να περιμένουν για μήνες για να εξεταστούν ή να χειρουργηθούν ή καταφεύγουν στα ιδιωτικά κέντρα –τουλάχιστον αυτοί που μπορούν- για να αντιμετωπίσουν το πρόβλημά τους. 
      Επί των ημερών της Νέας Δημοκρατίας αυξήθηκε αλματωδώς το ποσοστό των ιδιωτικών δαπανών για την υγεία και είμαστε πλέον σχεδόν πρώτοι στον κόσμο, ξεπερνώντας ακόμα και τις ΗΠΑ, που είναι η μητρόπολη του καπιταλισμού.
      Υπό αυτές τις συνθήκες, το ΕΣΥ ανταποκρίνεται ικανοποιητικά στις ανάγκες, χάριν στις υπεράνθρωπες προσπάθειες που καταβάλουν οι εργαζόμενοι σ’ αυτό και την αυταπάρνηση που δείχνουν καθημερινά οι γιατροί και το υπόλοιπο προσωπικό για να εξυπηρετήσουν τους ασθενείς που έχουν την ανάγκη.
      Οι παλινωδίες, η προχειρότητα και η αποσπασματικότητα που διέπουν την κυβερνητική πολιτική στο χώρο επιδεινώνουν την κατάσταση. Χαρακτηριστικό και κραυγαλέο παράδειγμα είναι η κοινοτική οδηγία για το εβδομαδιαίο όριο εργασίας των γιατρών του ΕΣΥ, όπου η Κυβέρνηση αντί να προβεί σε εκείνες τις ενέργειες για να είναι εφικτή η υλοποίηση, οδηγήθηκε σε αλλεπάλληλες τροπολογίες αναβολής της εφαρμογής του, δημιουργώντας έτσι τεράστια προβλήματα και προκαλώντας αναστάτωση στα νοσηλευτικά ιδρύματα. 
      Ταυτόχρονα το Υπουργείο για να κερδίσει χρόνο καλούσε τους νοσοκομειακούς γιατρούς σε διάλογο για την αντιμετώπιση του ζητήματος μέσω της υπογραφής κλαδικής συλλογικής σύμβασης εργασίας. 
      Έτσι, μετά από πολύμηνες συζητήσεις οι νοσοκομειακοί γιατροί διεπόμενοι από υψηλό αίσθημα ευθύνης συμφώνησαν σε μία συλλογική σύμβαση την οποία προσυπέγραψε και ο Υπουργός Υγείας, με τη δέσμευση ότι θα τη φέρει στη Βουλή για ψήφιση. 
      Καταθέτω την κλαδική σύμβαση για τα Πρακτικά. 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά την προαναφερθείσα Κλαδική Συλλογική Σύμβαση Εργασίας, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όμως, στην επιτροπή ήρθε ένα σχέδιο νόμου –υπάρχει στη Βουλή και δεν θα το καταθέσω- το οποίο, παρ’ ότι στην αιτιολογική του έκθεση αναφέρεται στη συλλογική σύμβαση, στα άρθρα παρουσιάζει σημαντικές διαφοροποιήσεις από αυτή, οι οποίες αφορούν τους μισθούς, τη φορολόγηση των εφημεριών, το χρόνο και τις διαδικασίες πρόσληψης του αριθμού των γιατρών. 
      Εκτός των άλλων, επισημαίνω ότι ξεχάστηκαν οι τεσσερισήμισι χιλιάδες προσλήψεις γιατρών και περιλαμβάνονταν μόνο οι δύο χιλιάδες θέσεις, οι οποίες αντί να γίνουν το πρώτο εξάμηνο από την ψήφιση του παρόντος νόμου, μετατοπίστηκαν στο «προγραμματίζεται» γενικώς και αορίστως. 
      Οι θέσεις των πεντέμισι χιλιάδων νοσηλευτών έλεγε ότι θα γίνουν χωρίς δεσμευτικό χρονοδιάγραμμα και χωρίς ΑΣΕΠ. Τι θα πει «λαμβανομένων υπόψη κριτηρίων ΑΣΕΠ και όχι μέσω ΑΣΕΠ»; 
      Έτσι, η Ένωση Νοσοκομειακών Γιατρών που ομόφωνα είχε προσυπογράψει την Κλαδική Σύμβαση Εργασίας, ομόφωνα πάλι κατήγγειλε την κυβερνητική αναξιοπιστία και την αναξιοπιστία του Υπουργού. 
      Καταθέτω για τα Πρακτικά την απόφαση της ΟΕΝΓΕ. 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά την προαναφερθείσα Απόφαση της ΟΕΝΓΕ, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ρώτησα τον Πρόεδρο της ΟΕΝΓΕ -ο οποίος μας κάνει σήμερα την τιμή να είναι εδώ αυτήν την ώρα- στην ακρόαση φορέων κατά τη διάρκεια της συνεδρίασης της επιτροπής, πότε και με ποιο τρόπο και αν ενημερώθηκε από τον Υπουργό ή τους συνεργάτες του για τις παραπάνω αλλαγές και μου απάντησε ότι το πληροφορήθηκαν μετά την κατάθεση του σχεδίου νόμου στη Βουλή, από την οποία και το πήραν. 
      Έτσι δείχνει το σεβασμό η Κυβέρνηση στους θεσμούς, στην κοινωνική διαβούλευση και στις συμφωνίες που επιτυγχάνονται μέσα από αυτήν;
      Όμως, οι σημαντικές μεταβολές που περιλαμβάνονται στην έκθεση της επιτροπής –υπάρχει στη Βουλή και αυτή και δεν θα την καταθέσω- για δήθεν βελτίωση των διατάξεων του νομοθετήματος δεν βοήθησαν στη σωστή αντιμετώπιση σοβαρών ζητημάτων που ανέκυψαν και δεν απέτρεψαν την ανακοίνωση-καταγγελία του ΑΣΕΠ περί αντισυνταγματικότητας της ρύθμισης –την καταθέτω για τα Πρακτικά- ούτε τη διαφωνία του Επιστημονικού Συμβουλίου της Βουλής γι’ αυτήν τη ρύθμιση, η οποία υπάρχει στη Βουλή και δεν θα την καταθέσω για τα Πρακτικά. 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά την προαναφερθείσα ανακοίνωση-καταγγελία του ΑΣΕΠ περί αντισυνταγματικότητας της ρύθμισης, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και σαν να μην έφταναν όλα αυτά, ήρθε τώρα το Υπουργείο να φέρει στην Ολομέλεια της Βουλής ένα άλλο σχέδιο νόμου ή επιεικέστερα μία σειρά τροπολογιών –υπάρχει στη Βουλή, στην ουσία δηλαδή αλλάζουν όλο το σχέδιο νόμου- χωρίς την έκθεση από το Γενικό Λογιστήριο του Κράτους, παραβιάζοντας έτσι κατάφορα τον Κανονισμό της Βουλής με το να το χαρακτηρίζει όλα αυτά, «νομοτεχνικές βελτιώσεις».
      Επισημαίνω ότι υπάρχει παράγραφος ουσιαστικής σημασίας στο άρθρο 4, που δεν υπήρχε στο αρχικό σχέδιο, προστέθηκε στην έκθεση της επιτροπής και σήμερα εξαφανίζεται.
      Δεν είναι, κύριοι συνάδελφοι, αυτή η εξέλιξη απόδειξη πολιτικής ελαφρότητας και πολιτικού καιροσκοπισμού από το Υπουργείο; Ποια υπογραφή του Υπουργού ισχύει; Αυτή της Συλλογικής Σύμβασης; Αυτή στο σχέδιο νόμου; Αυτή των προτάσεων στην επιτροπή ή αυτή των θέσεων του σήμερα; Γιατί μπήκατε σε ένα κύκλο χαμένων υπογραφών; Ποιος είναι ο «πραγματικός εαυτός» του κυρίου Υπουργού; Αυτός της Συλλογικής Σύμβασης; Αυτός του σχεδίου νόμου; Αυτός της έκθεσης της επιτροπής ή ο σημερινός; Μήπως μπήκατε σε έναν κύκλο «χαμένων εαυτών»; Δεν είναι αυτό εμπαιγμός και κοροϊδία απέναντι στους γιατρούς; Δεν είναι προσβολή στους θεσμούς; Δεν είναι τρανή απόδειξη της αναξιοπιστίας του Υπουργού και της Κυβέρνησης της Νέας Δημοκρατίας; 
      Κύριοι συνάδελφοι, παρά το γεγονός ότι συμφωνώ με τη βελτίωση των αποδοχών των νοσοκομειακών γιατρών, οι οποίες θα έπρεπε να είναι μεγαλύτερες, παρά το γεγονός ότι συμφωνώ με τη μισθολογική εξέλιξη, την επιστημονική πρόοδο και την υπηρεσιακή αναβάθμιση των γιατρών του ΕΣΥ μέσα από ένα πολυδιευθυντικό σύστημα που θα διέπεται από αυστηρά επιστημονικά κριτήρια και διαφανείς αξιοκρατικές διαδικασίες επιλογής, στο οποίο ο διευθυντής θα έχει συγκεκριμένες επιστημονικές και διοικητικές αρμοδιότητες –πρέπει να το δούμε και αυτό σε δεύτερο χρόνο- παρά το γεγονός ότι συμφωνώ με τις νέες προσλήψεις και την ανάγκη ανανέωσης του ΕΣΥ, αλλά χωρίς αποκλεισμούς και χωρίς καταστρατήγηση του ΑΣΕΠ, δεν μπορώ να συμφωνήσω επί της αρχής μ’ αυτό το νομοθέτημα που δεν αντιμετωπίζει και δεν συνδυάζεται με κανένα από τα άλλα εξίσου σημαντικά ζητήματα που ταλανίζουν το ΕΣΥ και το διαλύουν. 
      Τι θα γίνει με τις εφημερίες των περιφερειακών πανεπιστημιακών νοσοκομείων, που οι πανεπιστημιακοί γιατροί δεν περιλαμβάνονται σ’ αυτήν τη ρύθμιση; 
      Δεν μπορώ, επίσης, να συμφωνήσω με την ασυνέπεια, με την αποσπασματικότητα, τις παλινωδίες, την προχειρότητα και την υποτίμηση των θεσμών που το χαρακτηρίζουν. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Χάιδο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Βαΐτσης Αποστολάτος): Κύριε Υπουργέ, θέλετε παρέμβαση; 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα ήθελα το λόγο για ένα λεπτό, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Ορίστε, κύριε Υπουργέ, έχετε το λόγο για ένα λεπτό, για μία παρέμβαση. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε συνάδελφε και εξαιτίας της προσωπικής μου εκτίμησης σαν συνάδελφο και γιατρό και Βουλευτή, αλλά και επειδή και εσείς εκ της Πίνδου κατάγεστε, θα σας πω το εξής. Μιλήσατε πριν για καθήλωση μισθών. Αν ανατρέξετε στο παρελθόν, θα διαπιστώσετε τη χρονιά που έγινε η τελευταία, αν θέλετε, αναθεώρηση όλων αυτών των μισθολογικών δεδομένων; Δεν μπορεί λοιπόν να λέγονται τέτοια πράγματα. 
      Μπορεί να διαφωνήσετε στο ύψος, αυτό το ελαχιστότατο που, αν θέλετε, οι περιστάσεις επιβάλλουν, όπου καμμία οργανωμένη κοινωνική ομάδα δεν ζητάει, αλλά οι γιατροί το δικαιούνται και πρέπει να το πάρουν -και μάλιστα δηλώσαμε ότι δικαιούνται πολύ περισσότερα- αλλά δεν μπορεί να μιλάμε για καθήλωση, όταν επί δέκα-δεκαπέντε χρόνια αυτό ήταν «στο πυρ το εξώτερο». Δεν είναι δυνατόν να λέμε τέτοια πράγματα. 
      Έχει κλείσει το θέμα και μην συνεχίζετε, γιατί εκτίθεστε. Στην Ελλάδα οι δημόσιες δαπάνες στην υγεία τα τελευταία χρόνια είναι συνεχώς αυξανόμενες και δεν υπάρχει δικαιολογία. Τα στοιχεία είναι επίσημα. Ο καθηγητής Κυριόπουλος αναλύοντας όλα τα δεδομένα και των διεθνών οργανισμών –τα οποία δεν αμφισβήτησε κανείς- λέει ότι το 2008 «έκλεισε» πάνω από το 63%. Είναι ξεκάθαρο. Μην επανέρχεστε σε πράγματα που δημιουργούν εντυπώσεις σε λάθος βάση. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ, κύριε Παπαγεωργίου.
      Το λόγο έχει ο κ. Καρτάλης για επτά λεπτά.
      ΚΩΝΣΤΑΝΤΙΝΟΣ ΚΑΡΤΑΛΗΣ: Κύριε Πρόεδρε, επιτρέψτε μου, πριν μιλήσω για το νομοσχέδιο αυτό καθ’ εαυτό, να πω μία κουβέντα γι’ αυτό που έγινε χθες στο Πανεπιστήμιο Αθηνών, με τον προπηλακισμό του συναδέλφου καθηγητή κ. Πανούση.
      Κατ’ αρχάς χαίρομαι που όλα τα κόμματα της Βουλής καταδίκασαν αυτή την εγκληματική ενέργεια. 
      Θα ήθελα να σας πω όμως, κυρίες και κύριοι συνάδελφοι, ότι η ασφάλεια στη χώρα μας σημαίνει ένα ισχυρό και οργανωμένο κράτος. Και θα ήθελα να σας πω, πως όταν οι κουκουλοφόροι εισέβαλαν στο κτήριο αυτό του Πανεπιστημίου Αθηνών, προπηλάκισαν τον κ. Πανούση, βεβήλωσαν το χώρο και βανδάλισαν ένα ιστορικό κτήριο, ήταν 12.20’ το μεσημέρι. Ενημερώθηκε η αστυνομία της χώρας μας και ενημερώθηκε και το Υπουργείο Εσωτερικών. Ο πρώτος αστυνομικός έφτασε στο χώρο στις 13.00’ το μεσημέρι. Ένας αστυνομικός σαράντα λεπτά μετά. Ο κ. Μαρκογιαννάκης –και το λέω επισήμως και να γραφτεί στα Πρακτικά- πληροφορήθηκε μετά την εισβολή και τα προβλήματα ότι εκατόν εβδομήντα σύνεδροι από το Συνέδριο Εγκληματολογίας που γινόταν εκείνη τη στιγμή είχαν κλειδωθεί στον πρώτον όροφο του κτηρίου από τους κουκουλοφόρους και κινδύνευαν. Σαράντα λεπτά, ένας αστυνομικός. 
      Αυτή είναι η ασφάλεια της χώρας μας, κυρίες και κύριοι συνάδελφοι. Αν σας ικανοποιεί, ας δώσουμε δικαιολογία σε όλα αυτά που γίνονται.
      ΠΑΝΑΓΙΩΤΗΣ ΑΔΡΑΚΤΑΣ: Κύριε συνάδελφε, είναι άσχετο…
      ΚΩΝΣΤΑΝΤΙΝΟΣ ΚΑΡΤΑΛΗΣ: Δεν σας αρέσει, κύριε Αδρακτά. Τι να κάνουμε; Είναι άσχετο με το νομοσχέδιο. Όλα είναι άσχετα σ’ αυτή τη χώρα.
      ΠΑΝΑΓΙΩΤΗΣ ΑΔΡΑΚΤΑΣ: Γιατί τοποθετείστε…
      ΚΩΝΣΤΑΝΤΙΝΟΣ ΚΑΡΤΑΛΗΣ: Είναι άσχετο λοιπόν κι αυτό.
      ΠΡΟΕΔΡΕΥΩΝ (Βαΐτσης Αποστολάτος): Κύριε Αδρακτά, σας παρακαλώ πάρα πολύ, θα εκτραπούμε της διαδικασίας. Παράκληση θερμή.
      ΚΩΝΣΤΑΝΤΙΝΟΣ ΚΑΡΤΑΛΗΣ: Κύριε Πρόεδρε, εγώ δεν έχω πρόβλημα να μιλήσει.
      ΠΑΝΑΓΙΩΤΗΣ ΑΔΡΑΚΤΑΣ: Δεν έχει πρόβλημα ο συνάδελφος, κύριε Πρόεδρε.
      ΜΙΧΑΗΛ ΚΑΤΡΙΝΗΣ: Κύριε Πρόεδρε, εσείς εφαρμόζετε τον Κανονισμό.
      ΠΡΟΕΔΡΕΥΩΝ (Βαϊτσης Αποστολάτος): Δεν έχετε το λόγο, κύριε Αδρακτά. Σας παρακαλώ πολύ.
      ΠΑΝΑΓΙΩΤΗΣ ΑΔΡΑΚΤΑΣ: Εντάξει, κύριε Πρόεδρε. Σαν Κοινοβουλευτικός δώστε μου το λόγο μετά.
      ΚΩΝΣΤΑΝΤΙΝΟΣ ΚΑΡΤΑΛΗΣ: Σε ό,τι αφορά τώρα το νομοσχέδιο και στα θέματα της υγείας.
      Άκουσα προηγουμένως τον κύριο Υφυπουργό να παρεμβαίνει στην τοποθέτηση του συναδέλφου κ. Χάιδου και να λέει ότι ο κ. Κυριόπουλος κατέγραψε αύξηση των δαπανών για την υγεία.
      Όμως, κύριε Υφυπουργέ, σε όλα τα πράγματα υπάρχει ένας ισολογισμός. Ο ισολογισμός λέει ότι θα πρέπει να αφαιρέσετε από τις δαπάνες τα συσσωρευμένα χρέη των νοσοκομείων. Το Νοσοκομείο Βόλου έχει χρέη 30.000.000 ευρώ. Θα πρέπει να αφαιρέσετε το αρνητικό ισοζύγιο για να φτιάξετε την τελική απόδοση ισολογισμού. Μην καταφεύγετε σε αριθμητικές πράξεις και σε αριθμητικές αλχημείες για να δώσετε μιαν εικόνα στον κόσμο ότι δαπανώνται περισσότερα χρήματα απ’ ό,τι πρέπει. 
      Τριάντα εκατομμύρια ευρώ. Και ξέρω ότι θα μου απαντήσετε ότι οφείλουν τα ταμεία. Η απάντηση λοιπόν στην απάντησή σας είναι ότι τα ταμεία οφείλουν τα 12.000.000 ευρώ από τα 30.000.000. Και τα υπόλοιπα 18.000.000 ευρώ του Νοσοκομείου Βόλου, το οποίο λειτουργεί καλά κατά τα άλλα –οφείλω να το πω- είναι γιατί το ελληνικό δημόσιο, δηλαδή το Υπουργείο Οικονομίας και το Υπουργείο Υγείας, δεν δίνουν τις πιστώσεις που χρειάζονται για να κάνει τις δαπάνες που πρέπει να κάνει, δηλαδή να πληρώσει τους προμηθευτές, να πληρώσει κατασκευαστικές εργασίες που πρέπει να κάνει και όλα τα σχετικά. Αυτή είναι η πραγματικότητα.
      Το ερώτημα που τίθεται στη συνεδρίαση επί της αρχής είναι αν θέλουμε την υγεία δημόσιο ή ιδιωτικό αγαθό. Και νομίζω πως από εκεί ξεκινούν και τελειώνουν όλα. Εσείς της Νέας Δημοκρατίας επιθυμείτε ένα ιδιωτικό αγαθό, εμείς επιθυμούμε ένα δημόσιο αγαθό, το οποίο και να απολαμβάνει της προσοχής και της μέριμνας της πολιτείας ακόμα και σε περίοδο οικονομικής κρίσης. Αυτή είναι η πρώτη θέση που έχουμε, για την οποίαν μας ρώτησαν.
      Η δεύτερη θέση είναι ότι είμαστε υπέρ της πρωτοβάθμιας φροντίδας υγείας. Και θα ήμασταν οι τελευταίοι που θα υποθηκεύαμε αυτή τη μέριμνα: Να υπάρχει μία σοβαρή πρωτοβάθμια φροντίδα υγείας σε ολόκληρη τη χώρα, ένα ισχυρό σύστημα, που να αφορά και νοσοκομεία, να αφορά και κέντρα υγείας. Και δεν το βλέπουμε αυτό να υπάρχει.
      Η τρίτη θέση μας είναι ότι θα πρέπει να υπάρχει στελέχωση. Το έχουμε ζητήσει επανειλημμένως όλα αυτά τα χρόνια, κύριε Υφυπουργέ, με πάρα πολλές παρεμβάσεις κοινοβουλευτικού ελέγχου όλοι οι συνάδελφοι από πολλά κόμματα. Και όμως, η στελέχωση αυτή καθυστερεί. Και ξαφνικά έρχεται το Υπουργείο Υγείας και λέει, «με εξαιρετικές διαδικασίες γιατί δεν μπορεί το ΑΣΕΠ». Και το ΑΣΕΠ, η ανεξάρτητη αρχή που έχει καλύψει το ζήτημα των στελεχών σε όλες τις δημόσιες αρχές της χώρας έρχεται και απαντά ότι θα μπορούσε να το κάνει σε έξι μήνες, αν είχε την εξουσιοδότηση της πολιτείας και θα μπορούσε να το κάνει μάλιστα με αξιοκρατικό τρόπο. Κι έρχεται και λέει και κάτι παραπάνω: Ότι η διαδικασία που προτείνει το νομοσχέδιο –εσείς δηλαδή- είναι αντισυνταγματική.
      Άρα λοιπόν, πού είναι η αλήθεια στην υπόθεση, κύριοι συνάδελφοι; Είναι ότι το ΑΣΕΠ λέει ψέματα; Ότι σφάλλει στην εκτίμησή του; Ορίστε, λοιπόν, εγκαλέστε τον πρόεδρο του ΑΣΕΠ να μας πει, γιατί το έκανε. Γιατί τον έχουμε οργανώσει εμείς στο να πει ότι η στελέχωση δεν γίνεται ορθά; Προφανώς όχι. Προφανώς, έχετε κινηθεί για μιαν ακόμα φορά με έναν πρόχειρο τρόπο. Αυτό να σας πω την αλήθεια δεν με αφορά, αν δεν υπήρχε επίπτωση στο ζήτημα της στελέχωσης των νοσοκομείων και αν δεν πλήττονταν για ακόμη μία φορά το Εθνικό Σύστημα Υγείας.
      Είπατε το 2004 ότι θα πρέπει να έχουμε οκτώ χιλιάδες προσλήψεις νοσηλευτών. Το 2005 μιλήσατε για δεκαοκτώ χιλιάδες προσλήψεις. Δεν ήσασταν εσείς. Το 2006 μιλήσατε για πέντε χιλιάδες προσλήψεις. Το 2007 για τεσσερισήμισι χιλιάδες προσλήψεις. Το 2009 για πεντέμισι χιλιάδες. Δεν πρέπει λοιπόν να εκτιμήσω –ορθά κατά τα άλλα- ότι δεν έχετε κάνει καμμιά μελέτη για το πόσους τελικά χρειάζεστε; Εκτός, αν όλα τα καθορίζει ο εκάστοτε Υφυπουργός Οικονομίας και Οικονομικών. Και σας λέει ότι «φέτος θα μπορούσα να σας δώσω τόσα χρήματα» -άρα αντιστοιχεί σε δεκαοκτώ χιλιάδες- «και του παραχρόνου θα μπορούσα να σας δώσω τόσα χρήματα», άρα αντιστοιχεί σε πεντέμισι χιλιάδες. Πού είναι λοιπόν η μέθοδος δουλειάς την οποίαν μας διαφημίζετε όλες αυτές τις ημέρες ότι έχετε δρομολογήσει για να λύσετε το πρόβλημα της υγείας;
      Θέση πέντε: Εξοπλισμός. Θέλουμε να υπάρχει εξοπλισμός σε όλα τα δημόσια νοσοκομεία. Να υπάρχουν μαγνητικοί τομογράφοι. Υπάρχουν; Έχει το Νοσοκομείο Βόλου μαγνητικό τομογράφο; Δεν έχει. Έχει ένας ιδιώτης στην αγορά, ο οποίος καρπώνεται όλη την κοινωνία του Βόλου. Άρα λοιπόν, πού είναι η μέριμνά σας για να υπάρχει ένα Εθνικό Σύστημα Υγείας; Είναι οι λεπτομέρειες μιας κρατικής σύμβασης, κατά τα άλλα ισχυρής;
      Μιλάτε λοιπόν για τη συνέπεια και μας εγκαλείτε ότι δεν είμαστε συνεπείς για τους γιατρούς. Μα εσείς πριν από μερικές ημέρες, την 1η Δεκεμβρίου, υπογράψατε την κρατική σύμβαση. 
      Κι έρχεται ο κ. Αβραμόπουλος, κυρίες και κύριοι συνάδελφοι, και λέει ότι «δεν μπορώ να ικανοποιήσω όλα αυτά που λέει η κρατική σύμβαση, γιατί υπάρχει οικονομική κρίση». Δηλαδή, την 1η Δεκεμβρίου του 2008, κύριοι συνάδελφοι, δεν υπήρχε οικονομική κρίση -τη στιγμή που το Νοέμβριο στην προ ημερησίας ο κ. Καραμανλής είχε πει ότι υπάρχει οικονομική κρίση- και υπάρχει σήμερα; Και σήμερα λοιπόν, επειδή υπάρχει οικονομική κρίση, μειώνετε το αφορολόγητο των εφημεριών, μειώνετε κατά 3% τους μισθούς που συμφωνήσατε την 1 Δεκεμβρίου, τροποποιείτε σημεία της κρατικής σύμβασης γιατί υπάρχει οικονομική κρίση. Και λέτε ότι είστε συνεπείς προς τους γιατρούς. Τους ταπεινώνετε. Και τους ταπεινώνετε καθημερινά, τη στιγμή που τους καλείτε να κάνουν υπεράνθρωπο έργο και να αντιμετωπίσουν τις αντιξοότητες του Εθνικού Συστήματος Υγείας.
      Κυρίες και κύριοι συνάδελφοι, νομίζω ότι αυτό δείχνει τον τρόπο, με τον οποίον αντιλαμβάνεστε την υγεία. Την αντιλαμβάνεστε ως ιδιωτικό και όχι ως δημόσιο αγαθό. Είναι όπως η παιδεία, ο πολιτισμός, η ενέργεια. Αυτή όμως είναι μία πάγια διαφορά που έχουμε μαζί σας. Λύστε λοιπόν τα προβλήματα, δώστε απαντήσεις στα χρονίζοντα προβλήματα της υγείας σε όλη την ελληνική περιφέρεια, διορθώστε αυτά που υπόσχεστε, όπως τη Β’ Παθολογική στο Νοσοκομείο Βόλου, την οποίαν υποσχέθηκε ο κ. Αβραμόπουλος το 2005 σε εγκαίνια βεβαίως και πάλι και σήμερα δεν έχει ξεκινήσει καν η μελέτη για το έργο και μετά εγκαλέστε μας. Και αν έχουμε κάνει λάθη, να είστε σίγουροι ότι πολλοί από εμάς θα το παραδεχθούμε. Αλλά δεν έχουμε κάνει λάθος. Θέλουμε την υγεία δημόσιο αγαθό.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Καρτάλη.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Βαΐτσης Αποστολάτος): Ορίστε, κύριε Υφυπουργέ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, επιδιώκουμε και άνεση χρόνου, γι’ αυτό και παρεμβαίνω συχνά. Και νομίζω πως και για την οικονομία της συζήτησης…
      ΠΡΟΕΔΡΕΥΩΝ (Βαΐτσης Αποστολάτος): Δικαίωμά σας είναι.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Όχι, δεν θα στερούσα το χρόνο από συναδέλφους, εάν δεν είχαμε αυτή την άνεση.
      Να απαντήσω όμως στον κ. Καρτάλη, γιατί θεωρώ ότι δεν γνωρίζει καλά τα θέματα και της υγείας, αλλά μου φαίνεται ότι δεν γνωρίζετε και τα οικονομικά. Όταν μιλάτε ότι είναι «αλχημικός» τρόπος η αφαίρεση των δαπανών για τα νοσοκομεία που ανεβάζουν τη δημόσια δαπάνη στο 63%, σας πληροφορώ πως αν προστεθούν και αυτά, αν το κράτος τα πλήρωνε, θα ήταν 65%, 67%, 68%. 
      Κάνετε λάθος συλλογισμό, κύριε Καρτάλη. Θα ήταν μικρότερη τότε η ιδιωτική συμμετοχή. Σκεφτείτε το.
      ΚΩΝΣΤΑΝΤΙΝΟΣ ΚΑΡΤΑΛΗΣ: Ποτέ δεν έχετε φτιάξει ισολογισμό.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Δεύτερον: Αλήθεια, κύριε Καρτάλη, ξέρετε πότε ανδρώθηκε –χωρίς να τον «δαιμονοποιώ» εγώ, ανεξάρτητα αν είμαι -και το δηλώνω πολλές φορές- βαθιά προσηλωμένος στο δημόσιο σύστημα υγείας- πότε ενισχύθηκε ο ιδιωτικός τομέας, πότε δόθηκαν οι άδειες λειτουργίας στα μεγαθήρια; Επί των ημερών σας, κύριε Καρτάλη. Αν δεν το ξέρετε, ρωτήστε τον παρακαθήμενο κ. Νασιώκα που το γνωρίζει πάρα πολύ καλά και είναι προσεκτικός όταν μιλάει.
      Και τρίτον: Μας εγκαλείτε γιατί δεν κάναμε εμείς την πρωτοβάθμια φροντίδα, όταν από το 1983, επί είκοσι πέντε χρόνια, ήταν η σημαία και ποτέ δεν ξεκινήσατε; Είναι η επόμενη τομή για να κλείσουμε τον κύκλο των μεταρρυθμίσεων στην υγεία από εμάς, κύριε Καρτάλη.
      Τα θέματα της υγείας θέλουν ιδιαίτερη προσοχή. Αν ξεπεράσει κάποιος την κρίσιμη γραμμή, τότε δημιουργούνται άλλες εντυπώσεις και μπαίνουν μέσα στο γενικότερο κλίμα απαξίωσης που πάει να δημιουργηθεί. Και αυτό δεν είναι καλός «οιωνός».
      Ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Υφυπουργό.
      Κύριοι συνάδελφοι, έχει ζητήσει το λόγο ο Κοινοβουλευτικός Εκπρόσωπος της Νέας Δημοκρατίας κ. Παναγιώτης Αδρακτάς.
      ΠΑΝΑΓΙΩΤΗΣ ΑΔΡΑΚΤΑΣ: Ευχαριστώ, κύριε Πρόεδρε.
      Ζήτησα το λόγο, γιατί παρενθετικά, εκτός του νομοσχεδίου, ο μόλις κατελθών του Βήματος κύριος συνάδελφος επικαλέσθηκε και έκανε αναφορά στο αποτρόπαιο ατύχημα που έγινε χθες από κάποια τρομοκρατική οργάνωση, το οποίο όλες οι πτέρυγες, όλα τα κόμματα, καταδικάσαμε.
      Δεν νομίζω ότι τέτοιου είδους ενέργειες προσφέρονται ούτε για κομματική εκμετάλλευση ούτε για αντιπαράθεση.
      ΚΩΝΣΤΑΝΤΙΝΟΣ ΚΑΡΤΑΛΗΣ: Εγώ δεν ανέφερα για καμμία τρομοκρατική…
      ΠΑΝΑΓΙΩΤΗΣ ΑΔΡΑΚΤΑΣ: Και βεβαίως πιστεύω ότι δεν μπορεί να αναφέρεται εδώ στον Υπουργό, που δεν παρίσταται και δεν μπορεί να απαντήσει και δεν γνωρίζουμε και δεν έχουμε κανενός είδους ενημέρωση και να εγκαλείται ο Υπουργός ότι μετά από σαράντα λεπτά έστειλε έναν αστυνομικό. 
      Θεωρώ, κύριε συνάδελφε –δεν θα τα θεωρήσω ανακρίβειες- ότι δεν είναι κόσμιο και δεν είναι και πρέπον να επικαλείστε τον Υπουργό που δεν παρίσταται και κανένας μας δεν γνωρίζει. 
      Ξέρετε από τέτοιες ενέργειες. Χρόνια η Ελλάδα έχει καταταλαιπωρηθεί, όπως και άλλες χώρες. Κι εδώ σύνεση θέλει, σύμπραξη θέλει. Το περάσατε κι εσείς ως κόμμα, το περνάει η κοινωνία. Και σε τούτο εδώ το θέμα δεν προσφέρεται η κομματική εκμετάλλευση. 
      Ευχαριστώ.
      ΚΩΝΣΤΑΝΤΙΝΟΣ ΚΑΡΤΑΛΗΣ: Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Βαΐτσης Αποστολάτος): Κύριε Καρτάλη, υποχρεωτικά έχετε ένα λεπτό.
      ΚΩΝΣΤΑΝΤΙΝΟΣ ΚΑΡΤΑΛΗΣ: Κύριε Πρόεδρε, δεν έχει καμμία κομματική χροιά η αναφορά μου στο χθεσινό εγκληματικό γεγονός σε βάρος ενός καθηγητού και στη βεβήλωση ενός πανεπιστημιακού κτηρίου που έγινε μέρα μεσημέρι. Καμμία κομματική χροιά!
      ΠΑΝΑΓΙΩΤΗΣ ΑΔΡΑΚΤΑΣ: Έρχεστε ενώ είναι απών ο Υπουργός και μιλάτε. Δεν είναι ευπρεπής αυτή η συμπεριφορά!
      ΚΩΝΣΤΑΝΤΙΝΟΣ ΚΑΡΤΑΛΗΣ: Το θέμα ότι ο Υφυπουργός Δημόσιας τάξης ενημερώθηκε για το γεγονός, αφού βεβαίως ξεκίνησε και το γεγονός ότι αναφέρομαι σε αυτό, δεν σημαίνει ότι είναι κομματική η τοποθέτησή μου. 
      ΠΡΟΕΔΡΕΥΩΝ (Βαΐτσης Αποστολάτος): Σας παρακαλώ, μην επανέρχεστε!
      ΚΩΝΣΤΑΝΤΙΝΟΣ ΚΑΡΤΑΛΗΣ: Είναι μία αποτύπωση γεγονότων που δείχνει…
      ΠΑΝΑΓΙΩΤΗΣ ΑΔΡΑΚΤΑΣ: Μα, κύριε συνάδελφε…
      ΠΡΟΕΔΡΕΥΩΝ (Βαΐτσης Αποστολάτος): Κύριε Αδρακτά, σας παρακαλώ! Δεν μπορεί να γίνεται διάλογος. 
      Κύριε Καρτάλη, κλείστε, σας παρακαλώ πολύ!
      ΚΩΝΣΤΑΝΤΙΝΟΣ ΚΑΡΤΑΛΗΣ: Το κλείνω το θέμα, κύριε Πρόεδρε.
      Σας λέω ότι είναι ένα γεγονός το οποίο συνέβη. Μην μου πείτε τώρα, κύριε Αδρακτά, ότι είναι η πρώτη φορά που ένας Βουλευτής αναφέρεται σε έναν απόντα συνάδελφό του, γιατί με συγχωρείτε, δεν συμβαίνει αυτό το πράγμα. Εγώ σας καταγράφω ένα γεγονός. Ανησυχώ για την εξέλιξη που γίνεται στη χώρα μας…
      ΠΡΟΕΔΡΕΥΩΝ (Βαϊτσης Αποστολάτος): Κύριε Καρτάλη, ευχαριστώ πολύ.
      ΚΩΝΣΤΑΝΤΙΝΟΣ ΚΑΡΤΑΛΗΣ: Κύριε Πρόεδρε, αφήστε με να μιλήσω. Δεν με αφήνετε!
      Ανησυχούμε, λοιπόν, όλοι και εγκαλούμε τη διοίκηση της χώρας ότι δεν κάνει σωστά τη δουλειά της. 
      ΠΡΟΕΔΡΕΥΩΝ (Βαϊτσης Αποστολάτος): Ο κ. Ροντούλης έχει ζητήσει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Βαΐτσης Αποστολάτος): Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ως μέλος της Κυβέρνησης θέλω να πω, ότι η Κυβέρνηση, κύριε συνάδελφε, με σαφή και κατηγορηματικό τρόπο τοποθετήθηκε στο θέμα αυτό και καταδίκασε και βρίσκεται προς την κατεύθυνση, έτσι ώστε αυτά τα φαινόμενα και να ελεγχθούν και να μην δημιουργούν πρόβλημα. Με σαφέστατο τρόπο! Γι’ αυτό και δεν πήρα το λόγο εξ’ αρχής!
      ΚΩΝΣΤΑΝΤΙΝΟΣ ΚΑΡΤΑΛΗΣ: Άλλο πράγμα είπα!
      ΠΡΟΕΔΡΕΥΩΝ (Βαΐτσης Αποστολάτος): Κύριε Καρτάλη, κάντε μου τη χάρη! Σας παρακαλώ πολύ! Είστε σαφής!
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Επειδή αναφερθήκατε σε ολιγωρία της Κυβέρνησης, είμαι υποχρεωμένος να κάνω την τοποθέτηση με σαφή και κατηγορηματικό τρόπο, πέραν πάσης αμφιβολίας. 
      ΠΡΟΕΔΡΕΥΩΝ (Βαΐτσης Αποστολάτος): Κύριοι συνάδελφοι, για να επανέλθουμε στη ροή της συζήτησης, ο κ. Αθανάσιος Γιαννόπουλος, Βουλευτής της Νέας Δημοκρατίας, έχει το λόγο για επτά λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, κατ’ αρχάς θα ήθελα να εκφράσω τα θερμά μου συλλυπητήρια για το θέμα του ενός συναδέλφου, Βουλευτή και πανεπιστημιακού δασκάλου, του Γεωργίου Παπαδημητρίου. Αιωνία του η μνήμη!
      ΠΡΟΕΔΡΕΥΩΝ (Βαϊτσης Αποστολάτος): Αιωνία του η μνήμη!
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Βλέπετε ότι σήμερα συζητάμε το νομοσχέδιο για την υγεία και αυτά τα χαρακτηριστικά του πόνου του ανθρώπου δεν μπαίνουν σε οποιαδήποτε διαπραγμάτευση κομματική, ενδεχομένως, αντιπαράθεση. 
      Είναι γεγονός ότι η υγεία είναι πολύτιμο αγαθό. Κανείς δεν το αμφισβητεί. Αλλά έχει κόστος και το κόστος πρέπει να το σκεφτόμαστε. Και παράλληλα πρόκληση τη σημερινή εποχή είναι με όσο το δυνατόν λιγότερο κόστος να προσφέρουμε ποιοτικές υπηρεσίες. Εκεί, λοιπόν, επιτυγχάνει ένα σύστημα υγείας. Δεν είναι το τι δαπανούμε για την υγεία, είναι το πώς διαχειριζόμαστε αυτά που έχουμε για την υγεία. Και εκεί είναι η δοκιμασία η μεγάλη των κρατούντων και η δική μας των λειτουργών της υγείας. 
      Θα κάνω μία μικρή ιστορική διαδρομή με το θέμα ακριβώς των συναδέλφων και όλων μας. 
      Είμαι υπερήφανος γιατί ήμουν στα πρώτα συμβούλια της ηρωϊκής ΕΥΝΑΠ από το 1974 και μετά, τότε που οι συνελεύσεις των γιατρών αριθμούσαν πάνω από δύο χιλιάδες άτομα στο «ΑΚΡΟΠΟΛ» και σε άλλους χώρους που βρισκόμασταν, με τους γιατρούς εκείνη την εποχή που έβγαιναν από μία άλλη περίοδο, εξαθλιωμένους, ταλαιπωρημένους που δεν είχαν μπροστά του ορίζοντα. Και φτάσαμε πραγματικά με τους αγώνες πολλών συναδέλφων, που βλέπω τώρα εδώ μαζί μας, να έχουμε αυτά τα δεδομένα τα οποία έχουμε σήμερα, τα οποία βελτιώνονται βέβαια ή και δεν βελτιώθηκαν όπως τα περιμέναμε ή και όπως τα φιλοδοξούσαμε. 
      Το μισθολόγιο των νοσοκομειακών γιατρών στο ΕΚΑΒ, το έχω ξαναπεί αλλά οφείλω να το επαναλάβω, ήταν ο καμβάς πάνω στον οποίο κινήθηκε το μισθολόγιο των δικαστών και κατόπιν ημών των Βουλευτών. 
      Δεν θα ξεχάσει κανείς την επιστολή που είχε στείλει ο μακαρίτης ο Γεννηματάς με την οποία έλεγε τότε σε συναδέλφους -πάνω από δέκα χιλιάδες επιστολές- διότι φοβόταν ότι δεν θα ενταχθούν στο Εθνικό Σύστημα Υγείας και εκείνη την εποχή, δηλαδή το 1982-1983, ήταν μία γενναία μισθοδοσία συγκριτικά με τους άλλους δημόσιους λειτουργούς των 127.000 δραχμών. Από τότε ξεπεράστηκαν τα δεδομένα και φθάσαμε στο σημείο οι νοσοκομειακοί γιατροί να υπολείπονται πολύ σε χρήμα συγκριτικά με άλλους δημόσιους λειτουργούς. 
      Ήλθε μετά το θέμα των εφημεριών, για να μπορέσουμε να καλύψουμε τις κάποιες ανάγκες που υπήρχαν όσον αφορά την προσθήκη της μισθοδοσίας, αλλά βρήκαμε μπροστά τον τοίχο του πλαφόν του προέδρου του Αρείου Πάγου και είχαμε αυτό το στρεβλό φαινόμενο, το οποίο διατηρείται και σήμερα, κύριε Υπουργέ. Θα πρέπει να το δείτε στο χρόνο που έρχεται, όπως και το ότι έχετε βάλει μία καταληκτική ημερομηνία διαπραγμάτευσης, το θέμα των εφημεριών - υπερωριών. 
      Πρέπει να ξεκαθαρίσουμε, αγαπητοί συνάδελφοι, γιατί πολλοί είμαστε γιατροί εδώ μέσα, όταν λέμε «εφημερίες», εάν θέλουμε να είμαστε και σοβαροί. 
      Εφημερίες «χύμα» θα πρέπει να τις ξεχάσουμε. Θα πρέπει να μπούμε σε μία νέα λογική, που θα διαβαθμιστεί η εφημερία του κλινικού γιατρού και η εφημερία του εργαστηριακού γιατρού. Πρώτον αυτό. 
      Δεύτερον, δεν μπορεί να υπάρχουν εφημερίες κατά τον ίδιο τρόπο να αθροίζονται αυτοί οι συνάδελφοι που κάθονται στο σπίτι τους και αυτοί οι συνάδελφοι οι οποίοι μάχονται μέσα στο νοσοκομειακό χαράκωμα. Αυτά πρέπει να αποτελέσουν στοιχεία στη διαπραγμάτευση που θα κάνετε αργότερα, τουλάχιστον, όπως είπατε με την παράγραφο που προσθέσατε στο άρθρο 4.
      Έχω κάποιες επιφυλάξεις, αντιρρήσεις. Το δήλωσα και στην επιτροπή. Και είπα ότι το επίμαχο άρθρο 4 παρουσιάζει ορισμένες τεχνικές διαφοροποιήσεις, οι οποίες δεν είναι ό,τι το καλύτερο. Και είχα πει μάλιστα, ότι τις διαφοροποιήσεις μου αυτές και τις ενστάσεις μου θα τις εκφράσω δημόσια, αλλά δεν θα αποτελέσουν στοιχείο ώστε να θέσουν το νομοσχέδιο υπό κριτική, εάν τυχόν υπάρξει ονομαστική ψηφοφορία. Και το δηλώνω και τώρα ευθαρσώς, ότι στην περίπτωση που υπάρξει ονομαστική ψηφοφορία, εγώ θα ψηφίσω το συγκεκριμένο άρθρο, ασχέτως αν διαφωνώ σε ορισμένα θέματα. 
      Η κακοδαιμονία ξεκινά από το ότι υπάρχει μία πληθώρα γιατρών στο Εθνικό Σύστημα Υγείας συγκριτικά με τις διαθέσιμες κλίνες. Είκοσι τέσσερις χιλιάδες γιατροί, τριάντα πέντε χιλιάδες κλίνες. Πουθενά στον κόσμο δεν υπάρχει αυτή η αναλογία. Υπάρχει ανισοκατανομή των γιατρών σε κλινικές, τμήματα, εργαστήρια, με αποτέλεσμα να έχουμε υποστελέχωση σε πάρα πολλές μονάδες και δη της περιφέρειας συγκριτικά με το κέντρο. 
      Άρα, λοιπόν, δεν είναι ο αριθμός των γιατρών, είναι ο αριθμός των γιατρών σε σχέση με τις ανάγκες και τις δυνατότητες τις οποίες έχουμε. 
       Θα έλεγα δε ότι το επίμαχο άρθρο 4, το πολυδιευθυντικό, για μένα δεν θα έπρεπε να έχει συμπεριληφθεί στην προγραμματική σύμβαση. Άλλο η προγραμματική σύμβαση, άλλο το πολυδιευθυντικό. Το πολυδιευθυντικό ήθελε μία συγκεκριμένη μελέτη η οποία να έχει τεχνικά χαρακτηριστικά. Έπρεπε να είχε γίνει μία ζύμωση και νομίζω ότι έστω και μ’ αυτήν την ορολογία που δίνεται θα μπορέσει κανείς να το βελτιώσει. 
       Έχω αντίθετη άποψη με το εκλεκτορικό σώμα. Το εκλεκτορικό σώμα πέντε ατόμων, με πέντε κριτές, νομίζω ότι το δοκιμάσαμε τόσα χρόνια και δεν έχει αποδώσει. Εγώ θα ζητούσα ένα εκλεκτορικό σώμα με μεγαλύτερη σύνθεση, όπως γίνεται στο πανεπιστήμιο, με κριτήρια τα οποία θα βάλουμε. Τα κριτήρια του νόμου του Γείτονα δεν εφαρμόστηκαν ποτέ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Κύριε Πρόεδρε, σας παρακαλώ να μου δώσετε και το χρόνο της δευτερολογίας μου.
      ΠΡΟΕΔΡΕΥΩΝ (Βαϊτσης Αποστολάτος): Δεν δίνεται αυτός ο χρόνος, κύριε Γιαννόπουλε. Μιλάμε επί της αρχής σήμερα και όχι επί των άρθρων. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Τουλάχιστον ας υπάρξει ισηγορία γιατί πολλοί συνάδελφοι μίλησαν δέκα λεπτά.
       ΠΡΟΕΔΡΕΥΩΝ (Βαϊτσης Αποστολάτος): Σας παρακαλώ να ολοκληρώσετε σε ένα λεπτό.
       ΑΘΑΝΑΣΙΟΣ ΓΙΑΝΝΟΠΟΥΛΟΣ: Θα έλεγα ότι εφόσον προχωράμε στο πολυδιευθυντικό, θα πρέπει να υπάρξουν πολλά στοιχεία. Ναι στο πολυδιευθυντικό, αλλά στο πολυδιευθυντικό με κριτήρια, με αξιολόγηση, με εκλεκτορικά σώματα και να ξεκινήσει τέλος πάντων όταν θα δώσετε εσείς το εναρκτήριο λάκτισμα από τους συναδέλφους που έχουν τύχει στη βάσανο της κρίσεως, δηλαδή από τους επιμελητές α΄ που έχουν κριθεί, που έχει γίνει κρίση, όχι από επιμελητές β΄ οι οποίοι προήχθησαν στο σύστημα και έχουν φθάσει στη βαθμίδα του αναπληρωτή διευθυντή και αύριο θα βρεθούν να είναι διευθυντές. Πρώτα ας ξεκινήσουμε από τους επιμελητές που έχουν κριθεί, αυτό είναι τεχνικό θέμα, και κατόπιν βλέπουμε όλα τα άλλα όσον αφορά την εξέλιξη…
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
       ΠΡΟΕΔΡΕΥΩΝ (Βαϊτσης Αποστολάτος): Κύριε Γιαννόπουλε, βοηθήστε τη διεκπεραίωση του Κανονισμού.
       ΑΘΑΝΑΣΙΟΣ ΓΙΑΝΝΟΠΟΥΛΟΣ: Τελειώνω, κύριε Πρόεδρε.
       Δεν υπάρχει κανένα σχόλιο για τους πανεπιστημιακούς γιατρούς. Δεν εφημερεύουν μόνο οι πανεπιστημιακοί των περιφερειακών πανεπιστημιακών νοσοκομείων, εφημερεύουν όλοι οι πανεπιστημιακοί των κεντρικών νοσοκομείων, όπως πολύ καλά ξέρετε. Θα πρέπει στην κατ’ άρθρο συζήτηση να υπάρξει τέτοια διάταξη που να δίνει το δικαίωμα της εφημερίας και των πανεπιστημιακών για να μην έχουμε προβλήματα στο εύρυθμο των εφημεριών των νοσοκομείων.
       Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε τον κ. Γιαννόπουλο.
       Το λόγο έχει ο Βουλευτής του ΠΑΣΟΚ κ. Σκουλάς και μετά ο κ. Ροντούλης.
       Ορίστε, κύριε Σκουλά.
       ΙΩΑΝΝΗΣ ΣΚΟΥΛΑΣ: Κυρίες και κύριοι συνάδελφοι, ο Υπουργός Υγείας δήλωσε πριν από δέκα μέρες ότι η χώρα δεν έχει εθνικό σχέδιο για την έξοδο από την οικονομική κρίση. Εδώ τίθεται το ερώτημα -το οποίο δεν είναι βέβαια καθόλου ρητορικό- εάν ο Υπουργός και η Κυβέρνηση έχουν σχέδιο για την υγεία. Η απάντηση βεβαίως είναι όχι. 
      Αλλάζει κάτι στο καθεστώς των εφημεριών μ’ αυτό το νομοσχέδιο; Νομίζω πως όχι. Ο Υπουργός μίλησε ξανά για εργασιακό «μεσαίωνα» που δυστυχώς, όμως, θα συνεχίσει να υπάρχει. Οι επιμελητές α΄ και β΄ και οι ειδικευόμενοι θα συνεχίσουν να εφημερεύουν με τις μικρές αυξήσεις των μισθών, αφού η ίδια η συλλογική σύμβαση το επιτρέπει. Περί αυτού πρόκειται. Στις άγονες περιοχές και στα νησιά θα συνεχίσουν να υπάρχουν τα τεράστια προβλήματα που υπάρχουν διότι υπάρχει υποστελέχωση. 
      Απαντήστε εδώ, κύριε Υπουργέ, εάν είναι αλήθεια ότι η συλλογική σύμβαση προέβλεπε ότι ο τρόπος υπολογισμού του ωρομισθίου των ιατρικών εφημεριών θα προσέγγιζε εντός της τριετίας αυτό των δημοσίων υπαλλήλων, πράγμα που ο κόσμος δεν το γνωρίζει, γιατί οι δημόσιοι υπάλληλοι παίρνουν διπλάσια ωρομίσθια υπερωριών από τους γιατρούς. Δεν υπάρχει καμμία αναφορά στο σχέδιο νόμου. Γι’ αυτήν εδώ, λοιπόν, τη συλλογική σύμβαση συζητάμε και την οποία υπέγραψε η ΟΕΝΓΕ και δεν υπάρχει σ’ αυτό το νομοσχέδιο. 
      Οι γιατροί αντιμετωπίζουν προβλήματα. Παράδειγμα: έχω μία επιστολή από είκοσι πέντε γιατρούς του Νομού Ηρακλείου, γενικούς γιατρούς σε κέντρα υγείας, όπου το Ελεγκτικό Συνέδριο τους ζητάει πίσω μηνιαία ποσά 35 ευρώ ως επίδομα τροφής από το 2004, συνολικά 2.000 ευρώ από κάθε γιατρό. Αυτό είναι το κράτος, αυτά είναι τα Υπουργεία, αυτές είναι οι κυβερνήσεις. Το καταθέτω στα Πρακτικά.
      (Στο σημείο αυτό ο Βουλευτής κ. Ιωάννης Σκουλάς καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Υποτίθεται ότι θα έπρεπε να κυρώσουμε σήμερα την κλαδική συλλογική σύμβαση που υπεγράφη την 1η Δεκεμβρίου του 2008 από τους νοσοκομειακούς γιατρούς, όπως αυτοί εκπροσωπούνται από την ΟΗΓΕΑ και το ελληνικό κράτος, μια συλλογική σύμβαση που προέκυψε ως ανάγκη για συμμόρφωση της ελληνικής πολιτείας στην οδηγία 2034 του Ευρωπαϊκού Κοινοβουλίου και του π.δ. 99/2005 αναφορικά με τα ανώτατα όρια εργασίας, δηλαδή 48 ώρες την εβδομάδα για τους ειδικευμένους και 56 ώρες για τους ειδικευόμενους. Θα πρέπει να πούμε ότι υπάρχουν τώρα γιατροί που εργάζονται 100 ώρες την εβδομάδα οι οποίοι θα συνεχίσουν να εργάζονται τις ίδιες ώρες γιατί στην ουσία το πρόβλημα δεν λύνεται. Απλώς θα είμαστε σύμφωνοι με τους νόμους, δεν θα μας κυνηγάει το Ευρωπαϊκό Κοινοβούλιο και το Ελεγκτικό Συνέδριο θα δίνει τη δυνατότητα να πληρώνονται οι εφημερίες. Περί αυτού πρόκειται.
      Κυρίες και κύριοι συνάδελφοι, σήμερα συζητάμε για ένα νομοσχέδιο που είναι ένα άλλο νομοσχέδιο, δεν είναι η συλλογική σύμβαση η οποία υπεγράφη. Είναι κάτι άλλο απ’ αυτό που ήλθε στην Επιτροπή Κοινωνικών Υποθέσεων της Βουλής. Μετά από πέντε αλλαγές κειμένων παρουσιάζεται εδώ ένα σχέδιο νόμου κατά παράβαση του Κανονισμού της Βουλής και του Συντάγματος. Το ερώτημα είναι αν τελικά υπάρχει έκθεση του Γενικού Λογιστηρίου του Κράτους γι’ αυτό το καινούργιο σχέδιο νόμου.
      Σήμερα θα έπρεπε να συζητάμε για άλλα πράγματα που δεν εμπεριέχονται ούτε στη συλλογική σύμβαση. Θα έπρεπε να μιλάμε για την εκπαίδευση των νέων γιατρών, των ειδικευομένων. Το νομοσχέδιο δεν περιέχει ούτε μια λέξη γι’ αυτό και είμαστε η μοναδική ευρωπαϊκή χώρα που δεν έχει πρόγραμμα σπουδών κατά τη διάρκεια της ειδίκευσης των γιατρών. Σε λίγο καιρό οι τίτλοι ειδίκευσης δεν θα αναγνωρίζονται στην Ευρωπαϊκή Ένωση. Θα έπρεπε να συζητάμε για την μετεκπαίδευση των ειδικευμένων γιατρών, πρόνοια που υπάρχει στο Εθνικό Σύστημα Υγείας, όμως, λίγοι δυστυχώς ενδιαφέρονται. Θα έπρεπε να συζητάμε για την δια βίου μάθηση και κατάρτιση και για την έρευνα των γιατρών που το κράτος δυστυχώς έχει αφήσει στην αγαθή προαίρεση των φαρμακευτικών εταιρειών. Θα έπρεπε να συζητάμε για ένα πραγματικό νέο μισθολόγιο. Εγώ συμφωνώ και μπράβο που παίρνουν οι γιατροί τις αυξήσεις, αυξήσεις που έχουν να δουν από το 1997, όμως, παραμένει το χειρότερο ιατρικό μισθολόγιο στην Ευρωπαϊκή Ένωση το οποίο δυστυχώς δεν αντιστοιχεί στη σοβαρότητα, στην υπευθυνότητα του έργου, στην ευθύνη του ιατρικού λειτουργήματος. Θα έπρεπε να συζητάμε για την αποδέσμευση τελικά του μισθολογίου και του βαθμολογίου. Θα έπρεπε να συζητάμε για ένα νομοσχέδιο που θα βελτίωνε τα πράγματα στο Εθνικό Σύστημα Υγείας, για ένα δημόσιο και δωρεάν σύστημα με καθολικότητα στην πρόσβαση που τώρα δεν υπάρχει, με ποιότητα και έλεγχο των παρεχόμενων υπηρεσιών υγείας που τώρα δεν υπάρχουν. Θα έπρεπε να συζητάμε για την αναβάθμιση του ρόλου του νοσηλευτικού προσωπικού που δεν λαμβάνει το επίδομα των 176 ευρώ και που ούτε μ’ αυτό το νομοσχέδιο θα το πάρει. Θα έπρεπε να συζητάμε για τη δυνατότητα επιστημονικής εξέλιξης του ιατρικού προσωπικού, για τον υγειονομικό χάρτη της χώρας, για ένα ΕΣΥ που θα ασχολείται με την πρόληψη και όχι με την θεραπεία, δηλαδή την αρρώστια. Θα έπρεπε να συζητάμε για τη βελτίωση των υποδομών. 
      Πραγματικά θα ήθελα μία απάντηση για το πώς «ξεφυτρώνουν» καθημερινά ιδιωτικά κέντρα στη χώρα ενώ ο δημόσιος τομέας συρρικνώνεται και ποια είναι η απάντηση στο ερώτημα γιατί στην Ελλάδα υπάρχουν διακόσιοι αξονικοί τομογράφοι από τους οποίους μόνο οι σαράντα οκτώ στα δημόσια νοσοκομεία και πότε δόθηκαν αυτές οι άδειες; Θα πρέπει να απαντήσετε εδώ γιατί το δημόσιο διαθέτει μόνο ένα bed stand ενώ ο ιδιωτικός τομέας τρία ή τέσσερα και πότε δόθηκαν αυτές οι άδειες. Θα έπρεπε να συζητάμε για την πρωτοβάθμια φροντίδα υγείας.
      Τέλος, επειδή το ΠΑΣΟΚ κατηγορήθηκε εδώ και από την ελάσσονα Αντιπολίτευση για όλα τα δεινά της χώρας, για όλα τα δεινά της υγείας, θα πρέπει να μην ξεχνάτε, να μην απαξιώνετε και να μη λοιδορείτε το έργο του ΠΑΣΟΚ για το Εθνικό Σύστημα Υγείας. Θέλω να αναλογιστείτε εδώ –ιδιαίτερα οι γιατροί- τι υπήρχε πριν το 1983, ένας πραγματικός εργασιακός «μεσαίωνας» για τους γιατρούς, τους άμισθους βοηθούς των καθηγητών -τους θυμάται κανείς άραγε;- και επίσης τα ιδιωτικά κρεβάτια των περίφημων θέσεων και πάλι των καθηγητών στα τότε δημόσια νοσοκομεία. Ήλθαμε εμείς, το ΠΑΣΟΚ, το 1983 και θεμελιώσαμε ένα πραγματικά Εθνικό Σύστημα Υγείας με νέα νοσοκομεία, με κέντρα υγείας, με γιατρούς, με νοσηλευτικό προσωπικό, με νέες εργασιακές σχέσεις.
      Σίγουρα μετά από είκοσι έξι χρόνια το σύστημα χρειάζεται αναμόρφωση. 
      Η δική σας, όμως, πολιτική των τελευταίων πέντε ετών έχει φτάσει το σύστημα και τους γιατρούς στο χείλος του γκρεμού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      Είπαμε –και είπε και ο Κοινοβουλευτικός Εκπρόσωπος- «φέρτε τη συλλογική σύμβαση εδώ, στη Βουλή, για να συζητήσουμε και να ψηφίσουμε». Φέρατε ένα νομοσχέδιο που δεν έχει καμμία σχέση με τη συλλογική σύμβαση και γι’ αυτό εμείς το καταψηφίζουμε. 
      Στη διάρκεια της συζήτησης επί των άρθρων θα έχουμε τη δυνατότητα να τοποθετηθούμε και για τα μεγάλα ζητήματα που προκύπτουν.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Σκουλά.
      Ο κύριος Υπουργός έχει το λόγο για μία παρέμβαση.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, αν κατάλαβα καλά ο κύριος συνάδελφος ζήτησε στο περιεχόμενο της σύμβασης που υπέγραψε η Ομοσπονδία με το Υπουργείο να είναι το αντικείμενο που καλύπτει όλο το χώρο της Υγείας. Άκουσα μία σειρά από θέματα, τα οποία πράγματι είναι υπαρκτά. Το περιεχόμενο, δηλαδή, μιας επίκαιρης επερώτησης έπρεπε να περιλαμβάνεται στη συλλογική σύμβαση την οποία υπογράψαμε. Γι’ αυτόν το λόγο δεν ψηφίζει το νομοσχέδιο που σήμερα συζητάμε.
      ΙΩΑΝΝΗΣ ΣΚΟΥΛΑΣ: Κύριε Υπουργέ, 176 ευρώ…
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Δεν έχετε βρει τον καλύτερο τρόπο για να ελιχθείτε, κύριε συνάδελφε. Από τη μία πλευρά λέτε αυτά τα πράγματα και ταυτόχρονα αναιρείτε τον εαυτό σας, όταν λέτε, δεν ψηφίζουμε, γιατί αυτό το κείμενο που υπέγραψε η ομοσπονδία με το Υπουργείο δεν ήρθε να το υπογράψουμε. Εγκαλείτε, δηλαδή, εμμέσως εκτός από το Υπουργείο και την ομοσπονδία, η οποία…
      ΑΘΑΝΑΣΙΑ ΜΕΡΕΝΤΙΤΗ: Κύριε Υφυπουργέ...
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Σας ακούνε. Εγώ ακούω και τι λένε οι συνάδελφοί σας στο περιστύλιο. Και ξέρω πάρα πολύ καλά. Δεν έχετε βρει ακόμα τον τρόπο με τον οποίο θα πρέπει να ελιχθείτε, για να διασώσετε ό,τι μπορείτε να διασώσετε. Απεραντολογείτε και μας δυσκολεύετε προς ποια πλευρά να απευθυνθούμε.
      (Θόρυβος από την πτέρυγα του ΠΑΣΟΚ)
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Δεν μας ενδιαφέρει. Είναι δικό σας το πρόβλημα. Μας ενδιαφέρει πως μία σωστή λειτουργία από την πλευρά της Αντιπολίτευσης, θα κάνει ακόμα καλύτερη την Κυβέρνηση. Εδώ είναι σοβαρό πολιτικό θέμα.
      Δεν έχετε αντιληφθεί ακόμα, κύριοι συνάδελφοι –και το λέω μετά λόγου γνώσεως- ποια είναι η διαφορά ανάμεσα στο λόγο τον αντιπολιτευτικό που έχει την ανάδειξη, την κριτική, την πρόταση με σκοπό να συνθέσουμε, παρά μένετε στο λόγο τον ξύλινο, το λόγο ο οποίος θέλει να αποκομίσει μόνον κομματικά οφέλη. 
      Όσο, λοιπόν, δεν αντιλαμβάνεστε αυτή τη διαφορά, σας λέω πως αυτή τη θέση θα συνεχίσετε να καταλαμβάνετε.
      (Θόρυβος και διαμαρτυρίες από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ο κ. Αστέριος Ροντούλης από το ΛΑΟΣ έχει το λόγο.
      ΙΩΑΝΝΗΣ ΣΚΟΥΛΑΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Βαΐτσης Αποστολάτος): Κύριε Σκουλά, δεν έχετε το λόγο.
      ΙΩΑΝΝΗΣ ΣΚΟΥΛΑΣ: Κύριε Πρόεδρε, έθεσα συγκεκριμένα ερωτήματα. Εκατόν εβδομήντα έξι ευρώ…
      ΠΡΟΕΔΡΕΥΩΝ (Βαΐτσης Αποστολάτος): Δεν έχετε το λόγο. Σας δίνω το λόγο μου, δεν έχετε το λόγο. Παρακαλώ καθίστε κάτω. Δεν θα τελειώσουμε ποτέ.
      (Θόρυβος και διαμαρτυρίες από την πτέρυγα του ΠΑΣΟΚ)
      Κύριε Ροντούλη, έχετε το λόγο.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Κύριε Υφυπουργέ, χθες ο Πρόεδρος του Λαϊκού Ορθόδοξου Συναγερμού σας έκανε μία πάρα πολύ κρίσιμη ερώτηση, διότι εμείς δεν θέλουμε να αποδομούμε τα πάντα, θέλουμε να συνεισφέρουμε στο στήσιμο ενός συστήματος Υγείας, που θα προσφέρει πραγματικά ποιοτικές υπηρεσίες στον κόσμο, γιατί αυτό ενδιαφέρει.
      Σας έκανε, λοιπόν, την εξής ερώτηση και απάντηση από τον αξιότιμο Υπουργό δεν πήρε, ο οποίος Υπουργός, ειρήσθω εν παρόδω, είπε ότι με το νέο σύστημα προμηθειών του ΕΣΥ θα εξοικονομούμε 500.000.000 ευρώ. Είναι ένα αστρονομικό –λέξεις δικές του χρησιμοποιώ- νούμερο, που θα μπορούσε να χρηματοδοτήσει άνετα και να καλύψει τρύπες στο Εθνικό Σύστημα Υγείας.
      Να το πω διαφορετικά, για να το καταλάβει ο κόσμος: 500.000.000 ευρώ είναι και το πακέτο στήριξης στους αγρότες, για να έχουμε κι ένα μέγεθος συγκριτικό.
      Σας ρώτησε, λοιπόν, συγκεκριμένα και απάντηση δεν πήρε ο πρόεδρός μας, τι γίνεται με αυτή την Επιτροπή Προμηθειών. Λειτουργεί; Πώς λειτουργεί; Διότι αν λειτουργεί, όπως θα έπρεπε να λειτουργεί, δεν θα υπήρχε όλη αυτή η ανησυχία –να το πω έτσι- περί αναλωσίμων και όλων των συναφών πραγμάτων.
      Άρα, λοιπόν, γίνεται μία τομή. Για εμάς είναι τομή. Προχώρησε η επιτροπή αυτή; Διότι είχε κάτι περιπέτειες με το διευθυντή της, παραιτήσεις, μη παραιτήσεις κ.λπ. Απάντηση, όμως, δεν λάβαμε. Και οφείλετε επί αυτού του κρισίμου στοιχείου, να δώσετε μία απάντηση. 
      Έρχομαι τώρα σε ζητήματα που αφορούν τους γιατρούς.
      Κύριε Υφυπουργέ, πείτε μου σας παρακαλώ πολύ. Μήπως η Ελλάδα είναι Ουγκάντα; Μήπως είναι Τανγκανίκα; Μήπως είναι δεν ξέρω τι; Γιατί τις εφημερίες τις ονομάζετε «εφημερίες» και δεν τις λέτε «υπερωρία»; Μήπως γιατί δεν θέλετε να μετρήσουν ως συντάξιμος χρόνος; Αυτό είναι το πρώτο.
      Δεύτερον, πείτε μου σας παρακαλώ πολύ από την εμπειρία σας, πόσο στοιχίζει η εφημερία την ώρα;
      Κύριε Καρανίκα, πείτε μου. Έχετε μία εμπειρία. Ξέρετε πόσο στοιχίζει; Τρία ευρώ. Τρία ευρώ την ώρα…
      ΗΛΙΑΣ ΚΑΡΑΝΙΚΑΣ: Ντρέπομαι και να το πω.
      ΑΣΤΕΡΙΟΣ ΡΟΝΤΟΥΛΗΣ: Ντρεπόμαστε όλοι. Τρία ευρώ την ώρα είναι η «εφημερία». Και βάζω το εφημερία εντός εισαγωγικών, διότι αν θέλουμε να είμαστε ειλικρινείς και συνεπείς σε αυτά που λέμε περί αναβάθμισης, πρέπει να μιλάμε για υπερωριακή απασχόληση. Είναι, λοιπόν, 3 ευρώ τη στιγμή που άλλοι κλάδοι έχουν 10 ευρώ. Θα μου πείτε, 10 ευρώ είναι το ποσό; Ναι, αλλά δεν είναι 3 ευρώ. Και πόσο μάλλον σε γιατρούς, οι οποίοι φροντίζουν για την υγεία των ανθρώπων. Υπάρχει πιο ύψιστο αγαθό από αυτό;
      Άρα, λοιπόν, κάτι πρέπει να γίνει με τις εφημερίες. Και δεν αναφέρομαι μόνο στο χρονικό περιορισμό τους, δηλαδή επτά μέχρι έντεκα μεικτές κ.λπ.. Αναφέρομαι στην αναβάθμιση της υπερωριακής απασχόλησης του γιατρού.
      Και βεβαίως να έρθουμε και στο άλλο ζήτημα, στο ζήτημα των ρεπό. 
      Ξέρετε, αγαπητοί συνάδελφοι, ότι υπάρχει μία προειδοποιητική επιστολή της Ευρωπαϊκής Επιτροπής. Και λέει προς το Υπουργείο, θα σας οδηγήσουμε στο Δικαστήριο των Ευρωπαϊκών Κοινοτήτων, διότι ούτε τα προβλεπόμενα από τις κοινοτικές ρυθμίσεις περί χρόνου αντισταθμιστικής ανάπαυσης –ρεπό δηλαδή- τηρείτε.
      Άρα, λοιπόν, το ζήτημα των ρεπό και το ζήτημα των εφημεριών θα πρέπει να το δείτε στις σωστές του βάσεις και διαστάσεις.
      Έρχομαι τώρα στο χρόνο εργασίας των γιατρών. Ξέρετε πολύ καλά ότι ενσωματώσαμε κοινοτικές οδηγίες. Αυτές οι κοινοτικές οδηγίες με το προεδρικό διάταγμα του 1999 και το προεδρικό διάταγμα του 2005 ενσωματώθηκαν στην εσωτερική έννομη τάξη.
      Σας είπα ότι το 48ωρο και το ωράριο των 56 ωρών για τον ειδικευόμενο, είναι αδιαπραγμάτευτα. Δεν μπορεί ούτε με εθνική συλλογική σύμβαση ούτε με οτιδήποτε άλλο να καταστρατηγηθεί. Είναι προσωποπαγές δικαίωμα του γιατρού. Το απεμπολεί μόνο με τη σύμφωνη γνώμη του. Έτσι έκρινε η κοινοτική νομοθεσία, έτσι έκρινε το Ελεγκτικό Συνέδριο, έτσι κρίνουν έγκριτοι καθηγητές του Συνταγματικού Δικαίου. Πρόκειται για προσωποπαγές δικαίωμα που δεν μπορεί να καταπατηθεί παρά μόνο με τη συναίνεση του γιατρού. 
      Ξέρετε τι μου απαντήσατε, κύριε Υφυπουργέ; Και το έθεσα σε νομικούς κύκλους και -με όλο το σεβασμό που σας έχω- γελούσαν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Μου είπατε ότι θεραπεύεται αυτό το πράγμα, λόγω των αντισταθμιστικών μέτρων που παίρνετε. Δεν υπάρχει τέτοιο προηγούμενο. Δεν είναι δυνατόν να γίνει αυτό το πράγμα. Αυτό δεν το λέμε εμείς, οι πολιτικοί του Λαϊκού Ορθόδοξου Συναγερμού. Έγκριτοι νομικοί. Να σας πω τον κ. Καζάκο της Θεσσαλονίκης. Δεν υπάρχει περίπτωση να θεραπεύεται με αντισταθμιστικά μέτρα αυτό το πράγμα. Πρόκειται για αναγκαστικό κανόνα δικαίου, που εκπορεύεται από το κοινοτικό δίκαιο.
      Άρα, λοιπόν, θα πρέπει να το δούμε πάρα πολύ σοβαρό αυτό το θέμα. 
      Κύριε Πρόεδρε, είστε κι εσείς γιατρός και θα ξέρετε πολύ καλά ότι έχουμε μία πρωτιά σε όλο τον κόσμο. Και το ξέρετε κι εσείς, κύριε Λαμπίρη και κύριε Καρανίκα. Ξέρετε ποια είναι η πρωτιά αυτή; Είμαστε οι πρώτοι στον κόσμο σε μηνύσεις γιατρών κατά διοικητών νοσοκομείων. Αν αυτό δεν είναι κατάντια, τότε τι είναι κατάντια;
      Κύριε Υφυπουργέ, εμείς δεν θέλουμε να μηδενίσουμε τίποτα. Δεν θέλουμε να αποδομήσουμε το Εθνικό Σύστημα Υγείας, που είναι και το αποκούμπι του απλού λαού. Θέλουμε, όμως, να σας μεταφέρουμε την αγωνία του κόσμου, διότι φοβάται να αρρωστήσει, κύριε Υφυπουργέ. Αυτό λένε. «Φοβόμαστε να αρρωστήσουμε».
      Άρα, λοιπόν, να καθίσουμε κάτω όλες οι πτέρυγες της Βουλής με πνεύμα συναινετικής διάθεσης, να δούμε τι μπορούμε να κάνουμε για την αναβάθμισή του. Από την πλευρά του Λαϊκού Ορθόδοξου Συναγερμού ξέρετε ότι θα έχετε απεριόριστη στήριξη σε πραγματικές και ουσιαστικές τομές.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον Κοινοβουλευτικό Εκπρόσωπο του ΛΑΟΣ κ. Ροντούλη.
      Η συζήτηση συνεχίζεται με τον κ. Ιωάννη Μαγκριώτη, από την Α’ Θεσσαλονίκη, Βουλευτή του ΠΑΣΟΚ, ο οποίος έχει το λόγο για επτά λεπτά.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, το συζητούμενο νομοσχέδιο βρίσκεται στην Ολομέλεια του Κοινοβουλίου σε μια εποχή κρίσιμη πολιτικά για τη χώρα γενικότερα, γιατί τα αδιέξοδα που έχει δημιουργήσει ο κ. Καραμανλής και η κυβέρνησή του είναι μεγάλα και αξεπέραστα, κρίσιμη πολιτικά γιατί ο Γιώργος Παπανδρέου και το ΠΑΣΟΚ έχουν μια ξεκάθαρη θέση, μια πρόταση εξόδου από την κρίση. Αυτά είναι γνωστά στον ελληνικό λαό και καθημερινά δείχνει ο ελληνικός λαός τις επιλογές του. Και είμαι βέβαιος πως πολύ γρήγορα θα γίνουν και επιλογές διακυβέρνησης της χώρας. 
      Υπάρχει, όμως, και ένα παιγνίδι στο εσωτερικό της Νέας Δημοκρατίας, ένα δράμα στο εσωτερικό της Νέας Δημοκρατίας, που το είδαμε τις τελευταίες ημέρες να εκφράζεται με τις παλινωδίες του Υπουργού γύρω από το συζητούμενο νομοσχέδιο. Αρχές Δεκέμβρη υπογράφει μια συλλογική σύμβαση πολύ σοβαρή και σημαντική που φαίνεται πως ανοίγει το δρόμο για να λυθούν τα προβλήματα του ιατρικού επιστημονικού προσωπικού, του νοσηλευτικού, να γίνει ένα βήμα για να πάει μπροστά το Εθνικό Σύστημα Υγείας και το χειροκροτήσαμε όλοι. 
      Φαίνεται, όμως, πως ο κ. Αβραμόπουλος υπέγραψε αυτή τη συλλογική σύμβαση και αμέσως μετά δημοσιοποίησε την επιθυμία του να αποχωρήσει από το Υπουργείο Υγείας και Πρόνοιας, γιατί ήξερε πιθανά ότι αυτά που υπέγραφε δεν δεσμεύουν την Κυβέρνηση και ότι είναι προσωπικές του μόνο δεσμεύσεις και υπογραφές, παρ’ ότι διατεινόταν ότι έχει την έγκριση της Κυβέρνησης και του κ. Αλογοσκούφη. Ο κ. Καραμανλής επέλεξε να τον κρατήσει στη θέση αυτή προς μεγάλη λύπη του κ. Αβραμόπουλου και τώρα εισπράττει βέβαια τα επίχειρα αυτών των αντιφάσεων στην πολιτική της Νέας Δημοκρατίας αλλά και των εσωτερικών προβλημάτων και συγκρούσεων. 
      Γι’ αυτό, λοιπόν, έχουμε αυτή την έκρηξη της αγανάκτησης και της οργής των γιατρών, των νοσηλευτών, όλων των εργαζομένων στα νοσοκομεία. Καταλαβαίνουμε ότι ο κ. Αβραμόπουλος αδειάζεται από τον κ. Καραμανλή και από την Κυβέρνηση, αδειάζεται στο παιγνίδι της κούρσας της διαδοχής στη Νέα Δημοκρατία. Γιατί όλα αυτά τα παιγνίδια στη Νέα Δημοκρατία, που πλήττουν ακόμα πιο πολύ το κύρος της χώρας, δημιουργούν ακόμα πιο μεγάλα και αξεπέραστα προβλήματα στα ήδη μεγάλα που βιώνει εξαιτίας της κυβερνητικής πολιτικής. Γι’ αυτό και βλέπουμε τον κ. Αβραμόπουλο τόσο εκνευρισμένο και αμήχανο, τόσο αντιφατικό. 
      Κύριε Πρόεδρε, είναι καιρός να καταλάβει ο κ. Καραμανλής πως τα επικοινωνιακά του παιγνίδια, η παροχολογία και η υποσχεσιολογία χωρίς αντίκρισμα, ……… ξεκίνησε από τις αρχές του 2009 σε μια απέλπιδα προσπάθεια να αποκλείσει την αυτοδυναμία του ΠΑΣΟΚ είναι τυχοδιωκτικά, είναι ανεύθυνα, όπως ανεύθυνη είναι και η έκκληση προς το ΠΑΣΟΚ για συναίνεση. Συναίνεση σε ποια πολιτική; Στην πολιτική που συζητούμε στο συγκεκριμένο νομοσχέδιο που μέσα σε δύο μήνες άλλαξε τρεις φορές, που δημιούργησε εκρήξεις στο Εθνικό Σύστημα Υγείας και στους ανθρώπους του; Συναίνεση στις δεσμεύσεις για την κάλυψη τόσο του ιατρικού όσο και του νοσηλευτικού αλλά και παραϊατρικού προσωπικού που έδινε νυχθημερόν το προηγούμενο διάστημα και μέσα σε λίγες ημέρες τα διαγράφει; Ενώ στη σύμβαση που υπέγραψε με τους εργαζόμενους και τους εκπροσώπους ομιλεί για ακριβή αριθμό γιατρών και νοσηλευτών, τώρα μιλά για μια τριετή περίοδο που έχει ορίζοντα και στόχο να φτάσει σε έναν ρυθμό υποπολλαπλάσιο των αρχικών δεσμεύσεων και πολύ μικρότερο των πραγματικών αναγκών του Εθνικού Συστήματος Υγείας. Δύο βγαίνουν στη σύνταξη, ένας προσλαμβάνεται στα πέντε χρόνια της Νέας Δημοκρατίας στο νοσηλευτικό προσωπικό, στο ιατρικό προσωπικό. 
      Πού είναι οι διακηρύξεις και οι δεσμεύσεις του κ. Καραμανλή στις εκλογές του 2004 όταν αξιολογούσε πως τα κενά σε ιατρικό, νοσηλευτικό και παραϊατρικό προσωπικό είναι 24.000 στο Εθνικό Σύστημα Υγείας και πως θα τα κάλυπτε στην πρώτη τετραετία; Η τετραετία τέλειωσε, η πενταετία τέλειωσε και τα κενά μεγάλωσαν, τα ρήγματα μεγάλωσαν. 
      Είναι πασιφανής η επιλογή του κ. Καραμανλή και της Νέας Δημοκρατίας. Αποδεικνύεται καθημερινά πως στόχος τους είναι η απαξίωση του Εθνικού Συστήματος Υγείας. Άλλωστε αυτό κάνουν κάθε φορά που γίνονται Κυβέρνηση. Αυτό έκαναν και την περίοδο Μητσοτάκη 1989-1993, αυτό κάνουν και το 2004, γιατί ήταν αυτοί που πολέμησαν μαζί με τα μεγάλα οικονομικά συμφέροντα στο χώρο της υγείας λυσσαλέα την προσπάθεια του ΠΑΣΟΚ την δεκαετία του ’80 με τον Ανδρέα Παπανδρέου, τον Παρασκευά Αυγερινό, τον Γιώργο Γεννηματά να χτίσουν το Εθνικό Σύστημα Υγείας. Παρά τις λυσσαλέες αντιδράσεις τους, το έχτισε το ΠΑΣΟΚ το Εθνικό Σύστημα Υγείας. Προσπάθησαν να το αποδομήσουν στην προηγούμενη κυβερνητική τους θητεία και προσπαθούν και σήμερα. 
      Γι’ αυτό ακριβώς αυτή η εκρηκτική διόγκωση του ιδιωτικού τομέα της υγείας. Γι’ αυτό από το 45% του συνολικού τζίρου των υπηρεσιών υγείας στη χώρα που είχε πριν μερικά χρόνια ο ιδιωτικός τομέας, εκτοξεύτηκε στο 64%. Γι’ αυτό και τα χρέη των νοσοκομείων ήταν 2,5 με 3.000.000.000 στην προηγούμενη τριετία, την τριετία του ΠΑΣΟΚ και εκτοξεύτηκαν στα 5,5 δισεκατομμύρια ευρώ. Και προσθέστε παρακαλώ και το 1,5 δισεκατομμύριο ευρώ στα ιδιωτικά διαγνωστικά κέντρα. Και αυτό γιατί κατήργησαν όλες τις προμήθειες που είχαν οργανωθεί τα προηγούμενα χρόνια και οι οποίες ήταν σε εξέλιξη για αξονικούς και μαγνητικούς τομογράφους, για γ΄ κάμερα, για μια σειρά μηχανημάτων σύγχρονης τεχνολογίας που θα ενίσχυαν το Εθνικό Σύστημα Υγείας. Γιατί όλα αυτά; Για να ενισχυθεί ο ιδιωτικός τομέας της υγείας και τα ιδιωτικά διαγνωστικά κέντρα που ξεπηδούν καθημερινά σε όλη τη χώρα και είναι πολλαπλάσια αναλογικά των αντίστοιχων ιδιωτικών διαγνωστικών κέντρων στις χώρες της Ευρώπης και ειδικότερα στη γειτονική μας Ιταλία με την οποία σε τόσα μοιάζουμε άλλωστε.
      Πού είναι οι υποσχέσεις της Κυβέρνησης ότι οι νοσηλευτές θα μπουν στα βαρέα και ανθυγιεινά; Η Επιτροπή Μπεχράκη, την οποία όρισε η Κυβέρνηση με τις ευλογίες της και έδωσε τις κατευθύνσεις, τους αφήνει απέξω. Όλες, λοιπόν, οι δεσμεύσεις χωρίς αντίκρυσμα αλήθειας. Στόχος η απαξίωση του Εθνικού Συστήματος Υγείας. Κάνουν τώρα πράξη αυτό που είναι στην ιδεολογία, στην αντίληψη και στο πρόγραμμά τους. 
      Οι δυνάμεις, όμως, της προόδου, που έχτισαν το Εθνικό Σύστημα Υγείας, η μεγάλη πλειοψηφία της κοινωνίας και των πολιτών που το αγκάλιασε και χρειάζεται το Εθνικό Σύστημα Υγείας, αυτές και πάλι θα δώσουν την απάντησή τους. Μόνο μια ανατροπή συνολικά της κυβερνητικής πολιτικής με μια άλλη Κυβέρνηση μπορεί να ξαναδώσει την πνοή και τη δυναμική στο Εθνικό Σύστημα Υγείας, να καλύψει τα κενά και τις αδυναμίες που άφησε και η δική μας Κυβέρνηση που αντί να τα καλύψει η Νέα Δημοκρατία τα διόγκωσε ή βρήκε ευκαιρία για να τα μεγεθύνει.
      Κλείνω, κύριε Πρόεδρε, λέγοντας πως η Κυβέρνηση –και ευτυχώς μέχρι τώρα δεν έχει προχωρήσει- έχει επιλέξει και την απευθείας ιδιωτικοποίηση της υγείας. Η κατασκευή νοσοκομειακών μονάδων με το καθεστώς των ΣΔΙΤ, όπως ψήφισε το σχετικό νόμο η Κυβέρνηση, είναι ουσιαστικά η απευθείας ιδιωτικοποίηση του Εθνικού Συστήματος Υγείας. 
      Σας καλούμε, κύριοι της Κυβέρνησης, να σταματήσετε στις τελευταίες μέρες της εξουσίας σας το ξήλωμα και τον κατήφορο του Εθνικού Συστήματος Υγείας. Ακούστε τις φωνές των υγειονομικών, τις φωνές των πολιτών, τη φωνή του ΠΑΣΟΚ, τη φωνή της αξιοπιστίας. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Βαΐτσης Αποστολάτος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα δύο μαθήτριες και μαθητές και δύο συνοδοί-καθηγητές από το 5ο Γυμνάσιο Γλυφάδας.
      Η Βουλή τους καλωσορίζει και ους εύχεται καλή πρόοδο.
      (Χειροκροτήματα από όλες τις πτέρυγες της Βουλής)
       Ο συνάδελφος από την Ευρυτανία, από το ΠΑΣΟΚ, κ. Ηλίας Καρανίκας έχει το λόγο στο Βήμα για επτά λεπτά. 
      ΗΛΙΑΣ ΚΑΡΑΝΙΚΑΣ: Ευχαριστώ, κύριε Πρόεδρε.
      Θα μου επιτρέψετε με τη σειρά μου να εκφράσω τη λύπη μου για τον πρόωρο χαμό του αγαπητού συναδέλφου, του άξιου πανεπιστημιακού δασκάλου, του φίλου Γιώργου Παπαδημητρίου και επίσης να εκφράσω και εγώ τον αποτροπιασμό μου με τη σειρά μου για τα έκτροπα που έγιναν χθες στο πολιτιστικό κέντρο που είχαν σαν αποτέλεσμα τον τραυματισμό του καθηγητή κ. Πανούση. 
      Βέβαια αρκετοί από μας εδώ μέσα έχουμε άσπρα μαλλιά και άσπρισαν από το χρόνο. Αυτά μου θύμισε ο αγαπητός συνάδελφος κ. Γιαννόπουλος. Μου θύμισε ακριβώς τους αγώνες του ’74, τότε που παλεύαμε όλοι μαζί για να μην υπάρχει άμισθη ιατρική εργασία –γιατί τότε η ειδικότητα ήταν άμισθη για πάρα πολλούς γιατρούς- για να είναι αμειβόμενες οι εφημερίες. 
      Και βέβαια, κύριε Υφυπουργέ μου, με όλο το σεβασμό, κάπου εκεί φτάσαμε σήμερα. Και δεν είναι όλα βέβαια να τα ρίχνουμε στο παρελθόν, δεν έρχονται όλα από το παρελθόν, γιατί ακριβώς εκείνοι οι αγώνες καρποφόρησαν για δέκα χρόνια, ήρθε το ΠΑΣΟΚ και το ΄85 ακριβώς καθιέρωσε το Εθνικό Σύστημα Υγείας. Το ψήφισε το ΄83, το καθιέρωσε το ΄85. Ήμουν και εγώ από τους πρώτους που διορίστηκαν. Τότε είχαμε όλη την αντοχή να περιμένουμε επί δυο χρόνια με τρίμηνες συμβάσεις, γιατί ακριβώς ήταν ένας νόμος ανατροπής τότε. Δεν πρέπει να είμαστε αμνήμονες. Τότε το Εθνικό Σύστημα Υγείας έδωσε ασφάλεια στον Έλληνα πολίτη όσον αφορά την υγεία του, αξιοπρεπή περίθαλψη, αλλά και αποκατέστησε την αξιοπρέπεια του γιατρού όσον αφορά το μισθολογικό του. Γιατί, να μην ξεχνιόμαστε, οι γιατροί επενδύουν σε χρόνο, επενδύουν σε κόπο, επενδύουν σε κεφάλαια για να φτάσουν κάποτε να έχουν εξειδικευμένες γνώσεις για να μπορούν να προσφέρουν σωστή φροντίδα, σωστή περίθαλψη, σωστή υγεία στον ελληνικό λαό. 
      Εγώ θα ήθελα να ρωτήσω τι έκανε η Νέα Δημοκρατία τα πέντε χρόνια. Και επειδή ο κύριος Υφυπουργός μίλησε για τα μεγαθήρια, προϋπήρχαν του ΕΣΥ και το «ΥΓΕΙΑ» και το «ΙΑΤΡΙΚΟ ΚΕΝΤΡΟ» και όλα αυτά. Και να μην πάμε βέβαια στα σημερινά, που δίνονται καινούργιες άδειες για μαιευτήρια στα νότια προάστια με παρεμβάσεις του Υπουργείου για παρεκκλίσεις όσον αφορά τα τετραγωνικά, αντί για ένα υπόγειο, τρία και πάει λέγοντας. Να μην πάμε στην καταστρατήγηση, που κατάργησε ο Υπουργός την Επιτροπή για τα PET SCAN, γιατί ακριβώς η επιτροπή είχε προτείνει πέντε κρατικά νοσοκομεία να πάρουν, αλλά πρέπει να προηγηθούν οι ιδιώτες. Για να μην πάμε και σε άλλα, αυτά που ρώτησα παλιότερα, γιατί ο φυσικός από το Αριστοτέλειο Πανεπιστήμιο Θεσσαλονίκης, που ανακλήθηκε ο διορισμός του, απάντηση δεν πήρε ποτέ αν ανακλήθηκαν και οι υπογραφές που έβαλε για τα διαγνωστικά κέντρα. Αυτή είναι η διαδικασία που ακολουθεί η Νέα Δημοκρατία, κύριοι συνάδελφοι. 
      Και βέβαια, μετά από μία διετή διελκυστίνδα μεταξύ της ΟΝΓΕ και του Υπουργού, με πρόθεση: «Ας συζητάμε, διάλογος να γίνεται», ανάγκασε βέβαια τους γιατρούς να κατέβουν πάλι στο πεζοδρόμιο και είχαν δίκιο, γιατί και εγώ, όταν ήμουν στο νοσοκομείο, αυτό έλεγα: «Αν δεν μου φτάνουν τα λεφτά, δεν μου τα χρωστάει ο πολίτης. Να κατέβω στο πεζοδρόμιο να τα διεκδικήσω». Τους κατέβασε η Νέα Δημοκρατία τους γιατρούς στο πεζοδρόμιο τον Οκτώβρη και αναγκάστηκε, σύρθηκε, θα έλεγα, ο Υπουργός σε μια συμφωνία θέλετε να το πούμε, σύμβαση να το πούμε, με τους γιατρούς. Γιατί δεν τη φέρνει; Δεν ήταν τότε η κρίση; Να γιατί λέμε ότι είναι αναξιόπιστος ο Υπουργός, δεν τίμησε ούτε το λόγο του ούτε την υπογραφή του. Γιατί, κύριε Υφυπουργέ, και λυπάμαι που δεν είναι ο Υπουργός εδώ, στον τόπο μου δεν χρειάζονται υπογραφές, αρκεί ο λόγος. Ο Υπουργός μας δεν τίμησε ούτε το λόγο του ούτε την υπογραφή του και αυτό το λέω να το ακούσει όλος ο ελληνικός λαός για να μην λέει ο Πρωθυπουργός, ο κ. Καραμανλής, ότι εκφράζει την υπευθυνότητα. Αυτή είναι ανευθυνότητα, αυτή είναι αναξιοπιστία. Και βέβαια, για να μπορεί να μετατρέψει αυτά που συμφωνήθηκαν, γιατί είπε «ναι» σε όλα για ένα λόγο, υπολόγιζε να φύγει από το Υπουργείο, είπε: «Τι θέλετε; Μισθούς; Πάρτε τους. Τι θέλετε; Πολυδιευθυντικό; Το έχετε. Διορισμούς; Πάρτε τους». Έλα ντε, που η πραγματικότητα τον καθήλωσε, τον κατέβασε από εκεί που ήταν. Και το έφερε σ’ ένα νομοσχέδιο για να μπορεί να τροποποιεί. Μας είπε εδώ χθες ο Υπουργός ότι το νομοσχέδιο αυτό καλύπτει το 99%. Μα, μπακάλης είναι; Να το κάνει 100% τότε. Γιατί ψιλικατζίδικα; Γιατί αναγκάζει τους γιατρούς να κάνουν τέτοιες διαδικασίες; Έχουν αξιοπρέπεια, κύριε Υφυπουργέ, οι γιατροί. 
      Και επειδή ακριβώς κατανάλωσα, έφαγα τα δύο τρίτα της ζωής μου σε νοσοκομείο, γιατί απ’ όλους σας εδώ τους γιατρούς είμαι ο νεότερος που μπήκα, μπήκα ακριβώς στις τελευταίες εκλογές, ως τότε ήμουν μάχιμος, αγαπάω πάρα πολύ, εκτιμάω πάρα πολύ το ιατρικό επάγγελμα και τους γιατρούς των νοσοκομείων και τους νοσηλευτές, γιατί στηρίζουν ακριβώς αυτό το Εθνικό Σύστημα Υγείας, εκεί πάμε τους γονείς μας, εκεί πάμε τα παιδιά μας, αυτούς εμπιστευόμαστε, δεν μπορείτε να τους κοροϊδεύετε. Καταργώντας τον τίτλο του αναπληρωτή, τους χαρακτηρίζετε διευθυντές με όλες τις υποχρεώσεις του επιμελητού α΄, χωρίς να έχουν καμμία δικαιοδοσία, κανένα κρεβάτι, καμμία ουσιαστικά ανεξαρτησία επιστημονική και επαγγελματική. Αυτή την κοροϊδία δεν τη δέχονται, ακριβώς γιατί κανένας διευθυντής σημερινός δεν κάνει εφημερίες, παίρνει το επίδομα ουσιαστικά της ετοιμότητας. Και αναγκάζετε τους λεγόμενους διευθυντές σήμερα με εφημερίες κανονικές στα εξήντα, στα εξήντα πέντε. Δεν θα έπρεπε κάποτε να μην κάνουν, ανεξάρτητα αν θα πάρουν το μισθό τους; Ας τα ακούνε αυτά, γιατί κατηγορήθηκα από συναδέλφους στα δυο Νοσοκομεία Παίδων. Εγώ ξέρω ποιοι ιδρώνουν χειμώνα καιρό μέσα στα νοσοκομεία. Είναι μία από τις τάξεις εργαζομένων που ιδρώνει το χειμώνα, είτε γιατί είναι κάτω από τις λάμπες των χειρουργείων είτε γιατί τρέχουν για να προλάβουν οι παθολογικές ειδικότητες. 
      Και βέβαια, μιλάμε για πολυδιευθυντικό. Σας γνωστοποιώ και μπορείτε να το ελέγξετε, κύριε Υφυπουργέ, πέντε χρόνια πριν κατέθεσα εμπεριστατωμένη έκθεση να δημιουργηθούν στο τμήμα που διηύθυνα τρεις ακόμα θέσεις διευθυντών. Ποιοι είναι υπέρ του πολυδιευθυντικού και ποιοι όχι; Απευθύνομαι σε σας, κύριε Λεβέντη. Είμαστε υπέρ του πολυδιευθυντικού. Γιατί αυτό ήρθε σαν πληροφορία από δικούς σας συνδικαλιστές, ότι το ΠΑΣΟΚ –λέει- δεν είναι. Ναι, αλλά με αξιολόγηση, με κρίσεις και με έλεγχο πάντα και σε όλα τα επίπεδα.
      ΑΘΑΝΑΣΙΟΣ ΛΕΒΕΝΤΗΣ: Έχετε ευθύνη εσείς και οι συνδικαλιστές σας.
      ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, κύριε συνάδελφε, έχει λήξει ο χρόνος σας, σας παρακαλώ.
      ΗΛΙΑΣ ΚΑΡΑΝΙΚΑΣ: Σας ευχαριστώ, κύριε Πρόεδρε, ένα λεπτό ακόμη.
      Και βέβαια, αν δεν υπάρχουν κίνητρα και οικονομικά αλλά και εξέλιξης, γιατί να γίνει καλύτερος ένας γιατρός από τον άλλον; Γιατί να το επιδιώξει; Και εμείς θέλουμε οι γιατροί να έχουν άμιλλα, ώστε να γίνει καλύτερος ο ένας από τον άλλον ακριβώς και με εκπαιδεύσεις συνεχείς και με μετεκπαιδεύσεις και με διατριβές και με εργασίες, με πάρα πολλά. Και βέβαια, κανείς δεν μίλησε. Αφού το φέρατε σαν νομοσχέδιο, άρα είχατε τη δυνατότητα να βάλετε μέσα και το σύστημα εκπαίδευσης των γιατρών, να μην ξεκινάει ο γιατρός την ειδικότητά του στα τριάντα πέντε, στα τριάντα οκτώ και σαράντα. Πότε θα κάνει καριέρα; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και βέβαια, ένα τελευταίο και κλείνω, κύριε Πρόεδρε, να πάμε στους νοσηλευτές. Τι μεθοδολογία είναι αυτή που μ’ ένα άρθρο τροποποιείτε για να δώσετε τη μοριοδότηση, την αξιολόγηση των νοσηλευτών στην ΕΝΕ που είναι ένα σωματείο επαγγελματικό; Ο Ιατρικός Σύλλογος αξιολογεί; Ο Ιατρικός Σύλλογος είναι αυτός ο οποίος μοριοδοτεί; Ο Πανελλήνιος Ιατρικός Σύλλογος; Δεν υπάρχουν επιστημονικά όργανα; Δεν είναι επιστημονικό σωματείο η ΕΝΕ για να το δίνετε. Για προσέξτε το. Να, γιατί λέμε ότι το Υπουργείο με τον Υπουργό το σημερινό οδεύει σε φαυλότητα. 
      Και βέβαια, τα βαρέα και ανθυγιεινά τα δικαιούνται οι νοσηλευτές και ο νοσηλεύτριες και κάποτε πρέπει να σταματήσει η ημερομηνία γέννησης να αποτελεί παράμετρο εξέλιξης είτε του γιατρού είτε του νοσηλευτή. Οι νοσηλευτές σήμερα κάνουν ειδικότητα, οι νοσηλευτές σήμερα κάνουν μεταπτυχιακά, μετέχουν σε εργασίες. Αξίζουν καλύτερη τύχη. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Καρανίκα. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, μου επιτρέπετε μία παρέμβαση; 
      ΠΡΟΕΔΡΕΥΩΝ (Βαΐτσης Αποστολάτος): Την έχετε. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Πάλι θα επαναλάβω ότι, αφού ο χρόνος είναι αρκετός, σε διαφορετική περίπτωση δεν θα έκλεβα χρόνο από τους συναδέλφους …
      ΠΡΟΕΔΡΕΥΩΝ (Βαΐτσης Αποστολάτος): Θέλω να σας παρακαλέσω μόνο, για να μην προκύπτει το θέμα «επί προσωπικού», να είναι γενική η επέμβασή σας.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Βεβαίως. 
      Θα επαναλάβω και άκουσα τώρα και από τον εκλεκτό συνάδελφο τον κ. Καρανίκα, εγώ αδυνατώ να σας παρακολουθήσω, κύριε του ΠΑΣΟΚ. Το πρώτο κομμάτι της τοποθέτησής σας, το πρώτο μέρος της τοποθέτησής σας αναφερόταν στο γιατί δεν φέραμε αυτήν τη σύμβαση και δεν τηρήσαμε την υπογραφή μας. Και είστε με φανατισμό προσηλωμένος στην άποψη αυτή, τη σύμβαση δηλαδή την αρχική να τη φέρουμε και μας εγκαλείτε. 
      ΗΛΙΑΣ ΚΑΡΑΝΙΚΑΣ: Κύριε Υφυπουργέ…
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ένα λεπτό, εγώ σας άκουσα.
      Στη συνέχεια μας λέτε ότι είναι διάτρητη, δεν έχει κριτήρια αξιολόγησης. Πώς θα σας παρακολουθήσουμε; Προσπαθείτε αυτήν τη στιγμή με το ένα πόδι στη μια βάρκα, το άλλο στην άλλη. Από τη μια να κλείνετε το μάτι στους συνδικαλιστές και από την άλλη σ’ αυτό που έχει διαμορφωθεί στην Αίθουσα. Δεν είναι πράγματα αυτά.
      Ευχαριστώ πολύ, κύριε Πρόεδρε.
      ΗΛΙΑΣ ΚΑΡΑΝΙΚΑΣ: Κύριε Πρόεδρε, το λόγο επί προσωπικού.
      ΠΡΟΕΔΡΕΥΩΝ (Βαΐτσης Αποστολάτος): Ορίστε, κύριε Καρανίκα.
      ΗΛΙΑΣ ΚΑΡΑΝΙΚΑΣ: Δεν είμαστε με το ένα πόδι στη μια βάρκα και με το άλλο στην άλλη. Θα πάθουμε εξάρθρωμα ώμου, γιατί είμαι ορθοπεδικός. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Το έχετε πάθει!
      ΗΛΙΑΣ ΚΑΡΑΝΙΚΑΣ: Όχι, κύριε Υπουργέ! Δεν είμαστε, αλλά εμείς σαν Κόμμα σεβόμαστε τις συλλογικές συμβάσεις. Άρα αν τις σεβόσασταν κι εσείς, θα την φέρνατε! Έχετε την Πλειοψηφία να την περάσετε. Δεν θέλετε δεκανίκια. Γιατί δεν την φέρνετε; Έχετε την Πλειοψηφία να την περάσετε!
      Σεβόμαστε. Από εκεί και πέρα, όμως, το κάθε κόμμα έχει το δικό του πρόγραμμα για το θέμα της υγείας.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Καρανίκα.
      Πριν δώσω το λόγο στο φίλο μου κ. Κατρίνη από την πολύπαθη Ηλεία, δράττομαι της στιγμής να δηλώσω προσωπικά την οδύνη μου –δεν υπάρχουν λέξεις να περιγράψουν- για το χαμό του Γιώργου Παπαδημητρίου. 
      Είναι ο άνθρωπος, ο πολιτικός, ο φίλος, ο επιστήμονας, ο πανεπιστημιακός, ο ακαδημαϊκός άνδρας, ο οποίος όχι μόνον τους δεκαοκτώ τελευταίους μήνες μας κόσμησε την Αίθουσα του Κοινοβουλίου, αλλά είναι ένα πραγματικό ανθρώπινο στολίδι στον κόσμο που μας λείπει και μας λείπει κυριολεκτικά πολύ, τόσο που δεν περιγράφεται. 
      Οφείλω, επίσης, να καταθέσω την προσωπική μου όχι απλώς λύπη, αλλά οδύνη για το χθεσινό τραγικό συμβάν στον επίσης φίλο μου κ. Γιάννη Πανούση, τον οποίο δεν μπόρεσα να δω, με τους μώλωπες, το θλαστικό τραύμα γύρω από το μάτι κ.λπ..
      Σας ευχαριστώ πολύ.
      Ορίστε, κύριε Κατρίνη, έχετε το λόγο. 
      ΜΙΧΑΗΛ ΚΑΤΡΙΝΗΣ: Ευχαριστώ, κύριε Πρόεδρε. 
      Είναι γεγονός ότι όλους μας έχει συγκλονίσει ο αδόκητος χαμός του έγκριτου συναδέλφου Γιώργου Παπαδημητρίου, ο οποίος με τη στάση του, το ήθος, την ευπρέπειά του και την αγωνιστικότητά του μέχρι το τέλος, μας δίδαξε πάρα πολλά πράγματα, ειδικά σε εμάς τους νεώτερους, όπως επίσης δεν θα μπορούσα να μην καταδικάσω τους πρωτοφανείς βανδαλισμούς που έγιναν σε έναν πολύ προσεγμένο χώρο του Πανεπιστημίου Αθηνών και αυτό θα πρέπει να μας προβληματίσει όλους.
      Θα ήθελα, κύριε Πρόεδρε και κύριοι συνάδελφοι, να ξεκινήσω με την αποτύπωση μιας εικόνας που θεωρώ ότι είναι θλιβερή. Είδαμε χθες τον Υπουργό Υγείας με όλο το επιτελείο του –Υφυπουργούς, Γραμματείς- να έρχεται εδώ να αναγγέλλει και να ζητά συναίνεση. Σήμερα, όμως, απουσιάζει από την Αίθουσα. έχει μείνει μόνο ο κύριος Υφυπουργός με το Νομικό Σύμβουλο του Υπουργείου.
      Από την άλλη, βεβαίως, βλέπουμε τον Πρόεδρο της ΟΕΝΓΕ, τον αγαπητό κ. Τσούκαλη, ο οποίος έφυγε πριν από λίγο και ο οποίος έχει στρατοπεδεύσει στη Βουλή τις τελευταίες δεκαπέντε μέρες και αυτό προφανώς δεν το κάνει γιατί επιθυμεί να εισέλθει στο χώρο της πολιτικής, αλλά γιατί και ο ίδιος με αυτά που βλέπει, με τις αλλαγές που γίνονται και με την ταχύτητα που γίνονται, δεν πιστεύει ότι αυτά που έρχονται το πρωί, θα ισχύσουν μέχρι το ίδιο μεσημέρι ή την άλλη μέρα.
      Νομίζω, λοιπόν, κύριε Υπουργέ, ότι η προχειρότητα, με την οποία νομοθετείτε, βάζετε άρθρα, κόβετε άρθρα, διορθώνετε άρθρα, φέρνετε ρυθμίσεις, είναι σαφές ότι δεν έχει σχέση με το σεβασμό στην κοινοβουλευτική διαδικασία, την οποία επικαλέστηκε ο κ. Αβραμόπουλος χθες. 
      Το λέω αυτό, γιατί και στο περασμένο νομοσχέδιο για την προστασία των ανηλίκων από τον καπνό, είχαμε τις ίδιες παλινωδίες, είχαμε άρθρα να μπαίνουν, άρθρα να βγαίνουν, τροπολογίες να έρχονται και να φεύγουν. Είναι δείγμα της προχειρότητας, με την οποία αντιμετωπίζει τόσο το Υπουργείο όσο και ο Υπουργός τα σοβαρά και καίρια ζητήματα, όπως είναι τα ζητήματα της δημόσιας υγείας. 
      Και βεβαίως αυτά τα ζητήματα δεν μπορούν να συζητούνται, κύριοι συνάδελφοι, με βάση την εσωκομματική στρατηγική του αγαπητού κ. Αβραμόπουλου εν όψει της αναπόφευκτης διαδοχής του κ. Καραμανλή. Θα πρέπει ο κύριος Υπουργός να καταλάβει ότι είναι πρώτα Υπουργός και δευτερευόντως υποψήφιος διάδοχος. 
      Και φυσικά θα έχουμε τη δυνατότητα την Τρίτη στη συζήτηση επί των άρθρων να εξειδικεύσουμε τις προτάσεις μας. Υπάρχει μια κάθετη διαφωνία επί της αρχής, επί της διαδικασίας, επί του τρόπου και εν τέλει επί της αντίληψης, με την οποία ο Υπουργός αντιμετωπίζει τα σοβαρά προβλήματα του Εθνικού Συστήματος Υγείας, προβλήματα που κατακλύζουν καθημερινά τα Μέσα Μαζικής Ενημέρωσης –και απ’ ό,τι φαίνεται, κύριε Υπουργέ, είναι το μόνο που σας απασχολεί- αλλά πολύ περισσότερο προβλήματα που βιώνουν οι εργαζόμενοι και οι λειτουργοί του συστήματος και πάνω απ’ όλα οι χρήστες, οι πολίτες, ένα δημόσιο σύστημα υγείας που φθίνει, ενώ την ίδια στιγμή γιγαντώνεται ο ιδιωτικός τομέας, με τις ευλογίες της Κυβέρνησης και των Υπουργών. 
      Βεβαίως δεν μπορώ να μη σχολιάσω τα κροκοδείλια δάκρυα και τις κραυγές αγωνίας συναδέλφων –και μάλιστα συναδέλφων γιατρών- οι οποίοι την ίδια στιγμή που κόπτονται για το Εθνικό Σύστημα Υγείας, πριν στεγνώσει το μελάνι της Αναθεώρησης του Συντάγματος, φρόντισαν να γίνουν συνεργάτες σε ιδιωτικές κλινικές και σε κέντρα. Και δεν ξέρω κατά πόσο αυτός ο διττός ρόλος μπορεί να γίνει πιστευτός από τους πολίτες. 
      Υπάρχει, λοιπόν, μια εκρηκτική κατάσταση στο χώρο της δημόσιας υγείας, από την οποία δεν μπορεί να κρυφτεί ούτε ο κ. Αβραμόπουλος, πολύ περισσότερο δε ο κ. Καραμανλής. Στα νοσοκομεία είναι πολλαπλά τα προβλήματα. Οι εργαζόμενοι είναι σε συνεχόμενες κινητοποιήσεις. Το σύστημα εφημεριών είναι στον αέρα.
      Στο ΕΚΑΒ, το «166», αυτή τη στιγμή που μιλάμε, έχει γιατρούς μόνο για την πρωινή βάρδια. Για την απογευματινή βάρδια τα ασθενοφόρα είναι επανδρωμένα μόνο με διασώστες και βεβαίως δεν υπάρχει καμμία πρόληψη για τις νησιωτικές και απομακρυσμένες περιοχές, καθότι έχουν ακινητοποιηθεί τα ιπτάμενα μέσα. Καταθέτω σχετικό δημοσίευμα. 
       Για το θέμα των προμηθειών, υπάρχουν δυσβάσταχτα χρέη στα νοσοκομεία, καταγγελίες των προμηθευτών. Αυτή τη στιγμή που μιλάμε, γιατροί και φαρμακοποιοί είναι απλήρωτοι από τον ΟΠΑΔ, ενώ οι Έλληνες πολίτες σε πολλές περιοχές αναγκάζονται να πληρώνουν από την τσέπη τους. Μόνο τα χρέη του Υπουργείου προς τον Ερυθρό Σταύρο για τα κρεβάτια που δίνει, είναι 15.000.000 ευρώ. 
      Στον τομέα της πρόνοιας και της κοινωνικής φροντίδας νομίζω ότι είναι σαφές και από τον απερχόμενο Υπουργό –εύχομαι ο καινούργιος Υπουργός να δείξει διαφορετική στάση- πως είναι η τελευταία προτεραιότητα. Υπάρχουν ιδρύματα που λειτουργούν χωρίς καθόλου προσωπικό. Υπάρχει μηδενική στήριξη από την πολιτεία. 
      Προχθές, αν ήσασταν στην Επιτροπή Κοινωνικών Υποθέσεων, θα βλέπατε ότι πραγματικά, κύριε Υπουργέ, ο τομέας κοινωνικής φροντίδας έχει αφεθεί στις μη κυβερνητικές οργανώσεις. Δεν υπάρχει πολιτεία, δεν υπάρχει στήριξη. 
      Οι υποσχέσεις για την ψυχιατρική μεταρρύθμιση και τα ναρκωτικά βαλτώνουν, κλείνουν μονάδες, εργαζόμενοι μένουν απλήρωτοι, μεγαλώνουν οι λίστες αναμονής, παρά τις εξαγγελίες του Υπουργείου. 
      Για το θέμα των γιατρών και της ιατρικής εκπαίδευσης περιμένουμε επιτέλους να μας πείτε τι θα κάνετε με τις πολυετείς λίστες αναμονής και με τους νέους συναδέλφους, οι οποίοι βρίσκονται σε απόγνωση και αναγκάζονται να μεταναστεύουν στο εξωτερικό.
      Ο κύριος Υπουργός πρόσφατα επισκέφθηκε το Νομό Ηλείας. Έκανε μια ιδιωτική επίσκεψη και στο Νοσοκομείο του Πύργου. Έδωσε γι’ άλλη μια φορά διαβεβαιώσεις ότι όλα θα πάνε καλά. Ζήτησε συναίνεση. Όμως, δυο μέρες μετά την αποχώρησή του, τη Δευτέρα, κύριε Υφυπουργέ, το σύστημα υγείας στο Νομό Ηλείας κατέβασε ρολά! Όλα τα νοσοκομεία και τα κέντρα υγείας δήλωσαν αδυναμία να καλύψουν στοιχειωδώς το απαιτούμενο πρόγραμμα εφημεριών. 
      Την ίδια μέρα και ώρα που ο Υπουργός βρισκόταν στον Πύργο –και θα καταθέσω σχετικό δημοσίευμα- κάτοικος της Αμαλιάδας δεν έβρισκε καρδιολόγο ούτε στο Νοσοκομείο του Πύργου ούτε στο Νοσοκομείο της Αμαλιάδας –γιατί δεν υπήρχε καρδιολόγος σε εφημερία- και αναγκάστηκε να πάει στην Πάτρα. 
      Και δεν είναι η πρώτη φορά βεβαίως που συμβαίνει κάτι τέτοιο, γιατί πριν από δύο εβδομάδες ο αγαπητός και πραγματικά μαχητικός Διοικητής του Νοσοκομείου του Πύργου προσπαθούσε με παρακλητικό τρόπο, κύριοι συνάδελφοι, και ζητούσε από το Διοικητή του Νοσοκομείου της Αμαλιάδας και των Κρεστένων να του στείλει έναν καρδιολόγο, για να καλύψει το πρόγραμμα εφημεριών εκείνης της ημέρας. 
      Υπάρχει ένα έγγραφο του Διοικητή του Νοσοκομείου Κρεστένων που αποδεικνύει τη γύμνιά σας, κύριε Υφυπουργέ, που ζητά από το Δήμαρχο των Κρεστένων να καλύψει τις αναγκαίες δαπάνες για τα ιατρεία που είναι στην περιοχή ευθύνης του Νοσοκομείου Κρεστένων και του Δήμου Σκιλλούντος. 
      Και βεβαίως αυτό είναι αυτονόητο –και θα το καταθέσω στα Πρακτικά- όταν για το 2009 ο Κωδικός 112 «Λειτουργικά έξοδα του Νοσοκομείου Κρεστένων», κύριε Υφυπουργέ, είναι μηδέν! Μηδέν, μηδέν! Το 2008 ήταν 28.000 ευρώ, το 2007 ήταν 192.000 ευρώ, το 2009 μηδέν! Αυτό είναι το αποτέλεσμα της πρακτικής σας!
      Φυσικά, κύριε Υφυπουργέ, δεν θα μπορούσαμε να είμαστε ισοπεδωτικοί και να μην χαιρετίσουμε τις μισθολογικές αυξήσεις για τους γιατρούς του ΕΣΥ, για τις οποίες υπάρχουν διαχρονικές και διακομματικές ευθύνες για το γεγονός ότι έχουν καθηλωθεί. Γιατί οι γιατροί και οι εργαζόμενοι είναι η καρδιά του συστήματος υγείας και θα πρέπει να αναγνωριστεί η προσφορά τους κάτω από αντίξοες συνθήκες. Είναι επιστήμονες, οι οποίοι υφίστανται όλες τις ελλείψεις και την ανεπάρκεια των πολιτικών επιλογών στα θέματα δημόσιας υγείας και ειδικά την απουσία πρωτοβάθμιας φροντίδας υγείας. 
      Κύριε Υπουργέ, φαντάζομαι ότι και οι υπόλοιποι εργαζόμενοι του συστήματος θα περιμένουν ανάλογες ευνοϊκές ρυθμίσεις. Επιτέλους, θα πρέπει να δείτε συνολικά και ουσιαστικά τα προβλήματα του συστήματος υγείας. Θέλουμε ένα σύστημα, το οποίο σέβεται τους λειτουργούς του, ένα σύστημα, το οποίο λειτουργεί πάνω απ’ όλα με όρους αξιοκρατίας και διαφάνειας, αλλά κυρίαρχα ένα σύστημα που σέβεται και είναι ανταποδοτικό στους χρήστες του, στους Έλληνες πολίτες. 
      Η καρδιά του προβλήματος παροχής υπηρεσιών υγείας σίγουρα δεν είναι η συλλογική σύμβαση, την οποία με διθυραμβικό τρόπο εσείς φέρνετε προς συζήτηση στη Βουλή και είναι σαφές, κύριε Υπουργέ, παρά την απέλπιδα προσπάθειά σας να δημιουργήσετε προβλήματα στο ΠΑΣΟΚ, ότι διαφωνούμε κάθετα με την αντίληψη και τον τρόπο, με τον οποίο διαχειρίζεστε τα προβλήματα και δεν τα λύνετε. 
      Έχετε εφαρμόσει το πολυδιευθυντικό στην οικονομία. Βάλατε συντονιστή διευθυντή τον κ. Σουφλιά. Εφαρμόσατε το πολυδιευθυντικό στο κόμμα. Βάλατε συντονιστή διευθυντή τον κ. Μεϊμαράκη. Σίγουρα, το πολυδιευθυντικό στο χώρο της υγείας είναι μια λύση, δεν είναι, όμως, αυτό που απαιτεί σήμερα το Εθνικό Σύστημα Υγείας. 
      Η υγεία και ο ελληνικός λαός έχουν υποστεί ένα έμφραγμα και η μόνη σωτηρία είναι η bypass εναλλαγή της πολιτικής διακυβέρνησης και ανάληψη από το ΠΑΣΟΚ των ηνίων της χώρας.
      Σας ευχαριστώ. 
      (Στο σημείο αυτό ο Βουλευτής κ. Μιχαήλ Κατρίνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Κατρίνη.
      Το λόγο έχει η κυρία Αθανασία Μερεντίτη από τα Τρίκαλα για επτά λεπτά.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Θα ξεκινήσω, κατ΄αρχάς, αναφερόμενη σε κάποιους αριθμούς που καταδεικνύουν με τον πιο ξεκάθαρο τρόπο πόσο υποβαθμισμένο είναι το ΕΣΥ στις μέρες της γαλάζιας διακυβέρνησης.
      Ξεκινώ με την έκθεση του ΟΑΣΑ, το Πανόραμα Υγείας 2007, που είναι και η πιο πρόσφατη. Σύμφωνα με αυτή, λοιπόν, κύριε Υπουργέ, η Ελλάδα κατέχει μία θλιβερή διάκριση. Είναι η πρώτη στις ιδιωτικές δαπάνες υγείας, με 57% επί των συνολικών δαπανών υγείας, αφήνοντας πίσω ακόμα και χώρες, όπως είναι οι Ηνωμένες Πολιτείες και το Μεξικό που δεν έχουν κρατικά συστήματα υγείας. Η συμμετοχή στις συνολικές δαπάνες υγείας της ελληνικής πολιτείας είναι η χαμηλότερη όλων των κρατών-μελών του ΟΑΣΑ. Καλύπτει μόνον το 43%, όταν ο μέσος όρος των δημόσιων δαπανών για την υγεία είναι 73%. Δηλαδή, οι πολίτες αναγκάζονται να βάζουν βαθειά το χέρι στην τσέπη για την υγεία τους, δαπανώντας το 6% του οικογενειακού προγραμματισμού για Ι.Κ.Α., εξετάσεις, γιατρούς κ.λπ.
      Η χρηματοδότηση του ΕΣΥ το 2004, τότε που μας εγκαλούσατε για τις κατσαρίδες και για τις γάζες, ήταν στο 3% του ΑΕΠ. Σήμερα είναι στο 2,4%. Το χρέος τότε ήταν 2,2 δισεκατομμύρια. Σήμερα είναι 4,5 δισεκατομμύρια. Γι’ αυτά να μας απαντάτε και όχι για άλλα πράγματα.
      Σύμφωνα μ΄ αυτά που έχει καταγγείλει κατά καιρούς η ΠΟΕΔΙΝ, ακόμα και στα μεγαλύτερα νοσοκομεία της χώρας υπάρχουν ελλείψεις προσωπικού που μερικές φορές αγγίζουν το 40%. Αυτά όλα δείχνουν ότι το Εθνικό Σύστημα Υγείας πνέει τα λοίσθια. Και αυτό όχι μόνο γιατί στα δεκαεπτά από τα εβδομήντα τρία νοσοκομεία της χώρας υπάρχουν αυτές οι σοβαρές ελλείψεις -γάζες, σύριγγες, λάμες, βελόνες κ.λπ.- αλλά γιατί σε λίγο θα καλούν οι γιατροί τους ασθενείς να φέρνουν μαζί τους και τα αναλώσιμα υλικά, όπως γίνεται -αν ξέρουν καλά- στην Ουκρανία. Δεν ξέρω αν γίνεται και σε άλλη χώρα. Εκεί είμαστε, κοντά.
      Πλησιάζουμε, κύριε Υπουργέ, όχι μόνο γιατί οι λίστες αναμονής είναι ατέλειωτες και οι μονάδες αιχμής υπολειτουργούν λόγω μειωμένου προσωπικού, ούτε καν γιατί συνεχίζεται η μετάγγιση του εξειδικευμένου και ικανού προσωπικού προς τον ιδιωτικό τομέα. Αυτό είναι γιατί η κρίση είναι ακόμη βαθύτερη. Και είναι σίγουρο ότι πίσω από αυτήν την κρίση κρύβεται κάποια άλλη σκοπιμότητα.
      Ακόμη και ο υπεραισιόδοξος κρατικός προϋπολογισμός που ψηφίστηκε δεν αφήνει περιθώρια δημοσιονομικής ενίσχυσης ούτε για την κάλυψη χρεών και ελλειμμάτων ούτε για την ενίσχυση των υποδομών του ΕΣΥ.
      Εδώ, παρεμπιπτόντως, θέλω να σας ρωτήσω κάτι, κύριε Υπουργέ. Όταν ψηφίστηκε αυτός ο προϋπολογισμός, ο Υπουργός είχε υπογράψει τη σύμβαση και υπήρχε ένα κόστος. Δεν το είδαμε σ’ αυτόν τον προϋπολογισμό. Προφανώς, όταν το υπογράφατε απεδείχθη εκ των υστέρων- δεν πιστεύατε ποτέ ότι θα το εφαρμόσετε. Προφανώς, γιατί ο κύριος Υπουργός είχε δηλώσει ότι έχει ολοκληρώσει το έργο του και προφανώς, διότι περίμενε ότι θα αναδομηθεί. Δυστυχώς, διαψεύστηκε και ιδού τα αποτελέσματα.
      Πού είναι το έργο σας, κύριε Υπουργέ, που είχατε διαφημίσει ότι θα κάνατε για τη δημόσια υγεία, όταν κατηγορούσατε εμάς, το ΠΑΣΟΚ για ανεπάρκεια; Πού είναι η πρωτοβάθμια φροντίδα υγείας την οποία τόσες φορές έχετε εξαγγείλει; Ο κ. Κακλαμάνης μας είχε πει ότι θα το ολοκληρώσει μέχρι το 2004. Έχουμε 2009, για να μην ξεχνάμε και τις χρονολογίες.
      Το ίδιο μας λέγατε και για τον υγειονομικό χάρτη της χώρας. Ακόμα έρχεται. Έχουμε βαρεθεί και μαζί μ΄ εμάς και ο ελληνικός λαός τις εύκολες δικαιολογίες και τις φθηνές, τις αποτυχίες, την επιπολαιότητα, την απαξία που σας χαρακτηρίζει όλα αυτά τα χρόνια. Διότι πότε φταίει το ΑΣΕΠ, πότε φταίει το σύστημα προμηθειών που είναι διεφθαρμένο, πότε η Δημόσια Διοίκηση, πότε κάποιος άλλος. Ποτέ εσείς. Έλεος πια!
      Στα χέρια σας είναι να αλλάξετε ό,τι φταίει. Κυβερνάτε. Δεν το κάνετε, όμως. Και ξέρετε γιατί; Διότι, γενικώς, σας βολεύει η απαξίωση για να εξοφλάτε γραμμάτια που ξέρετε πολύ καλά πια ότι έχετε υπογράψει.
      Καλούμαστε σήμερα να συζητήσουμε μία σύμβαση την οποία έχει υπογράψει ο Υπουργός η οποία, όταν υπογράφτηκε, χαρακτηρίστηκε ιστορικής σημασίας, γιατί άνοιγε δρόμους για να λυθούν χρόνια προβλήματα στο ΕΣΥ. Ο κ. Υπουργός αθέτησε την υπογραφή του.
      Δεν τιμά τους θεσμούς, δεν τιμά την κοινωνία μας, δεν τιμά τίποτα και κανέναν μας, κύριε Υπουργέ, ένας Υπουργός από οποιαδήποτε παράταξη που αθετεί την υπογραφή του. Όμως, θα μου πείτε, όταν έχει αθετήσει ο ίδιος ο Πρωθυπουργός την υπογραφή του, για να μην ξεχνιόμαστε, στο περιβόητο θέμα των ταυτοτήτων -μαζί με τη σύντροφό του πήγε και υπέγραψε και αθέτησε την υπογραφή του- περιττεύει για σας και είναι ψιλά γράμματα να συζητάμε για την αθέτηση της υπογραφής του Υπουργού.
      Κύριε Υπουργέ, μπορεί να μας έχουν κατακλύσει τα προβλήματα, τα σκάνδαλα, η διαφθορά, η ανεπάρκεια, η οικονομική καταστροφή της χώρας που είναι αποτέλεσμα της Κυβέρνησής σας, αλλά, όταν μας δίδεται η ευκαιρία, ας θυμόμαστε. Υπέγραψε μία ωραία πρωία με τη σύντροφό του και ακόμα, οι Έλληνες…
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Δεν είναι σύντροφος, αλλά σύζυγος.
      ΑΘΑΝΑΣΙΑ ΜΕΡΕΝΤΙΤΗ: Εγώ, κυρία Παπακώστα, εκτιμώ τη συντροφικότητα πολύ πάνω από τα τυπικά θέματα. Με συγχωρείτε, αλλά το δύσκολο είναι να είσαι σύντροφος και γι’ αυτό ακριβώς το τονίζω. Το θεωρώ τιμή να χαρακτηρίζεις κάποιον πέρα από σύζυγο και σύντροφο. Γι’ αυτό το είπα.
      Άλλα είπε, λοιπόν, ο κύριος Υπουργός, άλλα πήγε στη Βουλή, άλλα συζήτησε, άλλα μας ζητάει σήμερα. Και όλα αυτά για ένα τόσο σοβαρό θέμα ως προς την υγεία. Τον άκουσα χθες τον κύριο Υπουργό να λέει ότι το 99% των όσων υποσχέθηκε το τήρησε. Και αναρωτιέμαι: Όλοι οι γιατροί απεργούν. Απεργούν για το 0,1% των υποσχέσεών σας; Ή δεν καταλαβαίνουν οι γιατροί και όλοι οι νοσηλευτές ή κάτι δεν πάει καλά μ΄ εσάς.
      Δεν κατάλαβα, επίσης, εδώ πού φαίνεται να εξασφαλίζονται οι προσλήψεις του παραϊατρικού προσωπικού. Πέστε μου: Τι εννοείτε, όταν λέτε ότι προγραμματίζετε να προσληφθούν; Αυτός ο ενεστώτας διαρκείας της Κυβέρνησής σας πλέον! Προγραμματίζετε να προσληφθούν δύο χιλιάδες γιατροί και πεντέμισι χιλιάδες νοσηλευτές. Πότε και πώς δεν μας το ξεκαθαρίζετε.
      Εμείς πιστεύουμε στο Εθνικό Σύστημα Υγείας το έχουμε αποδείξει διαχρονικά. Και εδώ είμαστε και στην επιτροπή οι συνάδελφοί μου που συμμετέχουν και εμείς είμαστε για να σας διευκολύνουμε, να σας προτείνουμε λύσεις, γιατί το ΕΣΥ λειτουργεί με προβλήματα, αλλά λειτουργεί και λειτουργεί κυρίως, με την αυτοθυσία, τις υπεράνθρωπες προσπάθειες και την προσφορά των ανθρώπων που υπηρετούν, είτε γιατροί είναι είτε νοσηλευτές.
      Δεν πρέπει, όμως, να τους αδικούμε, κύριε Υπουργέ και ποτέ να τους εμπαίζουμε. Πρέπει να είμαστε στοιχειωδώς σοβαροί απέναντι στα προβλήματά τους και κυρίως, σ΄ αυτά που τους υποσχόμεθα, πόσο μάλλον σ΄ αυτά που υπογράφουμε και υπογράψατε, κύριε Υπουργέ.
      Λυπάμαι που τα ακούτε εσείς. Αφορούν τον κύριο Υπουργό, αλλά μας έκανε την τιμή να εμφανιστεί χθες. Είναι πολύ να εμφανιστεί και σήμερα.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, κυρία συνάδελφε. 
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, λίγη σοβαρότητα, έστω και την τελευταία στιγμή, για το καλό των Ελλήνων πολιτών, οι οποίοι όσοι καταφεύγουν στο δημόσιο σύστημα υγείας, πλέον, επί των ημερών σας, πραγματικά, το παίζουν κορώνα-γράμματα.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ο κ. Γεώργιος Κωνσταντόπουλος από τη Νέα Δημοκρατία έχει το λόγο για επτά λεπτά, παρακαλώ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, όποιος βρίσκεται σ’ αυτήν την Αίθουσα τις δύο τελευταίες μέρες θα πίστευε είτε ότι δεν υπάρχει Εθνικό Σύστημα Υγείας στη χώρα μας είτε ότι αυτό το Εθνικό Σύστημα το οποίο υπάρχει είναι εντελώς απαξιωμένο.
      Είναι ένα Εθνικό Σύστημα Υγείας, όμως, το οποίο δίνει καταφύγιο όχι μόνο σε όλους τους Έλληνες πολίτες, αλλά και σε όσους ζουν νόμιμα ή παράνομα σ’ αυτήν τη χώρα. Είναι το μοναδικό Εθνικό Σύστημα Υγείας το οποίο δεν κοιτάει ούτε βιβλιάριο υγείας ούτε οποιοδήποτε πιστοποιητικό σε όποιον κρούει την πόρτα του Εθνικού Συστήματος Υγείας είτε κέντρου υγείας είτε νοσοκομείου είτε περιφερειακού ιατρείου σε όλη τη χώρα, από την Κρήτη έως την Αλεξανδρούπολη και από τη Σάμο έως τα Ιόνια νησιά.
      Αυτό δεν το λέει κανένας. Είναι ένα Εθνικό Σύστημα Υγείας το οποίο δεν κάνει επιλογή περιστατικών, δεν επιλέγει ποια περιστατικά θα μπουν μέσα στο Εθνικό Σύστημα Υγείας, ποια θα χειρουργήσει, αν είναι επικίνδυνα ή όχι. Και δεν μου λέτε: Τα νεογνά υψηλού κινδύνου τα οποία γεννιούνται πεντακόσια γραμμάρια, διακόσια γραμμάρια, χίλια γραμμάρια πού πηγαίνουν;
      Αυτά που γεννιούνται στις μαιευτικές κλινικές πολυτελείας, πού καταλήγουν; Στο ιδιωτικό σύστημα υγείας, ή στο Εθνικό Σύστημα Υγείας; Τα δύσκολα περιστατικά, τα οποία κανείς δεν τα αγγίζει, πού πηγαίνουν; Οι διακομιδές κάθε μέρα από τις μαιευτικές κλινικές, από πολλά ιδιωτικά θεραπευτήρια, πού πηγαίνουν; Στο Εθνικό Σύστημα Υγείας δεν πηγαίνουν; Λοιπόν, ας μη λέμε τις μισές αλήθειες, αλλά όλη την αλήθεια. Και όλη η αλήθεια είναι υπέρ του Εθνικού Συστήματος Υγείας, ένα Εθνικό Σύστημα Υγείας το οποίο πρέπει να διαφυλάξουμε ως κόρη οφθαλμού. 
      Συζητάμε εδώ τη μεταρρύθμιση του Εθνικού Συστήματος Υγείας, το οποίο υπάρχει με όλα τα τρωτά του. Συνιστά βελτίωση, ναι ή όχι; Η συλλογική σύμβαση που υπογράφτηκε ήταν όνειρο κάθε γιατρού. Και ποιος δεν ονειρεύτηκε -όσοι είμαστε γιατροί εδώ μέσα- την επομένη από εφημερία, μετά από τριάντα έξι ώρες ή μετά από σαράντα οκτώ ώρες συνεχόμενης εφημερίας, ξεκούραση μιας ημέρας; Όταν ένας γιατρός εφημέρευσε μετά από τριάντα έξι συνεχόμενες ώρες ή μετά από ένα Σαββατοκύριακο και τη Δευτέρα να πρέπει να δει δύσκολα περιστατικά, πώς αισθάνθηκε; Αν πρέπει να διαγνώσει μηνιγγίτιδα από δυο κηλίδες που υπάρχουν από δυο πετέχιες, θα του ξεφύγει, ναι ή όχι, αν έχει να κοιμηθεί τρεις μέρες; Δίνει λύση το νομοσχέδιο αυτό σ’ αυτό το μεγάλο πρόβλημα; Εκτός και αν δεν γνωρίζουμε τα προβλήματα αυτά, εκτός και αν ορισμένοι έκαναν μόνο γιατροί πολυτελείας, δεν δούλεψαν λάντζα στα νοσοκομεία μέσα να ξέρουν τι σημαίνει να δουλεύεις τριάντα έξι, ή πολλές φορές εβδομήντα δυο ώρες συνεχόμενες και την επομένη να είναι εκεί με τα μάτια ανοικτά, με την καρδιά να μπορεί να δουλέψει κάτω από αντίξοες συνθήκες. 
      Επίσης φωνάζαμε ότι ο κίνδυνος είναι το ελαστικό ωράριο, για να εφαρμοστεί το προεδρικό διάταγμα για τις εφημερίες. Το άρθρο 1 είναι σαφέστατο: «Δεν εφαρμόζονται ελαστικά ωράρια και ελαστικές σχέσεις εργασίας», κάτι το οποίο συμβαίνει στον ιδιωτικό τομέα υγείας. Και με το νομοσχέδιο αυτό σαφέστατα νομοθετούμε ότι οι ελαστικές σχέσεις εργασίας και ελαστικά ωράρια απαγορεύονται με τη μεταρρύθμιση που εισηγήθηκε η πολιτική ηγεσία του Υπουργείου Υγείας και Κοινωνικής Αλληλεγγύης. 
      Ας πούμε για το μισθολόγιο. Ποιες είναι οι αποκλίσεις; Ο διευθυντής σήμερα παίρνει 1684 ευρώ. Η συλλογική σύμβαση προέβλεπε 2104 ευρώ. Το τελικό νομοσχέδιο δίνει 2054 ευρώ. Η απόκλιση είναι 50 ευρώ για το διευθυντή. Ο επιμελητής Α΄ παίρνει σήμερα 1444 ευρώ. Η συλλογική σύμβαση προέβλεπε 1804 ευρώ και παίρνει 1759 ευρώ. Η απόκλιση είναι 45 ευρώ. Ο επιμελητής Β΄ παίρνει σήμερα 1203 ευρώ. Η συλλογική σύμβαση προέβλεπε 1503 ευρώ, θα πάρει 1468 ευρώ. Απόκλιση 35 ευρώ. Και ο ειδικευόμενος που παίρνει σήμερα μόνο 842 ευρώ, στη συλλογική σύμβαση θα έπαιρνε 1052 ευρώ και παίρνει 1027, απόκλιση 25 ευρώ. Γι’ αυτές τις αποκλίσεις χύνουμε κροκοδείλια δάκρυα εδώ μέσα; Δηλαδή είναι σαν να μας χαρίζουν μια πολυκατοικία, δεν μας δίνουν το δώμα επάνω και δεν υπογράφουμε, επειδή θέλουμε και το δώμα, λες και συζητάμε για ένα Εθνικό Σύστημα Υγείας το οποίο είναι άριστο και έρχεται ένα νομοσχέδιο το οποίο κάνει βήματα πίσω. 
      Για τις δυο χιλιάδες θέσεις επιμελητών Β΄, ο ΟΕΝΓΕ και οι νοσοκομειακοί γιατροί θα αποφασίσουν ποιες ανάγκες θα καλύψουν, ποια κενά θα καλύψουν, σε ποια σημεία της χώρας, σε ποιες κλινικές, σε ποια νοσοκομεία. Αυτοί θα αποφασίσουν και όχι η Αριστοτέλους 17. Αυτό δεν είναι τίποτα; Πώς θα βγουν οι εφημερίες, με βάση το νέο προεδρικό διάταγμα, χωρίς επιμελητές Β΄ ιδιαίτερα στα νοσοκομεία της επαρχίας; Με κανένα μαγικό ραβδί, μήπως, ή με αυτόματο πιλότο; Ποιος θα εφημερεύσει; Και γράφει ότι «εντός εξαμήνου θα γίνουν αυτές οι προσλήψεις και οι πεντέμισι χιλιάδες προσλήψεις των νοσηλευτών». Θα μου πείτε: «φτάνουν»; Όχι, δεν φτάνουν, αλλά είναι ένα πρώτο βήμα για φέτος, ώστε να μπορέσουμε να βγάλουμε τα νοσοκομεία από τα τραγικά αδιέξοδα, στα οποία βρίσκονται, ιδιαίτερα τα νοσοκομεία της επαρχίας, ιδιαίτερα οι μάχιμες κλινικές, οι κλινικές που είναι στην πρώτη γραμμή και εκεί παίζεται η εφημερία κορώνα γράμματα. Πώς θα γίνουν όλα αυτά; Κολλήσαμε στο πολυδιευθυντικό σύστημα με τις τροποποιήσεις που έγιναν και είναι προς τη σωστή κατεύθυνση. Έχει κάποιος αντίρρηση για το θεσμό του συντονιστή διευθυντή, κάτι το οποίο υπάρχει σε όλες τις χώρες της Ευρωπαϊκής Ένωσης, σε όλο τον κόσμο και το οποίο καλύπτει μια πραγματική ανάγκη της εποχή μας; 
      Κυρίες και κύριοι συνάδελφοι, όσοι εργάζονται μέσα στα νοσοκομεία και ιδιαίτερα σε θέσεις που ο κόσμος των νοσοκομείων ονομάζει «κωπηλατικές θέσεις», για τους γιατρούς «κωπηλάτες», που αυτοί βγάζουν τη δουλειά στα νοσοκομεία, το νομοσχέδιο αυτό είναι ένα οξυγόνο ζωής γι’ αυτούς, τους κάνει τη ζωή πιο εύκολη, τους δίνει μια ημέρα ανάπαυσης μετά από τριάντα έξι ή και σαράντα οκτώ και εβδομήντα δυο πολλές φορές ώρες συνεχόμενης δουλειάς. Βελτιώνει το μισθό τους. Δεν είναι πανάκια, δεν λύνει όλα τα προβλήματα. Μακάρι να μπορούσαμε να δώσουμε μισθούς και συνθήκες εργασίας άριστες, όπως πραγματικά αξίζουν οι νοσοκομειακοί γιατροί της χώρας. Μακάρι να μπορούσαμε να κοιτάμε στα μάτια αυτούς τους γιατρούς που έκαναν ειδικότητα κάτω από αντίξοες συνθήκες, που βάζουν πλάτη όλα αυτά τα χρόνια στο Εθνικό Σύστημα Υγείας, προσφέροντας τις υπηρεσίες τους σε όλους ανεξαίρετα τους Έλληνες πολίτες, αλλά και στους μετανάστες και τους αιτούντες άσυλο, σ΄ έναν ολόκληρο κόσμο, ο οποίος σ΄ άλλες χώρες δεν μπορεί να διανοηθεί ότι θα έχει υπηρεσίες υγείας, όπως αυτές που προσφέρονται εδώ στην πατρίδα μας, ακόμη και σε χώρες με πολύ υψηλό ΑΕΠ.
      Κυρίες και κύριοι συνάδελφοι, θα ήθελα σ’ αυτό το νομοσχέδιο να δούμε τα θετικά, τα οποία, αν τα ζυγίσουμε, είναι πολύ περισσότερα από τα όποια αρνητικά ίσως υπάρχουν. Και αυτά τα θετικά πρέπει να ενώσουν και το ιατρικό Σώμα, τους γιατρούς της χώρας, αλλά και εμάς όλους εδώ, ώστε αυτή η μεταρρύθμιση να τύχει της καθολικής αποδοχής του Κοινοβουλίου, όχι μόνο της Πλειοψηφίας, γιατί θα το έχετε βάρος, αγαπητοί συνάδελφοι της Μειοψηφίας, που δεν ήσασταν εδώ μαζί μας σ’ αυτήν την μεταρρύθμιση, η οποία μόνο θετικά έχει.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Κωνσταντόπουλο.
      Το λόγο έχει ο συνάδελφος κ. Έκτορας Νασιώκας από το ΠΑΣΟΚ για επτά λεπτά. 
      ΕΚΤΟΡΑΣ ΝΑΣΙΩΚΑΣ: Τιμώντας τη μνήμη του Γιώργου Παπαδημητρίου -να είναι αιώνια η μνήμη του- ενός εκλεκτού συναδέλφου, νοιώθω συγκίνηση αυτή τη στιγμή που ανεβαίνω στο Βήμα και βλέπω την κενή θέση του.
      Κύριε Υπουργέ, και ως Κυβέρνηση δεν έχετε γραμμή πλεύσης στα γενικά θέματα, στα θέματα της οικονομίας, της κοινωνικής κρίσης, και στην υγεία. Και τώρα που φύσηξε ο μεγάλος άνεμος της διεθνούς κρίσης και της κοινωνικής κρίσης που ζούμε, θα έλεγα μια φράση που τη λέει ο λαός: «Μας πήρε και μας σήκωσε». Και είναι αλήθεια ότι το ενδιαφέρον της Κυβέρνησης –όχι το δικό σας προσωπικά- για το δημόσιο σύστημα υγείας είναι πολύ μειωμένο. Περί άλλων είναι αυξημένο. Περί της ιδιωτικοποίησης, των κανόνων της αγοράς, της εμπορευματοποίησης και της υγείας, εκεί είναι υψηλό. Εδώ είναι χαμηλό. Γιατί αν ήταν, θα ασχολούσασταν με την πρόληψη και την πρωτοβάθμια φροντίδα υγείας. Και ο νόμος που ψήφισε ο Στεφανής και η Βουλή των Ελλήνων το Φεβρουάριο του 2004 ήταν ικανό προαπαιτούμενο, για να ξεκινήσουμε και να το αλλάξετε, δεν υπάρχει θέμα. Και βεβαίως, αν πιστεύατε στη δημόσια υγεία και στην αναβάθμιση, το δεύτερο πράγμα που θα κάνατε, ήταν να φέρετε την εκπαίδευση. Ομόφωνα πέρασε από την επιτροπή της Βουλής. Άνθρωποι δούλεψαν πάρα πολλά χρόνια. Ο Ηλίας Λαμπίρης είναι στα έδρανα, επικεφαλής αυτής της προσπάθειας. Αν δεν έχουμε καθημερινή διά βίου εκπαίδευση, για ποιο σύστημα υγείας μιλάμε και πώς αυτό το σύστημα θα αναβαθμιστεί; Και θέλω να συμφωνήσω με τον προλαλήσαντα ότι παρά τις αντίξοες συνθήκες, τις δύσκολες συνθήκες, το σύστημα υγείας στην Ελλάδα, το δημόσιο σύστημα παρέχει υψηλές υπηρεσίες, κυρίως στον πατριωτισμό των εργαζομένων, γιατρών, νοσηλευτών και άλλων εργαζομένων εκεί, που τους τιμούμε σήμερα και από αυτό το Βήμα. Αλλά η εκπαίδευση, οι εξετάσεις για την ειδικότητα; Στα τριάντα πέντε τους θα μπαίνουν οι γιατροί για ειδικότητα; Πότε θα τελειώνουν και πώς θα αναβαθμιστεί το σύστημα; Με κανέναν τρόπο δεν γίνεται. Όπως θα χρηματοδοτήσετε και θα κάνετε εξορθολογισμό του συστήματος υγείας, που δεν ήταν αγγελικά πλασμένο και όταν το αναλάβατε, κύριε Υπουργέ. Αλλά σήμερα είμαστε ακριβοί στα πίτουρα και φθηνοί στο αλεύρι περισσότερο από ποτέ.
      Σήμερα, 118.000.000 ευρώ κατά μέσο όρο χρωστάνε κάθε μήνα τα νοσοκομεία μας. Επαναλαμβάνω, 118.000.000 ευρώ, εκ των οποίων το 48% είναι πρωτογενές έλλειμμα και το 52% μόνο χρέη των ταμείων. Έχουμε 55.000.000 το μήνα πρωτογενές έλλειμμα στα νοσοκομεία μας σήμερα, χωρίς να αναπτύσσεται το σύστημα, χωρίς να γίνονται νέα τμήματα, χωρίς να κτίζουμε νέα νοσοκομεία, όταν πριν πέντε χρόνια, το πρωτογενές έλλειμμα ήταν 14.000.000, το συνολικό 49.000.000, το 72% χρέη των ταμείων. Είναι στοιχεία που υπάρχουν, τα έχετε κ.λπ. Άμα το πιστεύατε, σίγουρα δεν θα καταργούσατε τη λίστα, θα κάνατε άλλη πολιτική για τα φάρμακα, δεν θα διπλασιάζατε από 5.000.000.000 σε 10.000.000.000 σε τόσο λίγα χρόνια τη φαρμακευτική δαπάνη.
      Άρα, κύριε Υπουργέ, η συναίνεση είναι μια κουβέντα, γιατί εμείς αυτά τα πέντε χρόνια ψηφίσαμε, όπως ξέρετε, επί της αρχής περισσότερα από έξι νομοσχέδια που φέρατε. 
      Αλλά να ρωτήσω για τρία απ’ αυτά. Το πρώτο είναι η εξωσωματική γονιμοποίηση που ψηφίστηκε πριν πέντε χρόνια και σ΄ ένα χρόνο θα ήταν και δωρεάν και για όλους και θα είχε προχωρήσει. Και δεν έγινε τίποτα.
      Το δεύτερο είναι για τη φαρμακευτική πολιτική και το rebate, δηλαδή πώς θα παίρνουν πίσω τα χρήματα από τις φαρμακευτικές βιομηχανίες, αυτά που δικαιούται το κράτος. Πήραμε το 4%; Θα πάρετε τώρα το 3%; Θα εφαρμόσετε τον όρο για το rebate, τιμή αναφοράς και τιμή των ταμείων; Όχι. 
      Λέτε ότι δεν μας κάνετε πρόταση. Ορίστε η πρόταση, κύριε Υπουργέ. Μείωση κατά 5% της τιμής όλων των φαρμάκων σήμερα. Και τα πήρατε αμέσως. Γιατί επιμένετε; Γιατί θέλετε να κοσκινίζετε όλη μέρα και να μη ζυμώνετε ποτέ. Εκεί είναι το θέμα. Κάντε το, λοιπόν.
      Για να μην πω για το κάπνισμα, που είπατε ότι από την επόμενη μέρα δεν θα αγοράζουν οι ανήλικοι, ότι θα γίνει το Σώμα Επιθεωρητών κ.λπ. Τίποτα ακριβώς δεν κάνατε και έρχεται και η 1η Ιουλίου για τους χώρους. Αλλά εγώ μιλάω για τις άλλες διατάξεις που αμέσως θα εφαρμόζατε. 
      Και βγήκε ο γενικός γραμματέας υπερηφανευόμενος σε ένα site -τον είδα- και λέει ότι είμαστε η μόνη χώρα που μπορεί ελεύθερα να διαφημίζεται το κάπνισμα παντού. Και αυτό είναι τιμή για μια πολιτική, τιμή για μια παράταξη, για μια κυβέρνηση, για μια χώρα που το 45% των Ελλήνων καπνίζουν, που είναι πρώτη σε επιβάρυνση και σε θανάτους! Γι’ αυτήν τη χώρα μιλάμε, για την Ελλάδα.
      Έρχομαι τώρα στο νομοσχέδιο. Περιμέναμε τρία πράγματα από το νομοσχέδιο. Το πρώτο ήταν για τις προμήθειες, τη ρύθμιση των χρεών κ.λπ. Εκεί δεν κάνατε τίποτα. Και να πω και κάτι; Το είπα και στην επιτροπή. Αυτό που είπε ο γενικός γραμματέας ότι θα φέρετε νόμο να νομιμοποιήσετε τις παράνομες προμήθειες, να μην το φέρετε. Τους παράνομους να τους στείλετε στον εισαγγελέα.
      Το δεύτερο αφορά τους νοσηλευτές. Κοιτάξτε. Σας το είπαν οι συνάδελφοι, σας το είπε και το ΑΣΕΠ. Σε έξι μήνες μπορεί με γενικό πανελλαδικό διαγωνισμό να κάνει τις προσλήψεις. Προχωρήστε το. Μην πάτε σε αντισυνταγματικές διατάξεις για ένα λόγο. Θα κωλύσουν δικαστικώς. Και εύλογα θα ερωτηθούν κάποιοι από κάτω, μήπως επίτηδες γίνεται, για να μη γίνει καμμία πρόσληψη ποτέ; Μήπως πραγματικά δεν θέλουν το δημόσιο σύστημα υγείας και πρέπει να χρεοκοπήσει και μ΄ αυτόν τον τρόπο; Εγώ δεν το πιστεύω. Δεν είναι αυτό το θέμα, αλλά εκεί θα πάμε. Πανελλαδικό διαγωνισμό μεγάλο σε αριθμό.
      Και βεβαίως εδώ, θα πω δύο πράγματα. Υποσχεθήκατε τα 176 ευρώ. Ο Υπουργός τα υποσχέθηκε, ανακοίνωσε και τα τετράμηνα μέσα στα οποία θα δοθούν σε τέσσερις δόσεις. Δεν γίνεται τίποτα. 
      Είπατε εσείς, σε απάντηση, ότι δύο χιλιάδες προσλήψεις νοσηλευτών έγιναν τα δύο τελευταία χρόνια. Να σας πω κάτι, κύριε Υπουργέ; Αν έχω τα νούμερα σωστά, τρεις χιλιάδες επτακόσιοι πήγαν στο ΙΚΑ. Κυρίως από τα νοσοκομεία πήγαν σε προκήρυξη του ΙΚΑ. και άδειασαν. Και η αυτόματη προκήρυξη όσων νοσηλευτών και νοσηλευτριών συνταξιοδοτούνται, δεν γίνεται. Καθυστερεί πάρα πολύ, τόσο που περνάνε πολλά χρόνια ώσπου να γίνει, άμα γίνει.
      Και έρχομαι τώρα στο κύριο θέμα που είναι το π.δ. 76/2005, βάσει του οποίου έγινε και η νομοθετική ρύθμιση για τις εφημερίες. Το περί μεταρρύθμισης, μεγάλης αλλαγής, ας το βάλουμε στην άκρη. Ποιείτε την ανάγκη φιλοτιμία και εξ ανάγκης υπογράψατε μια συμφωνία με τους γιατρούς.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Λίγο χρόνο, κύριε Πρόεδρε. Θα παρακαλούσα για την ανοχή σας, όπως σε όλους τους άλλους.
      Εδώ πρέπει να πούμε τρία πράγματα. Πρώτον, τιμούμε απολύτως τους γιατρούς, ξέρουμε την προσφορά τους. Είχα την τύχη να είμαι όλη μου τη ζωή νοσοκομειακός γιατρός, είχα και την τύχη και την εμπιστοσύνη των συναδέλφων να είμαι ο πρώτος Πρόεδρος των νοσοκομειακών γιατρών της Θεσσαλίας και μέλος της ΟΙΕΝΓΕ. Ξέρω, λοιπόν, από μέσα τη μεγάλη τους προσπάθεια και ξέρω και την αγωνία τους. Ξέρω και το αδιέξοδο στο οποίο βρίσκονται τώρα, γιατί το σύστημα είναι σε γήρανση και πρέπει να ξεφύγει απ΄ αυτήν τη γήρανση και να βρει προοπτική. 
      Και αυτό διακρίνεται σε δύο κομμάτια. Το ένα είναι το μισθολογικό. Ψηφίζουμε απολύτως αυτό το κομμάτι και όχι μόνο το ψηφίζουμε, αλλά θεωρούμε ότι και η συμφωνία, που είναι κοντά σ΄ αυτό, αλλά υπολείπεται, ήταν μικρή παρέμβαση, μετά από τόσα χρόνια, για να βοηθήσουμε πραγματικά έναν κλάδο για να έχει αξιοπρεπή δουλειά, διαβίωση και προοπτική.
      Και όπως γνωρίζετε πολύ καλά, κύριε Υπουργέ εσείς, από το 1985 που ήταν το πρώτο μισθολόγιο και με τον τρόπο που δόθηκαν οι εφημερίες, λόγω της πράξεως νομοθετικού περιεχομένου που απαγόρευε τις αυξήσεις εκείνη την εποχή, η δεύτερη γενναία αύξηση είναι δώδεκα χρόνια μετά, το 1997 και η τρίτη γίνεται τώρα, ικανοποιητική, αλλά όχι αρκετά, το 2009.
      Το δεύτερο κομμάτι είναι το πολυδιευθυντικό. Είμαι από αυτούς που πιστεύουν ότι πρέπει να σπάσει –και πάντα έπρεπε να σπάσει- η μονοκρατορία του ενός διευθυντού. Αλλά είμαι και από αυτούς που πιστεύουν ότι δεν γίνεται κανένας διευθυντής με επετηρίδα. Είμαι εναντίον ενός κλειστού συστήματος, που δυστυχώς περιγράφεται εν πολλοίς, ότι και για την είσοδο και την κρίση των γιατρών και για την αξιολόγηση και το να γίνονται διευθυντές όλοι…
      ΠΡΟΕΔΡΕΥΩΝ (Βαΐτσης Αποστολάτος): Τελειώστε παρακαλώ, κύριε συνάδελφε.
      ΕΚΤΟΡΑΣ ΝΑΣΙΩΚΑΣ: Τελειώνω, κύριε Πρόεδρε.
      Και οι κρίνοντες και οι κρινόμενοι είναι οι ίδιοι. Είμαι υπέρ ενός ανοικτού συστήματος, όπου θα υπάρχουν ανεξάρτητοι κριτές, αξιολόγηση με κύρος και εκτός του συστήματος και εκτός της Ελλάδος, εάν χρειαστεί, που θα αξιολογούνται οι πάντες και τα νοσοκομεία και τα τμήματα και οι γιατροί. Και βεβαίως, διευθυντές θα γίνονται μόνο οι εκλεκτοί, μόνο οι άριστοι. Και βεβαίως, διευθυντής σημαίνει κάποιος με επιστημονικό αντικείμενο στο βαθμό διευθυντού. Γιατί αυτό που περιγράφετε τώρα λέγεται σύστημα πολλών διευθυντών και όχι πολυδιευθυντικό.
      Σήμερα, όμως, αυτό που πρέπει να γίνει αμέσως, είναι αποδέσμευση βαθμού-μισθού, δυνατότητα στοχευμένης εθελούσιας εξόδου…
      ΠΡΟΕΔΡΕΥΩΝ (Βαΐτσης Αποστολάτος): Κύριε Νασιώκα, μιλάμε επί της αρχής.
      ΕΚΤΟΡΑΣ ΝΑΣΙΩΚΑΣ: Τελείωσα, κύριε Πρόεδρε. Μια στιγμή μόνο, γιατί υπάρχει ακόμα μια πλευρά η οποία πρέπει να τονιστεί.
      Το σύστημα που γέρασε θα ανανεωθεί στην πράξη. Το 2012 θα φύγει η μεγάλη πλειοψηφία των διευθυντών και το 2017, το σύνολο της μεγάλης πλειοψηφίας των γιατρών. Άρα, δεν θα αναπαράγουμε, κύριε Υπουργέ, ένα σύστημα κατ’ εικόνα και ομοίωση που θα ξαναγεράσει, που θα είναι με επετηρίδα, που δεν θα κρίνεται.
      (Στο σημείο αυτό την Προεδρική Έδρα καταλαμβάνει Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Και θα πω μια φράση μόνο, γιατί σε μια υποσημείωση λέει το εξής: Μπορεί να αξιολογηθεί κάποιος από τη συνέλευση του τμήματος και με τρεις μόνο παρόντες. Ε, όχι, αυτό δεν μπορεί να γίνει, δεν πρέπει να γίνει. 
      Έτσι θα ανεβάσουμε το κύρος των γιατρών, το κύρος του συστήματος, την ποιότητα του συστήματος και το κύρος και το δικό μας που νομοθετούμε εδώ για το μέλλον, που νομοθετούμε για ποιότητα, που νομοθετούμε για τη δημόσια υγεία.
      Γιατί αυτό το ψευτοδίλημμα, δημόσια ή ιδιωτική υγεία που λένε κάποιοι, ξέρετε πού κρίνεται; Κρίνεται στο πόσο είναι αναβαθμισμένη η ποιότητα του δημοσίου συστήματος υγείας. Και όταν είναι αναβαθμισμένη αυτή η ποιότητα, τότε ο καθένας παίρνει το ρόλο που του ταιριάζει στη ζωή.
      Σας ευχαριστώ πάρα πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νασιώκα.
      Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, κύριοι συνάδελφοι, η δημόσια υγεία στη χώρα μας νοσεί βαριά. Βρίσκεται για μεγάλο χρονικό διάστημα στην εντατική και σχέδιο δράσης για την αναβάθμιση του δημοσίου χαρακτήρα της υγείας δεν υπάρχει. Τα χρέη των νοσοκομείων αυξήθηκαν από 2.000.000.000 το 2004, σε 5,5 δισεκατομμύρια. Οι δαπάνες για το φάρμακο αυξήθηκαν από 5.000.000.000 το 2004, σε 10.000.000.000. Οι ιδιωτικές δαπάνες για την υγεία αυξήθηκαν από 45%, σε 60%. 
      Αλήθεια, αυτή η ανατροπή δεν προβληματίζει καθόλου την Κυβέρνηση; Δεν της κρούει τον κώδωνα του κινδύνου για το πού έχει γείρει η πλάστιγγα; Δεν βλέπει ότι έχει γείρει υπέρ των ιδιωτικών συμφερόντων;
      Αλήθεια, αυτή η μεταβολή που έγινε επί των ημερών σας, κύριε Υπουργέ, τιμά την κυβερνητική πολιτική και την Κυβέρνηση;
      Και ποιος πληρώνει το μάρμαρο; Ο πολίτης, ο εργαζόμενος, ο μη έχων. Τα δύο κέντρα του ΟΚΑΝΑ ουσιαστικά παραπαίουν και είναι έτοιμα να βάλουν λουκέτο σε μια ιδιαίτερα ευπαθή κοινωνική ομάδα, αλλά κυρίως στη νεολαία, αφήνοντας οικογένειες και νέους που έχουν ανάγκη της ευρύτερης, αν θέλετε, βοήθειας προκειμένου να βγουν από ένα αδιέξοδο. 
      Θυμάμαι πολύ καλά ότι το 2004 –και το θυμάται και ο ελληνικός λαός, κύριε Υπουργέ- ο κ. Καραμανλής είχε βγει και είχε δεσμευτεί ότι θα έχει ολοκληρωμένη πολιτική και στήριξη των δομών απεξάρτησης. 
      Αλήθεια, κύριε Υπουργέ, τι έχετε να παρουσιάσετε συγκεκριμένα; Ποια καινούργια δομή κάνατε; Πώς στηρίξατε τις υπάρχουσες δομές; Τι έχετε να απολογηθείτε σήμερα μετά από πέντε χρόνια; Οι ψυχιατρικές δομές που απευθύνονται και αυτές σε ευαίσθητες κοινωνικές ομάδες παραπαίουν. Δεν πληρώνουν τα ενοίκια, είναι απλήρωτοι οι εργαζόμενοι. 
      Δεν ακούτε τη φωνή αγωνίας που βγαίνει από τις οικογένειες, από τους ίδιους που νοσηλεύονται. Τα νοσοκομεία δεν έχουν τα απαραίτητα, γάζες, γάντια, φάρμακα, φαρμακευτικό υλικό. Οι εταιρείες δεν σας εμπιστεύονται. Λένε «δεν μπορούμε άλλο να πληρώνουμε εμείς την αδιαφορία και την αδυναμία της Κυβέρνησης».
      Αλήθεια, αυτά τα ζητήματα, αυτές οι εκκρεμότητες που συγκροτούν την ποιότητα του δημόσιου συστήματος υγείας μας, δεν απασχολούν καθόλου την Κυβέρνηση; Το δημόσιο σύστημα, αγαπητοί συνάδελφοι, βασίζεται σ΄ ένα φιλότιμο γιατρών και νοσηλευτών. Ουσιαστικά, είναι οι μόνοι σήμερα που βάζουν πλάτη. Είναι οι μόνοι που διασώζουν την όποιου επιπέδου προσφορά προς τον ασθενή στα ίδια τα νοσοκομεία ευρύτερα στο χώρο της υγείας. 
      Ζητάτε από μας, κύριε Υπουργέ, συναίνεση. Και λέμε «εδώ είμαστε». Θέλουμε και εμείς συναίνεση. Δεν θέλουμε για την υγεία να υπάρχει οποιαδήποτε οξυμένη αντιπαράθεση. Όμως, θέλουμε συναίνεση πάνω σ΄ ένα σχέδιο. Ποιο είναι το σχέδιό σας; Μιλάμε για ένα σχέδιο που να αναβαθμίζει το δημόσιο σύστημα υγείας. Όμως, για να έχετε σχέδιο, πρέπει να καταγράψετε κάπου και τους πόρους. Και οι πόροι για την υγεία είναι μειωμένοι. Και για την πρόνοια είναι μειωμένοι. 
      Μας ζητάτε συναίνεση για να παίζετε την μικροπολιτική σας; Εκεί δεν μπορούμε να τη δώσουμε. Και δεν επιτρέπεται να δώσουμε τέτοια συναίνεση για να ασκείτε μικροπολιτική στο δημόσιο αγαθό που αφορά κυρίως τους μη έχοντες και κατέχοντες. 
      Ξέρετε, επίσης, κύριε Υπουργέ, ότι η κρίση είναι μπροστά μας. Και η κρίση δεν είναι μόνο οικονομική. Θα είναι βαθιά κοινωνική. Άρα, πρέπει να έχετε και μια πολιτική προκειμένου να προστατεύετε αυτόν που έχει ανάγκη. 
      Η κοινωνική διάσταση της κρίσης θα φανεί αμέσως μετά το Μάιο μήνα. Αλήθεια, πιστεύετε ότι με την ανύπαρκτη πολιτική σας θα ανταποκριθείτε σ’ αυτό το κομμάτι της κρίσης; Σε λίγο, κύριε Υπουργέ, οι μισοί στη χώρα μας θα είναι άνεργοι ή θα είναι αμειβόμενοι με τον ελάχιστο μισθό και θα έχουν ανάγκη του δημόσιου συστήματος υγείας, γιατί δεν μπορούν μ΄ αυτό το εισόδημα να πάνε στην ιδιωτική υγεία. Άρα, μια Κυβέρνηση σοβαρή, μια Κυβέρνηση υπεύθυνη, μια Κυβέρνηση ευαίσθητη πρέπει να έχει μία πολιτική, μεσούσης της κρίσης, γι’ αυτό το κομμάτι που θα έρθει μπροστά μας και θα είναι μη διαχειρίσιμο. Και εσείς κλείνετε τα μάτια. 
      Το ΠΑΣΟΚ δήλωσε από τη πρώτη στιγμή με τον εισηγητή μας, τον Κοινοβουλευτικό μας Εκπρόσωπο, ότι είναι υπέρ της λύσης των προβλημάτων των γιατρών. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Όμως, κύριε Υπουργέ, πώς το λύνετε αυτό το θέμα; Ουσιαστικά δεν το λύνετε. Άλλα συμφωνήσατε με τους γιατρούς, άλλα φέρατε στην επιτροπή, άλλα φέρατε στο Κοινοβούλιο. Εμείς σας λέμε ότι είμαστε εδώ να το λύσουμε. Και πρέπει να αποδεσμευτεί η αύξηση των γιατρών από την εξέλιξη. 
      Και σ΄ ό,τι αφορά την εξέλιξη των γιατρών, εμείς είμαστε υπέρ ενός συστήματος, αλλά θέλουμε να είναι δίκαιο, αξιοκρατικό, να τιμά το γιατρό, να τιμά τον επιστημονικό κλάδο του γιατρού και όχι να φέρνει αδιέξοδα. 
      Επίσης, δεν μπορώ να μην αναφερθώ και στους νοσηλευτές. Η κοινωνία ακούει ότι προσλαμβάνετε συνεχώς νοσηλευτές. Αλήθεια, σας πιστεύει κανείς σήμερα γι’ αυτό; Δικαιολογηθήκατε και είπατε ότι το πρόβλημα είναι το ΑΣΕΠ. Μα ο Πρόεδρος του ΑΣΕΠ σας είπε «πάρτε την απόφαση και εγώ σε έξι μήνες θα έχω ολοκληρώσει τις προσλήψεις». Γιατί δεν το κάνετε; Και εκεί θέλετε να κάνετε μικροπολιτική; Δεν σας φτάνει το «STAGE» με το οποίο έχετε ταπεινώσει όλη την ελληνική νεολαία; Υπάρχει και ένα όριο για τη μικροπολιτική. Και εδώ η Κυβέρνηση έχει ξεπεράσει τα όριά της. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Αγαπητέ κύριε Πρόεδρε, θα ήθελα μια μικρή ανοχή όσον αφορά το χρόνο. Τη ζητάω γιατί θέλω να κάνω μια αναφορά στην ιδιαίτερη πατρίδα μου την Αχαΐα. 
      Κύριε Υφυπουργέ, έχετε κατέβει τρεις φορές στην Πάτρα και προσωπικά αυτό σας τιμά. Όμως, γνωρίζετε το τεράστιο πρόβλημα που υπάρχει στην Αχαΐα και ιδιαίτερα στην Πάτρα όσον αφορά στο δημόσιο σύστημά της. Το Περιφερειακό Νοσοκομείο «ΑΓΙΟΣ ΑΝΔΡΕΑΣ» βρίσκεται εγκαταλελειμμένο. Έχετε μια ευκαιρία κύριε Υφυπουργέ, να φτιάξετε ένα νέο σύγχρονο νοσοκομείο και να μην πετάτε τα χρήματα, όπως τα πετάξατε χωρίς σχέδιο από την αρχή. Έχετε όλες τις προϋποθέσεις. 
      Όμως, για να γίνει αυτό, πρέπει να κατέβετε κάτω. Να κατέβει ο κύριος Υπουργός στην Αχαΐα. Το ζητούν όλοι οι φορείς με ψήφισμά τους, το οποίο θα το καταθέσω, όπως και όλα τα αιτήματα. Να κατέβετε στην Αχαΐα να κάνετε μια ειλικρινή συζήτηση, να πείτε τι χρήματα έχετε, πού τα διαθέτετε, ώστε να έχουμε μια σοβαρή υποδομή υγείας για τα επόμενα πενήντα χρόνια. 
      Αν κάνετε έναν ειλικρινή διάλογο, θα βρείτε και τη σωστή λύση. Όμως, κρυπτόμενοι και απόντες δεν μπορείτε να βρείτε καμμία λύση. Απλά δικαιολογίες δίνετε και ανακύκλωση υποσχέσεων κάνετε. Δεν επιτρέπεται σήμερα το Νοσοκομείου του Ρίου, η ναυαρχίδα της ευρύτερης περιοχής, το κόσμημά μας, να βρίσκεται «βραχυκυκλωμένο» επί της ουσίας. 
      Υπάρχει κραυγή αγωνίας. Ακούστε την, τέλος πάντων, γιατί και τα χρήματα δεν είναι αυτά που πρέπει να δώσετε και το ξέρετε, αλλά και όταν τα δίνετε, πρέπει να πιάνουν τόπο. Να σεβαστείτε και τους γιατρούς και τους νοσηλευτές και τους ασθενείς, αλλά και την ίδια την περιοχή μας. Δεν έχετε άλλα περιθώρια. 
      Εγώ καταθέτω το ψήφισμα από τη σύσκεψη που έγινε στο Νομαρχιακό Συμβούλιο Αχαΐας και βάζει όλα τα ζητήματα. 
      (Στο σημείο αυτό ο Βουλευτής κ. Απόστολος Κατσιφάρας καταθέτει για τα Πρακτικά το προαναφερθέν ψήφισμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και τελειώνω μ’ αυτό, κύριε Υπουργέ. Όταν το 1982 το ΠΑΣΟΚ έφερε το Εθνικό Σύστημα Υγείας, ήταν μια επανάσταση. Εσείς δεν το πιστέψατε ποτέ από τότε. Ήταν μια επανάσταση, μια τομή. Ήταν μια μεταρρύθμιση που άντεξε τριάντα χρόνια ουσιαστικά και δεν μπορεί σήμερα να παίζουμε μ΄ αυτό που ήταν θεσμός, τομή στη χώρα μας, καθώς η χώρα μας αποκτούσε για πρώτη φορά ένα ενιαίο δημόσιο σύστημα υγείας. 
      Εάν δεν μπορείτε, κύριε Υπουργέ –όπως φαίνεται ότι η Κυβέρνηση δεν μπορεί και γι’ αυτό αποχωρεί από τη δημόσια παρουσία της, από παντού αποχωρεί- να τα κάνετε εσείς αυτά τα πράγματα, όπως έχετε ευθύνη και λαϊκή εντολή, αφήστε τα, φύγετε, για να τα κάνουν αυτοί που μπορούν. Και αυτοί που μπορούν είναι οι προοδευτικές κυβερνήσεις που ακούν την κοινωνία, τις ανησυχίες της και έχουν σχέδιο. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θα μπορούσα να έχω το λόγο; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Δεν θα αναφερθώ στα υπόλοιπα θέματα. Έκανε αναφορά ο αγαπητός συνάδελφος για την Πάτρα και το πρόβλημα του νοσοκομείου τρεις φορές επίσημα, πολύ περισσότερες ανεπίσημα. 
      Γνωρίζω καλύτερα από τον καθένα τι ακριβώς συμβαίνει. Συνεννοηθείτε όμως και εσείς και προτείνετε, διότι για οκτώ μήνες, κύριε συνάδελφε, μας λέγατε «γιατί δεν προχωράνε οι εργασίες στο Νοσοκομείο του Θώρακος για να μεταφέρουμε την Παθολογική Κλινική», «γιατί δεν δημοπρατούνται οι εργασίες για την αντισεισμική θωράκιση του νοσοκομείου», γιατί το ένα, γιατί το άλλο. 
      Και όταν είδατε ότι αυτά δρομολογούνται, ότι την επόμενη εβδομάδα παραδίδεται το Νοσοκομείο του Θώρακος, ότι αρχίζει η μεταφορά της Παθολογικής Κλινικής και η αποσυμφόρηση, ότι δημοπρατείται στις 3 του μηνός –γιατί ολοκληρώθηκε η μελέτη- η κατασκευή του παλαιού νοσοκομείου, κάποιοι που φαίνεται ότι δεν θέλουν να λειτουργήσει το νοσοκομείο –δεν είστε από αυτούς εσείς και ο τόνος της φωνής δεν είναι για εσάς και ξέρετε πόσες φορές έχουμε κουβεντιάσει- εμφανίζουν καινούργια πρόταση –καινούργια πρόταση!- να βάλουμε, λέει, μία βόμβα στα θεμέλια του παλαιού Νοσοκομείου, του «ΑΓΙΟΥ ΑΝΔΡΕΑ», να το τινάξουμε στον αέρα για να χτίσουμε καινούργιο. Ενώ από την άλλη πλευρά, κλαιγόμαστε γιατί έχει δημιουργηθεί τέτοια συμφόρηση στο Ρίο επί τρία-τέσσερα- πέντε χρόνια να υπάρχει αυτή η κατάσταση. 
      Ας μας φέρουν μία πρόταση συγκεκριμένη και ας προκαλέσουν όχι μία συζήτηση για κατανάλωση με ακροατήριο κερκίδας, αλλά μία πρόταση για να κουβεντιάσουμε. Δεν υπάρχει καμμία αντίρρηση. 
      ΑΠΟΣΤΟΛΟΣ ΚΑΤΣΙΦΑΡΑΣ: Κάντε μία σύσκεψη, κύριε Υπουργέ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Πάντως, θα ήθελα να σας πω να μη μιλάτε για βόμβες, γιατί θα το ακούσει κανείς «κουκουλοφόρος» και θα πάει να βάλει καμμία βόμβα και θα έχουμε προβλήματα. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα επτά μαθητές και μαθήτριες και τρεις συνοδοί-καθηγητές από το Β΄ Τμήμα του 5ου Γυμνασίου Γλυφάδας. 
      Η Βουλή τους καλωσορίζει και τους εύχεται «καλές σπουδές». 
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 20 Φεβρουαρίου 2009. 
      Κυρίες και κύριοι συνάδελφοι, σας ενημερώνω ότι η συνεδρίαση θα αρχίσει στις 10.30΄ με την παρουσία του Πρωθυπουργού. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παράγραφος 2 και 3, 130 παράγραφος 2 και 3 του Κανονισμού της Βουλής)
      1. Η με αριθμό 552/17-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Νικητιάδη προς τον Υπουργό Μεταφορών και Επικοινωνιών, σχετικά με τη μείωση του κόστους των υπηρεσιών εξυπηρέτησης εδάφους στο Αεροδρόμιο της Κω κ.λπ. 
      2. Η με αριθμό 559/17-2-2009 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Υγείας και Κοινωνικής Αλληλεγγύης, σχετικά με την απόλυση εργαζόμενης συνδικαλίστριας στην καθαριότητα του Ιπποκράτειου Νοσοκομείου Θεσσαλονίκης κλπ.
      3. Η με αριθμό 554/17-2-2009 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις επιπτώσεις της οικονομικής κρίσης στους εργαζόμενους κ.λπ. 
      (Θα απαντήσει η Υπουργός Απασχόλησης και Κοινωνικής Προστασίας)
      4. Η με αριθμό 562/21/17-2-2009 επίκαιρη ερώτηση του Προέδρου της Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με την «ανάγκη συναίνεσης» για την αντιμετώπιση της οικονομικής κρίσης κ.λπ. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 550/17-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Κατρίνη προς τον Υπουργό Αγροτικής Ανάπτυξης και Τροφίμων, σχετικά με τη συνέχιση της δωρεάν χορήγησης ζωοτροφών στους πυρόπληκτους κτηνοτρόφους του Νομού Ηλείας κ.λπ. 
      2. Η με αριθμό 555/17-2-2009 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Πολιτισμού, σχετικά με την επίλυση του προβλήματος των συμβασιούχων στο Υπουργείο κ.λπ. 
      3. Η με αριθμό 566/17-2-2009 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς την Υπουργό Απασχόλησης και Κοινωνικής Προστασίας, σχετικά με την απόφαση της Διοίκησης του ΟΑΕΔ για το κλείσιμο γραφείων εργασίας ειδικών κοινωνικών ομάδων κ.λπ. 
      Το λόγο έχει η κ. Τζάκρη. 
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, ο κ. Αβραμόπουλος, ο κύριος Υπουργός Υγείας και Κοινωνικής Αλληλεγγύης σε απάντησή του πρόσφατα μόλις στις 28 Ιανουαρίου σε προηγούμενη ερώτησή μου για εναρμόνιση του ωραρίου και των εφημεριών των γιατρών με τη νέα κοινοτική οδηγία, με διαβεβαίωνε ότι η ψήφιση της νέας συλλογικής σύμβασης των γιατρών αποτελεί δέσμευση της Κυβέρνησης, έχει συμφωνηθεί με τον Υπουργό Οικονομίας και Οικονομικών και εκκρεμεί μόνο η ολοκλήρωση της ψήφισής της, σύμφωνα με τις κοινοβουλευτικές διαδικασίες, για να καταστεί αυτή η σύμβαση νόμος του κράτους το συντομότερο δυνατό. 
      Σήμερα, όμως, καλούμαστε να ψηφίσουμε ένα σχέδιο νόμου με το οποίο τροποποιείται και αλλοιώνεται το περιεχόμενο αυτής της αρχικής, της υπογεγραμμένης σύμβασης, μιας σύμβασης που υπεγράφη, προέκυψε μετά από μία τριετή σχεδόν διαδικασία διαλόγου την 1η Δεκεμβρίου του 2008 από τον Υπουργό Υγείας και την ΟΕΝΓΕ, οι οποίοι είχαν συμφωνήσει πέραν των άλλων σε μία σειρά θεμάτων που αφορούν την αύξηση του βασικού μισθού, την αύξηση του ωρομισθίου των υπερωριών, τη μη φορολόγηση περισσότερων εφημεριών από τις νόμιμες, την πρόσληψη τεσσερισήμισι χιλιάδων νέων γιατρών. 
      Αυτή ήταν μία σύμβαση που υπεγράφη μεταξύ των άλλων για να ξεπεραστεί και ο σκόπελος της απόρριψης της πληρωμής από το Ελεγκτικό Συνέδριο των επιπλέον υπερωριών απ’ αυτές που ορίζονται από την κοινοτική οδηγία και τη νομοθεσία που επικύρωνε αυτήν τη νομοθεσία για την προσαρμογή της στο ελληνικό δίκαιο. Και έρχεται σήμερα η Κυβέρνηση και αναιρεί την ίδια την υπογραφή της με τη δικαιολογία της πρόσφατης οικονομικής συγκυρίας. 
      Πριν από δύο μήνες, κύριε Υπουργέ, δεν υπήρχε οικονομική κρίση την οποία σήμερα επικαλείσθε; Δεν βγήκε ο ίδιος ο Πρωθυπουργός και επαίρετο για τη συλλογική σύμβαση που υπεγράφη; Δεν καταρτίσατε προϋπολογισμό ως υπεύθυνη Κυβέρνηση; 
      Διότι αν μόλις πριν από δύο μήνες δεν γνωρίζατε την οικονομική κατάσταση της χώρας και καταρτίσατε προϋπολογισμούς ευθύς εξ αρχής στον αέρα, τότε σαν Κυβέρνηση είστε άκρως επικίνδυνη για τον τόπο.
      Κύριοι της Κυβέρνησης, προφανώς στην προχειρότητα και την ανικανότητα να χειριστείτε τα σοβαρά ζητήματα της χώρας -που είναι το έμβλημα που σας χαρακτηρίζει- τώρα δίπλα σ’ όλα αυτά έρχεται να προστεθεί και η αναξιοπιστία σας. 
      Στον τόπο μου οι συμπολίτες μου όταν θέλουν να δείξουν πόσο σέβονται αυτόν που τηρεί την υπογραφή του και πολύ περισσότερο το λόγο του, λένε ότι αυτός ο άνθρωπος έχει «μπέσα». Εσείς προφανώς δεν έχετε «μπέσα» και έχετε χάσει παντελώς την αξιοπιστία σας ως Κυβέρνηση. Ο κόσμος δεν σας εμπιστεύεται πια. Πώς να σας εμπιστευθούν, όταν στο σχέδιο νόμο που καταθέσατε στη Βουλή –που κατέθεσε στη Βουλή ο κ. Αβραμόπουλος- αναιρεί τα 2/5 των αυξήσεων που είχε υπογράψει στην κλαδική σύμβαση και έρχεται με δήθεν συναίνεση να βελτιώσει κάπως αυτά τα οικονομικά δεδομένα; 
      Ποιον κοροϊδεύετε, κύριε Υπουργέ; Πουθενά στο σχέδιο νόμου δεν αναγράφεται αυτό που αναφέρεται στη σύμβαση, δηλαδή ότι μετά τις τέσσερις εφημερίες, αυτές θα είναι αφορολόγητες και ότι η ώρα της εφημερίας προοδευτικά θα φτάσει την ώρα με την οποία αμείβονται σαν υπερωρίες οι δημόσιοι υπάλληλοι. Και φυσικά, οι τεσσερισήμισι χιλιάδες προσλήψεις των νέων γιατρών –δύο χιλιάδες το 2009 και άλλες δυόμισι χιλιάδες το 2010- έγιναν δύο χιλιάδες το 2010 και βλέπουμε. 
      Όσον αφορά τον τρόπο πρόσληψης των πεντέμισι χιλιάδων νοσηλευτών με διαδικασίες εκτός του ΑΣΕΠ και με τη διαδικασία του κατεπείγοντος, μόνο ως αστειότητα μπορεί να χαρακτηριστεί. 
      Πρώτον, τι σας εμπόδιζε μέχρι σήμερα να προχωρήσετε σε προκηρύξεις και προσλήψεις και σας έπιασαν οι βιασύνες τώρα στο παρά πέντε; 
      Εσείς κωλυσιεργείτε και μιλάτε εκ των υστέρων για επείγουσες διαδικασίες. Και επιπλέον, η διαδικασία που προβλέπεται θα αρχίσει έξι μήνες μετά τη δημοσίευση του παρόντος νομοσχεδίου και πάει λέγοντας. 
      Ο ίδιος ο Πρόεδρος του ΑΣΕΠ, ο κ. Βέης, σας είπε ότι είναι έτοιμος να προχωρήσει τη διαδικασία μέσω του ΑΣΕΠ μέσα σε έξι μήνες. Ιδού, λοιπόν! 
      Η δε διατύπωση για πρόσληψη «μέχρι πεντέμισι χιλιάδων νοσηλευτών» δημιουργεί ερωτήματα ως προς το πόσοι θα είναι αυτοί οι «μέχρι». 
      Εν πάση περιπτώσει, μας έχετε συνηθίσει σε επικοινωνιακά παιχνίδια, κύριε Υπουργέ, και δεν θα εκπλαγούμε εάν οι προσλήψεις αυτές σταματήσουν στις δύο χιλιάδες, στις τρεις χιλιάδες ή σ’ ένα κάποιο νούμερο πολύ πιο κάτω από το αναμενόμενο. 
      Όσον αφορά δε τις τροπολογίες, τις τροποποιήσεις που φέρατε την τελευταία στιγμή και ανακοινώσατε στην Ολομέλεια, στην ουσία δεν διορθώνουν τίποτα και δείχνουν απλά την έλλειψη σοβαρότητας και την προχειρότητα που σας χαρακτηρίζει. 
      Για παράδειγμα, τον όρο της κλαδικής σύμβασης που αφορούσε τη δυνατότητα εξέλιξης των γιατρών, αρχικά τον «παγώσατε». Στη συνέχεια, ανακοινώσατε διάφορες ρυθμίσεις περί διορισμένων επιτροπών, κάτι που δεν νομίζω ότι είναι αυτό που θέλουν οι γιατροί. 
      Μ’ αυτές τις τακτικές καταφέρατε για άλλη μια φορά να δημιουργήσετε πρόβλημα στη χώρο της υγείας ωθώντας στην απεργία το σύνολο των γιατρών σε όλη τη χώρα μ’ ό,τι αυτό όμως συνεπάγεται για τους ίδιους τους πολίτες, σ’ ένα χώρο που κοντεύετε στην κυριολεξία να τον τινάξετε στον αέρα. 
      Μετά από πέντε χρόνια διακυβέρνησης, το ΕΣΥ διάγει σήμερα τη χειρότερη περίοδο από το χρόνο της ίδρυσής του, χωρίς να ισχυρίζομαι ότι δεν υπήρχαν προβλήματα με το Εθνικό Σύστημα Υγείας και στο πρόσφατο παρελθόν. Όμως, αυτό που συμβαίνει σήμερα είναι πέρα για πέρα απαράδεκτο. Τα χρέη στα νοσοκομεία αυξήθηκαν υπέρογκα. Οι προμηθευτές αρνούνται να προμηθεύσουν τα νοσοκομεία με αναλώσιμα υλικά, με αποτέλεσμα να κινδυνεύει ανά πάσα στιγμή η ζωή των ασθενών. Ολόκληρες μονάδες συνεχίζουν να μη λειτουργούν λόγω έλλειψης προσωπικού. Η κατάσταση με λίγα λόγια είναι απελπιστική. Όσοι μπορούν να πληρώσουν, απευθύνονται στα ιδιωτικά κέντρα, στα ιδιωτικά νοσοκομεία και ο υπόλοιπος κόσμος προσεύχεται απλά να μη χρειαστεί να νοσηλευτεί σε νοσοκομείο. 
      Στο Νομό Πέλλας, τα νοσοκομεία λειτουργούν με μεγάλες, τεράστιες ελλείψεις τόσο σε ιατρικό, όσο και σε νοσηλευτικό προσωπικό. Οι επανειλημμένες εκκλήσεις τόσο από τους αρμοδίους των δύο Νοσοκομείων -Έδεσσας και Γιαννιτσών- όσο και από εμένα προσωπικά, με κατάθεση σωρείας ερωτήσεων στη Βουλή, πέφτουν στο κενό και οι κάτοικοι συνεχίζουν να βιώνουν την ανασφάλεια και την εγκατάλειψη στο χώρο της υγείας.
      Για παράδειγμα, το ΕΚΑΒ των Γιαννιτσών, κύριε Υφυπουργέ, λειτουργεί με ένα ασθενοφόρο και μία βάρδια, γεγονός άκρως επικίνδυνο για τους κατοίκους μίας περιοχής που απαριθμεί περί τους εβδομήντα χιλιάδες κόσμο.
      Κύριε Υπουργέ, όσον αφορά το επίδομα τροφής των 36 ευρώ που χορηγείται στους γιατρούς όλων των κέντρων υγείας βάσει του ν. 3205/2003, ζητάτε σήμερα την επιστροφή των χρημάτων που έλαβαν οι γιατροί σύμφωνα μ’ αυτόν το νόμο, επειδή δήθεν δεν επικυρώθηκε σ’ έναν προηγούμενο ή σ’ ένα μεταγενέστερο.
      Επικυρώστε με το σχέδιο νόμου που συζητάμε σήμερα αυτό το επίδομα και πάψτε να ζητάτε ποσά ακόμα και 2.000 ευρώ –και μάλιστα εφ’ άπαξ- από τους γιατρούς που δεν ευθύνονται για τις νομοθετικές σας παραλείψεις.
      Επίσης, υπάρχει το εξής παράδοξο για τους υπηρετούντες γιατρούς των νοσοκομείων του Νομού Πέλλας, ο οποίος έχει κηρυχθεί παραμεθόριος προβληματικός κατηγορίας Α΄ .
      Ενώ δικαιούνται προσαύξηση επί του βασικού τους μισθού, δεν τη λαμβάνουν, όπως οι συνάδελφοί τους σε άλλες περιοχές της χώρας που έχουν κηρυχθεί προβληματικές περιοχές με παλαιότερους νόμους.
      Οι απαντήσεις που μου δώσατε σε σχετική ερώτησή μου, αφορούσαν το επίδομα παραμεθορίου, το οποίο οι γιατροί ούτως ή άλλως λόγω του ειδικού μισθολογίου δεν το διεκδικούν και δεν αναφέρονται στην προσαύξηση του μισθού τους που, πράγματι, δικαιούνται.
      Νομίζω, κύριε Υπουργέ, ότι υπάρχει κάποια παρανόηση εκ μέρους του Υπουργείου σας και σας παρακαλώ να το διευκρινίσετε και να το διευθετήσετε άμεσα, γιατί είναι και ένα κίνητρο για τους γιατρούς αυτούς να υπηρετήσουν σε περιφερειακά νοσοκομεία. Και ξέρετε το πρόβλημα που υπάρχει με τα περιφερειακά νοσοκομεία.
      Σε κάθε περίπτωση, η υγεία των συμπολιτών μας, κύριε Υπουργέ, είναι πολύ σοβαρή υπόθεση για να παίζετε επικοινωνιακά παιχνίδια στην πλάτη τους.
      Οφείλετε να τηρήσετε αυτά που υπογράψατε με τη σύμβαση και για λόγους ηθικούς, αλλά και για λόγους πρακτικούς. Όμως, έτσι όπως χειρίζεστε το ζήτημα, πολύ φοβάμαι ότι σύντομα θα έχετε πάλι πρόβλημα με τις εφημερίες των γιατρών.
      Και πολύ φοβάμαι ότι αυτά τα προβλήματα θα είναι πολύ πιο αυξημένα, όπως σας είπα, στα περιφερειακά νοσοκομεία της χώρας, τα οποία αν συνεχίσετε την ίδια πολιτική, σύντομα θα καταρρεύσουν στην κυριολεξία.
      Όπως καταλαβαίνετε, δεν μπορούμε να ψηφίσουμε ένα σχέδιο νόμου που μπορεί να οδηγήσει τον κλάδο της υγείας σε μία ακόμα περιπέτεια και όχι σε επίλυση των ήδη υπαρχόντων προβλημάτων.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Τζάκρη.
      Κύριοι συνάδελφοι, στο σημείο αυτό, θα ήθελα να συνεννοηθούμε για το πέρας της συνεδρίασης. 
      Προτείνω να φθάσουμε μέχρι τις 14.30΄-14.45΄. Την Τρίτη θα έχουμε συνεδρίαση πάλι επί της αρχής και την Πέμπτη θα συζητήσουμε επί των άρθρων, όπως αποφάσισε η Διάσκεψη των Προέδρων, με άνεση χρόνου. 
      Μετέφερα την άποψή σας, κύριε Παπουτσή, στη Διάσκεψη των Προέδρων και θα παραταθεί, αν χρειαστεί και για όσο χρειαστεί, η συνεδρίαση. 
      Στη συνέχεια της σημερινής συνεδρίασης θα μιλήσουν η κ. Παπακώστα, ο κ. Παπαδημάτος και ο κ. Τσιρώνης. Μετά είναι ο κ. Κοσμίδης και η κ. Αράπογλου. Μπορεί να χρειαστεί να παρέμβουν και οι Κοινοβουλευτικοί Εκπρόσωποι. 
       ΠΑΝΑΓΙΩΤΗΣ ΑΔΡΑΚΤΑΣ: Αν μιλήσουν όλοι αυτοί, θα πάει μετά τις τρεις η ώρα.
       ΠΡΟΕΔΡΕΥΩΝ (Γεώργιος Σούρλας): Πρέπει να συνεννοηθούμε. Ο κ. Τιμοσίδης είναι εδώ. Να σταματήσουμε στον κ. Τιμοσίδη; Ο κ. Τσιρώνης θα προηγηθεί του κ. Τιμοσίδη. Ο κ. Κοσμίδης είναι εδώ, μπορεί να πάει την Τρίτη.
       ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Επειδή έχουμε επιτροπή στις τρεις η ώρα με ακρόαση των διοικητών δύο υγειονομικών περιφερειών, θα παρακαλούσα πάρα πολύ να τελειώσουμε στις δυόμισι η ώρα για να προλάβω να πάω στο Υπουργείο και να επιστρέψω, κύριε Πρόεδρε.
       ΠΡΟΕΔΡΕΥΩΝ (Γεώργιος Σούρλας): Θα δοθεί η δυνατότητα την Τρίτη να υπάρξουν δευτερολογίες με άνεση χρόνου. Άρα θα τελειώσουμε περίπου στις δυόμισι με τελευταίο ομιλητή τον κ. Τιμοσίδη. Την Τρίτη θα αρχίσουμε πάλι με τους Βουλευτές και δεν θα προηγηθούν Κοινοβουλευτικοί Εκπρόσωποι. Θα δούμε στην πορεία εάν θα υπάρξει κάποιο θέμα.
       Η κ. Παπακώστα έχει το λόγο.
       ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ευχαριστώ πολύ, κύριε Πρόεδρε.
       Αφού διευθετήσαμε διαδικαστικά αλλά παρ’ όλα αυτά ουσιαστικά ζητήματα, θέλω να πω με τη σειρά μου, κυρίες και κύριοι συνάδελφοι, ότι συζητάμε σήμερα για ένα νομοσχέδιο που δεν είναι νομοσχέδιο το οποίο δεν λύνει προβλήματα. Θεωρώ ότι ρυθμίζει σειρά ζητημάτων κεφαλαιώδους χαρακτήρα για τους νοσοκομειακούς γιατρούς, για τους όρους απασχόλησής τους κ.λπ. 
       Κύριε Πρόεδρε, κυρίες και κύριοι συνάδελφοι, πριν απ’ αυτό θέλω να πω στο Σώμα δυο κουβέντες για την τρομοκρατική επίθεση που δέχτηκε ο καθηγητής Ιωάννης Πανούσης. Θέλω να πω από τη θέση μου ως Βουλευτής της Εθνικής Αντιπροσωπείας και ως εκπρόσωπος της εκλογικής μου περιφέρειας ότι καταδικάζω απερίφραστα τέτοιου είδους τρομοκρατικές συμπεριφορές οι οποίες προσβάλλουν τη δημοκρατία και πληγώνουν βαθύτατα το δημοκρατικό μας πολίτευμα και νομίζω ότι διερμηνεύω τα αισθήματα όλων των συναδέλφων όλων των πτερύγων της Βουλής.
       Επί του νομοσχεδίου θέλω να πω τα εξής, αγαπητοί συνάδελφοι: Πιστεύω ότι στο βαθμό που αυτό το νομοσχέδιο ασχολείται με το περιεχόμενο της ειδικής κλαδικής συλλογικής σύμβασης όπως αυτή προβλέπεται από το παράγωγο κοινοτικό δίκαιο αλλά και το εθνικό που το ενσωματώνει, κάνει καλώς. 
       Θέλω να πω σ’ εκείνους οι οποίοι άσκησαν κριτική προηγουμένως -και μάλιστα ισοπεδωτική- όσον αφορά την εφαρμογή αυτής της κλαδικής συλλογικής σύμβασης ότι από το 2000 μέχρι το 2004 κυβερνούσε η Αξιωματική Αντιπολίτευση. Κατά συνέπεια θέλω να πω εδώ ότι πρέπει να κάνουμε μία παραδοχή τα δύο κόμματα εξουσίας, όπως είθισται να λεγόμαστε, αγαπητοί συνάδελφοι, ότι και οι δύο παρατάξεις, και τα δύο κόμματα εξουσίας έχουμε ευθύνη για τις αδυναμίες που είναι υπαρκτές στο Εθνικό Σύστημα Υγείας και για τα προβλήματα τα οποία επίσης είναι πραγματικά. Έχουμε την ευθύνη διότι ασκώντας κριτική οι μεν στους δε, μη αναλαμβάνοντας ευθύνες και ασκώντας κριτική κατά τον τρόπο που την ασκείτε εσείς, δεν προχωρά το Εθνικό Σύστημα Υγείας με συναίνεση και με συνεννόηση. 
       Αγαπητοί συνάδελφοι, πρέπει να σας πω ότι κάποιοι προσπαθήσατε να τα ισοπεδώσετε όλα. Μάλιστα σημείωσα κάποιες φράσεις τις οποίες θεωρώ εξαιρετικά επικίνδυνες και θέλω να τις καταθέσω στην Εθνική μας Αντιπροσωπεία. Ειπώθηκε για το Εθνικό Σύστημα Υγείας ότι «έτσι όπως το καταντήσατε» -όπως είπε συνάδελφος προηγουμένως- «το παίζει κανείς κορώνα-γράμματα εάν απευθυνθεί σ’ αυτό». Με συγχωρείτε πάρα πολύ, αλλά αυτά που είπατε όλοι οι συνάδελφοι της Αξιωματικής Αντιπολίτευσης προηγουμένως ότι πιστεύετε στο Εθνικό Σύστημα Υγείας ακυρώνονται αυτοστιγμεί αφού με αυτόν τον τρόπο, με την πολιτική σας παρότρυνση και με το μήνυμα το οποίο προωθείτε στην ελληνική κοινωνία και στους πολίτες πρώτον, ενσπείρετε πανικό, ως μη οφείλατε, αδικαιολογήτως και επικινδύνως και δεύτερον, προωθείτε τους πολίτες προς το ιδιωτικό σύστημα υγείας. Αυτό κάνετε, αγαπητοί συνάδελφοι της Αξιωματικής Αντιπολίτευσης, όταν από το πλέον υπεύθυνο βήμα που είναι το Βήμα της Βουλής λέτε αυτά τα οποία λέτε δημοσίως. Άρα, λοιπόν, όταν ασκείτε κριτική στην Κυβέρνηση καλώς κάνετε και την ασκείτε, αλλά πρέπει να έχετε και το νου σας στραμμένο στο βεβαρημένο κυβερνητικό σας μητρώο. 
      Πρέπει να σας πω ότι όταν μιλάτε για υγειονομικό χάρτη της χώρας θα πρέπει να έχετε υπ’ όψιν σας ότι είστε πολιτικά –να μου επιτρέψετε την έκφραση- προσεσημασμένοι. Γιατί δεν φτιάξατε υγειονομικό χάρτη της χώρας; Σας εμπόδισε η τότε αξιωματική αντιπολίτευση; Σας εμπόδισαν τα χρήματα, οι πόροι; Τότε συνέτρεχε μία εποχή «παχέων αγελάδων» στα οικονομικά. Τρία Κοινοτικά Πλαίσια Στήριξης διαχειριστήκατε. Διαχειριστήκατε τόσα χρήματα όσα δεν διαχειρίστηκαν όλες οι κυβερνήσεις του τόπου συνολικά στα είκοσι χρόνια διακυβέρνησης. Τι σας εμπόδισε, λοιπόν, να καλύψετε τις αδυναμίες οι οποίες είναι υπαρκτές και τις οποίες καλώς κάνετε σήμερα και επισημαίνετε και στηλιτεύετε; Γιατί εσείς σε εποχή «παχέων αγελάδων» στα οικονομικά, όταν έρρεαν άφθονα τα χρήματα και όταν είχατε άπλετο χρόνο διακυβέρνησης, χωρίς να έχετε από την άλλη πλευρά μία αξιωματική αντιπολίτευση η οποία να σας κρίνει με τον τρόπο που εσείς κρίνετε σήμερα την Κυβέρνηση ακόμα και όταν προχωρά σε σωστά νομοσχέδια, γιατί, λοιπόν, δεν προχωρήσατε σ’ αυτές τις αλλαγές αφού πιστεύατε στο Εθνικό Σύστημα Υγείας όπως ως διαπρύσιοι κήρυκες διακηρύσσετε σήμερα ενώπιόν μας; Άρα, λοιπόν, δεν είστε πολιτικά αξιόπιστοι. 
      Έχω την άποψη ότι για να μπορέσουμε να πάμε μπροστά το Εθνικό Σύστημα Υγείας το οποίο απολύτως πιστεύουμε και εμπιστευόμαστε, θα πρέπει επιτέλους να συνεννοηθούμε για την υγεία των συμπολιτών μας. Αφήστε κατά μέρος, λοιπόν, τις «κορώνες» και την πολιτική σπέκουλα και σηκώστε τα μανίκια μαζί με μας για να επισημαίνετε στην Κυβέρνηση τα σημεία όπου υπάρχουν αδυναμίες και κενά, ώστε η Κυβέρνηση να καλύψει αυτές τις αδυναμίες και να τελειώσει με τις εκκρεμότητες.
       Κύριε Υπουργέ, θέλω να πω προς την Κυβέρνηση τα εξής: Σ’ αυτήν την πρόκληση -η οποία δεν θα έπρεπε να είναι πρόκληση αλλά θα έπρεπε να είναι συναίνεση- σχετικά με την περίφημη, τη διαχρονική συζήτηση η οποία γίνεται για την κάλυψη των κενών που υφίστανται στα νοσοκομεία της χώρας σε νοσηλευτικό κατά κανόνα προσωπικό, θα πρέπει επιτέλους να συνεννοηθούμε. Εδώ πρέπει όλα τα κόμματα να πάρουν την ευθύνη τους. Συνεννοηθείτε με το ΑΣΕΠ –γνωρίζω ότι συνεννοείται η πολιτική ηγεσία του Υπουργείου- βάλτε την εντοπιότητα, ξεπεράστε τα από κει νομικά ή άλλα ζητήματα. Το ΑΣΕΠ δεν έχει κληθεί να δημιουργεί κωλύματα, δεν είναι ο ρόλος του να δημιουργεί κωλύματα. Ο ρόλος του είναι να εξυπηρετεί την πολιτική βούληση της πολιτείας να είναι χρήσιμη και ωφέλιμη στην κοινωνία των πολιτών. Αντιλαμβάνομαι, λοιπόν, ότι το ΑΣΕΠ δεν θα έχει καμμία αντίρρηση. Πρέπει εδώ και τώρα τα κόμματα να πάρουν τις ευθύνες τους και να γίνει αυτή η προκήρυξη στην οποία αναφερθήκατε προηγουμένως και να κλείσει επιτέλους το θέμα το οποίο είναι υπαρκτό, δηλαδή η κάλυψη των κενών θέσεων σε νοσηλευτικό προσωπικό που υφίστανται στα νοσοκομεία της χώρας.
       Πρέπει να πω και κάτι άλλο, κύριε Υπουργέ: Θεωρώ ότι είναι σημαντικό το κομμάτι του νομοσχεδίου το οποίο έχει διοικητική αλλά και ουσιαστική μέριμνα για το επιστημονικό θεσμικό όργανο του νοσηλευτικού κόσμου.
       Πρέπει να σας πω, κύριε Πρόεδρε –και κλείνω μ’ αυτό- ότι χθες είχα την ευκαιρία και τη χαρά να παρευρεθώ σε μια εκδήλωση τιμής για τα θύματα που είχαν οι άνθρωποι του ΕΚΑΒ. Από το Βήμα της Βουλής θέλω να πω στον ελληνικό λαό ότι το ΕΚΑΒ, πραγματικά, κάνει σπουδαία δουλειά και θα πρέπει κάποτε να σταματήσουν κάποιοι να το απαξιώνουν. Θρηνεί θύματα, διότι οι άνθρωποι του ΕΚΑΒ «πέφτουν στο βωμό» του καθήκοντος προκειμένου να σώσουν ανθρώπινες ζωές και αυτό οφείλουμε να τους το αναγνωρίσουμε. 
      Ας είμαστε φειδωλοί και περισσότερο σοβαροί στους μύδρους και στην κριτική που εύκολα εξαπολύεται και πολυτελώς από κάποιες πτέρυγες και ουσιαστικότεροι στη συμμετοχή, για να βελτιώσουμε τους όρους και τις συνθήκες κάτω από τις οποίες αυτοί εργάζονται, όπως και το νοσηλευτικό προσωπικό.
      Κλείνοντας, κύριε Πρόεδρε, κύριε Υπουργέ και αγαπητοί συνάδελφοι, επιφυλάσσομαι για επί μέρους ζητήματα, που θεωρώ εξόχως σημαντικά, να τοποθετηθώ στην κατ’ άρθρο συζήτηση, για μία σειρά από ζητήματα που ευελπιστώ η πολιτική ηγεσία του Υπουργείου Υγείας να κάνει αποδεκτά.
      Σας ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παπακώστα.
      Το λόγο έχει ο κ. Παπαδημάτος.
      ΝΙΚΟΛΑΟΣ ΠΑΠΑΔΗΜΑΤΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, παρακολουθώντας τη συζήτηση στο συγκεκριμένο νομοσχέδιο κι όσο κι αν δεν θέλω να κάνω αναδρομή στο παρελθόν, δυστυχώς, μέσα από τις τοποθετήσεις συναδέλφων της Αντιπολίτευσης και μάλιστα γιατρών, με μερικούς από τους οποίους μπορεί να κουβαλούμε αντιπαραθέσεις, συζητήσεις και διεκδικητικούς αγώνες στο χώρο της υγείας από τα φοιτητικά μας χρόνια, δεν μπορώ να αποφύγω τον πειρασμό να κάνω μία μικρή αναδρομή γι’ αυτό που σήμερα ακόμη εξακολουθούμε να λέμε ΕΣΥ. 
      Και ρωτώ τους συναδέλφους της Αξιωματικής Αντιπολίτευσης, κυρίως, από ιδρύσεως ΕΣΥ μέχρι σήμερα, πόσα νομοσχέδια ψηφίστηκαν στη Βουλή και δεν υλοποιήθηκαν. Η πρωτοβάθμια φροντίδα υγείας; Η ίδρυση και λειτουργία πολυδύναμων διαγνωστικών κέντρων; Το νομοσχέδιο για την εξωσωματική; Η ίδρυση και λειτουργία των κλινικών; Η αξιολόγηση των γιατρών υπήρξε ποτέ από ιδρύσεως του ΕΣΥ; Στο χώρο των προμηθειών λειτουργήσατε ποτέ όπως έπρεπε να λειτουργήσετε και παίρνετε και προσθέτετε σήμερα τα χρέη αυτά που υπήρχαν αθροιστικά και τα αναγάγετε και λέτε είναι 5.000.000.000, ενώ ήταν 2.000.000.000 επί των ημερών σας;
      Κάνατε ποτέ χρηστή και λογική χρήση του υγειονομικού υλικού στο παρελθόν, όταν ήσασταν στην εξουσία για τόσα χρόνια; Είδατε ποτέ την πολιτική στο φάρμακο σωστά; Μιλάτε για τη λίστα και τη θεωρείτε σαν προνομιακό γεγονός και δεν θυμάστε ότι αυτή η λίστα, που είχε θετικά, τελικώς εξελίχθηκε σε λίστα ντροπής και λίστα των «ημετέρων»; Ξεχνάτε ότι φάρμακα από το πουθενά, που δεν τα ήξερε ο μέσος γιατρός στην άσκησή του είτε στο νοσοκομείο είτε στην ελεύθερη άσκηση, ξαφνικά αυτοί που τα είχαν, έγιναν όλοι πολυεκατομμυριούχοι; Με συγκεκριμένα φάρμακα που κανείς δεν τα γνώριζε. Ξεχνάτε τις εφημερίες; Ξεχνάτε τη σαλαμοποίηση των γιατρών στο συνδικαλιστικό κίνημα; Ξεχνάτε τις πλασματικές εφημερίες; Ξεχνάτε τον τρόπο διαβίωσης των γιατρών μέσα στα νοσοκομεία;
      Όλα αυτά γινόντουσαν. Και όλα αυτά τα κληρονομήσαμε. Και όλα αυτά νομίζετε ότι έχουν ξεχαστεί; Νομίζετε ότι για τα προβλήματα που αντιμετωπίζουμε ακόμα και σήμερα εμείς -και ορισμένα απ’ αυτά είναι γεγονός ότι είναι διογκωμένα- είστε άμοιροι ευθυνών; Θα μου πείτε, εκεί πρέπει να σταθούμε; Κι έρχεστε να μας πείτε παράλληλα ότι εμείς έχουμε την επιλογή υπέρ της ιδιωτικής πρωτοβουλίας κι εσείς είστε υπέρ του ΕΣΥ;
      Κατ’ αρχάς, πάρα πολλοί νέοδημοκράτες και πάρα πολλοί συνάδελφοι που τους βλέπω στα έδρανα της Νέας Δημοκρατίας είμαστε προπομποί από φοιτητές του Εθνικού Συστήματος Υγείας, τότε που όταν πήγε να εφαρμοστεί με το νομοσχέδιο Δοξιάδη, κάποιοι έκλειναν τα νοσοκομεία, από τις άλλες συνδικαλιστικές παρατάξεις, για πλέον του ενός μηνός.
      Αυτά δεν έχουν ξεχαστεί στο χώρο της υγείας γι’ αυτούς που την υπηρετούν, εντός ή εκτός εισαγωγικών. Και βρίζετε εδώ. Κι εγώ σας λέω εκ των προτέρων: Είμαι ένας γιατρός που άσκησα ελεύθερη ιατρική. Είμαι αυτός που από φοιτητής αγωνιζόμουν για ένα Εθνικό Σύστημα Υγείας. Το πίστευα και εξακολουθώ και σήμερα, που είμαι Βουλευτής, να το πιστεύω. Επειδή, όμως, άσκησα ελεύθερη ιατρική, μπορείτε να μου πείτε ποιος άνδρωσε την ιδιωτική πρωτοβουλία; Μπορείτε να μου πείτε πότε έγιναν τα μεγάλα ιδιωτικά νοσηλευτικά ιδρύματα; Μπορείτε να μου πείτε πότε καθιερώθηκε η ιδιωτική ασφάλιση στην υγεία, πότε οι ιδιωτικές ασφάλειες μπήκαν στο χώρο της ιδιωτικής υγείας με νοσηλευτικά ιδρύματα;
      ΠΑΝΑΓΙΩΤΗΣ ΑΔΡΑΚΤΑΣ: Τα διαγνωστικά κέντρα.
      ΝΙΚΟΛΑΟΣ ΠΑΠΑΔΗΜΑΤΟΣ: Πότε τα διαγνωστικά κέντρα ανδρώθηκαν και με ποιο τρόπο; Πότε έγιναν οι εκατοντάδες εταιρείες πώλησης υγειονομικού υλικού; Πότε έγιναν όλα αυτά; Ποιοι είναι οι μεγαλοϊδιοκτήτες των ιδιωτικών νοσηλευτικών κέντρων και κλινικών; Είναι, νομίζετε, στελέχη της Νέας Δημοκρατίας; 
      Δεν είναι ώρα να πω ονόματα. Αν, όμως, καθίσουμε να πούμε ονόματα, οι περισσότεροι άνηκαν, ανήκουν και θα ανήκουν σε κάποιους άλλους χώρους. Και κυρίως στο χώρο της Αξιωματικής Αντιπολίτευσης.
      Άρα, λοιπόν, μη στεκόμαστε με ρετσέτες και φωνάζουμε και παίρνουμε κλισέ, ενώ από την άλλη μεριά, κάτω ή δίπλα από το τραπέζι, οικειοποιούμαστε στο μάξιμουμ τα προνόμια και παράλληλα ερχόμαστε και βρίζουμε και βάζουμε ταμπέλες σε κάποιους άλλους.
      Κι έρχομαι στο νομοσχέδιο, αφού παράλληλα μιλήσω παραπάνω για το φάρμακο, κάνοντας κριτική για κάτι που δεν φαίνεται στον πολύ κόσμο. Αναφέρομαι στα βιολογικά φάρμακα, σε εκείνα τα βιολογικά φάρμακα που μέσα από τις δικές σας διατάξεις –αν ανατρέξει κανείς- φτάσαμε στο σημείο που έχουμε φτάσει. Και θα σας πω ένα παράδειγμα: Στην ψωρίαση δαπανώνται σήμερα 60.000.000 ευρώ για διακόσιες χιλιάδες ασθενείς όλων των βαθμίδων στην ψωρίαση. Ξέρουμε τι ασθένεια είναι. Οι δερματολόγοι το γνωρίζουν καλύτερα από μένα. Και σήμερα από τις θεραπείες που δίνονται, τις τοπικές και της ρουτίνας, κόστους 120 ευρώ τη φορά, δύο και τρεις φορές το χρόνο, 400 ευρώ, τις έχουμε αντικαταστήσει με τα βιολογικά φάρμακα. Το 2008 το κόστος ήταν 60.000.000 ευρώ, από τα οποία τα 53.000.000 είναι στα βιολογικά φάρμακα. Κόστος θεραπείας; Πέντε χιλιάδες με 6.000 ευρώ τη φορά, τρεις φορές το χρόνο, 15.000 με 18.000 ευρώ και αποτέλεσμα μηδέν. Το ίδιο με τα προηγούμενα. 
      Έρχεται, λοιπόν, ένα νομοσχέδιο -και πιστεύω ότι το γνωρίζετε κι εσείς και όσοι είστε συνάδελφοι γιατροί από το χώρο της Αντιπολίτευσης- καθυστερημένα, που λύνει όμως σοβαρότατα, μα σοβαρότατα προβλήματα. Δεν λύνει το πρόβλημα της υγείας. Πιστεύω ότι θα ακολουθήσουν και άλλα νομοσχέδια για την υγεία, που θα καλύψουν και άλλους τομείς, όπως είναι το μείζονος σημασίας για την πρωτοβάθμια φροντίδα υγείας.
      Εφημερίες: Έχει κανείς αντίρρηση ότι μ’ αυτό το νομοσχέδιο λύνεται αυτό το τραγελαφικό, αυτό το τριτοκοσμικό πλαίσιο εφημερίας των γιατρών σήμερα στα νοσοκομεία της Ελλάδος; Το λύνει. 
      Το ωράριο: Λύνεται το πρόβλημα. Μα, δεν θα καλυφθούν οι εφημερίες. Μα, ξέρουμε ότι με τη σύμφωνη γνώμη και την υπογραφή του γιατρού, μπορεί να κάνει παραπάνω εφημερίες. Και πιστεύω ότι θα υπάρξουν πάρα πολλοί γιατροί, οι οποίοι θα κάνουν παραπάνω εφημερίες.
      Στο προσωπικό: Δύο χιλιάδες γιατροί, πεντέμισι χιλιάδες νοσοκόμες, εκτός από τους εν εξελίξει διαγωνισμούς, που σήμερα υπάρχουν είτε στο χώρο των γιατρών είτε στο χώρο του νοσηλευτικού προσωπικού. Είναι κάτι παραπάνω, κάτι το ουσιαστικό σε σχέση με το χθες. Δεν λύνει το πρόβλημα, το βελτιώνει, όμως, αισθητά.
      Μιλάμε για το άρθρο 4, στο οποίο κι εγώ είχα εκφράσει μερικές ενστάσεις. Για εμένα, όμως, το άρθρο 4 και το πολυδιευθυντικό, για το οποίο δεν διαφωνώ, είναι το παρελθόν και το παρόν του ΕΣΥ Το ΕΣΥ έχει γεράσει σε επίπεδο ιεραρχίας. Το μέλλον του ΕΣΥ είναι οι νέοι γιατροί. Και με τους νέους γιατρούς κανείς από εμάς δεν ασχολείται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Και μιλώ γι’ αυτό το γεγονός, ότι καταστρέφονται σήμερα γενιές γιατρών, διότι τελειώνουν την ειδικότητά τους -και ειδικά τις χειρουργικές ειδικότητες- στα σαράντα τρία τους χρόνια, όταν ήδη και βιολογικά αρχίζουν να είναι στη μεσαία και πάνω ηλικία.
      Νομίζω, λοιπόν, ότι και το πολυδιευθυντικό λύνει πολλά προβλήματα, αλλά και με το προσωπικό, αλλά κυρίως με τις εφημερίες, ξεπερνάμε το χθες, ξεπερνάμε το κακό παρελθόν.
      Αυτό το νομοσχέδιο –και είστε υποχρεωμένοι και πρέπει να το ψηφίσετε στο όνομα και της υγείας του λαού, αλλά και του συστήματος που εσείς κομπορρημονείτε και υπερασπίζεστε- είναι πραγματικά μία τομή. 
      Παράλληλα, κύριε Υπουργέ, να αποτελέσει αφετηρία για να έρθει το επόμενο νομοσχέδιο, ένα νομοσχέδιο εξίσου σημαντικό με το ΕΣΥ, που να αφορά την πρωτοβάθμια φροντίδα υγείας. Και είμαι βέβαιος ότι αυτό το νομοσχέδιο θα το φέρετε εσείς, γιατί η Νέα Δημοκρατία θα είναι πάλι Κυβέρνηση και η Νέα Δημοκρατία θα είναι η νικήτρια και στις επόμενες εκλογές, όποτε κι αν γίνουν.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εσωτερικών, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Άσκηση του εκλογικού δικαιώματος, κατά τις γενικές βουλευτικές εκλογές, από τους Έλληνες εκλογείς που διαμένουν στο Εξωτερικό».
      Παραπέμπεται στην αρμόδια Διαρκή Επιτροπή.
       Επίσης, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, είκοσι εννέα μαθήτριες και μαθητές, καθώς και οκτώ συνοδοί καθηγητές από το 12ο Γυμνάσιο Καλλιθέας.
      Τους καλωσορίζουμε στη Βουλή των Ελλήνων και τους ευχόμαστε καλές σπουδές.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Τσιρώνης.
      ΔΗΜΗΤΡΙΟΣ ΤΣΙΡΩΝΗΣ: Επιθυμία του συντοπίτη κυρίου Υφυπουργού είναι να κλείσει η σημερινή συζήτηση με την Άρτα. Εγώ αντιλαμβάνομαι ότι ο κύριος Υφυπουργός που είναι παρών έχει έντονη κοινοβουλευτική παρουσία και εκπροσωπεί επάξια το Υπουργείο του, αλλά δυστυχώς λείπει το κεφάλι, λείπει ο Υπουργός. Και δεν λείπει μόνο σήμερα. Λείπει συστηματικά από το Κοινοβούλιο.
      Κυρίες και κύριοι συνάδελφοι, λαμβάνοντας το λόγο στο προτεινόμενο νομοσχέδιο του Υπουργείου Υγείας για τη ρύθμιση των όρων απασχόλησης των νοσοκομειακών γιατρών του ΕΣΥ, πραγματικά είμαι σε πάρα πολύ δύσκολη θέση σε ποιο από τα δύο νομοσχέδια να τοποθετηθώ. Σε αυτό το νομοσχέδιο που κατατέθηκε από την Κυβέρνηση με την κανονική διαδικασία, με την προβλεπόμενη διαδικασία, που συζητήθηκε στην αρμόδια κοινοβουλευτική Επιτροπή Κοινωνικών Υποθέσεων, που υπάρχει έκθεση του Γενικού Λογιστηρίου για το πόσο κοστίζουν αυτές οι ρυθμίσεις, που υπάρχει έκθεση της Επιστημονικής Επιτροπής της Βουλής; Ή να αναφερθώ σ’ αυτό το νομοσχέδιο που κατέθεσε χθες ο Υπουργός εν είδει βελτιώσεων και τροποποιήσεων ουσιαστικά και το οποίο δεν πέρασε από καμμία κοινοβουλευτική επιτροπή, για το οποίο δεν έγινε ενδελεχής και λεπτομερής συζήτηση για να δούμε τι περιέχει και τι περιλαμβάνει, να προετοιμαστούν όλες οι πτέρυγες και όλοι οι συνάδελφοι, για το οποίο δεν υπάρχει έκθεση του Γενικού Λογιστηρίου τι κοστίζει και δεν υπάρχει φυσικά και έκθεση της Επιστημονικής Επιτροπής αν αυτές οι διατάξεις είναι νόμιμες και κατά το Σύνταγμα; Γιατί μπορεί να πέσουν. 
      Υπάρχει η κοινοτική οδηγία, η 34 του 2000, κύριε Υφυπουργέ, η οποία προβλέπει κανονικά τους όρους που πρέπει να δουλεύουν οι γιατροί. Δεν προβλέπεται πάνω από σαράντα οκτώ ώρες την εβδομάδα. Δεν επιτρέπει η οδηγία καμμία παρέκκλιση. Δεν μπορούν οι Έλληνες γιατροί να δουλεύουν παραπάνω από τους συναδέλφους τους σ’ όλη την Ευρώπη, ει μη μόνον εφόσον υπάρχει συλλογική σύμβαση εργασίας. Και οι γιατροί αντιλαμβανόμενοι αυτήν τη δυσκολία, την ελληνική πραγματικότητα, ότι δεν θα πρέπει να αφήσουν να επικρατήσει χάος στα νοσοκομεία, ότι δεν θα πρέπει να αφήσουν στον αέρα την κατάσταση των εφημεριών, αλλά να υπάρχουν οι εφημερίες, να υπάρχει η στελέχωση των νοσοκομείων με γιατρούς, δέχτηκαν και υπέγραψαν αυτήν τη συλλογική σύμβαση με το Υπουργείο την 1η Δεκεμβρίου. Και δεν την τίμησε το Υπουργείο. Αυτή είναι η αλήθεια.
      Την τίμησε το Υπουργείο αυτήν την υπογραφή με αυτό το νομοσχέδιο; Όχι, γιατί το νομοσχέδιο την αναιρεί. Δεν υπάρχει σήμερα σε αυτό το νομοσχέδιο ο σεβασμός της συλλογικής σύμβασης εργασίας των γιατρών. Και αν έδινε λύση αυτή η σύμβαση, δεν θα έκαναν απεργία σήμερα οι γιατροί. Πείτε μου για ποιο λόγο κάνουν απεργία σήμερα οι γιατροί των νοσοκομείων, αν μ’ αυτό το νομοσχέδιο δίνονται λύσεις. Δεν δίνονται λύσεις. Είναι ξεκάθαρο. 
      Και έρχεστε μ’ αυτό το νομοσχέδιο και διαταράσσετε τον ευαίσθητο χώρο της υγείας, το εργασιακό κλίμα και έχουμε σήμερα την περιπέτεια στο χώρο της υγείας και της δημόσιας υγείας. Εγώ θα σας ρωτήσω: Επίτηδες το κάνετε; Πραγματικά πιστεύω ότι το κάνετε και επίτηδες ορισμένες φορές. Για ποιο λόγο; Είχατε υπογράψει τη σύμβαση την 1η Δεκεμβρίου. Γιατί φέρνετε αυτό το νομοσχέδιο; Πείτε μου έναν λόγο. Πείτε μου για ποιο λόγο να σας εμπιστευτούν οι γιατροί, όταν άλλο υπογράψατε μαζί τους και άλλο σήμερα ψηφίζουμε εδώ στο ελληνικό Κοινοβούλιο. Και πείτε μας για ποιο λόγο να σας εμπιστευτεί η Βουλή, το ελληνικό Κοινοβούλιο ή εν πάση περιπτώσει, οι περισσότερες πτέρυγες της Βουλής, όταν άλλο νομοσχέδιο καταθέσατε αρχικά και άλλο σήμερα συζητούμε. Αυτή είναι η αλήθεια. Και έχετε διαταράξει όλο αυτό το εργασιακό κλίμα. 
      Το προσωπικό του Εθνικού Συστήματος Υγείας, των νοσηλευτικών ιδρυμάτων ήταν αυτό που μέχρι σήμερα έδινε τη μάχη να κρατηθεί όρθιο το ΕΣΥ, να μην κατεδαφιστεί επιτέλους το ΕΣΥ. Έδιναν αγώνα ζωής οι γιατροί ειδικευμένοι και ανειδίκευτοι και ειδικευόμενοι, το διοικητικό προσωπικό, το νοσηλευτικό προσωπικό, το βοηθητικό, όλο το προσωπικό των νοσοκομείων ήταν μια γροθιά για να κρατηθεί το ΕΣΥ, το οποίο πέντε χρόνια το έχετε εγκαταλείψει. Αυτή είναι η αλήθεια. Δεν το έχετε εγκαταλείψει το ΕΣΥ πέντε χρόνια; Δεν καταρρέει σήμερα το ΕΣΥ; Προσφέρεται σήμερα από το Εθνικό Σύστημα Υγείας σοβαρή υγεία στους πολίτες; 
      Κυρίες και κύριοι συνάδελφοι, θα πρέπει η Κυβέρνηση να σταθεί πάνω από τα προβλήματα, να μην αντιμετωπίζει με επικοινωνιακό τρόπο, άρα και επιφανειακό, τα σοβαρά προβλήματα της υγείας. Δεν προσφέρεται ο χώρος της υγείας για τις εσωκομματικές σας αντιθέσεις, για τη διαδοχολογία, για το ποιος θα γίνει αρχηγός, ποιος θα διαδεχθεί τον κ. Καραμανλή στις επόμενες εκλογές από την επερχόμενη ήττα. Δεν ενδιαφέρει τον ελληνικό λαό αυτό. Τον ελληνικό λαό τον ενδιαφέρει η υγεία του.
      Και με τις πολιτικές σας στρέφετε τον κόσμο στα ιδιωτικά νοσοκομεία. Και θα πει κάποιος: «Καλά κάνετε. Κάποιος που έχει ας πάει στα ιδιωτικά νοσοκομεία». Το ζήτημα δεν είναι γι’ αυτούς που έχουν και πού θα βρουν την υγεία τους. Το ζήτημα είναι γι’ αυτούς, αγαπητοί συνάδελφοι, που δεν έχουν, που περιμένουν όταν αρρωστήσουν να βρουν την υγεία τους και να τη βρουν δωρεάν και μάλιστα σε εποχές οικονομικής κρίσης, γι’ αυτούς τους ανθρώπους οι οποίοι αν πέσει κάποιος στο δρόμο σήμερα, θα ξέρουν ότι θα τον μαζέψουν, θα τον πάνε σ’ ένα νοσηλευτικό ίδρυμα, σ’ ένα νοσοκομείο και θα τον κάνουν καλά. Γι’ αυτούς σήμερα εδώ αγωνιούμε και γι’ αυτό είναι το Εθνικό Σύστημα Υγείας. Δεν είναι γι’ αυτούς που έχουν. Αυτοί που έχουν θα τη βρουν την άκρη, κύριε Υπουργέ. 
      Έχει διαταραχθεί το εργασιακό κλίμα στα νοσοκομεία, στα νοσηλευτικά ιδρύματα της χώρας σε μεγάλο βαθμό ακόμα και στα περιφερειακά νοσοκομεία, όπως και το δικό μας, κύριε Υφυπουργέ, της Άρτας, που ήταν ένα καλό περιφερειακό νοσοκομείο, ένα καλό νομαρχιακό νοσοκομείο, που λειτουργούσε εύρυθμα, το τελευταίο διάστημα ξέρετε ότι και αυτό το νοσοκομείο έχει προβλήματα εξαιτίας των εφημεριών. Θα πούμε και στην κατ’ άρθρον συζήτηση παραπάνω ζητήματα. Ακόμα και στο δικό μας νοσοκομείο που ήταν ένα καλό νομαρχιακό νοσοκομείο, που στεκόταν και άντεχε τις κριτικές, με τις εφημερίες δημιουργήσαμε πρόβλημα. Λύστε το πρόβλημα. Εάν αυτό το νομοσχέδιο λύνει το πρόβλημα, είναι σίγουρο ότι δεν θα πήγαιναν σε απεργίες οι γιατροί.
      Γι’ αυτούς τους λόγους, κυρίες και κύριοι συνάδελφοι, αυτό το νομοσχέδιο δεν έχει να προσθέσει τίποτα, δεν έρχεται να λύσει τα σοβαρά προβλήματα του τομέα της δημόσιας υγείας. Δεν αντιμετωπίζετε τα σοβαρά προβλήματα μ’ αυτό το νομοσχέδιο της υγείας, όπως δεν αντιμετωπίστηκαν και πέντε χρόνια τώρα. 
      Γι’ αυτούς τους λόγους δεν μπορούμε να το ψηφίσουμε επί της αρχής αυτό το νομοσχέδιο.
      Όσο για τα μισθολογικά και τα υπόλοιπα, ξέρετε ότι έχουμε κρατήσει τις επιφυλάξεις μας. Θα τις πούμε στην κατ’ άρθρον συζήτηση. Κινούνται σε θετική κατεύθυνση. Θα σας πούμε πιο αναλυτικά και στην κατ’ άρθρον συζήτηση για τα οικονομικά ζητήματα, για τα οποία νομίζω ότι πρέπει να δώσουμε μια καλύτερη προοπτική σ’ αυτούς τους ανθρώπους που δίνουν μία μάχη εικοσιτετραώρου βάσεως για την υγεία του Έλληνα πολίτη. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
       (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
       ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, μπορώ να έχω το λόγο;
       ΠΡΟΕΔΡΕΥΩΝ (Αναστάσιος Νεράντζης): Μήπως να τα πείτε όλα στο τέλος, κύριε Υπουργέ; 
       ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Νομίζω ότι οι αλλεπάλληλες παρεμβάσεις μου έδωσαν απάντηση στα περισσότερα. Θα απαντήσω όμως στο φίλο μου, στο Δημήτρη Τσιρώνη ότι είναι ύβρις να μιλάμε για άσχημη λειτουργία του Νοσοκομείου της Άρτας, όταν είναι το μοναδικό νοσοκομείο στη χώρα που δεν έχει ούτε μία κενή οργανική θέση γιατρών, νοσηλευτών και λοιπού προσωπικού. Όταν αυτά τα πράγματα δεν μπαίνουν στη σωστή διάσταση, σας παρακαλώ πάρα πολύ.
      ΒΑΣΙΛΕΙΟΣ ΚΕΓΚΕΡΟΓΛΟΥ: Γι’ αυτό μας ρίχνουν στο Ηράκλειο. 
      ΠΡΟΕΔΡΕΥΩΝ (Αναστάσιος Νεράντζης): Εύλογη η αντίδραση, αλλά ο κ. Κεγκέρογλου τα καταγράφει αυτά και θα τα στρέψει εναντίον σας, όπως και ο παρακείμενος καθηγητής, κ. Λαμπίρης. 
       ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Σε αυτήν τη θέση βρίσκεται το Νοσοκομείο της Άρτας πριν γίνω Υπουργός. Και αυτό το Νοσοκομείο της Άρτας από την ημέρα που θεμελιώθηκε μέχρι και σήμερα είναι σε στενή παρακολούθηση από τον ομιλούντα, γιατί υπηρέτησε το παλιό Νοσοκομείο της Άρτας και από το ξεκίνημα της κοινοβουλευτικής του παρουσίας ασχολήθηκε μ’ αυτόν το Νοσοκομείο της Άρτας. 
      ΠΡΟΕΔΡΕΥΩΝ (Αναστάσιος Νεράντζης): Είναι εύλογη η ευαισθησία σας και σας τιμά το ότι αναγνωρίζετε όσα έγιναν προηγουμένως.
      Ο κ. Τιμοσίδης έχει το λόγο.
      ΜΙΧΑΗΛ ΤΙΜΟΣΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κύριε Υφυπουργέ, το νομοσχέδιο που συζητάμε σήμερα που αφορά στη ρύθμιση όρων απασχόλησης των νοσοκομειακών γιατρών του ΕΣΥ και άλλες διατάξεις, είναι ένα νομοσχέδιο που αναφέρεται σ’ έναν ιδιαίτερα ευαίσθητο χώρο, ένα χώρο που θα μου επιτραπεί νομίζω από τους συναδέλφους να κάνω ιδιαίτερη αναφορά. Είναι ο χώρος του Εθνικού Συστήματος Υγείας στον οποίο υπηρετώ από την πρώτη μέρα ίδρυσής του.
      Και θέλω από τη θέση αυτή να κάνω ιδιαίτερη αναφορά, να κάνω ιδιαίτερη μνεία σ’ όλους τους εργαζόμενους στο Εθνικό Σύστημα Υγείας, ιδιαίτερα δε στους συναδέλφους γιατρούς και στις συναδέλφισσες, συνεργάτισσες νοσηλεύτριες και νοσηλευτές σ’ όλα τα νοσοκομεία της χώρας, οι οποίοι δουλεύουν με τις πραγματικές, κύριε Υφυπουργέ, ελλείψεις και αυτό δεν έχει να κάνει με μια αντιπολιτευτική κριτική διάθεση, αλλά με μία πραγματική αποτύπωση, με την πραγματική κατάσταση που υπάρχει σήμερα στα νοσοκομεία. Και σχετικά με το αν λειτουργούν τα νοσοκομεία όλα στην περιφέρεια την ελληνική και στα αστικά κέντρα, εγώ θα κάνω ιδιαίτερη αναφορά στα νοσοκομεία της περιφέρειας, ξέρετε και εσείς πολύ καλά, γιατί εκλέγεστε από τέτοια περιφέρεια, ότι λειτουργούν από το φιλότιμο, τον πατριωτισμό και ιδιαίτερα από την αγάπη με την οποία κάνουν τη δουλειά τους αυτοί οι εργαζόμενοι.
      Κύριε Υφυπουργέ, θα κάνω αναφορά στο Νοσοκομείο Καβάλας. Γνωρίζετε ότι έχουν να πάρουν ημέρες ρεπό πάνω από χίλιες, χίλιες διακόσιες; Υπάρχουν προβλήματα. Γνωρίζετε πολύ καλά ότι τα καλοκαίρια δεν μπορούν να πάρουν τις άδειές τους, όπως τις έπαιρναν τα παλαιότερα χρόνια, γιατί οι ελλείψεις είναι πάρα πολύ σοβαρές; Και κάνω αυτήν την αναφορά και νομίζω ότι θα συμφωνήσετε και εσείς ότι η λειτουργία των νοσοκομείων μας εξαρτάται και οφείλεται σ’ αυτόν τον ηρωικό τρόπο με τον οποίο εργάζονται οι άνθρωποι του ΕΣΥ.
      Θέλω επίσης να κάνω αναφορά και να πω ότι η δημιουργία του Εθνικού Συστήματος Υγείας, που εμείς θέλουμε να καμαρώνουμε ιδιαίτερα, γιατί έγινε από τις κυβερνήσεις του αείμνηστου Ανδρέα Παπανδρέου, είναι μία κατάκτηση του ελληνικού λαού και όχι ενός κόμματος, είναι το αποκούμπι, δηλαδή, του Έλληνα πολίτη, είναι εκεί που πηγαίνει αυτός που έχει τη δυνατότητα, αλλά κυρίως όμως αυτοί που δεν έχουν τη δυνατότητα να προσφύγουν όταν η υγεία τους το απαιτήσει και μπορούν και βρίσκουν εκεί τη γιατρειά τους και όλοι περιποιούν ιδιαίτερη τιμή στο Εθνικό Σύστημα Υγείας και το εμπιστεύονται.
      Όμως, θέλω να σας πω, κύριε Υφυπουργέ, γιατί και εσείς είστε συνάδελφος γιατρός, ότι τα τελευταία χρόνια αυτά τα οποία εμείς τουλάχιστον βιώνουμε και από μέσα από το Εθνικό Σύστημα Υγείας και απ’ έξω ως παρατηρητές είναι αξιοπερίεργα και πρέπει να τα τονίσουμε. Και δεν το κάνουμε από αντιπολιτευτική διάθεση, αλλά γιατί ακριβώς πιστεύουμε ότι ένα δημόσιο Εθνικό Σύστημα Υγείας είναι αυτό το οποίο πρέπει μία πολιτισμένη πολιτεία να διασφαλίσει στους πολίτες της. Και εμείς παρατηρούμε ότι υπάρχουν προβλήματα. Δεν λέμε ότι όλα έγιναν καλά. Έγιναν πάρα πολλά τα χρόνια που ήταν οι κυβερνήσεις του ΠΑΣΟΚ. Στράβωσαν πολλά, έγιναν όμως διορθωτικές κινήσεις και μετά τον αείμνηστο Γεννηματά και από τον κ. Κρεμαστινό και από τον κ. Γείτονα και από τον κ. Παπαδόπουλο, ο καθένας έβαλε ένα λιθαράκι. 
      Θέλω να σας πω, λοιπόν, ότι στα πέντε χρόνια τώρα που είναι Κυβέρνηση η Νέα Δημοκρατία πρώτη φορά έρχεται ένα νομοσχέδιο και είχατε τη μοναδική, την καλή ευκαιρία, τη χρυσή ευκαιρία να αφήσετε και εσείς το στίγμα σας κάνοντας μία παρέμβαση διορθωτική στα πράγματα που αφορούν στο ΕΣΥ. Όμως, τη χάσατε αυτήν την ευκαιρία, κύριε Υφυπουργέ. Και εγώ πραγματικά επειδή σας εκτιμώ ιδιαίτερα και ξέρω ότι προσπαθείτε και γνωρίζετε πολύ καλά τα θέματα τουλάχιστον του τομέα που έχετε την ευθύνη, τα νοσοκομειακά ζητήματα, ξέρω τις προσπάθειές σας και το φιλότιμό σας και κατανοώ γιατί χρειάστηκε σήμερα να κάνετε δεκαοχτώ, απ’ ό,τι μέτρησα, παρεμβάσεις κάθε τόσο για να διορθώνετε πράγματα που επεσήμαναν όχι μόνο οι συνάδελφοι μου από το ΠΑΣΟΚ, αλλά απ’ όλες τις πτέρυγες της Βουλής. Καταλαβαίνω ότι θέλετε πραγματικά να πείτε ότι γίνεται μια προσπάθεια. 
      Όμως, έρχεται τώρα ο κύριος Υπουργός μ’ αυτήν την κίνησή του. Κύριε Υφυπουργέ, να κάνω μια μικρή αναφορά. Πέντε χρόνια. Δεκαπέντε χιλιάδες νοσηλευτές είναι τα ελλείμματα. Τεσσερισήμισι περίπου χιλιάδες είναι οι γιατροί που χρειάζονται. Τα συμφωνήσατε αυτά και τα αποδεχθήκατε. Ερωτώ, λοιπόν: Τι έκανε η Κυβέρνηση όλα αυτά τα χρόνια; Να σας πω τι έκανε; Δεκαέξι εθνικά σχέδια δράσης, από τα οποία κανένα δεν έχει μπει σε υλοποίηση. Κρυφτούλι με το διαδίκτυο. Ο κύριος Υπουργός κάθε τόσο, όταν ζόριζαν τα πράγματα ή έβγαινε κάποια υπόθεση για το Εθνικό Σύστημα Υγείας σε κάποιο σημείο της χώρας, έβγαζε κάθε τόσο στο διαδίκτυο για την πρωτοβάθμια φροντίδα υγείας ένα εθνικό σχέδιο δράσης για την πρόληψη και μετά από λίγες μέρες, ενώ το διαβάζαμε και λέγαμε ότι θα έρθει σχέδιο νόμου, αυτό εξαφανιζόταν ως διά μαγείας. Τι γινόταν, λοιπόν; Με τερτίπια επικοινωνιακά μπορεί να λύσει κανένας ένα σύστημα υγείας; 
      Και θα αναρωτηθεί κανένας γιατί ζητήσατε συναίνεση. Ζήτησε ο κ. Αβραμόπουλος συναίνεση απ’ όλους μας. Πώς όμως εμείς να συναινέσουμε, κύριε Υφυπουργέ; Πώς, κυρίες και κύριοι συνάδελφοι, όταν τα χρέη των νοσοκομείων, γιατί αναφέρθηκε από συνάδελφο τότε τα χρέη γινόταν χαμός, γινόταν πανηγύρι, αλώνια. Ποιος είπε ότι όλα τα είχαμε λύσει; Όμως είχαμε κάνει μια πολύ σοβαρή δουλειά. Παραδώσαμε χρέη 2.000.000.000, κύριε Υφυπουργέ, ή όχι; Σήμερα είναι πάνω από 5,5 δισεκατομμύρια; Οι δαπάνες για τα φάρμακα από 5.000.000.000 ξεπερνούν τα 10.000.000.000; Είχαμε εφαρμόσει και είχαμε κάνει νόμο που δεν προλάβαμε να τον εφαρμόσουμε, επιστροφή του 4% από τα φάρμακα, από τις φαρμακευτικές εταιρείες. Ξέρετε πόσα εκατομμύρια ευρώ είναι το χρόνο; Δεν υλοποιήθηκε. Δαπάνες υγείας ξεπερνούν πάνω από το 57-58%, φτάνουν στο 60% και μας λέτε ότι εμείς κάναμε τα ίδια πράγματα; Δεν είναι τα ίδια πράγματα, κύριε Υφυπουργέ, γιατί είχαμε τη φιλοσοφία ότι ο δημόσιος τομέας πρέπει να στηριχθεί πρέπει να έχει πρωταγωνιστικό ρόλο στα πράγματα που αφορούν την υγεία του πολίτη και του Έλληνα και της Ελληνίδας. Έχετε κάνει νόμο για τις προμήθειες. Είκοσι μήνες χωρίς εφαρμογή. Τα περισσότερα ξέρετε πολύ καλά ότι γίνονται εξωσυμβατικά. Αυτή είναι η κατάσταση που εμείς προσπαθούμε να τη διαβάλουμε; Είναι η πραγματικότητα και πάλι λέμε πολύ λίγα πράγματα. Χθες διαβάσαμε στον Τύπο ότι η διαφθορά στα νοσοκομεία είναι πρώτη και μάλιστα με τεράστια διαφορά από τις πολεοδομίες, που πάντα είχαν τον πρωταγωνιστικό ρόλο. 
      Ζητάτε συναίνεση. Μάλλον υποπτεύομαι, όπως εύστοχα ο κ. Λαμπίρης είπε, ζητάτε συνενοχή σ’ όλα όσα έγιναν. Εμείς δεν θέλουμε, κύριε Υφυπουργέ, να συναινέσουμε σε μία τέτοια πολιτική, γιατί η επιλογή σας είναι τελικά η στροφή προς τον ιδιωτικό τομέα, όπως δείχνουν όλα τα στοιχεία. Και έχετε φέρει ένα σχέδιο με οβιδιακές μεταμορφώσεις, τρεις-τέσσερις φορές έχει αλλάξει. Γιατί να γίνει αυτό; Αν το φέρνατε και πράγματι ερχόταν η σύμβαση, εμείς το δηλώσαμε και στην Επιτροπή, εδώ είμαστε να συζητήσουμε και να συμφωνήσουμε. Άρα, λοιπόν, δεν μπορεί να βρίσκεται στην Αντιπολίτευση το βάρος ότι δεν συμφωνεί σ’ ένα τέτοιο νομοσχέδιο που προσπαθεί να δώσει απαντήσεις. Εξάλλου, αν αυτό πράγματι έδινε απαντήσεις, γιατί να απεργούν σήμερα οι γιατροί που μ’ εσάς έκαναν τη συμφωνία και έβαλαν φαρδιά πλατιά την υπογραφή τους; 
      Είχατε την ευκαιρία, λοιπόν, να αφήσετε ένα στίγμα, να πάει μπροστά το Εθνικό Σύστημα Υγείας και με το πολυδιευθυντικό που εμείς είπαμε ότι συμφωνούμε και είπαμε πώς συμφωνούμε, με όρους και κριτήρια….
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε παρακαλώ.
      ΜΙΧΑΗΛ ΤΙΜΟΣΙΔΗΣ: Τελειώνω, κύριε Πρόεδρε.
      …Με το μισθολόγιο το οποίο τι σας έκανε τώρα να το πάρετε πίσω; Και με την πρόσληψη μόνο. Κάνω μια τελευταία αναφορά, κύριε Πρόεδρε. Γιατί, κύριε Υφυπουργέ, θέλετε να αλλοιώσετε τον τομέα όπου το ΑΣΕΠ καταξιώθηκε μέσα από τα δημόσια νοσοκομεία της χώρας; Ξέρετε, κύριε Υφυπουργέ, κανείς δεν αμφισβητούσε την πρόσληψη νοσηλευτού και νοσηλεύτριας. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Τιμοσίδη.
      ΜΙΧΑΗΛ ΤΙΜΟΣΙΔΗΣ: Γιατί δεν το κάνετε μέσα από ΑΣΕΠ και θέλετε ξεχωριστό τρόπο να το κάνετε; 
      ΠΡΟΕΔΡΕΥΩΝ (Αναστάσιος Νεράντζης): Τελειώσατε, κύριε Τιμοσίδη. Ευχαριστούμε πολύ.
      ΜΙΧΑΗΛ ΤΙΜΟΣΙΔΗΣ: Να, λοιπόν, γιατί δεν μπορούμε…
      ΠΡΟΕΔΡΕΥΩΝ (Αναστάσιος Νεράντζης): Κύριε Τιμοσίδη, τελειώστε παρακαλώ. Βλέπετε το χρόνο.
      ΜΙΧΑΗΛ ΤΙΜΟΣΙΔΗΣ: Να, γιατί δεν το ψηφίζουμε επί της αρχής. 
      Ευχαριστώ για την ανοχή σας. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο προκειμένου να δευτερολογήσει ο Κοινοβουλευτικός Εκπρόσωπος του ΠΑΣΟΚ κ. Παπουτσής για έξι λεπτά.
      ΧΡΗΣΤΟΣ ΠΑΠΟΥΤΣΗΣ: Ίσως και λιγότερο, κύριε Πρόεδρε.
      Ο συνάδελφος κ. Τιμοσίδης που κατέρχεται από το Βήμα, ο κ. Τσιρώνης μόλις προηγουμένως, ο κ. Σκουλάς, ο εισηγητής μας, ο κ. Λαμπίρης, ο κ. Κεγκέρογλου και η κ. Γκερέκου που βρισκόμαστε μέχρι αυτήν την ώρα στην Αίθουσα αλλά και οι δεκαπέντε συνάδελφοι του ΠΑΣΟΚ οι οποίοι πήραν το λόγο από το πρωί έθεταν διαρκώς στην Κυβέρνηση τα ίδια ερωτήματα. Ο κύριος Υφυπουργός με υπομονή, θα έλεγα, και επιμονή έκανε πάνω από δέκα παρεμβάσεις από το πρωί, αλλά απάντηση επί των συγκεκριμένων ερωτημάτων δεν έχει λάβει το Σώμα. Η συζήτηση θα παραταθεί και την Τρίτη επί της αρχής και την Πέμπτη επί των άρθρων. Απαντήσεις δεν ξέρω αν θα έχουμε πάρει μέχρι τότε. Και επειδή μεσολαβεί και το Σαββατοκύριακο, για να φρεσκάρω τη μνήμη και του κυρίου Υφυπουργού και να του δώσω και τη δυνατότητα να απαντήσει, τα επαναλαμβάνω. 
      Ερώτημα πρώτον: Υπάρχει συλλογική σύμβαση με τους γιατρούς, ναι ή όχι; Υπάρχει; Δεύτερον: Το νομοσχέδιο το οποίο εισηγείστε περιλαμβάνει τη συλλογική σύμβαση; Ερώτημα τρίτον: Είναι κοστολογημένο; Πού είναι η έκθεση του Γενικού Λογιστηρίου του κράτους επί του νομοσχεδίου που προτείνατε χθες το πρωί; Γιατί χθες το πρωί υπήρξε το νομοσχέδιο επί του οποίου συζητούμε, εντελώς διαφορετικό από εκείνο το οποίο συζήτησε η Επιτροπή Κοινωνικών Υποθέσεων και επί της οποίας πραγματοποιήθηκε η έκθεση του Γενικού Λογιστηρίου του κράτους. Και επειδή η Κυβέρνηση κρίνεται για την αξιοπιστία της και ενώπιον των ιατρών και ενώπιον του νοσηλευτικού κόσμου της χώρας, αλλά κυρίως ενώπιον του λαού, εγώ γίνομαι ακόμα πιο συγκεκριμένος. 
      Πότε υπεγράφη η περίφημη συλλογική σύμβαση εργασίας; Την 1η Δεκεμβρίου. Ποιο ήταν το κόστος αυτής της συλλογικής σύμβασης; Ποιος το υπολόγισε; Συνεφώνησαν τότε ο κ. Αλογοσκούφης, Υπουργός Οικονομικών και οι αρμόδιες υπηρεσίες του Υπουργείου Οικονομικών και της Κυβέρνησης, ναι ή όχι; Πού ενεγράφησαν στον προϋπολογισμό 2009, σε ποιο κωδικό, σε ποια γραμμή του προϋπολογισμού; Πού ενεγράφησαν, λοιπόν, οι πιστώσεις της κοστολογημένης, υποτίθεται, συλλογικής σύμβασης, την οποία τόσο πολύ η Κυβέρνηση ενδιαφερόταν για να περάσει; Πείτε μας σε ποιο σημείο του προϋπολογισμού είναι εγγεγραμμένο και μάλιστα του προϋπολογισμού, ο οποίος ψηφίστηκε από την οριακή πλειοψηφία της Νέας Δημοκρατίας. Σας υπενθυμίζω, κύριε Πρόεδρε, όταν ο Πρωθυπουργός ζήτησε από τους Βουλευτές της Νέας Δημοκρατίας να μετατρέψουν την ψήφο τους, σε ψήφο εμπιστοσύνης προς την Κυβέρνηση, ένα μήνα μετά, ακούμε παντού να αναθεωρούνται τα δεδομένα εκείνου του Ππροϋπολογισμού, αυτού που πήρατε την ψήφο εμπιστοσύνης. Και μόλις χθες η Ευρωπαϊκή Επιτροπή έδωσε ένα ηχηρότατο χαστούκι στην Κυβέρνηση, στην αξιοπιστία της Κυβέρνησης, όσον αφορά τη δημοσιονομική διαχείριση της χώρας με την ουσιαστική αμφισβήτηση διά του πλέον επίσημου εκπροσώπου της, δηλαδή, του αρμοδίου Επιτρόπου κ. Αλμούνια, της αξιοπιστίας του συγκεκριμένου Προγράμματος Σταθερότητας, όπως το παρουσίασε ο κ. Παπαθανασίου και η Κυβέρνηση της Νέας Δημοκρατίας. 
      Σήμερα συζητούμε ένα νομοσχέδιο το οποίο, βεβαίως, έχει κόστος για το κράτος, έχει κόστος για τον προϋπολογισμό, χωρίς έκθεση του Γενικού Λογιστηρίου του κράτους. Και ερωτώ: Πού είναι εγγεγραμμένο αυτό; Στο Πρόγραμμα Σταθερότητας υπάρχει πρόβλεψη; Υπήρχε πρόβλεψη στον προϋπολογισμό; Ρωτώ, επίσης: τι ακριβώς προτίθεται να κάνει η Κυβέρνηση και πώς πρόκειται να διορθώσει αυτήν τη δημοσιονομική ανομία και την αβλεψία της, όταν την ίδια στιγμή η Ευρωπαϊκή Επιτροπή -και την αποδέχεται ο κ. Παπαθανασίου, απ’ ό,τι είδα, ο άλλος συνάδελφός σας στην Κυβέρνηση- ζητά περιορισμό των δαπανών; Το αποδέχθηκε η Κυβέρνηση. Ρωτώ, λοιπόν: ποιον κοροϊδεύετε; Γιατί δεν παίρνετε σαφή θέση; Γιατί ερχόσαστε εδώ και απαντάτε συνέχεια υπέρ μιας κατάστασης η οποία δεν υφίσταται; Δεν υπάρχει συμφωνία, δεν υπάρχει συλλογική σύμβαση, δεν υπάρχει καμμία συμφωνία με τους γιατρούς, είναι όλα στον αέρα και το μόνο που σας ενδιαφέρει είναι το πώς θα δυσφημίσετε το ΠΑΣΟΚ.
      Ακούω, κύριε Πρόεδρε, τον κύριο Υφυπουργό επανειλημμένως σ’ όλες τις παρεμβάσεις του -έχω μετρήσει τρεις ή τέσσερις από τις δέκα που έκανε σήμερα- να αναφέρεται στις δήθεν διαφορετικές προσεγγίσεις των συναδέλφων του ΠΑΣΟΚ. Είναι μάλιστα ο ίδιος κοινωνός των σκέψεων και των προβληματισμών των συναδέλφων μας, όπως τις ακούει, λέει, ο ίδιος στο περιστύλιο. Και επειδή μου αρέσει να μιλάω ευθέως στον καθένα, σας προκαλώ, κύριε Υφυπουργέ. Μπορείτε να μας πείτε ένα όνομα ενός συναδέλφου, ο οποίος έχει διαφορετικές προσεγγίσεις απ’ αυτές τις οποίες εκφράζει επισήμως το κόμμα μας και οι ίδιοι εδώ; Γιατί όλοι οι υπεύθυνοι επί των θεμάτων αυτών, της υγείας, έχουν ήδη πάρει το λόγο και έχουν τοποθετηθεί. Σε ποιους, λοιπόν, αναφέρεστε εσείς; Γιατί δημιουργείτε αυτό το κλίμα των διαφορετικών προσεγγίσεων; Σε ποιους αναφέρεστε; Ποιους προσπαθείτε να κοροϊδέψετε; Τους γιατρούς, τους νοσηλευτές, τους πολίτες; Μα, όλοι γνωρίζουν ότι το πρόβλημα της υγείας στη χώρα μας έχει ονοματεπώνυμο. Νέα Δημοκρατία, Κυβέρνηση Κωνσταντίνου Καραμανλή, Νέα Δημοκρατία με τις αλχημείες τις οποίες έχει κάνει σ’ όλα τα θέματα που αφορούν την έννοια του δημοσίου συμφέροντος, γιατί περί αυτού πρόκειται. Όλη η πολιτική σας από την αρχή, από το 2004 μέχρι σήμερα, έχει μόνο ένα στόχο. Να αμφισβητήσετε και να ακυρώσετε στην πράξη την έννοια του δημοσίου συμφέροντος. Και, βεβαίως, βρίσκετε και τους συνομιλητές σε ορισμένες περιπτώσεις, οι οποίοι εύκολα προστρέχουν να υποστηρίξουν τις δικές σας θέσεις, όχι διά της συμμετοχής σε μία δημόσια συζήτηση, όπως είναι της Ολομέλειας της Βουλής, αλλά κυρίως διά των επιχειρημάτων και των συνθημάτων, τα οποία ακούγονται για επικοινωνιακούς λόγους. Αναφέρομαι σ’ εκείνους οι οποίοι θεώρησαν και θεωρούν ότι οι μόνοι, οι οποίοι αντιστέκονται στην εξέλιξη των γιατρών, είναι η Αξιωματική Αντιπολίτευση, προσπαθώντας και εκείνοι να παραβιάσουν μαζί μ’ εσάς τη δημοκρατική διαδικασία και κυρίως να προσβάλλουν την αλήθεια. Όταν η Αξιωματική Αντιπολίτευση και το ΠΑΣΟΚ και ο Πρόεδρός του και όλοι οι συνάδελφοι από την πρώτη στιγμή είμαστε στο πλευρό των ιατρών, οι οποίοι στηρίζουν όλα αυτά τα χρόνια με θυσίες προσωπικές, το Εθνικό Σύστημα Υγείας και ταυτόχρονα είμαστε εμείς εκείνοι, οι οποίοι αγωνιούμε για τη δομή, τη λειτουργία του Εθνικού Συστήματος Υγείας, όχι μόνο στο παρόν, αλλά και στο μέλλον. Και γι’ αυτόν το λόγο εμείς σας έχουμε δηλώσει ότι όσον αφορά την υποτιθέμενη συλλογική σύμβαση, τα ζητήματα που αφορούν τη μισθολογική εξέλιξη των ιατρών, είμαστε σαφώς υπέρ, θεωρώντας ότι αυτά τα οποία τους δίνετε, είναι ψίχουλα. Παρ’ όλα αυτά, είμαστε υπέρ των μισθολογικών αυξήσεων. Θεωρούμε, μάλιστα, ότι εδώ και τώρα η Κυβέρνηση πρέπει να προχωρήσει στην αποδέσμευση της μισθολογικής εξέλιξης από τη βαθμολογική εξέλιξη και επιπλέον επιμένουμε επί της ουσίας ότι οποιεσδήποτε άλλες αλλαγές θεσμικού χαρακτήρα, οι οποίες αφορούν τη δομή και τη λειτουργία του Εθνικού Συστήματος Υγείας, βεβαίως αυτές είναι θέμα του Εθνικού Κοινοβουλίου και δεν είναι θέμα συλλογικών διαπραγματεύσεων. Είναι θέμα του Εθνικού Κοινοβουλίου της Βουλής, που με περισσή ευθύνη απέναντι στο σύνολο της ελληνικής κοινωνίας, νομοθετεί. Και εμείς εδώ είμαστε να υπηρετήσουμε ακριβώς το δημόσιο συμφέρον και τα συμφέροντα του ελληνικού λαού στο σύνολό τους. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Παπουτσή. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, επειδή με προκάλεσε ο κ. Παπουτσής, να απαντήσω. 
      ΠΡΟΕΔΡΕΥΩΝ (Αναστάσιος Νεράντζης): Στο τέλος, κύριε Υπουργέ. Δεν θα τελειώσει ποτέ η συζήτηση. Έχετε στις 15.00΄, επιτροπή. Σας το υπενθυμίζω. Αφήστε να μιλήσουν οι δύο Κοινοβουλευτικοί Εκπρόσωποι και θα κλείσετε εσείς. Είναι καλύτερο νομίζω. Θα σας δοθεί πλήρης ο χρόνος να απαντήσετε στον κ. Παπουτσή. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Μέχρι να γίνει κάθε συζήτηση και αυτή η πολυπραγμοσύνη από πλευράς ΠΑΣΟΚ....
      ΠΡΟΕΔΡΕΥΩΝ (Αναστάσιος Νεράντζης): Εντάξει, ο καθένας εκφράζεται όπως νομίζει και κρίνεται. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, δεν θα σχολιάσω τον τρόπο με τον οποίο μίλησε ο κ. Παπουτσής, εγώ θα πω, όμως, ότι στην πατρίδα μου και στην ιδιαίτερη εκλογική περιφέρεια του τότε Βουλευτή Τζουμέρκων και μετά Πρωθυπουργού, αυτά τα τερτίπια, πήραν την ονομασία τους «Κολέττικα τερτίπια». Όταν πλέον έχετε απομονωθεί απ’ όλες τις πλευρές, όσον αφορά τη θέση πάνω στα συγκεκριμένα θέματα, που αποτελούν τομές πλέον, προσπαθείτε να μετατοπίσετε αλλού τη συζήτηση. 
      Αν είναι σύμφωνο το Γενικό Λογιστήριο του κράτους με έκθεση, σας λέω, κύριε Παπουτσή, ότι οι καινούργιες τροποποιήσεις δεν έχουν καμμία καινούργια οικονομική επιβάρυνση, καμμία απολύτως. Το ένα είναι αυτό. 
      ΧΡΗΣΤΟΣ ΠΑΠΟΥΤΣΗΣ: Μα, χθες δεν μας είπατε...
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Και δεύτερον, κύριε Παπουτσή, μία μιλάτε για σύμβαση, και την άλλη, με νόμο και την άλλη, την τρίτη φορά, εδώ στο Κοινοβούλιο μπορούμε να λύσουμε όλα τα θέματα. Λοιπόν, αυτά μου ενίσχυσαν την άποψη και τη λέω δημόσια, ότι εμείς τα λέμε «Κολέττικα τερτίπια» και όσον αφορά για το ποιους συναδέλφους εννοώ, δεν εννοώ κανέναν από τους συναδέλφους που κουβεντιάζουν στο περιστύλιο. Την κάθε τοποθέτηση την έκανα μετά από την ομιλία του καθενός και είπα «τέσσερις διαφορετικές υπήρξαν» με ονοματεπώνυμο. Μία απ’ αυτές είναι και η δική σας, διαφορετική από τις τρεις άλλες. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Κύριε Αδρακτά...
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, παρακαλώ το λόγο. 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε ... 
      ΠΡΟΕΔΡΕΥΩΝ (Αναστάσιος Νεράντζης): Κύριε Λεβέντη, εσείς θα τριτολογήσετε. Επομένως, προηγούνται οι δευτερολογίες. 
      ΑΘΑΝΑΣΙΟΣ ΛΕΒΕΝΤΗΣ: Γιατί; 
      ΠΡΟΕΔΡΕΥΩΝ (Αναστάσιος Νεράντζης): Διότι έχει μιλήσει ο Πρόεδρός σας και χθες μίλησε ο κ. Κουράκης. Επομένως, δεν μπορεί να προηγηθεί η τριτολογία, εν σχέση με τη δευτερολογία. 
      ΑΘΑΝΑΣΙΟΣ ΛΕΒΕΝΤΗΣ: Εδώ έχουν εκατοντολογήσει...
      Παρέμβαση σας ζήτησα. 
      ΠΡΟΕΔΡΕΥΩΝ (Αναστάσιος Νεράντζης): Εντάξει, είναι παρέμβαση. Κατά το Προεδρείο, θα πρέπει ο Υπουργός να περιμένει στο τέλος, για να ολοκληρώσουμε τη συζήτηση. Τώρα, έτσι θα δημιουργηθεί αυτή η αντέγκληση. 
      Το λόγο έχει ο κ. Παπουτσής για ένα λεπτό. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, πραγματικά δεν έχω καμμία διάθεση να εντρυφήσω στα «Κολέττικα τερτίπια», τα οποία προφανώς γνωρίζει άριστα ο κύριος Υφυπουργός -δικό σας θέμα- και η Νέα Δημοκρατία, προφανώς, η οποία τα ανέχεται. Εκείνο, όμως, το οποίο θέλω να πω είναι ότι όσον αφορά εμάς ότι δεν έχουμε καμμία απολύτως ευθύνη για την παντελή αδυναμία σας να κατανοήσετε πλήρως τις θέσεις του ΠΑΣΟΚ πρώτον. Και δεύτερον, δεν έχουμε καμμία απολύτως ευθύνη για την παντελή άγνοιά σας για τη λειτουργία του κοινοβουλευτικού πολιτεύματος και το πώς εκφράζονται τα πολιτικά κόμματα στη Βουλή. Λυπάμαι γι’ αυτό, κύριε Πρόεδρε, είναι θέμα της Κυβέρνησης και του κυρίου Υφυπουργού. 
      ΠΡΟΕΔΡΕΥΩΝ (Αναστάσιος Νεράντζης): Κατεγράφη η άποψή σας. 
      Ο κ. Αδρακτάς έχει το λόγο. 
      ΠΑΝΑΓΙΩΤΗΣ ΑΔΡΑΚΤΑΣ: Ευχαριστώ, κύριε Πρόεδρε. 
      Παρακολουθώ με πολλή προσοχή όλους τους συναδέλφους και χθες και σήμερα που τοποθετήθηκαν για το νομοσχέδιο. Πρέπει να πω ότι μετρούσα και το χρόνο. Η κριτική ήταν για την πολιτική της Κυβέρνησης και επί παντός επιστητού, αλλά για το νομοσχέδιο αφιέρωναν οι συνάδελφοι από τα επτά λεπτά, ένα έως ενάμισι λεπτό. Διαπίστωσα, επίσης, συναδέλφους που -καλώς έκαναν- ήθελαν να υπερασπιστούν το ΕΣΥ, όταν πρωτοδημιουργήθηκε. Πρώτος το είπα εγώ. Εμείς το αποδεχόμαστε, το λέμε -και αυτή είναι η διαφορά μας - ότι πραγματικά ήταν μία τομή όταν δημιουργήθηκε το 1983 το ΕΣΥ, ότι πραγματικά, έδωσε λύσεις και έδωσε και προοπτική. 
      Είδα συναδέλφους να θέλουν να ισοπεδώσουν τελείως την παρουσία και το έργο της Νέας Δημοκρατίας τα τέσσερα χρόνια. Είδα συναδέλφους σε επίθεση προσωπική. Και μου κάνει εντύπωση. Έγινε λόγος για επικοινωνιακό Υπουργό. Εδώ μιλάμε πολιτικά, κύριοι. Χθες άκουγα ότι πάει για τσάι στο Κολωνάκι. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Δεν είναι κακό αυτό.
      ΠΑΝΑΓΙΩΤΗΣ ΑΔΡΑΚΤΑΣ: Όχι. Μιλάμε πολιτικά, κρινόμεθα πολιτικά. Ο Υπουργός και δραστήριος και αποτελεσματικός είναι και κρίνεται από το αποτέλεσμα. Ελάτε εδώ να κάνετε σχόλια. Εγώ δεν θα σας κάνω λογοκρισία. Πείτε ό,τι θέλετε, αλλά σε πολιτική βάση, όπως κάνουμε εμείς.
      Εγώ σας είπα ότι αναγνώρισα το τι έγινε. Φθάσαμε σε ακρότητες, σε ακραίες τοποθετήσεις. Κατέθεσε συνάδελφος –και έτυχε να είναι από την περιφέρειά μου- και είπε ότι είναι για τα Πρακτικά για να φαίνεται. Θέατρο! 
      Τι λέει αυτό το έγγραφο; Είναι η επιθεώρηση που έγινε –και οφείλουν να κάνουν- από την περιφέρεια, από τη ΔYΠΕ, σ’ αυτά τα αγροτικά ιατρεία που είναι αποκεντρωμένες υπηρεσίες και ανήκουν στους δήμους. Γράφει, λοιπόν, μέσα και λέει για το Δήμο Σκιλλούντας να βαφτούν τα ιατρεία, ότι έχει σπασμένα τζάμια, αναφέρεται σ’ όλα τα ιατρεία και ότι δεν μπορεί ούτε να τα συντηρήσει ο δήμος, δεν βάζει έναν άνθρωπο να τα βάψει. 
      Και έρχεται ο συνάδελφος να ζητήσει ευθύνη από την Κυβέρνηση: Πού αποσκοπούσε; Σας ερωτώ. Να απαντήσετε με το χέρι στην καρδιά. Ήθελε να δημιουργήσει εντύπωση. Κατέθεσε έγγραφο ότι η Κυβέρνηση φταίει. Δεν θέλω να πω όνομα, είναι πατριώτης μου. Ξέρετε, εγώ είμαι τυπικός κοινοβουλευτικός. Έχει κατατεθεί το έγγραφο. Το έχετε και εσείς, να το δείτε. 
      «Για τα δημοτικά φταίει η Κυβέρνηση»! Δηλαδή, ακούσαμε τόσες ακραίες τοποθετήσεις. Ή το άλλο που ακούστηκε για την Άρτα και έτυχε να το σημειώσω; Ακούστηκαν διαδοχολογίες, «φέραμε τη διαδοχολογία της Κυβέρνησης στη Βουλή», για να συζητήσουμε για το νομοσχέδιο! 
      Ακούσαμε για το πολυδιευθυντικό, ότι είναι ο Σουφλιάς πολυδιευθυντής και ο Μεϊμαράκης είναι ένας άλλος πολυδιευθυντής, πράγματα που καθιστούν αναξιόπιστη την πολιτική. Αυτό με ενδιαφέρει πάρα πολύ. Με ενδιαφέρει –πιστέψτε με ειλικρινά- παραπάνω και από την ουσία ακόμη του νομοσχεδίου, που είναι μια μεγάλη τομή και έπρεπε να τη δουν και τη βλέπουν οι συνάδελφοι. Δεν μπορεί, είμαστε πολλοί γιατροί! 
      Γνωρίζουν οι συνάδελφοι ότι πράγματι αυτό το σύστημα –το είπαν και οι δικοί σας συνάδελφοι, δεν είναι κακό- είναι γηρασμένο. Γέρασε το σύστημα, είκοσι χρόνια πέρασαν. Θα προσπαθήσουμε να το ξαναφτιάξουμε, να του δώσουμε προοπτική.
      Υπέρ του δημοσίου είμαστε και εμείς, κύριοι συνάδελφοι. Ποιος σας είπε ότι θέλουμε την ιδιωτική περίθαλψη; Πού το είδατε; Έδωσε στοιχεία ο Υπουργός σε όλες τις παρεμβάσεις. Τα γνωρίζετε τα στοιχεία. Γι’ αυτό το σύστημα όλοι αγωνιούν. Αν σας καλούμε να έρθετε να συζητήσουμε και να συναινέσουμε, είναι για να δώσουμε καλύτερα αποτελέσματα, όχι όμως να ακούμε ανακρίβειες, όπως παραδείγματος χάριν, για το Νοσοκομείο της Άρτας –και έτυχε να είναι ο Υπουργός από την Άρτα- το οποίο λειτουργεί πλήρως ή για το Νοσοκομείο στην Ηλεία.
      Εγώ δεν είπα ότι δεν έγινε νοσοκομείο. Έγινε ένα πολύ ωραίο νοσοκομείο. 
      ΗΛΙΑΣ ΛΑΜΠΙΡΗΣ: Υπάρχουν ελλείμματα. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε συνάδελφε, βάλαμε 170. Πώς μεταφέρθηκε το νοσοκομείο, επί των ημερών σας; 
      Το είπα και χθες, μην το επαναλάβω. Τι λέει το ΑΣΕΠ; Από το 2004 έως το 2008 κάνει λόγο για εννιάμισι χιλιάδες προσλήψεις, εκτός από τις τελευταίες χίλιες εξακόσιες. Το ΑΣΕΠ έδωσε το χαρτί. Δεν το έδωσα εγώ. Είναι από το 2004 έως το 2008 και κατετέθη στη Βουλή σε ομιλία που έγινε σε επίπεδο Αρχηγών. 
      Δεν λέω ότι τα λύσαμε τα προβλήματα. Βάζουμε μια γραμμή, κάνουμε μια πολύ μεγάλη τομή, μια μεγάλη ένεση –αν θέλετε, να μιλήσω με όρους ιατρικής- σε τούτο το σύστημα, το γερασμένο, για να το τονώσουμε. Και βεβαίως το Υπουργείο και η πολιτική ηγεσία θα φέρει και τη συνέχεια. 
      Άκουσα για την πρωτοβάθμια φροντίδα υγείας. Ποιος λέει όχι; Πόσες φορές έχουν δοθεί υποσχέσεις και από εμάς –εγώ δεν λέω όχι- και από εσάς πρωτύτερα; Λέω, λοιπόν, ότι πρέπει να έλθει και η πρωτοβάθμια περίθαλψη για να ολοκληρώσουμε το σύστημα. 
      Μπήκαν ζητήματα όπως αν θα πρέπει και πότε να κάνουν την ειδικότητά τους οι συνάδελφοι. Το ξέρω. Γιατρός δεν είμαι; Πώς θα λυθεί αυτό, όταν σήμερα έρχονται απ’ έξω τόσοι; Είναι κάτι που το γνωρίζετε. Πώς θα εκπαιδευθούν; Ποια είναι η μαγική πρόταση που έχετε να κάνετε; Να το δούμε, λοιπόν. Να γίνουν εξετάσεις, να δίνουν εξετάσεις, πάλι εξετάσεις; 
      Προσέξτε, είναι αυτό το καλύτερο; Για ρωτήστε κι αυτούς που περιμένουν. Είναι το καλύτερο; Πήρε κάποιος προχθές πτυχίο και πρέπει να δώσει ξανά εξετάσεις, για να κάνει ειδικότητα. Θέλει πολλή μελέτη. Δεν είναι έτσι, κύριοι συνάδελφοι και το γνωρίζετε ότι δεν είναι έτσι. 
       Άρα, να βάλουμε θέμα για το σύστημα εκπαίδευσης; Να το βάλουμε από το πόσοι πρέπει να είναι; Οι γιατροί είναι πάρα πολλοί. Θέλετε να ανοίξουμε αυτήν την κουβέντα; Εγώ δέχομαι ευχαρίστως να την ανοίξω. Κι εγώ και το κόμμα μου και η Κυβέρνηση αντέχει αυτόν το διάλογο. Σ’ αυτόν το διάλογο δεν θέλετε να κουβεντιάσουμε; Το έθεσαν οι συνάδελφοι.
      Άρα, να λοιπόν πού επιβάλλεται η συζήτηση, να λοιπόν πού επιβάλλεται η συνεννόηση, γιατί οι περισσότεροι που συζητάμε τώρα είμαστε γιατροί και γνωρίζουμε αυτά τα προβλήματα. Όμως, ελάτε να τα κουβεντιάσουμε και να βάλουμε το χέρι επί τον τύπο των ήλων και να το συζητήσουμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, συγγνώμη, τελειώνω αμέσως. 
      Αυτή είναι η πρόταση και όχι να ερχόμαστε εδώ με συνθήματα και με προσωπικές επιθέσεις. Πρώτη φορά ακούω τόσες προσωπικές επιθέσεις σε Υπουργό. Προσωπικά δεν υπερασπίζομαι κανέναν Υπουργό, αλλά υπερασπίζομαι το έργο, το οποίο είναι μεγάλο. Είναι μεγάλο το έργο. 
      Θα ήθελα να σας θυμίσω –εγώ δεν θα έκανα καθόλου αναφορά στο παρελθόν, που επιτυχώς κάποιος συνάδελφος θυμήθηκε ακόμη και τον αείμνηστο Δοξιάδη- ότι ήταν μεγάλη πρόταση τα νομαρχιακά νοσοκομεία, τα οποία τότε δεν έγιναν. Δεν εισακούστηκε αυτή η πρόταση. Και θα έπρεπε να είχαν γίνει τότε τα νομαρχιακά νοσοκομεία, δεδομένου ότι έχουμε ακόμα νομούς με τρία νοσοκομεία, όπως είναι η πατρίδα μου. Κι εγώ τόλμησα να πω ότι χρειάζεται ένα, αυτό που φτιάχτηκε επί των ημερών σας, το οποίο πρέπει και να στελεχωθεί. 
      Εγώ τόλμησα να το πω, αλλά ...
      ΠΡΟΕΔΡΕΥΩΝ (Αναστάσιος Νεράντζης): Παρακαλώ ολοκληρώστε. 
      ΠΑΝΑΓΙΩΤΗΣ ΑΔΡΑΚΤΑΣ: Η σπέκουλα, όμως, που γίνεται από συναδέλφους, αντιλαμβάνεστε ότι δεν μπορεί να αποδώσει. Εγώ, αν θέλετε, αυτό το πλήρωσα και πολιτικά, όταν έκανα αυτήν την πρόταση, γιατί πιστεύω ότι ο πολιτικός πρέπει να παίρνει και τέτοιες ευθύνες και να έχει και τέτοιο ρίσκο. 
      Πόσο αποδοτικότερο θα ήταν αν όλοι οι συνάδελφοι μπορούσαμε να κάνουμε αυτήν την κουβέντα και να δούμε και τον υγειονομικό χάρτη, όταν τότε γινόντουσαν τα κέντρα υγείας που έχουμε. Και ξέρετε ότι αυτά δεν έγιναν με κανέναν προγραμματισμό. Για ποιον προγραμματισμό μιλάτε; Γινόντουσαν, προσλαμβάνονταν...
      ΠΡΟΕΔΡΕΥΩΝ (Αναστάσιος Νεράντζης): Κύριε Αδρακτά, ευχαριστούμε πολύ. Σας παρακαλώ ολοκληρώστε.
      ΠΑΝΑΓΙΩΤΗΣ ΑΔΡΑΚΤΑΣ: Ολοκληρώνω, κύριε Πρόεδρε.
      Προσλαμβάνονταν τότε οι κηπουροί, οι τηλεφωνητές και δεν είχε γιατρούς. Ήταν η αδυναμία πάνω στην οποία στήθηκε το σύστημα. Ε, λοιπόν, ας τα ξεχάσουμε αυτά. Ας δούμε τι καλό κάνατε και κάνετε στο ΕΣΥ –το επαναλαμβάνω, για να δείτε πόσο τίμια θέλω να μιλάω απέναντί σας- ελάτε να δείτε κι εσείς τι καλό κάναμε και κάνουμε, για να μπορέσουμε να συνθέσουμε για το καλύτερο, όσον αφορά το χώρο της υγείας. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Αδρακτά. 
      Το λόγο έχει ο κ. Χαραλάμπους ως Κοινοβουλευτικός Εκπρόσωπος του Κομμουνιστικού Κόμματος Ελλάδας, προκειμένου να δευτερολογήσει. 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, μπορώ να έχω το λόγο για μια παρέμβαση; 
      ΠΡΟΕΔΡΕΥΩΝ (Αναστάσιος Νεράντζης): Κύριε Λεβέντη, θα έλθει η σειρά σας. 
      Κύριε Χαραλάμπους, έχετε τρία λεπτά και σας το λέω εκ των προτέρων. Μη θελήσετε να πάτε παραπάνω. Γιατί διαρκώς διαμαρτύρεστε για τον Κανονισμό, αλλά πάντοτε επιχειρείτε υπέρβαση. 
      ΑΘΑΝΑΣΙΟΣ ΛΕΒΕΝΤΗΣ: Να τον εφαρμόζετε σ’ όλους τον Κανονισμό, κύριε Πρόεδρε!
      ΠΡΟΕΔΡΕΥΩΝ (Αναστάσιος Νεράντζης): Ορίστε, παρακαλώ, έχετε το λόγο. Τρία λεπτά είναι ο χρόνος σας, κύριε Χαραλάμπους. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Ευχαριστώ, κύριε Πρόεδρε.
      Ειλικρινά και σήμερα είμαστε μάρτυρες μιας ανώφελης δικομματικής αντιπαράθεσης. Τα δύο κόμματα και το ΠΑΣΟΚ και η Νέα Δημοκρατία ερίζουν για τα δευτερεύοντα και ουσιαστικά υποκρύπτουν ή προσπαθούν να αποκρύψουν ότι συμφωνούν για τα πρωτεύοντα. 
      Θα είμαι πολύ συνοπτικός. 
      Κύριε Υπουργέ, πραγματικά άκουσα πολλές φορές ότι η σύμβαση που υπογράψατε με τους γιατρούς, ήλθε κατά 99%. Προσπαθώ τόση ώρα να λύσω μαθηματικά αυτό το 99%, τι σημαίνει δηλαδή ποσοτικά, αριθμητικά. Δηλαδή, όταν στη σύμβαση υπογράφηκε για πρόσληψη τεσσερισήμισι χιλιάδων γιατρών και έρχονται δύο χιλιάδες γιατροί, αυτό είναι το 99%; 
      Όταν από τη σύμβαση παραλείπεται το ότι μετά την τέταρτη εφημερία, τα χρήματα που θα παίρνουν οι γιατροί είναι αφορολόγητα, αυτό είναι το 1%; Όταν πουθενά δεν περιλαμβάνεται ότι δεν ισχύει το πλαφόν του αρεοπαγίτη για τους γιατρούς –ειδικά της επαρχίας- που θα αναγκαστούν να κάνουν και πάλι εφημερίες, χωρίς να πληρώνονται, αυτό είναι πάλι το 1% κ.ο.κ; 
      Το κύριο, όπως είπα, κύριε Πρόεδρε, που αποκρύπτουν όλοι –και ο ΣΥΡΙΖΑ- είναι ότι δέχονται την κοινοτική οδηγία. Μάλιστα, πολλοί επιχειρηματολόγησαν και υπέρ της, αποκρύπτοντας αυτό που το Κομμουνιστικό Κόμμα Ελλάδας από την πρώτη στιγμή έφερε στην επιφάνεια, ότι δηλαδή η κοινοτική οδηγία όχι μόνο δεν μιλάει για σαράντα οκτώ ώρες εργασίας την εβδομάδα, αλλά μιλάει για διευθέτηση του χρόνου και μάλιστα σε βάθος για τους ειδικευμένους γιατρούς σε τέσσερις μήνες και για τους ειδικευόμενους σε έναν χρόνο. 
      Ουσιαστικά –το επαναλαμβάνω για μια ακόμη φορά- αυτό σημαίνει ότι μπορεί η διοίκηση ενός νοσοκομείου να εξαναγκάσει έναν γιατρό να δουλέψει εβδομήντα ώρες τη μία εβδομάδα, δεκαπέντε ή δεκαέξι ώρες την άλλη και μ’ αυτόν τον τρόπο «ούτε γάτα ούτε ζημιά». Αν στους τέσσερις μήνες βγει ο μέσος όρος της εβδομάδας, δηλαδή, σαράντα οκτώ ώρες, όλα θα είναι καλά και ρόδινα. 
      Και βέβαια, αποτελεί και προπομπό που αύριο θα έρθει και θα είναι -αν θέλετε- και κεραμίδα στο κεφάλι των γιατρών ο ενεργός και ο ανενεργός χρόνος. Θα τους λένε: «Ναι, μεν είστε στο νοσοκομείο, αλλά κοιμάστε. Αυτός είναι ανενεργός χρόνος, δεν πληρώνεται. Τρώτε μια ώρα, είναι ανενεργός χρόνος, δεν πληρώνεστε».
      Ειπώθηκε πολύ για την ιδιωτική πρωτοβουλία, εκεί που πραγματικά οι συνάδελφοι του ΠΑΣΟΚ ξεπέρασαν τα εσκαμμένα. Πραγματικά, μίλησαν για το δημόσιο τομέα υγείας που τον υπερασπίζονται και που η Νέα Δημοκρατία ουσιαστικά προωθεί τον ιδιωτικό τομέα.
      Αν αυτά που λέτε, κύριοι του ΠΑΣΟΚ, ήταν αλήθεια, τότε θα υποστηρίζατε αυτό που τόσο καιρό το Κομμουνιστικό Κόμμα της Ελλάδας λέει για ένα αποκλειστικά δημόσιο δωρεάν σύγχρονο σύστημα υγείας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Πρέπει να ολοκληρώσετε, κύριε Χαραλάμπους.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Η καθαρή αλήθεια, κύριε Πρόεδρε, όσον αφορά την ιδιωτική πρωτοβουλία ήταν, ότι κάθε φορά που εναλλασσόταν το ένα κόμμα το άλλο στην κυβέρνηση, παρέδιδε ακόμα πιο διογκωμένο, ακόμα πιο γιγαντωμένο το ιδιωτικό σύστημα περίθαλψης, την ιδιωτική υγεία.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Τελειώνω.
      Ειπώθηκε και μ’ αυτό τελειώνω πράγματι, κύριε Πρόεδρε, για τις μεγαλειώδεις κινητοποιήσεις που πράγματι όλοι κάναμε το 1975, που έδωσαν τότε -που φτάσαμε πια στο αμήν, που έφτασε ο κόμπος στο χτένι- κάποιες λύσεις. Πληρώθηκαν οι εφημερίες που μέχρι τότε…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: …δυο μέρες ήμασταν έξω, μια μέρα εφημερεύαμε…
      ΠΡΟΕΔΡΕΥΩΝ (Αναστάσιος Νεράντζης): Αρκετά, κύριε Χαραλάμπους.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: …και θεωρείτο ότι η εφημερία αυτή ήταν…
      ΠΡΟΕΔΡΕΥΩΝ (Αναστάσιος Νεράντζης): Κύριε Χαραλάμπους, πρέπει να τελειώνετε. Για εσάς χτυπάει το κουδούνι. Σας παρακαλώ! Με φέρνετε σε δύσκολη θέση! Μιλάτε πέντε λεπτά, ενώ έπρεπε να μιλήσετε τρία. Πόσο θέλετε; Έχετε περιορισμένο χρόνο. Κανονισμός είναι αυτός. Τελειώσατε, παρακαλώ.
      Ορίστε, κύριε Λεβέντη. Έχετε τρία λεπτά και εσείς.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Εγώ είχα ζητήσει μια μικρή παρέμβαση, όπως έχουν γίνει επανειλημμένα από το ΠΑΣΟΚ, από το Κομμουνιστικό Κόμμα…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ξεκινάτε άσχημα. Τρία λεπτά έχετε να μιλήσετε. Κάθε φορά σας δίνουμε και χρόνο και πάλι διαμαρτυρόμενος είστε. Τι θα πει «μικρή παρέμβαση»; Τριτολογείτε, ο Κανονισμός λέει ότι ο χρόνος τριτολογίας είναι τρία λεπτά. Τι θα πει «μικρή παρέμβαση»;
      Παρακαλώ ελάτε, τρία λεπτά έχετε δικαίωμα από τον Κανονισμό τριτολογίας. Ορίστε, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, γιατί εξαντλείτε όλη την αυστηρότητα στη συγκεκριμένη…
      ΠΡΟΕΔΡΕΥΩΝ (Αναστάσιος Νεράντζης): Μα, δεν είναι αυστηρότητα. Σας προειδοποίησα, γιατί ξέρω ότι τείνει να γίνει σύστημα. Ξαναμηδενίζω το χρόνο, για να μη θεωρείτε ότι τον τρώω.
      Παρακαλώ, αρχίζετε τώρα.
      ΑΘΑΝΑΣΙΟΣ ΛΕΒΕΝΤΗΣ: Θα ήθελα, κατ’ αρχάς, να σημειώσω ότι θα συζητηθεί αυτό το νομοσχέδιο τέσσερις μέρες στη Βουλή. Χαιρόμαστε γι’ αυτό. Φοβόμαστε, όμως, ότι αυτή η παράταση μπορεί κάτι να φέρει, μια και έχουν γίνει τόσα μ’ αυτό το νομοσχέδιο. Θέλουμε να ελπίζουμε ότι δεν θα υπάρξουν αλλαγές και τροποποιήσεις.
      Ένα δεύτερο προς το ΠΑΣΟΚ. Τελικά, αν κατάλαβα καλά, κύριε Παπουτσή, είστε υπέρ της μισθολογικής εξέλιξης, αλλά όχι, όμως και της ουσιαστικής εξέλιξης, της βαθμολογικής εξέλιξης. Επομένως, δεν θέλετε τη σύμβαση αυτή που έχει υπογραφεί ανάμεσα στους νοσοκομειακούς γιατρούς. Πέστε το καθαρά να το ξέρουμε ότι εσείς δεν τη θέλετε. Διότι εάν…
      ΧΡΗΣΤΟΣ ΠΑΠΟΥΤΣΗΣ: Μου επιτρέπετε;
      ΑΘΑΝΑΣΙΟΣ ΛΕΒΕΝΤΗΣ: Να τελειώσω, γιατί δεν έχω περιθώριο.
      Εάν, λοιπόν, θέλετε αυτήν τη σύμβαση, τότε κάντε αυτό που λέμε και εμείς: Φέρτε τη σύμβαση, όπως είναι ακριβώς, αυτή που υπεγράφη την 1η Δεκεμβρίου και να κυρωθεί από τη Βουλή. Έτσι θα λύνονταν όλα τα προβλήματα.
      Επειδή ο κ. Χαραλάμπους επανειλημμένα αναφέρεται και στο ΣΥΡΙΖΑ, γιατί θέλει την κοινοτική οδηγία και ό,τι είναι κοινοτικό πρέπει να πάει στο πυρ το εξώτερο, επαναλαμβάνω ότι η κοινοτική οδηγία ζητάει σαράντα οκτώ ώρες για τους ειδικευμένους και πενήντα έξι ώρες για τους ειδικευόμενους.
      Αυτό που προτείνατε, κύριε Χαραλάμπους-εξάωρο, πενθήμερο- κάνει τριάντα ώρες και μια μέρα εφημερίας, όπως λέτε, κάνει πενήντα τέσσερις ώρες, όχι σαράντα οκτώ την εβδομάδα. Επομένως, είναι περισσότερες ώρες. Τώρα, αν θα το εκπτύξετε στο χρόνο, αυτό είναι κάτι που μπορεί να γίνει οποτεδήποτε, αλλά ασφαλώς, δεν συμφωνούμε εμείς με τέτοιες ρυθμίσεις σε καμμία περίπτωση.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Δεν κάνετε καλή πρόσθεση, δεν ξέρετε καλά μαθηματικά.
      ΑΘΑΝΑΣΙΟΣ ΛΕΒΕΝΤΗΣ: Από εκεί και πέρα, επειδή αναφέρθηκε και από τον Κοινοβουλευτικό Εκπρόσωπο της Νέας Δημοκρατίας, πού είδατε ότι θέλουμε την ιδιωτική περίθαλψη; Μα, δεν είναι ότι το διακηρύσσετε. Εσείς λέτε «δεδομένος ο δημόσιος χαρακτήρας της υγείας» και όμως, κάνετε τόσα με νομοθετικές ρυθμίσεις και με άλλες, ώστε να ευνοείται ή να γιγαντώνεται ο ιδιωτικός τομέας. Αυτό το έκανε και το ΠΑΣΟΚ.
      Παραλάβατε ένα ιδιωτικό τομέα που κάλυπτε το 47%. Τώρα έχει φτάσει το 57%, αν όχι το 60%. Δυστυχώς, αυτή είναι η σκληρή πραγματικότητα.
      Και επειδή ελέχθη και κάτι άλλο και θα ήθελα αυτό να το διευκρινίσω, μίλησε ο κ. Γιαννόπουλος νωρίτερα και είπε ότι το 1975 βρήκαμε εξαθλιωμένους γιατρούς. Δεν αποδέχομαι επ’ ουδενί τον όρο «εξαθλιωμένοι γιατροί», γιατί υπηρετούσα και τότε στο δημόσιο σύστημα υγείας. Πάντοτε οι γιατροί αγωνίζονταν όπως είχαν αγωνιστεί και πριν από τη δικτατορία και είχα την τιμή και τότε να είμαι στο πρώτο Συμβούλιο των Νοσοκομειακών Γιατρών Αθήνας και Πειραιά και είχαν κάνει μεγάλες απεργίες εκεί και τότε πρώτη φορά θεσπίστηκε, ώστε να μην υπάρχουν άμισθοι βοηθοί, αλλά όλοι οι βοηθοί να είναι έμμισθοι.
      Από εκεί και πέρα, μετά το 1975 με τους μεγάλους αγώνες και τις κινητοποιήσεις καθιερώθηκε να πληρώνονται και εφημερίες που πριν δεν πληρώνονταν, αλλά και πάλι σήμερα με τη μακροχρόνια αναμονή των γιατρών για να πάρουν ειδικότητα, δυστυχώς, κινδυνεύουμε να περιπέσουμε -ήδη έχει συμβεί αυτό σε πολλές περιπτώσεις- να δέχονται να δουλεύουν άμισθοι οι γιατροί, προκειμένου να εξασφαλιστεί ο χρόνος της ειδικότητας. Αυτό είναι ένα σοβαρό πρόβλημα που δεν πρέπει να το παραβλέψουμε.
      Για τα άλλα δεν έχω περιθώριο και δεν θέλω να υπεισέλθω. Και μιλήσαμε και θα ξαναμιλήσουμε τις επόμενες ημέρες.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.15΄ λύεται η συνεδρίαση για αύριο ημέρα Παρασκευή 20 Φεβρουαρίου 2009 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση επερώτησης είκοσι εννέα Βουλευτών του ΠΑΣΟΚ προς την Υπουργό Απασχόλησης και Κοινωνικής Προστασίας σχετικά με το Σώμα Επιθεώρησης Εργασίας και τις εργασιακές σχέσεις, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ


