Σελίδα 2453 
Π Ρ Α Κ Τ Ι Κ Α Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΝΕ'

Παρασκευή 10 Ιανουαρίου 1997

Αθήνα, σήμερα στις 10 Ιανουαρίου 1997, ημέρα Παρασκευή και ώρα 10.25', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από τον κ. Παντελή Οικονόμου, Βουλευτή Α' Αθηνών, τα ακόλουθα:)

Α' ΚΑΤΑΘΕΣΗ ΑΝΑΦΟΡΩΝ

1) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Νομάρχης Δωδεκανήσου ζητεί να κηρυχθεί από τη Βουλή των Ελλήνων το έτος 1997 ως έτος ΔΩΔΕΚΑΝΗΣΟΥ.

2) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση κατασκευής της γέφυρας του Ευρίπου και στην παράνομη εκμετάλλευση του Ληλάντιου Πεδίου Εύβοιας.

3) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται η άμεση ανάγκη μεταστέγασης του Ειρηνοδικείου Στύρων Εύβοιας.

4) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Εξωραϊστικός Σύλλογος Καστρί - Λουτρό Αιγάνης Λάρισας ζητεί την ένταξη της περιοχής στο σχέδιο πόλης.

5) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων Ι.Κ.Α. και ο Πανελλήνιος Σύλλογος Εργαστηριακών Υπαλλήλων Ι.Κ.Α. διαμαρτύρονται για την έλλειψη ακτινοπροστασίας στα ακτινοδιαγνωστικά και πυρηνικής ιατρικής εργαστήρια του Ι.Κ.Α..

6) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύνδεσμος Ιδιοκτητών Φροντιστηρίων Ξένων Γλωσσών Νομού Εύβοιας ζητεί την αναγνώριση των πιστοποιητικών γλωσσομάθειας PALSO.

7) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Κων/νος Δώδος, κάτοικος Κομοτηνής, καταγγέλλει την προσβολή εθνικού μας συμβόλου από υπηρεσία του Δήμου Κομοτηνής.

8) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Δ/ντής του 1ου Δημοτικού Σχολείου Αμπελώνα Λάρισας ζητεί την οικονομική ενίσχυση της μαθητικής εφημερίδας "Μαθητικές Φωνούλες Αμπελώνα".

9) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία οι Αγωνιστές της Εθνικής Αντίστασης ζητούν την ηθική και υλική αποκατάστασή τους.

10) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η 'Ενωσις Αναπήρων και Θυμάτων Πολέμου Επαρχίας Ελασσόνας ζητεί να χορηγηθεί αύξηση 15% στα μέλη της.

11) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Κοινότητα Καρυάς Λάρισας ζητεί την κατασκευή έργων υποδομής στην περιοχή της.

12) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Δ/ντής του 1ου Δημοτικού Σχολείου Αμπελώνα Λάρισας ζητεί την κατασκευή κλειστού γυμναστηρίου στον Αμπελώνα Λάρισας.

13) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία το Εκκλησιαστικό Συμβούλιο Ιερού Ναού Κοιμήσεως της Θεοτόκου Νέας Καρυάς ζητεί οικονομική ενίσχυση για την αποπεράτωση του Ιερού Ναού.

14) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών διαμαρτύρεται γιατί η Α.Ο. δεν συμπεριέλαβε σε προκήρυξη διαγωνισμού της το πτυχίο PALSO ως αποδεικτικό γνώσης ξένης γλώσσας.

15) Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Παλαιστικός Σύλλογος Καλών Δένδρων Σερρών ζητεί την οικονομική του ενίσχυση.

16) Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία Γονείς και Κηδεμόνες ατόμων με βαρειά νοητική καθυστέρηση που ζουν στο Νομό Ημαθίας διαμαρτύρονται για τη διακοπή του επιδόματος σε βαρειά νοητικά καθυστερημένα άτομα με δείκτη νοημοσύνης μέχρι 30.

Σελίδα 2454 

 

17) Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Κοινότητα Λευκαδίων Ημαθίας ζητεί διευκρινήσεις για την καταβολή του ειδικού επιδόματος των 18.000 δρχ. στους υπαλλήλους των ΟΤΑ.

18) Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Συμβούλιο Περιοχής της 2ης Εδαφικής Περιφέρειας Νομού Ημαθίας ζητεί την κατασκευή έργων υποδομής και άμεσης ανάγκης στα Πιέρια Ημαθίας.

19) Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Κοινότητα Ριζωμάτων Ημαθίας ζητεί να της παραχωρηθούν τα έσοδα του μεριδίου του Δάσους Ριζωμάτων που ανήκει στο Δημόσιο.

20) Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Κοινότητα Ριζωμάτων Ημαθίας ζητεί τη στελέχωση του Περιφερειακού - Αγροτικού Ιατρείου Ριζωμάτων.

21) Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο κ. Α.Ζίνδρος, κάτοικος Πλαγιάς Κόνιτσας Ιωαννίνων ζητεί να δοθούν στους επαναπατρισμένους πολιτικούς πρόσφυγες Πλαγιάς Ιωαννίνων οικόπεδα στο χωριό Κρουσιανά όπου μετακινήθηκε η Πλαγιά.

22) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Πανελλήνια 'Ενωση Κατωτέρων Πληρωμάτων Μηχανής Εμπορικού Ναυτικού "Ο ΣΤΕΦΕΝΣΩΝ" καταγγέλλει την εγκατάλειψη του επταμελούς πληρώματος Μ/S "ΜΥΡΣΙΝΗ" 499 κοχ νηολογίου Μυτιλήνης στην περιοχή της Αγκώνας Ιταλίας.

23) Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η 'Ενωση Συνταξιούχων ΕΛ.ΑΣ. - Τέως Χωρ/κής Περιοχής Αγρινίου διαμαρτύρεται για την ίδρυση ειδικού κλάδου στο Μ.Τ.Σ. για την ενίσχυση μόνο των μερισματούχων του Στρατού Ξηράς.

24) Οι Βουλευτές κ.κ. ΑΧΙΛΛΕΑΣ ΚΑΝΤΑΡΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα Ζάρκου Τρικάλων ζητεί να δοθούν νέες άδειες καλλιέργειας ζαχαρότευτλων στην περιοχή της.

25) Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία το Νομαρχιακό Συμβούλιο Ξάνθης ζητεί την άμεση αποκατάσταση των ζημιών που προκάλεσαν οι πρόσφατες πλημμύρες στο Νομό Ξάνθης.

26) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Δασκάλων και Νηπιαγωγών Λήμνου καταγγέλλει την έλλειψη δασκάλων στη Λήμνο εξαιτίας του προβλήματος της απόσπασης δασκάλων που κατάγονται από το νησί της Λέσβου.

27) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Δασκάλων και Νηπιαγωγών Λήμνου ζητεί να γίνουν δεκτές οι αιτήσεις για προαγωγές Δημοτικών Σχολείων Λήμνου καθώς και την ίδρυση νηπιαγωγείων στη Μύρινα Λήμνου.

28) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Δασκάλων και Νηπιαγωγών Λήμνου ζητεί να γίνουν δεκτές οι αιτήσεις δασκάλων που ζητούν μετάθεση στη νήσο Λήμνο.

29) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Δασκάλων και Νηπιαγωγών Λήμνου Νομού Λέσβου ζητεί να αυξηθούν οι οργανικές θέσεις στις ειδικότητες φυσικής αγωγής, ξένης γλώσσας, μουσικής και καλλιτεχνικών μαθημάτων στα σχολεία της νήσου Λήμνου.

30) Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία το Σωματείο ΤΑΞΙ Επαρχίας Φυλλίδας Νομού Σερρών "ΑΓ.ΝΕΚΤΑΡΙΟΣ" ζητεί τη λήψη μέτρων για τη στήριξη του κλάδου του.

31) Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία ο Σύνδεσμος Συνταξιούχων ΤΕΒΕ Πειραιώς και Νήσων ζητεί επανασύνδεση των κατωτέρων συντάξεων με τα 20 ημερομίσθια του ανειδίκευτου εργάτη.

32) Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Κοινοτικό Συμβούλιο Πλατανούσας Ιωαννίνων ζητεί την εξέταση από ειδικούς επιστήμονες της περιοχής της που κινδυνεύει από κατολισθήσεις.

33) Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία το Σωματείο Μαγείρων και λοιπού Προσωπικού Κουζίνας Νομού Αττικής και η 'Ενωση Υπαλλήλων Εστιατορίων - Ζυθεστιατορίων κ.λπ. καταγγέλλουν την αντεργατική πολιτική της κυβέρνησης.

34) Οι Βουλευτές κ.κ. ΛΕΩΝ ΑΥΔΗΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία ο Πολιτιστικός Σύλλογος 'Ανω Αμπελοκήπων Αθηνών ζητεί να παραχωρηθεί το οικόπεδο της ΕΥΔΑΠ επί της οδού Λακωνίας (παλιό ρέμα) περιοχής 'Ανω Αμπελοκήπων στο Δήμο Αθηναίων για να μετατραπεί σε λειτουργικό πράσινο χώρο.

35) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η Κοινότητα Αγίας Παρασκευής Λέσβου ζητεί να υπαχθεί ο Οργανισμός Προστασίας Ηλικιωμένων που λειτουργεί στην Κοινότητα στο Πρόγραμμα Προστασίας Ηλικιωμένων του Υπουργείου, ώστε να δικαιούται χρηματοδότησης.

36) Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία Εργαζόμενοι περιοχής Χαλκίδας Εύβοιας ζητούν τη λήψη μέτρων κατά της ανεργίας.

37) Οι Βουλευτές κ.κ. ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύνδεσμος 'Υδρευσης Καρδίτσας - Σοφάδων και Πέριξ Κοινοτήτων εκφράζει τη συμπαράστασή του στους αγωνιζόμενους αγρότες του Νομού Καρδίτσας.

38) Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Εργατικό Κέντρο Αγρινίου αναφέρεται στο τραγικό ναυάγιο του πλοίου "ΔΥΣΤΟΣ".

39) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Παλλεσβιακό Εργατικό Κέντρο ζητεί τη θεσμοθέτηση του απαγορευτικού των εμπορικών πλοίων.

40) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Κάτοικοι της Κομοτηνής διαμαρτύρονται για την εμφάνιση υπόπτων αιρετικών οργανώσεων στην περιοχή τους.

41) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Σχολή Επιστημών Υγείας Τμήμα Ιατρικής του Πανεπιστημίου Θεσσαλίας υποβάλλει προτάσεις για την αναβάθμιση της Ιατρικής Σχολής του Πανεπιστημίου Θεσσαλίας.

Σελίδα 2455 

 

42) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η 'Ενωσις Αναπήρων και Θυμάτων Πολέμου Επαρχίας Ελασσόνας ζητεί να χορηγηθεί αύξηση 15% στις συντάξεις των μελών της, όπως και στους ανάπηρους με ειδικές ανάγκες.

43) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία το Σωματείο Εστιατόρων Ιαλυσού Ρόδου και Περιχώρων ζητεί την κατάργηση του Δημοτικού Φόρου 5% που μαστίζει τον κλάδο.

44) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας το οποίο αναφέρεται στην σκληρή οικονομική κατάσταση που ευρίσκονται οι ξενοδόχοι να αναγκάζονται "να κλείνουν" με τις τιμές του 1993.

45) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας το οποίο αναφέρεται στις φθορές που έχουν υποστεί τα αρχαία ευρήματα του Μουσείου Ηρακλείου από την έλλειψη συντηρητών.

46) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας το οποίο αναφέρεται στη στασιμότητα της αγοράς ελαιολάδου.

47) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία η Κοινότητα Νεμέας Κορινθίας ζητεί οικονομική επιχορήγηση βάσει του άρθρου 5 της 2913/15-1-86 Υπουργικής Απόφασης.

48) Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία το Παράρτημα Νομού Κιλκίς της ΠΕΑΕΑ και το Γενικό Συμβούλιο της ΠΕΑΕΑ ζητούν την ηθική και υλική αποκατάσταση των αγωνιστών της εθνικής αντίστασης.

49) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Αγροτικός Συνεταιρισμός Αγ.Κηρύκου Ικαρίας διαμαρτύρεται για τη μη καταβολή αποζημιώσεων στους πληγέντες από την πυρκαϊα έτους 1993.

50) Οι Βουλευτές κ.κ. ΟΡΕΣΤΗΣ ΚΟΛΟΖΩΦ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία Εργατοϋπάλληλοι, Επαγγελματοβιοτέχνες και Συνταξιούχοι της Αθήνας εκφράζουν τη συμπαράστασή τους στους αγρότες της χώρας.

51) Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία ο Πανελλήνιος Σύλλογος Πολυτέκνων ζητεί την επανακαταβολή του επιδόματος - σύνταξης στην πολύτεκνη μητέρα.

52) Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Επιτροπή Πληγέντων Ελαιοπαραγωγών από την χαλαζόπτωση της Κοινότητας Σιάμου Μεσσηνίας ζητεί την εκτίμηση των ζημιών που υπέστη η ελαιοπαραγωγή τους.

53) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Εκπολιτιστικός Σύλλογος Λυγερέας Λακωνίας διαμαρτύρεται για την έλλειψη τηλεπικοινωνιακής υποδομής στην περιοχή.

54) Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην καταστροφή που υπέστησαν οι ελαιοκαλλιέργειες από χαλαζόπτωση σε κοινότητες της Μάνης.

55) Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία τα Παραρτήματα Καλαμάτας της Εθνικής Αντίστασης ΠΕΑΕΑ - ΠΟΑΕΑ και ΠΕΑΤΑΘ ζητούν την επίλυση των προβλημάτων που απασχολούν τους αγωνιστές της Εθνικής Αντίστασης.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 428/6-11-96 ερώτηση δόθηκε με το υπ' αριθμ. 75168/19-12-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 428/6-11-96 που κατατέθηκε στη Βουλή των Ελλήνων από το Βουλευτή κ. Δ. Κωστόπουλο και αναφέρεται στο πιο πάνω θέμα, σας πληροφορούμε ότι:

Στο Πρόγραμμα Δημοσίων Επενδύσεων ΣΑΕ 032 του ΥΠ.ΕΣ.Δ.Δ. και Α. είναι ενταγμένο από το 1995 το έργο του Συνδέσμου 'Υδρευσης Ν.Α. Κυνουρίας "'Υδρευση Κοιν. Πελετών", με προϋπολογισμό 15 εκατ. δρχ. και πίστωση 1996, 5 εκατ. δρχ..

Μέχρι σήμερα έχει γίνει η γεώτρηση και αγωγός μήκους περίπου 3 χλμ. Απομένει ο μηχανολογικός εξοπλισμός της γεώτρησης, Δ.Ε.Η., κατασκευή δεξαμενής παρά τη γεώτρηση 100 κυβικών και αποπεράτωση δικτύου 10 περίπου χλμ..

Από την ΤΥΔΚ Αρκαδίας συντάσσονται ήδη δύο μελέτες 10 και 15 εκατ. αντίστοιχα για μηχανολογικό εξοπλισμό γεώτρησης και κατασκευή δεξαμενής και δικτύου.

Η Ν.Α. Αρκαδίας έχει χρηματοδοτήσει το έργο με 10 εκατ. δρχ., ήδη εξετάζεται από την Περιφέρεια Πελοποννήσου η ένταξη του έργου και κατά συνέπεια η χρηματοδότηση από το ΠΕΠ Πελοποννήσου.

Ο Υφυπουργός

Λ. ΠΑΠΑΔΗΜΑΣ"

2. Στην με αριθμό 926/26-11-96 ερώτηση δόθηκε με το υπ' αριθμ. 1831/19-12-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην 926/26-11-96 ερώτηση, που κατέθεσε στη Βουλή ο Βουλευτής κ. Μ. Κεφαλογιάννης, σχετικά με τα ασφαλιστικά αιτήματα των ξενοδοχοϋπαλλήλων, σας πληροφορούμε τα εξής:

1. 'Οσον αφορά το θέμα της ενοποίησης του ΤΑΞΥ με το Ι.Κ.Α., σας γνωρίζουμε ότι η ενοποίηση ή μή των φορέων και των κλάδων υγείας των ταμείων θα εξετασθεί στα πλαίσια του διαλόγου, που θα αρχίσει από τον επόμενο χρόνο, σύμφωνα με τις προγραμματικές δηλώσεις της Κυβέρνησης.

2. 'Οσον αφορά το θέμα της επέκτασης του ΤΑΞΥ, σας γνωρίζουμε ότι το Δ.Σ. του ΤΑΞΥ έχει υποβάλλει πρόταση για επέκταση του ταμείου σε 18 επιπλέον νομούς της χώρας. Στους ανωτέρω νομούς οι ξενοδοχοϋπάλληλοι είναι ασφαλισμένοι στο Ι.Κ.Α., δικαιούνται των ίδιων με τους ασφαλισμένους του ΤΑΞΥ σε έκταση και ύψος παροχών ασθενείας και μητρότητας και εξυπηρετούνται ικανοποιητικά από τις ήδη υπάρχουσες διοικητικές και υγειονομικές υπηρεσίες των τοπικών υποκαταστημάτων του.

Μια τέτοια απόφαση για επέκταση θα πρέπει εάν και όταν ληφθεί να συμβαδίζει με τη συνολική προοπτική και εξέλιξη του ασφαλιστικού μας συστήματος.

3. 'Οσον αφορά την κατάργηση των άρθρων 56 και 58 του ν. 2084/1992, σας πληροφορούμε ότι οι διατάξεις αυτές έχουν καθολική εφαρμογή για τους ασφαλισμένους των Ταμείων Προνοίας και δεν μπορεί να εξαιρεθεί το ΤΑΞΥ από τις διατάξεις του νόμου αυτού. Η 20ετία που προβλέπει το Καταστατικό του Κλάδου Πρόνοιας του ΤΑΞΥ, θα παραμείνει σε ισχύ μέχρι 31-12-1997, σύμφωνα με την παρ. 1 του άρθρου 56 του Νόμου αυτού.

4. 'Οσον αφορά την περιστολή των δαπανών περίθαλψης, το Δ.Σ. του ΤΑΞΥ, αποφάσισε τη σύσταση Ελεγκτικής Επιτροπής από μέλη του και υπηρεσιακούς παράγοντες για τη διενέργεια αποτελεσματικότερων ελέγχων, τόσο για τις περιπτώσεις των υπερβολικών δαπανών υγειονομικής περίθαλψης όσο και γι' αυτές της εισφοροδιαφυγής και εισφοροαποφυγής.

5. 'Οσον αφορά την κατάργηση του άρθρου 6 του ν. 2163/93, σας πληροφορούμε ότι με τις διατάξεις του άρθρου αυτού, ορίζεται ότι οι φορείς ή κλάδοι ασφάλισης ασθένειας που 

Σελίδα 2456 

ασφαλίζουν μόνο τους εργαζόμενους και όχι τους συνταξιούχους ορισμένης επαγγελματικής κατηγορίας μισθωτών ή αυτοαπασχολούμενων, οι οποίοι ασφαλίζονται στον Κλάδο ασφάλισης ασθένειας και μητρότητας του Ι.Κ.Α., υποχρεούνται να αποδίδουν στο 'Ιδρυμα ποσοστό επί των εσόδων τους, ως συμμετοχή στη δαπάνη νοσηλείας των συνταξιούχων. Αυτό το ποσοστό καθορίζεται κάθε φορά με υπουργική απόφαση. Οι διατάξεις αυτές δεν έχουν εφαρμοσθεί για το ΤΑΞΥ.

6. 'Οσον αφορά τον έλεγχο της παράνομης απασχόλησης αλλοδαπών σε ξενοδοχειακές επιχειρήσεις, σας πληροφορούμε ότι οι αλλοδαποί που έχουν άδεια παραμονής και εργάζονται σε περιοχές που έχει επεκταθεί το ΤΑΞΥ ασφαλίζονται υποχρεωτικά σ' αυτό, διαφορετικά ασφαλίζονται στο Ι.Κ.Α., σύμφωνα με τη νομοθεσία του οποίου υπάγονται στην ασφάλιση όλι οι παρέχοντες εξηρτημένοι εργασία, ανεξάρτητα αν παρέχεται νόμιμα ή όχι.

Επομένως δεν αποτελεί κίνητρο για τους εργοδότες η παράνομη απασχόληση αλλοδαπών, γιατί οι υποχρεώσεις τους στους ασφαλιστικούς οργανισμούς είναι ίδιες με τους νόμιμα εργαζόμενους και μάλιστα στην περίπτωση αποφυγής της ασφάλισης αλλοδαπών εργαζομένων πρόσθετες επιβαρύνσεις είναι πολύ μεγαλύτερες.

Τέλος σας πληροφορούμε ότι στο Υπουργείο Εργασίας έχει συσταθεί μία Επιτροπή που εξετάζει τους όρους και τις προϋποθέσεις για τη νομιμοποίηση των αλλοδαπών στην Ελλάδα.

Ο Υφυπουργός

ΝΙΚΟΣ ΦΑΡΜΑΚΗΣ"

3. Στην με αριθμό 928/26-11-96 ερώτηση δόθηκε με το υπ' αριθμ. 384/18-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 928/26.11.96 που κατέθεσε ο Βουλευτής κ. Η. Βεζδρεβάνης αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι:

Το αρδευτικό έργο Μαργαριτίου Θεσπρωτίας είναι ενταγμένο στα ΠΕΠ Ηπείρου με πρ/σμό 2.200 εκ. δρχ..

Το Υπουργείο Γεωργίας έχει υποβάλλει την Β' Φάση της μελέτης περιβαλλοντικών επιπτώσεων στο Υ.ΠΕ.ΧΩ.Δ.Ε. για έγκριση περιβαλλοντικών όρων.

Μετά την έγκριση των περιβαλλοντικών όρων θα ακολουθήσει η διαδικασία δημοπράτησης του έργου.

Ο Υπουργός

ΣΤ. ΤΖΟΥΜΑΚΑΣ"

4. Στην με αριθμό 940/26-11-96 ερώτηση δόθηκε με το υπ' αριθμ. 385/18-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 940/26.11.96, που κατέθεσε ο Βουλευτής κ. Λ. Παπαγεωργόπουλος αναφορικά με το παραπάνω θέμα σας πληροφορούμε ότι:

Σύμφωνα με Εθνικές και Κοινοτικές διατάξεις (οδηγίες 91/497/ΕΟΚ, 91/498/ΕΟΚ και ΠΔ 410/94 άρθρο 16) όλα τα σφαγεία υποχρεούνται από 1/1/96 να πληρούν τους υγειονομικούς όρους και προϋποθέσεις για την υγιεινή παραγωγή του κρέατος και την προστασία της Δημόσιας Υγείας και του καταναλωτή που προβλέπονται από τις ανωτέρω διατάξεις, η τήρηση και η εφαρμογή των οποίων ελέγχεται από τις Νομαρχιακού επιπέδου Κτηνιατρικές Αρχές. Την καταληκτική αυτή ημερομηνία εφαρμογής δεν μπορεί η χώρα μας μονομερώς να την παρατείνει.

Κατ' εφαρμογήν, των ως άνω διατάξεων, για να συνεχισθεί η λειτουργία των υπαρχόντων σφαγείων πρέπει απαραιτήτως αυτά να συμμορφωθούν προηγουμένως προς τις απαιτήσεις των προαναφερόμενων διατάξεων, με τη μέριμνα και την ευθύνη των φορέων - ιδιοκτητών, οι οποίοι για το σκοπό αυτό θα πρέπει να απευθυνθούν στην αρμόδια Κτηνιατρική Υπηρεσία της Νομαρχίας για τις σχετικές πληροφορίες και περαιτέρω ενέργειες.

Το Υπουργείο κατέβαλε και καταβάλλει ιδιαίτερες προσπάθειες για τον εκσυγχρονισμό της σφαγειοτεχνικής υποδομής της χώρας παρέχοντας για το σκοπό αυτό επιδοτήσεις από Εθνικούς και Κοινοτικούς πόρους. Στα πλαίσια αυτά οι ενδιαφερόμενοι φορείς θα μπορούσαν να είχαν υποβάλει επενδυτικά τους σχέδια για εκσυγχρονισμό των σφαγείων προκειμένου να ενταχθούν στον Καν. 866/90/ΕΟΚ για να τύχουν σχετικής οικονομικής ενίσχυσης.

Ο Υπουργός

ΣΤ. ΤΖΟΥΜΑΚΑΣ"

5. Στην με αριθμό 943/26-11-96 ερώτηση δόθηκε με το υπ' αριθμ. 386/18-12-96 έγγραφο από τον Υπουργό Γεωργίας η ακόλουθη απάντηση:

Απαντώντας στην ερώτηση με αριθμ. 943/26.11.96, που κατέθεσε ο Βουλευτής κ. Ευμοιρίδης Κ. αναφορικά με το παραπάνω θέμα, σας πληροφορούμε ότι ο θιγόμενος από την κατασκευή του υδροηλεκτρικού έργου της Δ.Ε.Η. Σαχανίδης Ιορδάνης κτηνοτρόφος μπορεί, εφόσον πραγματοποιηθεί το ως άνω έργο, να υποβάλλει στην αρμόδια Διεύθυνση Γεωργίας Ν. Δράμας νέα αίτηση για να εξετασθεί η δυνατότητα παραχώρησης κάποιας άλλης έκτασης για την αντιμετώπιση των κτηνοτροφικών του αναγκών.

Ο Υπουργός

ΣΤ. ΤΖΟΥΜΑΚΑΣ"

6. Στην με αριθμό 949/26-11-96 ερώτηση δόθηκε με το υπ' αριθμ. 75174/19-12-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση τη ερώτησης 949/26-11-96 που κατατέθηκε στη Βουλή των Ελλήνων από το Βουλευτή κ. Σπ. Σπηλιωτόπουλο και αναφέρεται στο πιο πάνω θέμα, σας πληροφορούμε ότι ο οικισμός Γεωργέϊκα της Κοινότητας Μικρού Ποντιά αποτελείται από 4-5 σπίτια όπου ζουν 15 κάτοικοι.

Στην κοινότητα Μικρού Ποντιά έχουν διατεθεί κατά την πενταετία 1991-1996 22.000.000 δρχ. για εκτέλεση έργων ύδρευσης στους διάφορους οικισμούς της. Συγκεκριμένα από το Νομαρχιακό Πρόγραμμα Δημοσίων Επενδύσεων 1993 η Κοινότητα επιχορηγήθηκε με το ποσό των 3.500.000 δρχ. για έργο ύδρευσης στον οικισμό Γεωργέικα.

Η επίλυση του προβλήματος ανήκει στην αρμοδιότητα της Κοινότητας η οποία τελικά δεν το επέλυσε γιατί διέθεσε την παραπάνω πίστωση σε άλλους οικισμούς.

Ο Υφυπουργός

Λ. ΠΑΠΑΔΗΜΑΣ"

7. Στην με αριθμό 956/26-11-96 ερώτηση δόθηκε με το υπ' αριθμ. 126/18-12-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 956/26-11-96 που κατέθεσε στη Βουλή η Βουλευτής κα Στέλλα Αλφιέρη, παρακαλούμε να πληροφορήσετε την κα Βουλευτή τα εξής:

1. Στις πρόσφατες πλημμύρες της 6.10.1996 για την περιοχή του Πειραιά έχουν γίνει οι πρώτες καταγραφές, οι πρώτες αξιολογήσεις. 'Εχουν δοθεί σε 32 οικογένειες το εφάπαξ οικονομικό βοήθημα συνολικού ποσού 4.950.000 δρχ.

2. Υποβλήθηκαν από 96 επιχειρήσεις αιτήσεις για αποζημίωση. 'Εχουν εξετασθεί οι 59 και το ύψος των ζημιών ανέρχεται σε 558.680.000 δρχ. σύμφωνα με τις εκτιμήσεις των επιτροπών οι οποίες συνεχίζουν τον έλεγχο των φακέλλων.

Η καθυστέρηση ολοκλήρωσης του ελέγχου οφείλεται στο γεγονός ότι πολλές επιχειρήσεις δεν έχουν προσκομίσει ακόμη όλα τα δικαιολογητικά.

Το συνολικό ύψος των αποζημιώσεων θα καθοριστεί μετά από τα πορίσματα των επιτροπών καταγραφής και αποτίμησης των ζημιών.

Ο Υπουργός

Κ. ΛΑΛΙΩΤΗΣ"

 

Σελίδα 2457 

8. Στην με αριθμό 961/27-11-96 ερώτηση δόθηκε με το υπ' αριθμ. 137/18-12-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 961/27-11-96 που κατέθεσε στη Βουλή ο Βουλευτής κ. Βασ. Κορκολόπουλος, παρακαλούμε να πληροφορήσετε τους κ.κ. Βουλευτές τα εξής:

Το ΤΕΟ λειτουργεί με Οργανισμό που συντάχθηκε από το 1972.

'Εκτοτε οι ανάγκες σε προσωπικό έχουν αυξηθεί καθόσον έχουν ανοίξει νέοι σταθμοί διοδίων και το τεχνικό αντικείμενο έχει αυξηθεί. Λόγω του περιορισμού προσλήψεων μόνιμου προσωπικού οι ανάγκες καλύπτονται με έκτακτο προσωπικό.

Από το 1994 ζητήθηκε η κάλυψη των 122 κενών οργανικών θέσεων και προσλήφθηκαν μέσω ΑΣΕΠ το 1995 και πρόσφατα 110 περίπου υπάλληλοι και υπάρχουν άλλες 38 κενές οργανικές θέσεις (από εν τω μεταξύ και άλλες αποχωρήσεις).

Παράλληλα έχει ξεκινήσει η διαδικασία ανασύνταξης του Οργανισμού που σε σύντομο χρονικό διάστημα θα ολοκληρωθεί αποτυπώνοντας τις πραγματικές ανάγκες σε μόνιμο προσωπικό.

Το έκτακτο προσωπικό που προσλαμβανόνταν για τη λειτουργία της υπηρεσίας αρχικά, ήταν περίπου 300 άτομα και σήμερα απαιτούνται 175 λόγω των προσλήψεων μόνιμου προσωπικού που έχουν πραγματοποιηθεί.

Το σύνολο του προσπικού (έκτακτο) που κατά καιρούς προσλήφθηκε λόγω της 8μηνης διάρκειας απασχόλησης και της εκ του νόμου υποχρέωσης τετράμηνης διακοπής υπερβαίνει τα 400 μέτρα.

'Ηδη έχουν προσφύγει στα δικαστήρια και έχουν κερδίσει ασφαλιστικά μέτρα 185 τέως εποχιακοί υπάλληλοι.

Με τις ισχύουσες διατάξεις δεν μπορεί να προχωρήσει σε ρύθμιση με διαφορετικό τρόπο, του θέματος του έκτακτου προσωπικού.

Ο Υπουργός

Κ. ΛΑΛΙΩΤΗΣ"

9. Στην με αριθμό 974/27-11-96 ερώτηση δόθηκε με το υπ' αριθμ. 397/18-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 974/27.11.96, που κατέθεσε ο Βουλευτής κ. Σ. Δήμας αναφορικά με το παραπάνω θέμα, σας πληροφορούμε ότι το Προεδρικό Διάταγμα που εξεδόθη το 1985, σε εφαρμογή του νόμου 992/79 καταργήθηκε το 1988 λόγω πολλών ελλείψεων και δυσλειτουργειών.

Στο σχέδιο προγραμματισμού των δράσεων του Υπουργείου Γεωργίας αναφέρεται ότι "για την ενίσχυση των εξαγωγών των γεωργικών προϊόντων προωθείται η θεσμοθέτηση Γεωργικών Συμβούλων σε κάθε εμπορική ακολουθία της Χώρας.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

10. Στην με αριθμό 980/27-11-96 ερώτηση δόθηκε με το υπ' αριθμ. 110/18-12-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 980/27-11-96 που κατέθεσε στη Βουλή ο Βουλευτής κ. Γ. Καλός, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΑΠ τα εξής:

Μετά την ανάληψη της ευθύνης λειτουργίας του Κέντρου Λυμμάτων Ψυττάλειας, την 1.1.1996 από την ΕΥΔΑΠ, ανατέθηκε και συντάχθηκε μελέτη ειδικών εγκαταστάσεων για τη στέγαση της υπηρεσίας των βυτιοφόρων.

Από το Μάϊο του 1996 άρχισαν οι εργασίες αυτές, συνολικού προϋπολογισμού 400 εκατ. δρχ. Στις μελέτες αυτές προβλέπονται εγκαταστάσεις στάθμευσης βυτίων, εκκενώσεις, πλυντήριο, στέγαση προσωπικού (οδηγού και πληρωμάτων), χώροι γραφείων της υπηρεσίας, υγειονομικές εγκαταστάσεις, συνεργείο επισκευών, σταθμός καυσίμων και εργασίες περιβάλλοντος χώρου.

Οι εργασίες βρίσκονται στο τέλος τους και αναμένεται εντός του τρέχοντος μηνός ή το πολύ στις αρχές Ιανουαρίου 1997 (μετά τις εορτές) να παραδοθεί προς χρήση το σύνολο των εγκαταστάσεων.

Η μετεγκατάσταση ως εκ τούτου θα γίνει τον Ιανουάριο του 1997.

Ο Υπουργός

Κ. ΛΑΛΙΩΤΗΣ"

11. Στην με αριθμό 983/27-11-96 ερώτηση δόθηκε με το υπ' αριθμ. 398/18-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 983/27-11-96 που κατέθεσε ο Βουλευτής κ. Γιώργος Β. Γαρουφαλιάς αναφορικά με το παραπάνω θέμα, σας πληροφορούμε ότι:

Το Υπουργείο Γεωργίας, μέσα από εθνικά και κοινοτικά προγράμματα, προωθεί σειρά μέτρων, για την ανάπτυξη και εκσυγχρονισμό της ελληνικής κτηνοτροφίας.

Συγκεκριμένα τα μέτρα αυτά αφορούν ενισχύσεις για επενδύσεις τόσο στην υποδομή των κτηνοτροφικών εκμεταλλεύσεων (Καν. ΕΟΚ 2328/91, Καν. ΕΟΚ 866/90, πρόγραμμα μετεγκατάστασης κτηνοτροφικών μονάδων, εθνικός αναπτ. νόμος 2234/94), όσο και για αύξηση της παραγωγικότητας, βελτίωση ποιότητας προϊόντων, μείωση κόστους παραγωγής (Καν. ΕΟΛ 2328/91, Καν. ΕΟΚ 2019/93 για τα νησιά του Αιγαίου, Καν. ΕΟΚ 2081/92 για τα προϊόντα ονομασίας προέλευσης).

Επίσης, βάσει του Καν. ΕΟΚ 2328/91, χορηγείται η εξισωτική αποζημίωση στους βοοτρόφους και αιγοπροβατοτρόφους των ορεινών και μειονεκτικών περιοχών.

Για την ενίσχυση εξάλλου του εισοδήματος των παραγωγών βοείου και αιγοπροβείου κρέατος χορηγείται αντίστοιχα το πριμ των αρσενικών μοσχαριών και θηλαζουσών αγελάδων και το πριμ των επιλεξίμων προβατίνων και αιγών, που, για τους παραγωγούς των ορεινών και μειονεκτικών περιοχών, προσαυξάνεται με την ειδική ενίσχυση.

Ιδιαίτερα για τους νέους γεωργοκτηνοτρόφους προβλέπονται αυξημένα ποσοστά ενίσχυσης, για επενδύσεις που χορηγούνται βάσει του Καν. 2328/91 και χορηγείται αυξημένη εξισωτική αποζημίωση, για τα δύο πρώτα χρόνια από την εγκατάστασή τους, ενώ ενισχύονται ταυτόχρονα με το πριμ της πρώτης εγκατάστασης.

Αυξημένες ενισχύσεις προβλέπονται για νέους γεωργοκτηνοτρόφους και στο πρόγραμμα για τα νησιά του Αιγαίου (Καν. ΕΟΚ 2019/93).

Ειδικά για τους αιγοπροβατοτρόφους, από την εμπορική περίοδο 1993 και μετά, το εθνικό απόθεμα δικαιωμάτων στην πριμοδότηση επιλεξίμων προβατίνων - αιγών κατανεμήθηκε αποκλειστικά στους νέους παραγωγούς.

Τέλος με την απόφαση 1996/8-2-94 της ΕΤΕ για την απαλλαγή των κτηνοτρόφων από μέρος των τόκων ληξιπρόθεσμων, μέχρι 31-12-91, οφειλών τους και ρύθμιση του υπολοίπου ικανοποιήθηκε ένα σοβαρό αίτημα με σκοπό την εξυγίανση των κτηνοτροφικών εκμεταλλεύσεων της Χώρας.

'Οσον αφορά το θέμα εισαγωγής γάλακτος από τρίτες χώρες, σύμφωνα με το κοινοτικό καθεστώς δεν είναι παράνομες, εφόσον καταβάλονται οι προβλεπόμενοι κοινοτικοί δασμοί.

Ο Υπουργός

ΣΤΕΦ. ΤΖΟΥΜΑΚΑΣ"

12. Στην με αριθμό 984/27-11-96 ερώτηση δόθηκε με το υπ' αριθμ. 399/18-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 984/27-11-96, που κατέθεσε ο Βουλευτής κ. Γ. Γαρουφαλιάς, αναφορικά με το παραπάνω θέμα, σας πληροφορούμε ότι:

Η ΑΤΕ στην προσπάθειά της να βοηθήσει τους βαμβακοκαλλιεργητές που επλήγησαν από τις βροχοπτώσεις Αυγούστου - Οκτωβρίου 1996, αποφάσισε την παροχή πιστωτικών διευκολύνσεων στα πλαίσια της 1620/89 Πράξης του Διοικητή 

Σελίδα 2458 

της Τράπεζας Ελλάδος.

Οι δικαιούχοι των πιστωτικών μέτρων θα καθοριστούν μετά από εκτίμηση και εξατομίκευση των ζημιών.

Πέραν των παραπάνω ελήφθησαν και τα ακόλουθα μέτρα:

1. Οι 40 δρχ/κιλό που χορηγείται ως προκαταβολή στους βαμβακοκαλλιεργητές θα αποδοθεί χωρίς να γίνεται συσχέτιση με τα χρέη τους.

2. Το μέρος των επιταγών ή εντολών που αφορά επιδότηση θα αποδίδεται επίσης στα χέρια των βαμβακοκαλλιεργητών χωρίς να γίνεται συσχέτιση με τα χρέη τους.

3. 'Οσον αφορά την εμπορική αξία (90-100 δρχ/κιλό) αυτή θα αποδίδεται επίσης εφόσον ο βαμβακοκαλλιεργητής έχει υποστεί ζημίες και ο ίδιος διατυπώνει σοβαρή αντίρρηση να πιστωθούν οι οφειλές του με μέρος ή με ολόκληρη την εμπορική αξία.

Τέλος, οι οφειλές των βαμβακοκαλλιεργητών (βραχυπρόθεσμο και μεσοπρόθεσμο), των οποίων η εξόφληση αναμενόταν να πραγματοποιηθεί από τα έσοδα της βαμβακοκαλλιέργειας εσοδείας 1996, θα ρυθμιστούν για 5-8 χρόνια με το εκάστοτε κατώτερο βασικό επιτόκιο της ΑΤΕ και με περίοδο χάριτος 2 χρόνια.

Ο Υπουργός

ΣΤ. ΤΖΟΥΜΑΚΑΣ"

13. Στην με αριθμό 986/27.11.96 ερώτηση δόθηκε με το υπ' αριθμ. 401/18.12.96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 986/27.11.96, που κατέθεσε ο Βουλευτής Γ. Γαρουφαλιάς αναφορικά με το παραπάνω θέμα, σας πληροφορούμε ότι:

Για το θέμα της αναθεώρησης της Κοινής Οργάνωσης Αγοράς του ελαιολάδου, η Επιτροπή μέχρι στιγμής δεν έχει παρουσιάσει επισήμως τις προτάσεις της.

'Οταν η χώρα μας θα έχει τις επίσημες προτάσεις της Επιτροπής και αφού έλθει σε συνενόηση με τους ενδιαφερόμενους φορείς θα λάβει όλα τα απαραίτητα μέτρα ώστε η οποιαδήποτε τροποποίηση της ΚΟΑ του ελαιολάδου να είναι προς όφελος των Ελλήνων ελαιοπαραγωγών.

Ο Υπουργός

ΣΤ. ΤΖΟΥΜΑΚΑΣ"

14. Στην με αριθμό 987/28.11.26 ερώτηση δόθηκε με το υπ' αριθμ. 129/18.12.96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 987/28.11.96 που κατέθεσε στη Βουλή ο Βουλευτής κ. Δημ.Κωστόπουλος παρακαλούμε να πληροφορήσετε τον κ.Βουλευτή τα εξής:

Ο προγραμματισμός για τον άξονα Κορίνθου-Καλαμάτας έχει επικεντρωθεί σε τμήματα του αυτοκινητοδρόμου από Τρίπολη προς Καλαμάτα που χρειάζονται επέμβαση σε πολύ μεγαλύτερη μήκος από τα τμήματα που μπορούν να κατασκευασθούν με την υπάρχουσα χρηματοδότηση.

Επίσης σας πληροφορούμε ότι η δεύτερη δίοδος της σήραγγας Αρτεμισίου μετά και από εισηγήσεις των αρμοδίων τεχνικών υπηρεσιών και από μετρήσεις της κυκλοφορίας των αυτοκινήτων δεν πρόκειται να επιλύσει κανένα πρόβλημα καθ' ότι δεν υπάρχει κυκλοφοριακή φόρτιση, ούτε βέβαια το πρόβλημα με την ομίχλη και τους πάγους θα αντιμετωπίσει.

Κρίνεται ορθότερο τα χρήματα αυτά που θα χρειάζονταν για την διάνοιξη της να χρησιμοποιηθούν για την αποπεράτωση του αυτοκινητοδρόμου μέχρι την πόλη της Καλαμάτας.

Ο Υπουργός

Κ.ΛΑΛΙΩΤΗΣ"

15. Στην με αριθμό 998/28.11.96 ερώτηση δόθηκε με το υπ' αριθμ. 1332/16.12.96 έγγραφο από τον Υφυπουργό Εθν. Αμυνας η ακόλουθη απάντηση:

"Σε απάντηση της 998/28.11.96 ερώτησης που κατέθεσε ο Βουλευτής κ. Α. Χειμάρας σχετικά με τη χορήγηση επιδόματος επικίνδυνης εργασίας στους πυροτεχνουργούς, σας πληροφορούμε τα παρακάτω:

Σύμφωνα με την υπ' αριθμ.2061448/5467/0022/4.11.91 κοινή απόφαση των Υφυπουργών Εθνικής 'Αμυνας και Οικονομικών, χορηγείται στους Αξιωματικούς, Ανθυπασπιστές και οπλίτες, καθώς και στους μόνιμους και με σχέση ιδιωτικού δικαίου υπαλλήλους του ΥΠΕΘΑ, Ειδικότητας Πυροτεχνουργού, ειδική αποζημίωση από δύο χιλιάδες (2000) δρχ. στον κάθε ένα και για κάθε ένα και για κάθε επέμβαση. Η εν λόγω απόφαση παραμένει σε ισχύ σύμφωνα με το άρθρο 3 παρ.2 του ήδη ψηφισθέντος νομοσχεδίου "Μισθολογικές ρυθμίσεις μονίμων στελεχώντων Ενόπλων Δυνάμεων"

Σε ό,τι αφορά το διπλασιασμό του χρόνου εργασίας ως προς την σύνταξη του παραπάνω προσωπικού, το θέμα είναι συνταξιοδοτικού περιεχομένου και κατά συνέπεια άπτεται των αρμοδιοτήτων του Υπουργείου Οικονομικών προς το οποίο έχει ήδη αποσταλεί αντίγραφο της σχετικής ερώτησης.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

16. Στην με αριθμό 1003/28.11.96 ερώτηση δόθηκε με το υπ' αριθμ. 75175/19.12.96 έγγραφο από τον Υφυπουργό η ακόλουθη απάντηση:

"Σε απάντηση της ερώτησης 1003/28.11.96 που κατατέθηκε στη Βουλή των Ελλήνων από τους Βουλευτές κ.κ. Απ. Τασούλα και Ν. Γκατζή και αναφέρεται στο πιο πάνω θέμα, σας πληροφορούμε ότι η Ευρωπαϊκή 'Ενωση απάντησε στην ερώτηση του Ευρωβουλευτή κ. Γιάννη Θεωνά για την προστασία των πηγών Τούμπας και Κρύας Ιωαννίνων, βασιζόμενη σε στοιχεία της Περιφέρειας Ηπείρου, σύμφωνα με τα οποία η προστασία αυτή επιτυγχάνεται σε μεγάλο βαθμό εκτός των άλλων με την κατασκευή των αποχετευτικών δικτύων των Κοινοτήτων Κρυάς-Κρανούλας εκτιμώμενης δαπάνης 400 εκατ. δρχ. Η ένταξη του έργου αυτού στα προγράμματα της Ν.Α. Ιωαννίνων δεν ήταν δυνατή για το 1996 λόγω οικονομικής αδυναμίας (όρια πληρωμών ΣΑΝΑ/1 620 εκατ.δρχ.) Εκ παραδρομής το ποσό του ορίου πληρωμών των 620 εκατ. δρχ. της ΣΑΝΑ/1 που αντιστοιχεί σε 2 εκατ. ECU εκλήφθηκε σαν ποσό που θα μπορούσε να ενταχθεί στο ΠΕΠ Ηπείρου 94-99. Παρόμοια πρόταση όμως από την Ν.Α. Ιωαννίνων δεν έχει ποτέ επιβληθεί και κατά συνέπεια δεν εντάχθηκε στο ΠΕΠ Ηπείρου.

Καταβάλλεται προσπάθεια εξεύρεσης άλλων πηγών χρηματοδότησης ώστε να γίνει η ένταξη του εν λόγω έργου το επόμενο έτος.

Η Νομαρχιακή Αυτοδιοίκηση κατανοώντας το συνολικό πρόβλημα της υδροδότησης του Νομού και ειδικότερα του Λεκανοπεδίου έχει εντάξει στη ΣΑΝΑ/1 τρεις μελέτες για την εν μέρει αντιμετώπιση του προβλήματος, οι οποίες βρίσκονται σε εξέλιξη (συντάσσονται με την επίβλεψη της ΤΥΔΚ), ήτοι:

α) Mελέτη ύδρευσης από πηγές Αμαράντου προϋπολογισμού 10 εκατ.δρχ.

β) Μελέτη ύδρευσης από πηγές Ματσουκίου-Βαθυπέδου προϋπολογισμού 10 εκατ. δρχ.

γ) Μελέτη ύδρευσης από πηγές Δεσποτικού προϋπολογισμού 10 εκατ. δρχ.

Για την προστασία του υδροφόρου ορίζοντα αλλά και της λίμνης έχουν ενταχθεί στο ΕΛΠΤΑ και εκτελούνται έργα αποχέτευσης των παραλιμνίων κοινοτήτων Περάματος 180 εκατ., Ανατολής 400 εκατ. και Νήσου 350 εκατ. Σε ό,τι αφορά την μόλυνση των πηγών Τούμπας από τις φαινόλες της ΕΛΒΙΕΞ σας γνωρίζουμε ότι με την ΕΜ/51/Φ145/14.1.94 απόφαση του Νομάρχη Ιωαννίνων έχει ανακληθεί η άδεια λειτουργίας του εργοστασίου. Το ΣΤΕ στο οποίο προσέφυγε η εταιρεία κατά της απόφασης αυτής, εκδικάζει εντός των ημερών την υπόθεση και με νέα στοιχεία που ζήτησε από τους διαδίκους.

Στο πρόβλημα της Κοινότητας Ελεούσας δόθηκε λύση με την υδροδότησή της από τον Σύνδεσμο 'Υδρευσης Κοινοτήτων Λεκανοπεδίου Ιωαννίνων (ΣΥΚΛΙ)

Ο Υφυπουργός

Λ.ΠΑΠΑΔΗΜΑΣ"

 

Σελίδα 2459 

17. Στην με αριθμό 1007/28.11.96 ερώτηση δόθηκε με το υπ' αριθμ. 75165/19.12.96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης που κατατέθηκε στη Βουλή των Ελλήνων από τον Βουλευτή κ. Μ.Φραγκιαδουλάκη πυ αναφέρεται στο πιο πάνω θέμα, σας πληροφορούμε τα εξής:

1. Το φράγμα Φανερωμένης Ν. Ηρακλείου θα κατασκευασθεί με βάση την υπάρχουσα εγκεκριμένη οριστική μελέτη του Υπουργείου Γεωργίας.

2. Κατέστη αναγκαίο να γίνει επικαιροποίηση της υπάρουσας μελέτης από το Υπουργείο Γεωργίας (VII Περιφερειακή Διεύθυνση Εγγείων Βελτιώσεων), η οποία βρίσκεται σε εξέλιξη.

3. Η VII Περιφερειακή Διεύθυνση Εγγείων Βελτιώσεων συμπλήρωσε ήδη το Τεχνικό Δελτίο του έργου και το απέστειλε στο Υπουργείο Γεωργίας για υπογραφή (αρ.πρωτ. 3196/2.12.96).

4. Από το Υπουργεείο Γεωργίας εκπονήθηκε η Μελέτη Περιβαλλοντικών Επιπτώσεων και αναμένεται η έκδοση Απόφασης έγκρισης των Περιβαλλοντικών Ορων από το Υ.ΠΕ.ΧΩ.Δ.Ε..

5. Αναμένεται από το Υπουργείο Γεωργίας η αποστολή στην Περιφέρεια του "Τεχνικού Δελτίου" του έργου καθώς και της προβλεπόμενης "Βεβαίωσης του φορέα υλοποίησης".

6. Η Περιφέρεια Κρήτης έχει δεσμεύσει το ποσό των 3,5 δισ. για το έργο το οποίο έχει εγγραφεί στη ΣΑΕ 081/2 με Κ.Α. 9481611 του Υπουργείου Γεωργίας ήδη από το 1994, όπως δηλώνεται και από τον Κωδικό Αριθμό 'Εργου.

Ο Υφυπουργός

Λ.ΠΑΠΑΔΗΜΑΣ"

18. Στην με αριθμό 1007/28.11.96 ερώτηση δόθηκε με το υπ' αριθμ. 407/20.12.96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ.1007/28.11.96, που κατέθεσε ο Βουλευτής κ. Μάνος Φραγκιαδουλάκης αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι:

Στο Κ.Π.Σ. (1994-199), στο Περιφερειακό Πρόγραμμα (ΠΕΠ) Κρήτης έχει ενταχθεί η κατασκευή του φράγματος Φανερωμένης, με προϋπολογισμό 2600 εκατ. δρχ. Το Υπουργείο Γεωργίας θα προχωρήσει στην δημοπράτηση του έργου μετά την έγκριση των περιβαλλοντικών όρων από το Υ.ΠΕ.ΧΩ.Δ.Ε., προς το οποίο κοινοποιείται το παρόν έγγραφο με αντίγραφο της ερώτησης απαραίτητη προϋπόθεση σύμφωνα με την ισχύουσα νομοθεσία (Εθνική και Ευρωπαϊκή). 'Ηδη έχει υποβληθεί η Β.Φάση της Μ.Π.Ε. (1.4.96) και αναμένεται η έγκριση των περιβαλλοντικών όρων.

Επίσης από την επικαιροποίηση των οικονομικών τευχών της μελέτης που ολοκληρώνεται προκύπτει ότι θα απαιτηθεί για την υλοποίηση του έργου τροποποίηση των οικονομικών στοιχείων στα πλαίσια του ΠΕΠ Κρήτης.

Ο Υπουργός

ΣΤΕΦ. ΤΖΟΥΜΑΚΑΣ"

19. Στην με αριθμό 1012/28.11.96 ερώτηση δόθηκε με το υπ' αριθμ. 408/20.12.96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 1012/28.11.96 που κατέθεσε ο Βουλευτής κ. Γ. Κουράκης αναφορικά με το παραπάνω θέμα, σας πληροφορούμε ότι:

Οι ποσότητες των σταφυλιών που οδηγήθηκαν στα οινοποιεία είναι 16.000 τόννοι και όχι 150.000 τόννοι. Είναι το 9,1% των σταφυλιών επί της συνολικής παραγωγής σταφυλιών που προορίζονται για σταφιδοποίηση, επομένως είναι μέσα στα πλαίσια του κανονισμού της Ε.Ε.

'Οσον αφορά τις ζημιές που προηγήθηκαν και οι οποίες μείωσαν την παραγωγή και οφείλονταν σε παγετούς, χαλάζι και ανεμοθύελλα, έχει υποβληθεί κατάλογος των κοινοτήτων του Ν. Ηρακλείου με το εκτιμηθέν αντίστοιχο ποσοστό ζημίας από την Δ/νση Γεωργίας και τον ΕΛΓΑ ώστε να μειωθεί ανάλογα το πλαφόν από την Ε.Ε.

Ο Υπουργός

ΣΤΕΦ. ΤΖΟΥΜΑΚΑΣ"

20. Στην με αριθμό 1013/28-11-1996 ερώτηση δόθηκε με το υπ' αριθμ. 132/18-12-1996 έγγραφο από τον Υουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 1013/28.11.1996 που κατέθεσαν στη Βουλή οι Βουλευτές κ.κ. Γιαν. Δραγασάκης και Σπ. Δανέλλης παρακαλούμε να πληροφορήσετε τους κ.κ. Βουλευτές τα εξής:

Με την κατασκευή του Ανισόπεδου κόμβου Μαγούλας στο Δήμο Ελευσίνας προβλέπεται η ύπαρξη δεκαμέτρου λωρίδας πρασίνου καθόλο το μήκος του έργου (1500 μ. περίπου) κατάντη της ΠΑΘΕ. Ο υπόψη χώρος πρασίνου βρίσκεται μεταξύ της Εθν. οδού και της παραπλεύρου οδού Διγενή Ακρίτα, η οποία τέμνεται και δεν συνδέεται με την Ελευθέρου Βενιζέλου στον ισόπεδο κόμβο. Γι'αυτό και επειδή αποκόπτονται με απευθείας κινήσεις τα παρόδια καταστήματα, τα οποία προηγουμένως είχαν πρόσοψη επί της Εθν. οδού ο Δήμος Ελευσίνας με το υπ'αρ. 1286/1.3.1995 έγγραφό του, ζήτησε τη σύνδεση του αριστερού κλάδου 3 με τον αριστερό παράπλευρο (Διγενή Ακρίτα).

Συνετάγη μελέτη και ενεκρίθη με την με αρ. ΔΜΕΟ/Η/1097.12.9.1996 απόφαση του Υ.ΠΕ.ΧΩ.Δ.Ε..

Κατόπιν αυτών, η κατασκευή του έργου ακολουθεί πιστά τις εγκεκριμένες μελέτες, αναβαθμίζει την περιοχή με την κατασκευή χώρου πρασίνου άνω των 15000 τμ. ενώ η κατασκευή της υπόψη σύνδεσης δεν αποτελεί παρά μόνο το 1,5% περίπου του ανωτέρω χώρου διότι η έκταση που καταλαμβάνει δεν υπερβαίνει τα 250 τμ.

Ο Υπουργός

Κ. ΛΑΛΙΩΤΗΣ"

21. Στην με αριθμό 1038/29-11-1996 ερώτηση δόθηκε με το υπ'αριθμ. 428/20-12-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 1038/29.11.1996, που κατέθεσε ο Βουλευτής κ. Α. Παπαληγούρας, αναφορικά με το παραπάνω θέμα, σας πληροφορούμε ότι η ποικιλία "ΑΤΤΙΚΗ", όπως προκύπτει, εντάσσεται στις αγίγαρτες ποικιλίες αμπέλου που φέρουν απυρηνία στενοκαρπικού τύπου.

Ο αριθμός των ραγών που παρουσιάζουν ψευδογίγαρτα εξαρτάται από τις καιρικές συνθήκες που επικρατούν κατά την βλαστική περίοδο, καθώς και από την ηλικία της φυτείας, όπως αναφέρουν έρευνες που περιλαμβάνονται στην έκδοση "SEEDLESSNESS IN GRAPES" του Διεθνούς Γραφείου Αμπέλου και Οίνου (O.Ι.V.).

Οι φετεινές καιρικές συνθήκες ευνόησαν την αύξηση του ποσοστού των ραγών με ψευδογίγαρτα στην ποικιλία "ΑΤΤΙΚΗ" το γεγονός αυτό όμως δεν αποτελεί μόνιμη κατάσταση. Η ύπαρξη ψευδογιγάρτων στις ράγες των σταφυλιών και αποδοχή τους ή μη από τους καταναλωτές είναι θέμα έρευνας της αγοράς και των προθέσεων των καταναλωτών.

Τα τελευταία 3 χρόνια τα σταφύλια ποικιλίας "ΑΤΤΙΚΗ" εξάγονταν και στην Αγγλία χωρίς προβλήματα τέτοιου είδους και η όποια οικονομική ζημία που προέκυψε για το συγκεκριμένο Συνεταιρισμό οφείλεται κυρίως στην εμπορική συμφωνία που είχε συναφθεί με τους πελάτες του και όχι στο μη εμπορεύσιμο του προϊόντος.

'Οσον αφορά το θέμα της επιχορήγησης του συνεταιρισμού, για προστασία της καλλιέργειας ορισμένων ποικιλιών σταφυλιών δεν παρέχεται από την ισχύουσα συνεταιριστική νομοθεσία η δυνατότητα επιχορήγησης των αγροτικών συν/κών οργανώσεων οι οποίες αποτελούν Ν.Π.Ι.Δ., με εμπορική ιδιότητα, από τον Κρατικό Προϋπολογισμό.

'Ομως ο Συν/σμός δανειοδοτήθηκε από την ΑΤΕ για τις παραγωγικές του δραστηριότηες και η χρημ/σή του εξοφλήθηκε κανονικά.

Μεσοπρόθεσμη δανειοδότηση προβλέπεται μόνο για κάλυψη 

Σελίδα 2460 

επενδυτικών δραστηριοτήτων σύμφωνα με τις ισχύουσες διαταγές της Τράπεζας.

Αντίθετα και εφόσον ο Συνεταιρισμός το επιθυμεί έχει τη δυνατότητα υποβολής αιτήματος συμπληρωματικής χρημ/σης για κεφάλαια κίνησης των παραγωγικών του δραστηριοτήτων.

Ο Υπουργός

ΣΤΕΦ. ΤΖΟΥΜΑΚΑΣ"

22. Στην με αριθμό 1042/29-11-1996 ερώτηση δόθηκε με το υπ'αριθμ. 430/20-12-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 1042/29.11.1996, που κατέθεσε ο Βουλευτής κ. Ν. Σηφουνάκης αναφορικά με το παραπάνω θέμα σας πληροφορούμε ότι με τα τις ρυθμίσεις του ν.2218/1994 όπως τροποποιήθηκε και ισχύει σήμερα γαι την πλήρωση των κενών θέσεων της Αγροφυλακής στο Νομό Λέσβου αρμόδια είναι πλέον η Νομαρχιακή Αυτοδιοίκηση του Ν. Λέσβου.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

23. Στην με αριθμό 1046/29-11-1996 ερώτηση δόθηκε με το υπ'αριθμ/431/20-12-1996 έγγραφο από τον Υουργό Γεωργίας η ακόλουθη απάντηση:

"Απαντώντας στην ερώτηση με αριθμό 1046/29.11.1996, που κατέθεσαν οι Βουλευτές κ.κ. Γ. Γαρουφαλιάς, Στ. Παπαδόπουλος, Ε. Μπασιάκος, Σ. Σουτρίδης. Γ. Καρασμάνης, Α. Ρεγκούζας, Θ. Λεονταρίδης, Θ. Σκρέκας, Β. Βύζας, Κ. Καραμπίνας αναφορικά με το παραπάνω θέμα σας πληροφορούμε ότι:

Βάσει του ισχύοντος καθεστώτος στον τομέα του Καπνού η στήριξη και διασφάλιση του εισοδήματος των καπνοπαραγωγών επιτυγχάνεται ως εξής:

Με την χορήγηση της εγγυημένης, για το σύνολο της παραγωγής του μέχρι του ύψους της ποσόστωσής του, πριμοδότησης.

- Με την χορήγηση της προβλεπόμενης ειδικής ενίσχυσης που αντιστοιχεί στο 10% της αντίστοιχης πριμοδότησης στους παραγωγούς μέλη των Αναγνωρισμένων Ομάδων Παραγωγών Καμπνού.

- Με την υποχρέωση που προβλέπει ο κοινοτικός κανονισμός υπογραφής σύμβασης με την οποία συμφωνείται όπως ο μεταποιητής καταβάλλει στον παραγωγό την τιμή αγοράς ανάλογα με την ποιοτική σύνθεση του καπνού, στη βάση πάντα των συμφωνηθέντων συμβατικών τιμών αγοράς κατά ποιότητα,

- Με την διασφάλιση σε συνέχεια των αναγκαίων και προβλεπόμενων ελέγχων ότι ο παραγωγός θα εισπράξει την τιμή αγοράς που αντιστοιχεί στην ποιότητα του προϊόντος του

Οι προτάσεις της Ευρ. Επιτροπής για την αναθεώρηση της ΚΟΑ στον καπνό έχουν ήδη γνωστοποιηθεί, βρίσκονται όμως ακόμη στο στάδιο της συζήτησης σε επίπεδο Επιτρόπων ως έγγραφο προβληματισμού και συνεπώς δεν έχουν ακόμη οριστικοποιηθεί.

Βάσει των Κοινοτικών διατάξεων που ισχύουν, οι συνολικές ποσοστώσεις που έχουν δοθεί στην χώρα μας γαι την εσοδεία 1997 κυμαίνονται στα ίδια επίπεδα με αυτά της εσοδείας 1996.

Επιπλέον η κατανομή ποσόστωσης για την εσοδεία 1997 θα γίνει με βάση τον μέσο όρο των ποσοτήτων που παρήγαγε και πώλησε ο κάθε παραγωγός από τις εν λόγω ποικιλίες, κατά τα έτη 1993, 1994 και 1995.

'Οσον αφορά το συνολικό ύψος των πριμοδοτήσεων σύμφωνα με τις νέες προτάσεις παραμένει στα σημερινά επίπεδα και μόνο σε επίπεδο παραγωγού θα υπάρξει μείωση ή αύξηση του συνολικού ποσού της πριμ ανάλογα με την τιμή αγοράς του καπνού, ως ενδεικτικού στοιχείου της ποιότητας του προϊόντος του. Είναι ευνόητο ότι στα πλαίσια των συζητήσεων των νέων προτάσεων της Ε.Ε. θα καταβληθεί κάθε προσπάθεια ούτως ώστε οι νέες προτάσεις-αποφάσεις να είναι συμφέρουσες για τους έλληνες καπνοπραγωγούς.

Τα μέτρα τα οποία έοχυν ληφθεί προκειμένου να διασφαλισθεί η αποφυγή της καταστρατήγησης των καπνικών συμβολαίων, καθώς και η ομαλή αγορά των καπνών είναι:

α) Η υποχρεωτική παρουσία στα αναγνωρισμένα κέντρα παράδοασης των καπνών, του παραγωγού, του αγοραστή ή των νομίμων εκπροσώπων τους και του αρμόδιου τεχνικού ελεγκτή του ΕΟΚ. 

β) Η δυνατότητα υποβολής ένστασης απ'όλα τα ενδιαφερόμενα μέρη.

Τα αποτελέσματα της εξέτασης από 3 μέλη επιστροπή είναι δεσμευτικά και τελεσίδικα.

Ο Υπουργός

ΣΤ. ΤΖΟΥΜΑΚΑΣ"

24. Στην με αριθμό 1048/29-11-1996 ερώτηση δόθηκε με το υπ'αριθμ. 432/20-12-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1048/29.11.1996, που κατέθεσε ο Βουλευτής κ. Π. Ψωμιάδης αναφορικά με το παραπάνω θέμα, σας πληροφορούμε ότι:

Σχετικά με την οικιστική αξιοποίηση τμήματος του Δάσους Πόρων (Πούρλιας) Πιερίας, το οποίο φέρεται ως ιδιοκτησία του Αστικού Οικοπεδοποιητικού Συν/σμού Θεσ/νίκης "Ο ΜΕΓΑΣ ΑΛΕΞΑΝΔΡΟΣ", γνωρίζουμε ότι:

Με το συνταχθέν κατ' εφαρμογή της διάταξης του άρθρου 39 Ν.Δ/τος 86/1969 "Περί Δασιμού Κώδικα", με αριθ. 395565/31.10.1979 διανεμητήριο συμβόλαιο του Συμβολαιογράφου Κατερίνης κ. Μιχαήλ Δημ. Διατσίδου, νομίμως μεταγεγραμμένου, επήλθε εξώδικος διανομή του συνιδιοκτήτου δάσους Πόρων (Πούρλιας) Πιερίας, διά του διαχωρισμού του μεριδίου του Δημοσίου -Δ ΑΠ από τη μερίδα των λοιπών ιδιωτών συνιδιοκτητών με σκοπό την ορθολογική διοίκηση, διαχείρηση και εκμετάλλευση του Δάσους προς επίτευξη των επιδιωκομένων δασοπονικών και εδαφοπονικών σκοπών.

Για τη διασφάλιση της φύσεως του δάσους και των τυχόν δικαιωμάτων του Δημοσίου επ'αυτού τέθηκαν στο διανεμητήριο συμβόλαιο επιφυλάξεις, τις οποίες και δήλωσαν οι αντισυμβαλλόμενοι ιδιώτες ότι αποδέχονται, τελούντες εν γνώσει των τεθέντων από τις διατάξεις των άρθρων 24 παρ. 1 και 177 παρ. 3 και 4 του ισχύοντος Συντάγματος και τις διατάξεις της κειμένης δασικής νομοθεσίας περιορισμών επί της διανεμηθείσης εκτάσεως, ως δάσους.

Παρά ταύτα παρέβησαν τις τεθείσες επιφυλάξεις, τις επιβληθείσες για την προστασία του δάσους ως ενόμου αγαθού και προέβησαν στη σύνταξη σειράς συμβολαιογραφικών πράξεων, για την μεταβίβαση των δασικών διατάξεων (άρθρο Ν.Δ.86/1969, άρθρο 35 ν. 998/1979, άρθρο 50 παρ. 4 ν. 998/1979, άρθρο 72 ν. 998/1979) με αγοράστριες Εταιρίες μεταξύ των οποίων και την εταιρία με τίτλο "Ο ΜΕΓΑΣ ΑΛΕΞΑΝΔΡΟΣ", η οποία συνεστήθη στις 6.10.1992 ως αστική οικοπεδοποιητική εταιρεία, άρθρο 741 ΕΠ.ΑΚ. με την επωνυμία "Πανελλήνια Αστική Οικοδοποιητική Εταιρία Πολεμιστών και Μαχητών Κορέας", προβλεπομένου από το άρθρο 3 του Καταστατικού της ως σκοπού της εταιρίας "την αγορά εκτάσεων γης στου Πόρους Πιερίας ή αλλαχού της Ελλάδος, την υπαγωγή τους σε Οικιστικό και Ρυμοτομικό Σχέδιο και στη συνέχεια στη μεταβίβαση στα μέλη με σκοπό την ανέγερση κατοικιών...".

Λόγω της δημιουργηθείσης καταστάσεως στο δάσος Πόρων Πιερίας το Νομικό Συμβούλιο του Κράτους γνωμοδότησε το με αυξ. αριθμ. 1293 πρακτικό τςη Συνεδρίασης υπ'αριθμ. 29 της 1ης Μαρτίου 1996 το οποίο εγκρίθηκε νόμιμα από το Υπουργείο Γεωργίας με την από 1.4.1996 επισημειωματική πράξη να ασκηθούν αγωγές ακύρωσης των μεταβιβαστικών συμβολαίων που έλαβαν χώρα μετά τη διανομή του 1979, διότι επέρχεται με αυτά κατάτμηση της δασικής έκτασης από το άρθρο 60 Ν.Δ. 86/69, μη τηρουμένου του ουσιώδους όρου του διανεμητηρίου συμβολαίου περί διατηρήσεως του δασικού χαρακτήρα της έκτασης και λόγω του ότι στα μεταβιβαστικά συμβόλαια δεν έχει προσαρτηθεί πιστοποιητικό της δασικής αρχής ότι το μεταβιβαζόμενο δεν καταστράφηκε από πυρκαϊά 

Σελίδα 2461 

μετά την 11.6.1975, όπως απαιτεί το άρθρο 35 ν.998/79 και δόθηκε εντολή στο Γραφείο Νομικού Συμβούλου Υπ. Μακεδονίας-Θράκης να προβεί στην εκτέλεση αυτού.

Κατόπιν αυτού και για τους λόγους που προαναφέρθηκαν δεν παρέχεται δυνατότητα ικανοποιήσεως του αιτήματος του Αστικού Οικοπεδοποιητικού Συν/σμού "Ο ΜΕΓΑΣ ΑΛΕΞΑΝΔΡΟΣ", περί αποδεσμεύσεως του τμήματος του δάσους Πόρων Πιερίας, του οποίου φέρεται ιδιοκτήτης, από τις δασικές διατάξεις με σκοπό την οικιστική αξιοποίησή του.

Ο Υπουργός

ΣΤΕΦ. ΤΖΟΥΜΑΚΑΣ"

25. Στην με αριθμό 1056/2-12-96 ερώτηση δόθηκε με το υπ' αριθμ. 436/20-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1056/2-12-96 που κατέθεσε ο Βουλευτής κ. Θαν. Νάκος αναφορικά με το παραπάνω θέμα, σας πληροφορούμε ότι:

Για την Οικονομική ενίσχυση των κτηνοτρόφων της περιοχής Ν. Αγχιάλου Μαγνησίας, που εμφανίστηκε σε κοπάδι κρούσμα της νόσου ευλογιάς και αναγκάστηκαν σύμφωνα με τα υγειονομικά μέτρα που πάρθηκαν για την πρόληψη εξάπλωσης της νόσου, να έχουν τα ζώα τους υποχρεωτικά εσταυλισμένα με αποτέλεσμα να επιβαρύνονται οικονομικά για την διατροφή τους, πληροφορούμε ότι το θέμα αυτό εξετάζεται συνολικά για όλους τους κτηνοτρόφους των νομών, που εμφανίστηκαν αντίστοιχα κρούσματα.

Για την υλοποίηση της οικονομικής αυτής ενίσχυσης προωθείται διϋπουργική απόφαση προς ενίσχυση των κτηνοτρόφων αυτών.

Ο Υπουργός

ΣΤΕΦ. ΤΖΟΥΜΑΚΑΣ"

26. Στην με αριθμό 1058/2-12-96 ερώτηση δόθηκε με το υπ' αριθμ. 1336/19-12-96 έγγραφο από τον Υφυπουργό 'Αμυνας η ακόλουθη απάντηση:

"Σε απάντηση της ερώτησης 2-12-96 που κατέθεσε ο Βουλευτής κ. Ε. Χαϊτίδης σχετικά με την αποτροπή εισόδου στη Χώρα λαθρομεταναστών, δολιοφθορέων και ξένων πρακτόρων, σας πληροφορούμε τα παρακάτω:

Οι 'Ενοπλες Δυνάμεις της Χώρας μας, στα πλαίσια της αποστολής τους, σε συνεργασία με όλα τα αρμόδια Υπουργεία συνδράμουν αποτελεσματικά διαθέτοντας μέσα και προσωπικό στην αντιμετώπιση του παραπάνω αναφερόμενου προβλήματος.

Επιπλέον σας γνωρίζουμε ότι για την αντιμετώπιση του υπόψη ζητήματος έχει συγκροτηθεί η Συντονιστική Επιτροπή Προσφύγων, (ΣΕΠ), με Πρόεδρο τον Υπουργό Δημόσιας Τάξης, στα πλαίσια της οποίας συμμετέχει και Ανώτατος Αξιωματικός των Ενόπλων Δυνάμεων.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

27. Στην με αριθμό 1073/2-12-96 ερώτηση δόθηκε με το υπ' αριθμ./ 437/20-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 1073/2.12.96, που κατέθεσε ο Βουλευτής κ. Α. Βαρίνος αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι:

Το Υπουργείο Γεωργίας με το αριθμ. 974/Θ/30.8.96 έγγραφό του ζήτησε από τις Νομαρχιακές Αυτοδιοικήσεις της Χώρας να προβούν δια των Διευθύνσεων Αγροτικής Ανάπτυξης σε εξατομίκευση των ζημιών που έγιναν στη γεωργία από πυρκαϊές κατά το έτος 1996, προκειμένου να μορφώσει σαφή και ολοκληρωμένη εικόνα της έκτασης και του ύψους των ζημιών αυτών και καταβάλει κάθε δυνατή προσπάθεια για να εγκριθούν μέτρα υπέρ των πληγέντων αγροτών είτε με την ένταξη των ζημιών αυτών στο Επιχειρησιακό Πρόγραμμα "Ανάπτυξη του Τομέα Γεωργία 1994-99" του 2ου Κοινοτικού Πλαισίου Στήριξης είτε με την υπαγωγή τους σε Πρόγραμμα που θα χρηματοδοτηθεί από Εθνικούς Πόρους.

Η Α.Τ.Ε. κατά πάγια τακτική χορηγεί στους παραγωγούς που γεωργοκτηνοτροφικές τους εκμεταλλεύσεις ζημιώνονται από δυσμενείς καιρικές συνθήκες, πυρκαγιές και άλλα αίτια τις απαραίτητες πιστωτικές διευκολύνσεις (αναστολή εξόφλησης των ληξιπρόθεσμων οφειλών, χορήγηση νέων καλλιεργητικών δανείων) για να μπορέσουν ν' αντιμετωπίσουν οικονομικές τους δυσχέρειες από τις ζημιές που έπαθαν και να συνεχίσουν ομαλά την παραγωγική τους δραστηριότητα.

Ο Υπουργός

ΣΤ. ΤΖΟΥΜΑΚΑΣ"

28. Στην με αριθμό 1101/3-12-96 ερώτηση δόθηκε με το υπ' αριθμ. 340/19-12-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 1101/96 ερώτηση, που κατατέθηκε στη Βουλή από το Βουλευτή κ. Λ. Παπαγεωργόπουλο, για το θιγόμενο σ' αυτή θέμα, σας πληροφορούμε, ότι έχουμε ενημερώσει την Εθνική Αντιπροσωπεία κατά τη συζήτηση της 12/12/96, φωτοαντίγραφο Πρακτικών της οποίας σας στέλνουμε.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

29. Στην με αριθμό 1120/4-12-96 ερώτηση δόθηκε με το υπ' αριθμ. 11380/18-12-96 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ. 1120/4.12.96 ερώτηση του Βουλευτή κ. Γ. Καρατζαφέρη σχετικά με τις ποσότητες των μεταλλικών κερμάτων κυκλοφορίας που απαιτούνται για την κάλυψη των συναλλακτικών αναγκών το έτος 1997, την προμήθεια των μεταλλικών δίσκων για την παραγωγή των κερμάτων, καθώς και τον τρόπο προμήθειας αυτών, σας γνωρίζουμε τα ακόλουθα:

1.- Σύμφωνα με τις διατάξεις της παρ. 5 του άρθρου 2 του ν. 1266/1982 με κοινή απόφαση των Υπουργών Εθνικής Οικονομίας και Οικονομικών και του Διοικητή της Τράπεζας Ελλάδος, ορίζεται η κοπή μεταλλικών κερμάτων κατά ποσότητες και κατηγορίες για την κάλυψη των συναλλακτικών αναγκών, ύστερα από εισήγηση της Τράπεζας Ελλάδος.

2.- 'Οπως προκύπτει από τις πιο πάνω διατάξεις η αποκλειστική αρμοδιότητα της παρακολούθησης και θέσης σε κυκλοφορία των ποσοτήτων κερμάτων που απαιτούνται για την κάλυψη των συναλλακτικών αναγκών του κοινού, ανήκει στην Τράπεζα Ελλάδος, η οποία σύμφωνα με τις διατάξεις του άρθρου 4 του ν.δ. 488/74 προβαίνει κάθε φορά και στην προμήθεια των αναγκαιούντων μεταλλικών δίσκων.

3. - Για το έτος 1997 έχει προταθεί να τυπωθούν κέρματα των 5, 10, 20, 50 και 100 δραχμών σε ποσότητες των 4, 15, 5, 10 και 20 εκατομμυρίων τεμαχίων, αντιστοίχως. Η κοινή απόφαση που απαιτείται όπως αναφέρουμε πιο πάνω δεν έχει ακόμα προωθηθεί.

4. - Οι προμήθειες νέων μεταλλικών δίσκων στις οποίες θα προβεί η Τράπεζα Ελλάδος η οποία είναι η αρμόδια σύμφωνα με το νόμο, για την τύπωση των ανωτέρω κερμάτων, όπως μας πληροφόρησε η Τράπεζα, αφορούν μόνον τις αξίες των 5, 10 και 20 δραχμών και σε ποσότητες 22, 112, 5 και 35 τόννων αντίστοιχα ενώ για τις αξίες των 50 και 100 δραχμών δε θα απαιτηθούν νέες προμήθειες μεταλλικών δίσκων, γιατί οι ανάγκες θα καλυφθούν από αποθέματα προηγουμένων ετών.

Συγκεκριμένα οι ανάγκες σε μεταλλικούς δίσκους για την τύπωση του κέρματος των 100 δραχμών τόσο για το 1006 όσο και για το 1997 καλύπτονται και θα συνεχίσουν να καλύπτονται από τα αποθέματα δίσκων που υπάρχουν στις αποθήκες της Τράπεζας Ελλάδος (ΙΕΤΑ).

Ο Υφυπουργός

ΝΙΚ. ΧΡΙΣΤΟΔΟΥΛΑΚΗΣ"

 

Σελίδα 2462 

30. Στην με αριθμό 1147/4-12-96 ερώτηση δόθηκε με το υπ' αριθμ. 348/19-12-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 1147/96 ερώτηση της Βουλευτού Κας Ντ. Μπακογιάννη, για τα θιγόμενα σ' αυτή θέματα, σας πληροφορούμε τα εξής:

1. Σύμφωνα με τις διατάξεις των νόμων 5288/1931 άρθρ. 14 και 20 και 1346/83 άρθρο 26 (Α' 46) απαγορεύεται η λειτουργία των ιδιωτικών γραφείων ευρέσεως εργασίας και προβλέπονται ποινικές κυρώσεις για όσους διατηρούν ιδιωτικά γραφεία ευρέσεως εργασίας ή μεσολαβούν με αμοιβή στην εξεύρεση εργασίας σε 'Ελληνες ή αλλοδαπούς για απασχόληση.

2. Με την αριθμ. 33033/13-1-95 Απόφαση Υφυπουργού Εργασίας έχει συσταθεί επιτροπή στην έδρα κάθε νομού στην οποία μετέχει και εκπρόσωπος του οικείου Εργατ/κού Κέντρου, με σκοπό τη διενέργεια ελέγχων για τη διαπίστωση των παράνομα λειτουργούντων ιδιωτικών γραφείων ευρέσεως εργασίας. Στην εν λόγω επιτροπή συμμετέχουν επίσης εκπρόσωποι της Δ/νσης Επιθεώρησης Εργασίας και του ΟΑΕΔ.

3. Με τις διατάξεις του άρθρου 15 του ν. 2434/96 (188 Α') "Μέτρα πολιτικής για την απασχόληση και την επαγγελματική κατάρτιση, κ.ά διατάξεις" ιδρύονται Γραφεία Ενημέρωσης Ανέργων και Επιχειρήσεων, η λειτουργία των οποίων θα αποτελέσει ένα πρώτο βήμα και μια ενδιάμεση λύση αντιμετώπισης του προβλήματος της λειτουργίας των ιδιωτικών γραφείων ευρέσεως εργασίας.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, επί της διαδικασίας μου επιτρέπετε; 

ΠΡΟΕΔΡΕΥΩΝ (Παναγιώτης Ν. Κρητικός): Αν επιθυμείτε επί του Κανονισμού, με το γνωστό τρόπο των δυο υπογραφών. 'Οχι επί της διαδικασίας.

ΠΑΡΘΕΝΑ ΦΟΥΝΤΟΥΚΙΔΟΥ: Είναι καθαρά διαδικαστικό το θέμα. Αφορά τη ματαίωση της συζήτησης της επίκαιρης ερώτησής μου, όπως ενημερωθήκατε. 

ΠΡΟΕΔΡΕΥΩΝ (Παναγιώτης Ν. Κρητικός): Αφορά τον Κανονισμό και αφορά τη Βουλή. Δεν υπάρχει δυνατότητα συζήτησης επί της διαδικασίας. Γνωρίζω το θέμα. 

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, συνυπογράφω το αίτημα της συναδέλφου. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δε γίνεται έτσι, να λέμε "συνυπογράφω" προφορικά. Παρακαλώ.

Σελίδα 2463 

 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, εισερχομαστε στην ημερήσια διάταξη των

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις Πρώτου Κύκλου. ('Αρθρο 130 παρ. 2 και 3 Καν. Βουλής)

Πρώτη στην ημερήσια διάταξη είναι η με αριθμό 459/7.1.97 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεδίκογλου προς τον Υπουργό Τύπου και Μέσων Μαζικής Ενημέρωσης, σχετικά με την ανάθεση από τους αρμόδιους φορείς του Τηλεοπτικού Σχεδιασμού-Παραγωγής του Παγκοσμίου Πρωταθλήματος Στίβου του 1997, σε ξένους.

Η ερώτηση του κυρίου συναδέλφου έχει ως εξής:

"'Oπως εγράφη στον Τύπο, έναντι μηνιαίου μισθού 7 εκατ. δραχμών προσελήφθη ο αξιόλογος σκηνοθέτης Γεώργιος Καραγεωργίου, ελληνικής καταγωγής, αλλά Σουηδός υπήκοος διαμένων στη Σουηδία, για να έχει το "γενικό πρόσταγμα" του Τηλεοπτικού Σχεδιασμού-Παραγωγής του Παγκοσμίου Πρωταθλήματος Στίβου του 1997 και μαζί του ως τεχνικός σύμβουλος ο Ισπανός Μανόλο Ρομέρο.

Παρά το γεγονός ότι η "ΕΡΤ Α.Ε." έχει καλύψει με επάρκεια, αρίστη ποιότητα και πολύ καλά αποτελέσματα δεκάδες μεγάλων διεθνών αθλητικών διοργανώσεων από το 1982 ως πέρυσι (Πανευρωπαϊκοί Αγώνες Στίβου 1982, Πανευρωπαϊκοί Κλειστού Στίβου 1985, Τελικοί Ποδοσφαιρικών Πρωταθλημάτων Ευρώπης 1983-1987, Πανευρωπαϊκό Πρωτάθλημα Μπάσκετ 1987-1994, Παγκόσμιο Εφηβικό Στίβου 1986 και Μπάσκετ 1994, Μεσογειακοί Αγώνες 1991, Πανευρωπαϊκό Κολύμβησης 1991), οι υπεύθυνοι φορείς δεν εμπιστεύθηκαν τους 'Ελληνες επαγγελματίες για το Παγκόσμιο Πρωτάθλημα Στίβου.

Η αξιόλογη ποιότητα του έχοντος το γενικό πρόσταγμα δεν αποτελεί και εγγύηση της παρουσίασης από τα συνεργεία της ΕΡΤ.

Ανεξαρτήτως των οιωνδήποτε σκοπιμοτήτων τις οποίες εξυπηρετούν κάποιες προσλήψεις -τις οποίες κατανοούμε- θεωρείται απαράδεκτο και αδιανόητο να αγνοείται το ανθρώπινο δυναμικό της "ΕΡΤ Α.Ε." και της Ελλάδος γενικότερα και να προσλαμβάνονται ξένοι σύμβουλοι και επιτελείς με προκλητικούς μάλιστα μισθούς, σε θέσεις όπου οι 'Ελληνες έχουν κατ' επανάληψη επαινεθεί διεθνώς για την απόδοσή τους.

Με την ενέργεια αυτή δεν καταργείται μόνο το ελληνικό ανθρώπινο δυναμικό (σκηνοθέτες-παραγωγοί-σχεδιαστές-οργανωτές-δημοσιογράφοι), αλλά δημιουργείται αντικίνητρο για τους νέους, που θέλουν να σπουδάσουν και να ασχοληθούν με το αντικείμενο. Επίσης, δεν αμείβεται η προσπάθεια και η καλή απόδοση, μηδενίζεται η προσφορά και η σκληρή εργασία δεκάδων Ελλήνων επαγγελματιών, οι οποίοι απέδωσαν θετικότατο έργο επί δεκαπέντε συναπτά έτη και καταφέρεται ισχυρός κόλαφος στην αξιοπιστία, τόσο της κρατικής ραδιοτηλεόρασης όσο και των ατόμων που την υπηρετούν και τα οποία έχουν δώσει σαφή και αναμφισβήτητα δείγματα των ικανοτήτων και της εμπειρίας τους.

Καλείται ο Υπουργός Τύπου και Μαζικών Μέσων να ανατρέψει την κατάσταση, να ανατεθεί η κύρια ευθύνη στην ΕΡΤ και το προσωπικό της, εις δε τον κ. Καραγεωργίου μπορεί να ανατεθεί ρόλος απλού συμβούλου".

Ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, η διοργάνωση του Παγκόσμιου Πρωταθλήματος Στίβου το 1997 στην Ελλάδα, στην Αθήνα συγκεκριμένα, είναι η μεγαλύτερη αθλητική διοργάνωση, την οποία έχει αναλάβει η Χώρα μας, μετά την πρώτη Ολυμπιάδα του 1896. Ως αθλητική διοργάνωση είναι μία από τις κορυφαίες, η τρίτη -μπορούμε να πούμε- εις τη σειρά των αθλητικών εκδηλώσεων που γίνονται παγκοσμίως μετά τους Ολυμπιακούς Αγώνες και το Παγκόσμιο Πρωτάθλημα Ποδοσφαίρου.

Η διεθνής πρακτική υπαγορεύει σ' αυτές τις περιπτώσεις να χρησιμοποιείται το καλύτερο δυναμικό που υπάρχει σε όλον τον κόσμο, που έχει εμπειρία και γνώση τέτοιων εκδηλώσεων, ώστε τα αποτελέσματα να είναι τα αρτιότερα.

Οι αμοιβές, ασφαλώς, είναι έκτακτες αμοιβές, αλλά στη συγκεκριμένη περίπτωση πρέπει να πω, ότι απέχουν πάρα πολύ από τις αμοιβές που συνήθως δίδονται σε ειδικούς, τεχνικούς, σκηνοθέτες, συμβούλους παραγωγής, σε ανάλογες διοργανώσεις προκειμένου να καλύψουν τις εκδηλώσεις τέτοιων μεγάλων αθλητικών διοργανώσεων.

Η ΕΡΤ, κύριε συνάδελφε, έχει διαθέσει το δυναμικό, το οποίο έχει, προκειμένου να καλυφθούν οι ανάγκες των αγώνων αυτών. Μπορώ να αναφερθώ στον κ. Σεφτελή, στον κ. Κουβαράκη, στον κ. Σκένδο, στον κ. Μεταξά, στον κ. Καρβούνη, στον κ. Κουρούκλη, στον κ. Παπανδρέου, στον κ. Δυβριώτη, στον κ. Ντατσόπουλο, στον κ. Μιχαηλίδη, στην κα Μουρίκα, στον κ. Παπαζήση, στον κ. Γουναρά.'Ολοι αυτοί, επειδή έχετε αναφερθεί στο αξιόλογο δυναμικό, το οποίο διαθέτει η ΕΡΤ -και έχετε απόλυτο δίκιο σ'αυτό- θα καλύψουν με επιμέλεια, όπως έχουν κάνει και στο παρελθόν, τις εκδηλώσεις για λογαριασμό της Ελληνικής Ραδιοφωνίας-Τηλεόρασης.

Πρέπει να πω, όμως, ότι επειδή ακριβώς καθυστέρησε η σύναψη συμφωνίας ανάμεσα στη Διεθνή Ομοσπονδία Στίβου και την Ευρωπαϊκή Ομοσπονδία Τηλεοράσεων για την τηλεοπτική κάλυψη των αγώνων αυτών, θα έπρεπε να κερδίσουμε το χαμένο χρόνο, με το να επιστρατεύσουμε και όλους εκείνους που υπάρχουν, που έχουν μια ειδίκευση, εμπειρία και γνώση, προκειμένου το ανθρώπινο δυναμικό το οποίο θα χρησιμοποιηθεί, να είναι πέραν αυτού που ήδη διαθέτει η ΕΡΤ, το αξιολογότερο που υπάρχει σε όλον τον κόσμο.

Ο κ. Καραγεωργίου με απόφαση του Υφυπουργού Αθλητισμού -όχι δική μας- με σύμβαση που υπογράφει με το Υφυπουργείο Αθλητισμού από το οποίο θα πληρωθεί και το οποίο αναλαμβάνει το κόστος αυτής της παραγωγής και της σκηνοθεσίας...

ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, έχουμε χαρτιά.'Αλλα λένε τα χαρτιά.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Θα έρθει η ώρα να μιλήσετε.

ΒΑΣΙΛΗΣ ΚΕΔΙΚΟΓΛΟΥ: Πρόταση της ΕΡΤ είναι.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Θα έρθει η ώρα να μιλήσετε.

'Εχει εμπειρία -είναι μεταξύ των πέντε, δεν υπάρχουν ίσως παραπάνω- όλων αυτών των μεγάλων εκδηλώσεων και των Ολυμπιακών Αγώνων και των αγώνων ποδοσφαίρων που έχουν γίνει. Πρέπει να σας πω, ότι και οι Ηνωμένες Πολιτείες, που είναι η Μέκκα της τηλεόρασης, που έχει στελεχειακό δυναμικό ιδιαίτερα αξιόλογο, έχει χρησιμοποιήσει τον ελληνικής καταγωγής Σουηδό πολίτη κ. Καραγεωργίου για τέτοιες εκδηλώσεις.

Η Ελληνική Κυβέρνηση, το Υφυπουργείο Αθλητισμού, πήρε αυτήν την απόφαση, είναι σύμβουλος παραγωγής και σκηνοθεσίας, προκειμένου να καλυφθούν οι ανάγκες αυτής της αθλητικής διοργάνωσης. Η ΕΡΤ ακολουθεί μία πολιτική που και αναδεικνύει το στελεχειακό δυναμικό, το οποίο έχει και το γόητρό της τονώνει.'Αλλωστε γνωρίζετε, ότι δεν είναι λίγες οι περιπτώσεις εκείνες που έχει ενισχύσει οικονομικώς την προσπάθεια νέων δημιοσιογράφων να επιμορφωθούν και στην αλλοδαπή σε μεγάλα ειδησεογραφικά κέντρα, προκειμένου να ενισχύσουν την προσπάθεια της ΕΡΤ να αναβαθμίσει την ποιότητα των υπηρεσιών που προσφέρει στον Ελληνικό Λαό.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, εκφράζω την απογοήτευσή μου, ύστερα από όσα άκουσα από τον Υπουργό Τύπου και Μαζικών Μέσων. Η Ελληνική Ραδιοφωνία και Τηλεόραση έχει αποσπάσει τις καλύτερες κρίσεις και τα ευμενέστερα σχόλια για όλες τις διοργανώσεις που έκανε με το δικό της δυναμικό το 1982 έως το 1994. Ο κ. Καραγεωργίου είναι Σουηδός υπήκοος ελληνικής καταγωγής.'Εχουμε εθνικά θέματα και όταν πρόκειται περί διακρατικών συμφωνιών, χρειάζεται και κάποια ευαισθησία. Κανείς δεν αμβισβητεί την 

Σελίδα 2464 

αξιολογότητά του και σας το σημειώνω αυτό.

Η ΕΡΤ έχει πράγματι εξαιρετικά στελέχη, τα οποία απέδωσαν σε όλους τους αγώνες, που σας διάβασε αναλυτικά ο Πρόεδρος. Δεν προσελήφθη από το Υπουργείο Αθλητισμού, προσελήφθη από την ΕΡΤ και μάλιστα σε έγγραφο, που έχω, γράφει: "Συμφωνούμε -η ΕΡΤ- με την πρόταση του κ. Καραγεωργίου, ως συμβούλου παραγωγής και σκηνοθεσίας του Παγκοσμίου Πρωταθλήματος".

Τι είδους σύμβουλος είναι, όταν απουσιάζει από την Ελλάδα; Και πώς θα κερδίσετε τους Ολυμπιακούς Αγώνες του 2004, όταν δεν έχετε τη δυνατότητα, με ελληνικά μέσα, να παρουσιάσετε μόνο τους παγκόσμιους αγώνες στίβου; Τι θα πείτε αύριο, όταν σας απαντήσουν οι άλλοι, ότι "αυτοί δεν ήταν ικανοί, με δικά τους τηλεοπτικά μέσα, να τους παρουσιάσουν, όταν για το στίβο μόνο τον αναθέτουν σε ξένους"; Και στο διεθνή Τύπο θα κυκλοφορήσει, ότι η ισπανική τηλεόραση παρουσιάζει τους αγώνες στίβου.

Είναι απογοητευτικό, κύριε Υπουργέ, το ότι δεν λαμβάνετε κανένα μέτρο για να φτιάξουμε μία ραδιοφωνία και τηλεόραση. Και προπαντός ξεκινάτε από ένα σημείο, στο οποίο ως τώρα είχαμε τις καλύτερες αποδόσεις, τα ευμενέστερα σχόλια, τις καλύτερες κρίσεις. Ο δε κατάλογος, τον οποίο στείλατε -που αμφιβάλλω, αν έχουν ερωτηθεί οι ίδιοι- σε κάθε περίπτωση δεν περιλαμβάνει τα πρώτα στελέχη της ΕΡΤ.

Πού είναι λ.χ. ο κ. Περπερίδης, που είναι ο κατ' εξοχήν ειδικός και αρμόδιος; Πού είναι λ.χ. πολλοί άλλοι, για να μην μπω σε ονόματα και φανεί, ότι έχω κάποιες προτιμησιακές σχέσεις;

Τι γίνεται με την εκπαίδευση; Τι μέτρα λαμβάνετε για να αναδείξετε την ΕΡΤ; Πού ήταν η αντιπροσωπεία σας στην Ατλάντα, ακριβώς για να αποδείξετε το αντίθετο; Με την πράξη σας κυρίως θέτετε δυναμίτιδα στην ανάληψη των Ολυμπιακών Αγώνων του 2004. Διότι αποδεικνύετε, ότι δεν είμαστε ικανοί, με τα ελληνικά μέσα να παρουσιάσουμε αυτούς τους αγώνες και καλούμε ουσιαστικά την ισπανική τηλεόραση εδώ. Φοβούμαι, ότι και μηχανήματα θα φέρουν αυτοί και τα πάντα.

Τέλος, κύριε Πρόεδρε, αμφιβάλλω αν αυτοί που αναφέρονται, συμφωνούν να είναι σύμβουλοι και αν θα δεχθούν να είναι σύμβουλοι. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, ο κύριος συνάδελφος με τους ισχυρισμούς του, θα μου επιτραπεί να πω, ακολουθώντας το ύφος και τον τρόπο που ανέπτυξε τα επιχειρήματά του, ετέλεσε το τέλειο έγκλημα και κατά των επιχειρημάτων, των ισχυρισμών του και κατά της κοινής λογικής. Για δύο λόγους:

'Οταν παρουσιάζει έγγραφο της ΕΡΤ, στο οποίο λέει, ότι συμφωνεί με την πρόσληψη του κ. Καραγεωργίου, είναι σαν να συνομολογεί, ότι το έγγραφο αυτό της ΕΡΤ είναι απάντηση σε αίτημα, το οποίο είχε διατυπωθεί από το Υφυπουργείο Αθλητισμού, το οποίο προτείνει την πρόσληψη σε μία τέτοια θέση του κ. Καραγεωργίου και η ΕΡΤ προχωράει παραπέρα απαντώντας στο αίτημα αυτό με το να εκφράσει τη συμφωνία της.

ΒΑΣΙΛΗΣ ΚΕΔΙΚΟΓΛΟΥ: Ποιος έχει την ευθύνη της αθλητικής παρουσίας;

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Το Υφυπουργείο Αθλητισμού.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Κεδίκογλου, κάντε μου τη χάρη.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Δεν συνάπτει καμία σύμβαση η ΕΡΤ με τον κύριο Καραγεωργίου. Σύμβαση έχει υπογράψει το Υφυπουργείο Αθλητισμού, στο οποίο δεν απευθύνεσθε, η δε όποια οικονομική επιβάρυνση, αφορά το Υφυπουργείο Αθλητισμού.

Μιλήσατε για τους Ολυμπιακούς Αγώνες, τους οποίους διεκδικούμε. Ασφαλώς είναι ένα πρόσθετο επιχείρημα, ότι πρέπει να επιτύχει η αθλητική διοργάνωση των αγώνων στίβου του 1997, προκειμένου στο οπλοστάσιο των επιχειρημάτων μας να έχουμε ένα ακόμα όπλο, την επιτυχία αυτής της αθλητικής διοργάνωσης και να μη δώσουμε επιχειρήματα στους ανταγωνιστές της Αθήνας, εν όψει της διεκδίκησης της Ολυμπιάδας του 2004. 

Στην κατέυθυνση αυτή αξιοποιείται και ο κ. Καραγεωργίου, όπως αξιοποιήθηκε και από άλλους και στο πρωτάθλημα ποδοσφαίρου και στις Ολυμπιάδες. Είναι εκ των πέντε, που υπάρχουν σ' όλο τον κόσμο, που έχουν εμπειρία όλων των μεγάλων παγκόσμιων αθλητικών διοργανώσεων.

Δεν αντιλαμβάνομαι γιατί η Ελλάδα, έναν Σουηδό πολίτη ελληνικής καταγωγής, δεν πρέπει, με ευνοϊκούς όρους, με τους οποίους έχει υπογράψει αυτήν τη σύμβαση το Υφυπουργείο Αθλητισμού μαζί του, να τον αξιοποιήσει, προκειμένου να έχουμε τα άριστα αποτελέσματα. 

Ασφαλώς πιστεύουμε στο δυναμικό, που έχει η ΕΡΤ και σας ανέφερα τα στελέχη εκείνα, στα οποία η ΕΡΤ σε συνεργασία με το Υφυπουργείο Αθλητισμού κατέληξε, ότι πρέπει να χρησιμοποιηθούν σ' αυτήν την περίπτωση. Από εκεί και πέρα ο κ. Καραγεωργίου, που έχει χρησιμοποιηθεί από πολλές χώρες σ' όλον τον κόσμο, έχει δώσει δείγματα γραφής και δεν γνωρίζω γιατί η Ελλάδα πρέπει να στερηθεί των υπηρεσιών του, πολύ περισσότερο, όταν όπως λέτε, η επιτυχία αυτής της αθλητικής διοργάνωσης θα είναι ένα πρόκριμα στην προσπάθεια για τη διεκδίκηση των Ολυμπιακών Αγώνων του 2004.

'Αλλωστε η ΕΡΤ, θα γνωρίζετε ίσως, ότι έχει με χρήματα δικά της στείλει στο εξωτερικό δημοσιογράφους να επιμορφωθούν σε μεγάλα ειδησεογραφικά δίκτυα, προκειμένου επανερχόμενοι να προσφέρουν υπηρεσίες στην ΕΡΤ. Είναι κάτι που το κάνει αφειδώλευτα, γιατί θέλει να αναβαθμίσει τις υπηρεσίες της... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ, τελειώσατε...

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): ... μέσα από την επιμόρφωση και την εκπαίδευση του στελεχειακού της δυναμικού.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ. Εδώ έχουμε Κανονισμό. Δεν είναι press room εδώ με απεριόριστο το χρόνο. 

ΒΑΣΙΛΗΣ ΚΕΔΙΚΟΓΛΟΥ: Δυστυχώς, αποκηρύσσετε το ρόλο της ΕΡΤ. Λυπηρόν.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): 'Αλλοι το έκαναν.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Κεδίκογλου.

'Εχουμε τάιμ άουτ!

Κύριοι Βουλευτές, έχω τη χαρά να ανακοινώσω στο Σώμα, ότι παρακολουθούν τη συνεδρίασή μας, σαράντα δύο μαθητές και δύο συνοδοί τους καθηγητές του 8ου Δημοτικού Σχολείου Βύρωνα, αφού προηγουμένως ξεναγήθηκαν στην 'Εκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Τους καλωσορίζουμε στο Ελληνικό Κοινοβούλιο.

(Χειροκροτήματα) Η κα Φουντουκίδου με αίτησή της ζητά το λόγο επί του Κανονισμού. Παρακαλώ να ακουσθεί.

Ορίστε, κυρία Φουντουκίδου.

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, ζήτησα το λόγο για να καταγγείλω την απαράδεκτη συμπεριφορά του Υπουργού Γεωργίας. Δεν είναι δυνατόν να προφασίζεται κώλυμα την τελευταία στιγμή, για να μην εμφανισθεί στο Κοινοβούλιο και να απαντήσει σε επίκαιρη ερώτηση για ένα μείζονος σημασίας παναγροτικό αίτημα.

Η πρόφαση ότι έχει κάποια σύσκεψη, θα μπορούσε να είχε παρουσιαστεί από χθες και να ενημερωθώ και εγώ έγκαιρα. Η συμπεριφορά του ασφαλώς προσβάλλει και μειώνει το κύρος του Κοινοβουλίου και είναι απαράδεκτη για κοινοβουλευτικό άνδρα και ιδιαίτερα για Υπουργό.

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι, επί του Κανονισμού αυτό, όπως αντιλαμβάνεστε.

ΠΑΡΘΕΝΑ ΦΟΥΝΤΟΥΚΙΔΟΥ: Μπορεί να μην είναι κύριε Πρόεδρε, επί του Κανονισμού. Παραβιάζει κανόνες συμπερι-

Σελίδα 2465 

φοράς, που επιβάλλονται για την εύρυθμη λειτουργία και παρακαλώ το Προεδρείο να μην ανεχθεί στο μέλλον παρόμοιες πρακτικές.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Δεν είναι επί του Κανονισμού το αντικείμενο, όπως γνωρίζετε. Επί της ουσίας του θέματος όπως το αναφέρατε, πρέπει να σας πω, ότι ο κ. Τζουμάκας -και ο κάθε Υπουργός πιστεύω- δεν είναι από εκείνους που αποφεύγουν το Κοινοβούλιο και την ευθύνη τους ενώπιον του Κοινοβουλίου.

ΠΑΡΘΕΝΑ ΦΟΥΝΤΟΥΚΙΔΟΥ: Είναι μέλος του Κοινοβουλίου και οφείλει σεβασμό και στο Κοινοβούλιο και στους συναδέλφους.

ΠΡΟΕΔΡΕΥΩΝ (Παναγιώτης Ν. Κρητικός): Γνωρίζετε όμως όλοι, πως σήμερα έχει το γνωστό συμβούλιο αγροτικής πολιτικής, το οποίο τον δεσμεύει να είναι εκεί -καθώς και οι Υφυπουργοί- και είχε πρόθεση, απ'ό,τι γνωρίζω, να έρθει μέχρι την τελευταία στιγμή. Προέκυψε όμως θέμα και έπρεπε να είναι από την πρώτη στιγμή και για το λόγο αυτόν δεν μπορούσε να έρθει. Γι'αυτό δεν ειδοποιηθήκατε και εσείς εγκαίρως, ούτως ώστε να μην είστε παρούσα χωρίς λόγο. Εν τω μεταξύ ειδοποιήθηκαν αργά οι Υπηρεσίες της Βουλής.

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, αν μου επιτρέπετε, ειδοποιήθηκα 8.30' η ώρα το βράδυ να είμαι 10.00' το πρωί εδώ. 'Οχι απλώς δεν ειδοποιήθηκα εγκαίρως.

ΠΡΟΕΔΡΕΥΩΝ (Παναγιώτης Ν. Κρητικός): Ειδοποιηθήκατε από το Κόμμα σας ως ερωτώσα Βουλευτής. Καλώς ειδοποιηθήκατε. Η Βουλή δεν γνώριζε. Περίμενε τον κύριο Υπουργό. Αργά ειδοποιηθήκαμε, ότι δεν θα προσέλθει ο κύριος Υπουργός και σας αναζήτησε η Υπηρεσία, αλλά δεν σας βρήκε, όχι φυσικά από δική σας υπαιτιότητα. 'Ετσι δεν υπήρξε η ενημέρωση.

ΠΑΡΘΕΝΑ ΦΟΥΝΤΟΥΚΙΔΟΥ: Δεν με αναζήτησε η Υπηρεσία.

ΠΡΟΕΔΡΕΥΩΝ (Παναγιώτης Ν. Κρητικός): Πρέπει να σας πω, ότι συχνά συμβαίνουν έκτακτα κωλύματα στους Υπουργούς και, ως εκ τούτου έχουμε ματαίωση των ερωτήσεων. Πάρα πολλές φορές. Μπορείτε να την επαναφέρετε αμέσως μετά, όπως έχετε δικαίωμα από τον Κανονισμό και να συζητηθεί σε μία από τις προσεχείς συνεδριάσεις που, όπως γνωρίζετε η δυνατή συζήτηση επικαίρων ερωτήσεων σήμερα είναι περισσότερο προχωρημένη από κάθε άλλη φορά.

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, για να τελειώνει η συζήτηση του θέματος...

ΠΡΟΕΔΡΕΥΩΝ (Παναγιώτης Ν. Κρητικός): Να τελειώνει. Βεβαίως.

ΠΑΡΘΕΝΑ ΦΟΥΝΤΟΥΚΙΔΟΥ: Δε θα ήθελα να δικαιολογείτε τη συμπεριφορά αυτή.

ΠΡΟΕΔΡΕΥΩΝ (Παναγιώτης Ν. Κρητικός): Δε δικαιολογώ καμιά συμπεριφορά.

ΠΑΡΘΕΝΑ ΦΟΥΝΤΟΥΚΙΔΟΥ: Υπάρχουν άλλοι δύο Υφυπουργοί και μάλιστα υπάρχει και ο αρμόδιος Υφυπουργός, ο οποίος είναι ο κ. Σωτηρλής.

ΠΡΟΕΔΡΕΥΩΝ (Παναγιώτης Ν. Κρητικός): Γνωρίζω έναν αντικειμενικό λόγο, τον οποίο γνωρίζει όλη η Βουλή. Ο κύριος Υπουργός ήταν δεσμευμένος και βεβαίως δεν μπορούσε να προσέλθει.

ΠΑΡΘΕΝΑ ΦΟΥΝΤΟΥΚΙΔΟΥ: Θα έπρεπε λοιπόν να είχε ενημερώσει και τις Υπηρεσίες της Βουλής και εμένα. Υποτιμά το Κοινοβούλιο και τους συναδέλφους.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, να προχωρήσουμε στα επόμενα θέματα.

Οι τρεις επόμενες επίκαιρες ερωτήσεις είναι του αυτού περιεχομένου και είναι οι εξής:

Η δεύτερη στην ημερήσια διάταξη με αριθμό 453/7.1.97 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τους Υπουργούς Εθνικής 'Αμυνας, Εμπορικής Ναυτιλίας, σχετικά με το ναυάγιο του πλοίου "ΔΥΣΤΟΣ", την καθυστέρηση κινητοποίησης των δυνάμεων διάσωσης, τις ευθύνες του Υπουργείου Εμπορικής Ναυτιλίας κ.λπ.

Η τρίτη στην ημερήσια διάταξη με αριθμό 467/8.1.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικόλαου Γκατζή προς τον Υπουργό Εμπορικής Ναυτιλίας, σχετικά με το ναυάγιο του πλοίου "ΔΥΣΤΟΣ", την καθυστέρηση κινητοποίησης των δυνάμεων διάσωσης, τις ευθύνες του Υπουργείου Εμπορικής Ναυτιλίας, την αξιοπλοϊα των πλοίων κ.λπ.

Η τέταρτη στην ημερήσια διάταξη με αριθμό 454/7.1.97 επίκαιρη ερώτηση του Βουλευτή του Συνασπισμού της Αριστεράς και της Προόδοου κ.Ευάγγελου Αποστόλου προς τον Υπουργό Εμπορικής Ναυτιλίας, σχετικά με το ναυάγιο του πλοίου "ΔΥΣΤΟΣ", την καθυστέρηση κινητοποίησης των δυνάμεων διάσωσης, τις ευθύνες του Υπουργείου Εμπορικής Ναυτιλίας, την προμήθεια των ελικοπτέρων παντός καιρού κ.λπ.

Οι τρεις επίκαιρες ερωτήσεις θα συζητηθούν κατά τον Κανονισμό από κοινού, με το χρόνο τον οποίο ο καθένας δικαιούται και βεβαίως το άθροισμα του χρόνου των ερωτήσεων στον κύριο Υπουργό.

Η πρώτη εκ των τριών επικαίρων ερωτήσεων του ιδίου περιεχομένου είναι του κ.Ελευθέριου Παπαγεωργόπουλου και έχει ως εξής:

"Η πλήρης ανικανότητα της Κυβέρνησης και η ανεπάρκεια της κρατικής μηχανής απεδείχθη περίτρανα, όταν διαπιστώθηκε η αδυναμία τους να προβούν έγκαιρα σε συνήθεις ενέργειες διάσωσης και ρυμούλκησης του βυθισθέντος τη νύκτα της 28ης Δεκεμβρίου φορτηγού πλοίου "ΔΥΣΤΟΣ" τρία μίλια νοτιοανατολικά της Κύμης.

Μολονότι οι καιρικές συνθήκες ήταν ευνοϊκές και το ναυάγιο έγινε δίπλα στο λιμάνι της Κύμης, ο Ελληνικός Λαός παρακολούθησε από τα Μέσα Μαζικής Ενημέρωσης την πλήρη γελιοποίηση του κρατικού μηχανισμού.

Ειδικότερα απεδείχθη, ότι: 

α. Οι αρμόδιες υπηρεσίες στερούνται της αναγκαίας υποδομής για τη λήψη ραδιοσημάτων ανάγκης, παρά τη δέσποζουσα στον κόσμο θέση της Εμπορικής μας Ναυτιλίας.

β. Υπήρξε πρωτοφανής καθυστέρηση και ολιγωρία, τόσο στην ενημέρωση των αρμοδίων Υπουργών (ενημερώθηκαν κατά τη διάρκεια του πρωϊνού τους) όσο και για την κινητοποίηση των δυνάμεων διάσωσης τουλάχιστον κατά δώδεκα ώρες.

γ. Υπήρξε πρωτοφανής έλλειψη συντονισμού, διότι ενώ έπρεπε να είναι παρόν και να συντονίζει ο αρμόδιος Υπουργός Εμπορικής Ναυτιλίας ή υψηλόβαθμο στέλεχος του Υπουργείου Εμπορικής Ναυτιλίας, μέχρι τις 2.1.1997 συντονιστής της επιχείρησης ήταν σημαιοφόρος του Λιμενικού Σώματος, που αναπλήρωνε τον απουσιάζοντα σε άδεια Λιμενάρχη της Κύμης!

δ. Η διαδικασία ρυμούλκησης άρχισε μετά την παρέλευση εικοσιτετραώρου από του ναυαγίου, μολονότι η ρυμούλκηση μπορούσε να γίνει το πρωί της Κυριακής, από μεγάλη μηχανότρατα που προσέτρεξε αμέσως για βοήθεια ή από πλοία του Πολεμικού Ναυτικού που παρέπλεαν. Αποτέλεσμα ήταν να απολεσθούν τουλάχιστον δώδεκα ώρες σε απραξία και το πλοίο να παρασυρθεί από τα ρεύματα 7 μίλια νοτιότερα στην παραλία της Μουρτερής. Εδώ τίθεται και το ζήτημα της διεύρυνσης των όποιων σκόπιμων ενεργειών που αφορούν ζητήματα ναυγιαιρέσεως.

Για τους λόγους αυτούς ερωτώνται οι αρμόδιοι κύριοι Υπουργοί:

1. Αν προτίθενται να αναλάβουν τις ευθύνες τους και να πράξουν όπως το καθήκον ευθιξίας επιβάλλει.

2. Αν προτίθενται να διερευνήσουν και να καταλογίσουν τις ευθύνες των λοιπών υπευθύνων".

Η δεύτερη εκ των τριών επικαίρων ερωτήσεων του ίδιου περιεχομένου είναι του κ. Γκατζή και έχει ως εξής:

"'Αλλο ένα τραγικό ναυάγιο που συγκλόνισε την κοινή γνώμη έγινε στο όνομα της ασυδοσίας του μεγάλου κεφαλαίου και των εφοπλιστών. Από το ναυάγιο του "ΔΥΣΤΟΣ αναδείχτηκαν οι τεράστιες ευθύνες και του Υ.Ε.Ν..

Ερωτάται ο κύριος Υπουργός:

Γιατί καθυστέρησε επί τόσες ώρες η λήψη του σήματος για το ναυάγιο και η κινητοποίηση του Λιμενικού καθώς και 
Σελίδα 2466 

του Πολεμικού Ναυτικού;

2. Γιατί ο Υπουργός με δηλώσεις του αμέσως μετά το ναυάγιο αθώωσε την πλοιοκτήτρια εταιρεία επιρρίπτοντας τις ευθύνες στον άτυχο πλοίαρχο;

3. Θα τροποποιηθεί η νομοθεσία ώστε να ισχύει για όλες τις κατηγορίες των πλοίων η απαγόρευση απόπλου και όχι μόνο για τα επιβατηγά, όπως ισχύει σήμερα;

4. Θα δημιουργηθούν άμεσα σταθμοί διάσωσης με τον ανάλογο εξοπλισμό και εξειδικευμένο προσωπικό; Ποια μέτρα θα παρθούν και πότε, ώστε να υπάρξει επιτέλους σύστημα λήψης των επειγόντων δορυφορικών σημάτων, που εκπέμπονται από πλοία, που βρίσκονται σε κίνδυνο;

5. Ποια μέτρα θα παρθούν, ώστε τα πιστοποιητικά ασφαλείας για την αξιοπλοϊα των πλοίων από τους νηογνώμονες και την Επιθεώρηση Εμπορικών Πλοίων να ελέγχονται και ν' αποδίδονται ευθύνες σ' αυτούς που τα εκδίδουν;

6. Μέχρι πότε το Ανώτατο Συμβούλιο Ναυτικών Ατυχημάτων (ΑΣΝΑ) θα μπορεί να βγάζει αποφάσεις καρμπόν καθ' υπαγόρευση Υ.Ε.Ν. εφοπλιστών για τη συγκάλυψη των ευθυνών τους;"

Η τρίτη εκ των τριών επικαίρων ερωτήσεων του αυτού περιεχομένου είναι του κ. Αποστόλου και έχει ως εξής:

"Το ναυάγιο του "ΔΥΣΤΟΣ" στις 29 Δεκεμβρίου 1996, τρία μίλια ανοιχτά της Κύμης έδειξε για μία ακόμη φορά την αδυναμία του Κράτους να αντιμετωπίσει έκτακτα προβλήματα, που προκύπτουν από καιρικές συνθήκες. Αν και ο Υπολιμενάρχης Κύμης ενημέρωσε μισή ώρα μετά τα μεσάνυχτα το Υπουργείο Εμπορικής Ναυτιλίας για το ατύχημα, τόσο το Γενικό Επιτελείο Αεροπορίας όσο και το πολεμικό Ναυτικό, ενημερώθηκαν με τεράστια καθυστέρηση.

Επειδή, α) στην περίπτωση που θα είχαν επιζήσει, πλην του ενός και άλλοι ναυαγοί, είναι αμφίβολο αν είχαν καταφέρει να διατηρηθούν στη ζωή με την πρωτοφανή ολιγωρία που επέδειξαν οι αρμόδιες υπηρεσίες και β) το τραγικό ναυάγιο απέδειξε, ότι η πρώτη ναυτική δύναμη στον κόσμο σε ελληνικά και ελληνόκτητα πλοία δε διαθέτει τα απαραίτητα μέσα διάσωσης και έρευνας.

Ερωτάται ο κύριος Υπουργός Εμπορικής Ναυτιλίας:

1. Για την ολιγωρία των υπευθύνων του Υπουργείου Εμπορικής Ναυτιλίας.

2. Για την έλλειψη των μέσων διάσωσης και έρευνας. Η αγορά των ελικοπτέρων παντός καιρού έχει αποφασιστεί από τις αρχές του 1994 και οι σχετικοί διαγωνισμοί προμήθειας δεν έχουν ακόμη ολοκληρωθεί.

3. Για την έλλειψη στους παράκτιους σταθμούς συστήματος άμεσης ενεργοποίησης των υπηρεσιών έρευνας και διάσωσης και:

4. Για την αδυναμία των λιμενικών αρχών να επιβάλουν απαγόρευση απόπλου στα εμπορικά πλοία, όταν επικρατούν δυσμενείς καιρικές συνθήκες, η οποία στην ουσία καθιστά και τον πιο έμπειρο και ικανό πλοίαρχο έρμαιο των συμφερόντων της πλοιοκτήτριας εταιρείας."

Ο Υπουργός Εμπορικής Ναυτιλίας κ. Σταύρος Σουμάκης έχει το λόγο για εννέα λεπτά.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Κύριε Πρόεδρε, τις τελευταίες ημέρες του χρόνου όλοι συγκλονισθήκαμε από το τραγικό ναυάγιο του πλοίου "ΔΥΣΤΟΣ". Οι οικογένειες των ναυτικών μπήκαν σε βαρύ πένθος και όλοι μας, ειλικρινά, αισθανόμαστε συγκλονισμένοι. Επίσης, ολόκληρη η ελληνική ναυτιλία δέχθηκε ένα πολύ ισχυρό πλήγμα.

Με την ευκαιρία του ναυαγίου, όμως, άρχισαν να εμφανίζονται πάρα πολλοί ειδικοί σε πολλά ζητήματα. 'Αλλοι για τις κατασκευές των πλοίων, άλλοι για τα φορτία, άλλοι για τα διάφορα σήματα κινδύνου, άλλοι για τον τρόπο ρυμούλκησης και διάσωσης του πλοίου, άλλοι για καταδυτικές αποστολές κ.ο.κ. Και πάνω από όλα -ίσως δεν έφθαναν οι νεκροί του πλοίου- έπρεπε να χυθεί και άλλο αίμα στη θάλασσα, για να θυμίσω κάτι που έχει ειπωθεί από τους "καρχαρίες της ξηράς".

Ειλικρινά δε λύνονται τα προβλήματα κατ' αυτόν τον τρόπο, ούτε βέβαια μπορούμε να δράσουμε σύμφωνα με τις τηλεοπτικές εκπομπές είτε με τα επιχειρήματα και τις γνώσεις των ανθρώπων, που πολύ απέχουν από τη γνώση.

Δεν υπάρχει καμιά αμφιβολία, επίσης, γι' αυτό άλλωστε διέταξα διοικητική εξέταση, ότι για όλο εκείνο το διάστημα απ' ότι φαίνεται θα μπορούσε να δοθεί κάτι περισσότερο σαν βοήθεια, θα μπορούσε να χρησιμοποιηθεί κάτι άλλο. 'Ολα αυτά τα ζητήματα για εκείνο το χρόνο είναι θέματα που ερευνώνται και εξετάζονται. Από κει και πέρα στήθηκε πραγματικά μια δύσκολη και πρωτόγνωρη επιχείρηση σε ό,τι αφορά την αντιμετώπιση του ναυαγίου.

Πρέπει όμως να πω ορισμένα, ίσως και τεχνικά θέματα, όχι από δικές μου γνώσεις, αλλά από αυτές που επιστημονικά είναι αποδεδειγμένες. Κατ' αρχάς για τα περιβόητα διεθνή σήματα. 

Κύριοι συνάδελφοι, υπάρχουν πολλών ειδών ραδιοσήματα κινδύνων που καλύπτουν μια μεγάλη γεωγραφική περιοχή, διατίθενται δε διαφορετικού τύπου λήψεις σημάτων κινδύνου. Πρέπει να πω ότι το συγκεκριμένο σήμα που εξέπεμψε το συγκεκριμένο πλοίο, είναι από τα πλέον αναξιόπιστα. 'Εχει μια αναξιοπιστία 98%. Και αυτό είναι κατατεθειμένο και από τις υπηρεσίες του Υπουργείου Εμπορικής Ναυτιλίας στους διεθνείς οργανισμούς.

ΒΑΣΙΛΗΣ ΚΕΔΙΚΟΓΛΟΥ: Ο δορυφόρος;

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Το συγκεκριμένο σήμα που χρησιμοποιούν κάποια πλοία, αυτό το "επίρφπ" το συγκεκριμένο έχει αναξιοπιστία περίπου 98%. Στο συγκεκριμένο πλοίο δινόταν τη μια στιγμή στην περιοχή της Κύμης, την άλλη στην Εύβοια, την άλλη στο Καζακστάν, την άλλη οπουδήποτε αλλού. Αλλά αυτό δεν το λέω για δικαιολογία, απλώς για να ενημερώσω, επειδή πολύ κουβέντα έχει γίνει.

Εμείς έχουμε ένα επίγειο σύστημα λήψης άλλου σήματος κινδύνου, του "ιμαρσάτς" στις Θερμοπύλες. Είναι άλλου τύπου. Καλύπτει το Ανατολικό Αιγαίο μέχρι τον Ινδικό Ωκεανό. Εμείς έχουμε επίσης σε δεκατέσσερις λιμενικές αρχές άλλου τύπου υποδοχή σήματος κινδύνου. Και μάλιστα η τραγική ειρωνεία είναι ότι την επομένη του ναυαγίου η Πύλος δέχθηκε σήμα υπερβραχέων κυμάτων από νορβηγικό πλοίο που δεν είχε να καλύψει η Νορβηγία και διεσώθη το πλοίο ύστερα από ελληνική παρέμβαση. Αυτή είναι η τραγική ειρωνεία. Αυτό το λέω, γιατί πάρα πολλές κουβέντες έγιναν σε ό,τι αφορά το σήμα. Το σήμα μόνο του δεν θα μπορούσε να προσφέρει τίποτε απολύτως παρά μόνο μέσα από μία συγκυρία συμπτώσεων και η ανάλυση των οποίων θα μπορούσε να αξιοποιηθεί.

Πρέπει να πω για το θέμα των φωτοβολίδων. Ξέρετε ότι τα ζούμε καθημερινά και αν μπούμε σε μια διαδικασία κινητοποιήσεων, θα πρέπει συνεχώς ο στόλος ο πολεμικός, τα αεροπλάνα κ.ο.κ. να βρίσκονται σε μία ετοιμότητα άνευ προηγουμένου.

Πρέπει να σας αναφέρω κάτι όσον αφορά τη ρυμούλκηση, γιατί ο κ. Παπαγεωργόπουλος λέει στην ερώτησή του "δεν αφήσατε το αλιευτικό". Κύριε συνάδελφε, θα βλέπαμε ακόμη μεγαλύτερη τραγωδία, να βυθίζαμε το πλοίο μπροστά στις κάμερες των τηλεοράσεων. Τα πλοία αυτά, ιδίως τα τσιμεντάδικα, έχουν το πλέον επικίνδυνο φορτίο. Μην ξεχνάμε ότι το πλοίο ταξίδευε σε καιρικές συνθήκες πάρα πολύ άσχημες, ήταν εννέα μποφώρ.

ΒΑΣΙΛΗΣ ΚΕΔΙΚΟΓΛΟΥ: 'Ηταν κατάλληλο για ανοιχτή θάλασσα;

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Γνωρίζετε τη θάλασσα καλά αλλά πρέπει να τηρείτε και τον Κανονισμό. Είναι και η περιοχή σας. 

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Θα σας τα πω όλα. Είναι λοιπόν από τα πλέον επικίνδυνα φορτία. Η οποιαδήποτε,ακόμη και η μικρότερη, μετατόπισή του μπορεί να δημιουργήσει άμεσο ναυάγιο με όλες τις συνέπειες. Εμείς βρεθήκαμε πράγματι σε ένα μεγάλο δίλημμα. Δεν σας το κρύβω.

Δεν σας κρύβω επίσης, ότι για πρώτη φορά οι υπηρεσίες του Υπουργείου στο σύνολό τους, δεν είχαν ένα συγκεκριμένο τρόπο αντιμετώπισης αυτής της συγκεκριμένης κατάστασης. Θα ήταν ευχάριστο να πάρω το ελικόπτερο και να πάω στην 

Σελίδα 2467 

Κύμη, να κάνω ένα σόου ότι είναι εκεί παρούσα η Κυβέρνηση, ο Υπουργός. Είναι πάρα πολύ δύσκολο όμως -και πολλές φορές πολλά λέμε έξω από το χορό- στην ουσία του πράγματος. Και η ουσία του πράγματος ήταν ότι έπρεπε να συσκεφθούμε και να αποφασίσουμε, με βάση τις επιστημονικές γνώσεις και εμπειρίες ανθρώπων που γνωρίζουν και όχι σύμφωνα με τις καθοδηγήσεις κάποιων, μέσω των τηλεοράσεων.

Φαντάζεσθε να το ρυμουλκούσε αυτό το συγκεκριμένο πλοίο ένα ψαράδικο; Θα ήταν τραγικό το γεγονός και οι συνέπειές του.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: (Δεν ακούστηκε).

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Το λέτε εσείς. Οι ειδικοί λέγανε όμως ότι θα βούλιαζε.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Βούλιαξε.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Και βούλιαξε πότε; 'Οταν πλέον γνωρίζαμε και είχαμε εξαντλήσει και την τελευταία περίπτωση να υπάρχει έστω και ένας ζωντανός, γιατί πάντα ζούμε με την ελπίδα.

'Οταν εξαντλήσαμε όλες αυτές τις διαδικασίες, όταν διερευνήσαμε με τους δύτες, τι ακριβώς συμβαίνει, τότε αποφασίσαμε τη ρυμούλκηση. Και πάλι όμως αποφασίσαμε την ασφαλή ρυμούλκηση, γιατί θέλαμε να γνωρίζουμε επακριβώς τι συνέβη με το συγκεκριμένο ναυάγιο.

Επειδή αναφέρθηκε από κάποιο συνάδελφο, θέλω να σας πω ότι σε καμία περίπτωση δεν απαλλάσσεται καμία εταιρεία.

Είναι γνωστό επίσης, ότι τα πλοία αυτά ταξιδεύουν με ευθύνη του πλοιάρχου. Τα πλοία που είναι πάνω από σαρανταπέντε μέτρα ταξιδεύουν με ευθύνη του πλοιάρχου. Αυτό είναι διεθνής κανονισμός και κανείς δεν μπορεί να παρέμβει.

Εμείς σαν Ελλάδα -και το επαναλαμβάνω, όπως το δήλωσα και στα Μέσα Μαζικής Ενημέρωσης- προσπαθήσαμε και επιβάλαμε περιορισμό απόπλου στα ακτοπλοϊκά. Στα άλλα εμπορικά πλοία δεν μπορούμε να παρέμβουμε. Δεν το δέχεται κανείς και καμία χώρα της Ευρώπης. Το ατύχημα του "ΕΣΘΟΝΙΑ" προκάλεσε συζήτηση στην Ευρωπαϊκή 'Ενωση και καμία χώρα δεν δέχθηκε να μπει απαγορευτικό στα εμπορικά πλοία.

Κύριε Πρόεδρε, υπάρχει επίσης και κάτι άλλο. Σαφέστατα δεν είναι μόνο οι επιθεωρήσεις των Υπουργείων που ελέγχουν την καταλληλότητα. Υπάρχουν νηογνώμονες σ' όλο τον κόσμο και εξουσιοδοτούνται να ελέγχουν την καταλληλότητα αυτών των πλοίων. Και εμείς είμαστε ακριβώς σ' αυτήν τη φάση. Από την πρώτη στιγμή στείλαμε επιτελείο από την Επιθεώρηση Πλοίων. Και δεν συντόνιζε την όλη προσπάθεια ο Λιμενάρχης της Κύμης που απουσίαζε, όπως λέτε κύριε Παπαγεωργόπουλε. Την συντόνιζε ο Πλοίαρχος από την Επιθεώρηση Πλοίων, ακριβώς προσπαθώντας να βρει και τα αίτια του ατυχήματος, αλλά και τις όποιες άλλες βοήθειες είχε να δώσει προς τους συγγενείς ή όπου αλλού χρειαζόταν.

Πρέπει να σας πω επίσης ότι αυτές οι καταστάσεις δεν αντιμετωπίζονται ούτε με κραυγές, ούτε με διαδικασίες εντυπώσεων. Μπροστά σ' ένα τραγικό συμβάν πρέπει να είμαστε όλοι πάρα πολύ σοβαροί.

Να σας πω τώρα και για τα περιβόητα μέσα διάσωσης. Η προμήθεια των ελικοπτέρων βρίσκεται στην τελική της διαδικασία. Και θα παρακαλούσα τον κ. Παπαγεωργόπουλο να πει στον Πρόεδρο του Κόμματός του να στείλει τον εκπρόσωπο, προκειμένου να προχωρήσει η διαδικασία συγκρότησης της επιτροπής, να συνεδριάσουμε και να καταλήξουμε ώστε μέσα στο 1997 να τα προμηθευτούμε.

Στις 18 Νοεμβρίου αποφάσισε το Υπουργικό Συμβούλιο να συγκροτήσει διακομματική επιτροπή, έτσι ώστε να υπάρξει πλήρης διαφάνεια, για πρώτη φορά σ' αυτήν την κατεύθυνση. Θα παρακαλούσα, λοιπόν, να το κάνετε για να προχωρήσουμε. Μέχρι σήμερα δεν έχει γίνει πάντως.

Παράλληλα έχουμε προχωρήσει στην προμήθεια δέκα ναυαγοσωστικών από πλευράς Λιμενικού Σώματος. Το πρώτο θα παραληφθεί στον Ιούλιο του 1997 και θα ολοκληρωθεί η παραλαβή των, τον Αύγουστο του 1998. Είναι ναυαγοσωστικά παντός τύπου, τα οποία πιστεύω ότι θα συμβάλουν ακόμα περισσότερο.

Εμείς έχουμε προχωρήσει: Πρώτον, με παρέμβαση και του Εισαγγελέα Χαλκίδος ο οποίος έχει την ευθύνη...

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να ολοκληρώσετε για να προχωρήσουμε. 'Εχετε και δευτερολογία.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Τελειώνω, κύριε Πρόεδρε. Θα απαντήσω και στη δευτερολογία μου.

Ο Εισαγγελέας Χαλκίδος έχει την ευθύνη των ανακρίσεων, συνεπικουρούμενος από τις υπηρεσίες του Υπουργείου Εμπορικής Ναυτιλίας.

'Εχει ορισθεί επιτροπή πραγματογνωμόνων από δύο ναυπηγούς, έναν καπετάνιο και από ένα καθηγητή ειδικό στις φορτώσεις.

'Εχει διαταχθεί ΕΔΕ σ' ό,τι αφορά τις όποιες δυσλειτουργίες έχουν υπάρξει ή άλλες παραλείψεις από πλευράς υπηρεσιών.

'Εχει παρέμβει με δική μας αίτηση, από πλευράς Ναυτοδικείου, ανακριτής και ελέγχει επίσης, υπηρεσιακές ανωμαλίες ή παραλείψεις.

'Εχουν ζητηθεί τα σχέδια του πλοίου και από το νηογνώμονα. Και όλα αυτά είναι προς διερεύνηση προκειμένου να ριφθεί άπλετο φως στην ιστορία και στα αίτια του ναυαγίου και σε όποιους έχουν ευθύνες. Εμείς αυτές τις ευθύνες αναλαμβάνουμε γιατί κάποτε κάποιοι πρέπει να πληρώνουν για τα πραγματικά αίτια.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ελευθέριος Παπαγεωργόπουλος έχει το λόγο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κύριε Πρόεδρε.

Φαντάζομαι, κύριε Υπουργέ, ότι στην αναφορά σας για κραυγές και για υπερβολές δεν υπονοούσατε τους Βουλευτές, οι οποίοι ακολουθώντας το μόνο δικαίωμα που έχουν από το Σύνταγμα, ζήτησαν διευκρινήσεις μέσα από την κοινοβουλευτική διαδικασία.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): 'Οχι βέβαια.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Χαίρομαι που δεν εννοούσατε τους Βουλευτές. Το βέβαιο είναι ότι μολονότι υπερέβητε το χρόνο σας και το θέλαμε αυτό να το κάνετε σε μία προσπάθεια να ανιχνεύσουμε μία νέα πληροφορία, μια νέα άποψη, μία νέα θέση του Υπουργείου, δεν είπατε κάτι παραπάνω από όσα αυτές τις μέρες λέγονται και ξαναλέγονται. Δε γίναμε σοφότεροι. Και να μείνουμε στα γεγονότα.

Δεν είναι τυχαίο ούτε συμπτωματικό ότι το σύνολο των Κομμάτων της Αντιπολίτευσης με τις παράλληλες ερωτήσεις, οι οποίες συζητούνται τώρα, σας εγκαλούν για πράξεις και παραλείψεις, όσον αφορά την υπόθεση του ναυαγίου του "ΔΥΣΤΟΣ".

Από την επομένη του ναυαγίου μέχρι και σήμερα, έχετε αποδυθεί σε μία προσπάθεια μετακύλισης ευθυνών. Αμέσως μετά το πρωί της ημέρας που έγινε γνωστό το ναυάγιο, φροντίσατε να σπεύσετε να δώσετε τις ευθύνες στον άτυχο πλοίαρχο. Και όταν ξεσηκώθηκαν τα ναυτεργατικά σωματεία για να υπερασπιστούν τη μνήμη του πνιγμένου πλοιάρχου, τότε το γυρίσατε και αποδώσατε τις ευθύνες στους αξιωματικούς του θαλάμου επιχειρήσεων.

Κύριε Υπουργέ, να μου επιτρέψετε να τονίσω ότι αυτή η πράξη για Υπουργό δεν είναι ούτε υπεύθυνη, ούτε γεναία, ούτε τιμά την Κυβέρνηση. Δεν μπορούμε να μετακυλίουμε την ευθύνη εδώ κι εκεί έτσι πρόχειρα και επιπόλαια. Η συμπεριφορά σας, λοιπόν, είναι γεμάτη από πολιτικές ευθύνες οι οποίες συνίστανται και, συνοπτικά εντελώς, τις αναφέρω: 

Πρώτον, το Υπουργείο Εμπορικής Ναυτιλίας και σαν γεγονός καταγράφεται -και μιλάω σαν σύνολο και σαν μια συνέχεια, δεν μας ενδιαφέρει αν έχετε δύο ή τρεις μήνες ή πόσα χρόνια έχει το ΠΑ.ΣΟ.Κ. μέσα στην Κυβέρνηση- παρά τη δεσπόζουσα θέση της Ελληνικής Ναυτιλίας, δεν έχει το σύστημα έρευνας και διάσωσης SAR. Αυτό μας εξέθεσε πάρα πολύ σε όλους τους διεθνείς οργανισμούς την ώρα μάλιστα που οι Τούρκοι διεκδικούν την ευθύνη έρευνας και διάσωσης 

Σελίδα 2468 

του μισού Αιγαίου. Τους δώσαμε ένα θαυμάσιο επιχείρημα να μας πάρουν το μισό Αιγαίο, εννοώ τα διεθνή ύδατα, όσον αφορά την έρευνα και τη διάσωση πνίγηκαν δίπλα στη στεριά και δεν μπορούσαμε να τους βοηθήσουμε.

Δεύτερον, δεν έχετε ελικόπτερα παντός καιρού. Δεν ξέρω τι σκοπιμότητες κυριαρχούν. Είσαστε υπεύθυνη Κυβέρνηση. Πάρτε τις αποφάσεις και αναλάβετε τις ευθύνες. Δεν μπορούμε να είμαστε χωρίς ελικόπτερα όταν τόσο πολύ τα χρειαζόμαστε.

Τρίτον, δεν στείλατε εγκαίρως ναυαγοσωστικά.

Τέταρτον, δεν έχετε ομάδα διάσωσης. Το 1995 καταργήσατε τα ΜΕΑ, τις Μονάδες Ειδικών Αποστολών του Λιμενικού και κρατήσατε μόνο μια μικρή ομαδούλα, από τους εκατόν πενήντα που υπήρχαν, ειδικά εκμπαιδευμένους άνδρες προκειμένου να επεμβαίνουν σε τέτοιες περιπτώσεις.

Πέπτον, ρίχνετε τις ευθύνες στο θάλαμο επιχειρήσεων την ώρα που σε δύο χρόνια έχετε αποκεφαλίσει εσείς και ο προκάτοχός σας ογδόντα πέντε ανώτατα και ανώτερα στελέχη του Λιμενικού Σώματος. Είναι πολύ μεγάλος ο αριθμός αυτός συγκριτικά, ποσοτικά, για το Λιμενικό Σώμα.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τελειώνω, κύριε Πρόεδρε.

'Εκτον, δεν υπήρξε συντονισμός. Επιμένω, "ότι το κράτος εξετέθη, μάρτυς ο Δήμαρχος της Κύμης -η Κύμη είναι μία πόλη με τεράστια ναυτική παράδοση- και οι κάτοικοί της ήσαν έκπληκτοι από την έλλειψη συντονισμού από τη διάλυση που υπήρχε. Με έναν σημαιοφόρο προερχόμενο εκ μονίμων -τώρα έχει προαχθεί από αρχικελευστής- επί τέσσερις μέρες προσπαθήσατε να διαχειριστείτε αυτήν την κρίση.

'Εβδομον, τελειώνοντας να πω ότι, δεν συνεργαστήκατε με το Πολεμικό Ναυτικό το οποίο έχει αποδείξει ότι έχει τη δυνατότητα να παρέμβει σε τέτοιες περιπτώσεις. Σας ερωτώ: Θα αναλάβετε τις πολιτικές σας ευθύνες; Αισθάνεστε καλά; Αισθάνεστε ότι όλα έχουν πάει καλά; Γιατί, ούτε λίγο ούτε πολύ, αυτό μας είπατε. Επιτέλους θα δουλέψει το σύστημα έρευνας και διάσωσης;

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Παπαγεωργόπουλε.

Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, τις ημέρες των γιορτών η ναυτική οικογένεια, αλλά και ολόκληρη η Μαγνησία, θρηνούσαν νέους ανθρώπους, οικογένειες που έμειναν χωρίς τον προστάτη τους, οικογένειες οι οποίες είναι δοσμένες στο επάγγελμα της θάλασσας. Θρηνούσαν απαρηγόρητα το χαμό που προήλθε, πρώτον, από το ακόρεστο κέρδος των εφοπλιστών που στέλνουν σαπιοκάραβα να κάνουν τις μεταφορές και την εκμετάλλευση θυσιάζοντας τις ζωές των ανθρώπων.

Και δεύτερον προήλθε από τη σημαντική και εγκληματική αδιαφορία της Πολιτείας. Το Υπουργείο έχει τεράστιες ευθύνες και ο ίδιος ο Υπουργός προσωπικά,γιατί μέχρι σήμερα δεν υπήρξε κανένα μέτρο πρόληψης. Κάθε χρόνο τέτοια εποχή θρηνούμε θύματα. Κάθε χρόνο δηλώνετε ότι θα παρθούν μέτρα για να μην ξαναγίνουν τέτοια εγκλήματα. Δυστυχώς, όμως, κάθε χρόνο ερχόμαστε να θρηνήσουμε ανθρώπους εξαιτίας της αδιαφορίας της Πολιτείας.

Μας είπε ο κύριος Υπουργός, ότι οι νηογνώμονες δίνουν πιστοποιητικά. Κανένας ξένος νηογνώμονας δεν δίνει πιστοποιητικά σε αυτά τα τσιμεντάδικα που κάνουν μεταφορές. Είναι όλα ανασκευασμένα. Ποιός τα έλεγξε; Τι κάνει η υπηρεσία επιθεώρησης; Επαφίεται στους νηογνώμονες; Ακόμα και για την αμερικανική εταιρία "ΑΜΕΡΙΚΑΝ ΠΙΡΩ" που είναι η πιο σοβαρή εταιρία οι ναυτικοί λένε ότι είναι αναξιόπιστη. Και σ' αυτήν ακόμη δεν μπορείς να βασιστείς.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Κάθε βεβαίωση για την ικανότητα του πλοίου να ταξιδέψει έχει κάποια τιμή. 'Ολοι αυτοί είναι υπάλληλοι των εφοπλιστών. Τι γίνεται όμως με την επιθεώρηση; Λαμβάνει υπόψιν μόνο αυτά που δίνουν οι νηογνώμονες ή στέκεται πάνω στο πρόβλημα; Είναι πολλά τα μέτρα που πρέπει να ληφθούν.

Παραπέρα δεν υπάρχουν μέτρα πρόληψης για την άμεση επέμβαση. Αναφέρθηκαν σ' αυτό το πρόβλημα και άλλοι συνάδελφοι.

Ακόμη δεν τηρείται κανένας κανονισμός λειτουργίας των πλοίων σε σχέση με τη σύνθεση του προσωπικού. Μας είπε ο κύριος Υπουργός ότι η ελευθερία της ναυσιπλοοίας διεθνώς κρίνεται από τον καπετάνιο, δηλαδή αν τελικά θα πρέπει το πλοίο να αποπλεύσει. Αλλά το προεδρικό διάταγμα 852 λέει ότι αυτό γίνεται με υπουργική απόφαση. Ο Υπουργός καθορίζει τελικά τη διάταξη αυτή και υπάρχουν σχετικά εγχειρίδια που αναφέρονται σ'αυτό. Γιατί λοιπόν με αυτά τα εγχειρίδια δεν μπορούν να ληφθούν διαφορετικά μέτρα για τον απόπλου των πλοίων; Δεν είναι μόνο ο καιρός. Είναι και το αν τα πλοία είναι σωστά. Αν ήταν, ένα τέτοιο καιρό επτά και οκτώ μποφώρ θα μπορούσαν να τον αντιμετωπίσουν.

Επομένως οι ευθύνες είναι πολλές.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Γκατζή, έχετε υπερβεί το χρόνο σας και το χρόνο που μίλησαν οι άλλοι συνάδελφοί σας.

ΝΙΚΟΛΑΟΣ ΓΚΑΤΖΗΣ: Κύριε Υπουργέ, δεν μπορείτε να διαθέτετε την ΕΔΕ σε έναν άνθρωπο της υπηρεσίας ο οποίος είναι υπεύθυνος. Δεν μπορεί ο διευθυντής της υπηρεσίας επιθεώρησης να κάνει τον έλεγχο παραπέρα για να βγάλει την υπηρεσία του αθώα.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε, δεν έχετε άλλο χρόνο.

ΝΙΚΟΛΑΟΣ ΓΚΑΤΖΗΣ: Υπάρχει και η ανθρώπινη διάσταση. Υπήρξε αδιαφορία του Υπουργείου για να ενημερώσει τους συγγενείς.

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, έχετε πάει στο τέταρτο λεπτό. Κανονικά θα έπρεπε να διακόψετε με τη συμπλήρωση του χρόνου σας, αλλά επειδή υπήρξε ανοχή και στους άλλους συναδέλφους, έχετε και σεις ίση μεταχείριση.

ΣΤΡΑΤΗΣ ΚΟΡΑΚΑΣ: Είναι το θέμα τέτοιο.

ΠΡΟΕΔΡΕΥΩΝ (Παναγιώτης Ν. Κρητικός): Το γνωρίζω. 'Ολους μας συγκινεί.

ΝΙΚΟΛΑΟΣ ΓΚΑΤΖΗΣ: 'Εχω ζήσει το δράμα αυτών των οικογενειών.

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, όλοι την ίδια ευαισθησία έχουμε. Υπάρχει η σχετική ανοχή, αλλά δεν μπορεί να είναι απεριόριστη.

Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, εγώ θα σταθώ σε δύο σημεία. Το πρώτο δείχνει την τεράστια ευθύνη του Κράτους σχετικά με την επέμβασή του στο ναυάγιο. Το δεύτερο είναι στους σκοπούς της Κυβέρνησης για την αντιμετώπιση παρομοίων περιπτώσεων που θα συμβούν στο μέλλον τις οποίες βέβαια απεύχομαι.

Είναι γεγονός, ότι μερικά μίλια μακριά από την Αθήνα και τρία μίλια ανοιχτά της Κύμης συνέβη ένα ναυάγιο και ότι τα σωστικά συνεργεία έφθασαν εκεί δώδεκα ώρες μετά το σήμα που έστειλε ο Υπολιμενάρχης Κύμης στο ΥΕΝ. Πέρα βέβαια απ' αυτό το γεγονός που έδειξε την πρωτοφανή ολιγωρία των υπηρεσιών του Υπουργείου σας, φαίνεται ότι η πρώτη χώρα σε ναυτική δύναμη, τουλάχιστον σε ελληνόκτητα πλοία δε διαθέτει σύστημα έγκαιρης επέμβασης, δεν διαθέτει αυτό που είπατε προηγουμένως, δηλαδή τα ελικόπτερα παντός καιρού.

'Ολοι ξέρουμε ότι στις δύσκολες καιρικές συνθήκες το χειμώνα πολλοί συμπατριώτες μας νησιώτες μένουν αποκλεισμένοι και πολλές φορές πεθαίνουν. Ας ελπίσουμε ότι η εξαγγελία που κάνατε για την προμήθεια των ελικοπτέρων δε θα μείνει εξαγγελία, όπως συνέβαινε με τους προκατόχους σας.

Το άλλο είναι το πλέγμα των σχέσεων που οδηγεί έναν καπετάνιο στην απόφαση απόπλου ενώ η θύελλα μαίνεται. Η απαγόρευση απόπλου των επιβατηγών όταν πνέουν άνεμοι οκτώ με εννέα μποφώρ, δεν ισχύει για εμπορικά σκάφη. Τα πληρώματα των φορτηγών δεν είναι άνθρωποι; Δούλοι είναι και πληρώνονται για να διακινδυνεύουν τη ζωή τους; Πρέπει 

Σελίδα 2469 

να το δείτε το ζήτημα γιατί είναι κοινό μυστικό σε όλους τους ναυτικούς, γιατί μπορεί οι νόμοι της αγοράς να λένε ότι ο καπετάνιος είναι αυτός που αποφασίζει, στην πραγματικότητα όμως αποφασίζουν οι πλοιοκτήτριες εταιρείες. Οι εφοπλιστές παίρνουν τις αποφάσεις, γιατί η οποιαδήποτε απώλεια ψυχική ή υλική δεν κοστίζει τίποτα γι'αυτούς, αφού υπάρχουν οι ασφαλιστικές εταιρείες που θα τους αποζημιώσουν, ενώ αντίθετα η καθυστέρηση γι' αυτούς κοστίζει.

Κύριε Υπουργέ, νομίζω πως ήλθε η ώρα για να προχωρήσετε στη σχετική τροποποίηση της νομοθεσίας.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Κύριοι συνάδελφοι, προσπάθησα στην πρωτολογία μου να απαντήσω σε κάποια πράγματα. Δυστυχώς κάποιοι επιμένουν να υποστηρίζουν κάποιες θέσεις είτε από λάθος πληροφόρηση -πιστεύω- ή δεν θέλουν να δεχθούν κάποιες πραγματικότητες. Θα είμαι συγκεκριμένος, γιατί σε όλο τον κόσμο υπάρχουν νηογνώμονες και σ' αυτήν την περίπτωση υπάρχουν αμέλειες, παραλείψεις. Η οποιαδήποτε άλλη ευθύνη του ελληνικού νηογνώμονα και αφού αποδειχθεί κάτι τέτοιο να ξέρετε ότι θα τιμωρηθεί και μπορεί να του αφαιρεθεί και η άδεια ή η εξουσιόδοτηση που του έχει δοθεί από το Υπουργείο Εμπορικής Ναυτιλίας. Αυτό συμβαίνει σε όλο τον κόσμο για όλα τα πλοία και είναι αδύνατον να υπάρξουν κρατικές επιθεωρήσεις πλοίων που να έχουν την ευθύνη ελέγχου όλων των πλοίων ανά την οικουμένη. Είναι πρακτικά αδύνατον. Είναι μια πραγματικότητα. Το συγκεκριμένο πλοίο είχε πλήρη σύνθεση όπως προβλέπει το προεδρικό διάταγμα. Δεν έλειπε ούτε ένας από μέσα και πρέπει να γίνει σαφές.

Πρέπει ακόμα να ξεκαθαρίσω κάτι που με αφορά προσωπικά. Δεν είπα ότι φταίει ο πλοίαρχος. 

ΝΙΚΟΛΑΟΣ ΓΚΑΤΖΗΣ: Αυτό είπατε. 'Ετσι κατανοήθηκε.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Αν έτσι το κατανοήσατε εσείς, κακώς το κατανοήσατε. Εγώ είπα ότι φεύγουν τα πλοία με ευθύνη των πλοιάρχων. Τώρα με ποιες συνθήκες έφυγε ή δεν έφυγε, αυτό είναι κάτι που δε θα το μάθουμε ποτέ, και αν υπάρχουν ευθύνες από την πλευρά της εταιρείας αυτές θα αναζητηθούν. Και να σας πω και κάτι άλλο, όλα τα τσιμεντάδικα θα περάσουν από επιθεώρηση από πλευράς υπηρεσιών του Υπουργείου Εμπορικής Ναυτιλίας, ανεξάρτητα αν την ευθύνη την έχουν αυτή τη στιγμή οι νηογνώμονες. 

Σας είπα ότι υπάρχει ένα κενό ωρών που δεν ξέρουμε τι συνέβη και αυτό είναι υπό διερεύνηση, αν υπήρξαν παραλείψεις, ή αν μπορούσε να γίνει κάτι περισσότερο από πλευράς θαλάμου επιχειρήσεων του Υπουργείου Ναυτιλίας. Είναι κάτι που το ψάχνουμε. Από την ώρα που κινητοποιήθηκε, όμως, όλος ο μηχανισμός, το ρυμουλκό δεν μπορούσε να πάει νωρίτερα και με προσωπική ευθύνη, αποφεύγοντας αν θέλετε συμφέροντα της εταιρείας, διέταξα να πάει εκείνο που θα πάει νωρίτερα στο ναυάγιο.

Αν επικρατούσαν οι όποιες άλλες φωνές και απόψεις να το ρυμουλκήσουν ψαράδικα, τα ΜΟΤΟR-SHIPS της ΑΓΕΤ θα κινδυνεύαμε, κύριοι συνάδελφοι, να δούμε το πλοίο να βουλιάζει μπροστά στις κάμερες και στα μάτια μας και δεν θα μαθαίναμε ποτέ τι συνέβη.

Δυστυχώς, είναι τραγικό το συμβάν, αλλά έτσι δεν αντιμετωπίζεται. Γι' αυτό είπα για κραυγές κ.λπ. Δεν αφορούσε τους Βουλευτές σαφώς, απλά λέω ότι ο κάθε ειδικός βγήκε στην τηλεόραση και έλεγε ό,τι ήθελε, μακριά από την ευθύνη, μακριά από τη γνώση, μακριά από την πραγματικότητα. Αυτό μας είπαν οι ειδικοί, αυτό μας είπαν οι επιστήμονες, αυτό κάναμε.

Επομένως, από ένα σημείο και μετά δεν υπήρξε καμία καθυστέρηση. Πραγματικά καταβάλλουμε μεγάλες προσπάθειες, για να βρούμε και τους υπόλοιπους 3 ναυτικούς, με μία πρωτόγνωρη επιχείρηση σε ό,τι αφορά την αντιμετώπιση ενός τέτοιου περιστατικού για την Ελλάδα. Μην κολλάμε στη λογική των σημάτων. Είναι αδύνατο να έχουμε όλα τα συστήματα στη Χώρα μας. Αυτό είναι μία πραγματικότητα. Το δε σύστημα αναζήτησης του σήματος κινδύνου από τη Γαλλία ή την Ισπανία μεταδίδεται άμεσα, όπως εμείς, σας είπα, ότι μεταδίδουμε δικές μας λήψεις σε άλλες χώρες, είτε στον Ειρηνικό Ωκεανό, είτε στις 30/12 στη Νορβηγία, προκειμένου να βοηθήσει τη διάσωση ενός νορβηγικού πλοίου.

Πιστεύω, ότι καλώς έκανε η Αντιπολίτευση να κάνει τις επίκαιρες ερωτήσεις αυτές. Θα ήταν και παράδοξο να μην τις κάνει, αλλά θέλω να πιστέψετε ότι πραγματικά τα γεγονότα έχουν έτσι. Η ευθύνη η δική μας, των πολιτικών, είναι να μην κουκουλώνουμε και δεν πιστεύω να πιστεύει κανείς, κύριε Παπαγεωργόπουλε, ότι οι Υπουργοί θα πρέπει να πηγαίνουν να κάνουν τους καπετανέους, ή να κάνουν τους επικεφαλής των θαλάμων επιχειρήσεων, ή να κάνουν τους οδηγούς των σιδηροδρόμων, είτε να κάνουν τους οδηγούς των αεροπλάνων. Εάν το πιστεύετε αυτό, ειλικρινά θα πρέπει να μην υπάρχουμε καθόλου. Διότι κάθε φορά κοιτάμε την εύκολη λύση και η εύκολη λύση, είναι να λέμε ότι το σύστημα διάσωσης έχει προβλήματα. Ακριβώς γιατί το λόγο σας είπα να στείλετε το δικό σας εκπρόσωπο να τελειώνει αυτή η ιστορία για τα ελικόπτερα και να προχωρήσουμε. Ειλικρινά κάνω έκκληση γι' αυτό. Προχωρούμε και στην προμήθεια των ρυμουλκών και πιστεύω ότι όποιες παραλείψεις σημειωθούν από αυτή την τραγική εμπειρία για όλους μας, να είσθε σίγουροι ότι θα λάβουμε τέτοια μέτρα, προκειμένου να κάνουμε ό,τι είναι δυνατόν καλύτερο επιτέλους και εκεί να συμφωνήσουμε όλοι και όχι να αντιπαρατιθέμεθα σε μία διαδικασία, που δεν βοηθάει στη λύση του προβλήματος.

Εγώ ειλικρινά θα ήθελα να εκφράσω ξανά τη λύπη μου γι' αυτούς τους άτυχους ναυτικούς και πιστεύω ότι η μεγάλη ευθύνη είναι να προχωρήσουμε στην κατάσταση εκείνη, ώστε να μην ξαναθρηνήσουμε θύματα.

Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, θα παρακαλέσω, επειδή ο κύριος Υπουργός Εμπορικής Ναυτιλίας επείγεται, να φύγει παρακαλώ να προηγηθεί μία ακόμη επίκαιρη ερώτηση αρμοδιότητάς του, την οποία έχει καταθέσει ο κ. Κόρακας και βεβαίως εάν κι εκείνος δεν έχει αντίρρηση, ώστε να αναχωρήσει ο κύριος Υπουργός.

ΣΤΡΑΤΗΣ ΚΟΡΑΚΑΣ: Δεν έχω αντίρρηση, κύριε Πρόεδρε.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Ευχαριστώ.

Κύριοι συνάδελφοι, είναι η τρίτη στην ημερήσια διάταξη επίκαιρη ερώτηση δευτέρου κύκλου, με αριθμό 468/8.1.97, του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Εμπορικής Ναυτιλίας σχετικά με τις απεργιακές κινητοποιήσεις των ναυτεργατών, τη λήψη των αναγκαίων μέτρων για την επίλυση των προβλημάτων, που αντιμετωπίζει η ναυτιλία κ.λπ.

Η επίκαιρη ερώτηση έχει ως εξής:

"Σε κινητοποίηση βρίσκονται οι ναυτεργάτες όλης της Χώρας, αγωνιζόμενοι κατά της νέας φορολογικής επίθεσης της Κυβέρνησης σε βάρος του εισοδήματός τους, που ουσιαστικά δυναμιτίζει την ελληνική ναυτιλία και το έμψυχο δυναμικό της και διεκδικούν συντάξεις στο 80% του μισθού των εν ενεργεία ναυτικών. Αγωνίζονται ενάντια στη μείωση των οργανικών συνθέσεων των πλοίων, που προωθείται με την άρση του προστατευτισμού (καμποτάζ) των εσωτερικών πλοίων της Χώρας από πλοία με σημαίες ευκαιρίας.

Ερωτάται ο κύριος Υπουργός:

Θα επιμείνει η Κυβέρνηση στα καινούρια υπέρογκα φορολογικά βάρη, που προωθεί με το φορολογικό νομοσχέδιο; Θα ικανοποιήσει το αίτημα για συντάξεις ίσες με το 80% του βασικού μισθού;

Είναι στις προθέσεις της Κυβέρνησης η αντιμετώπιση της ανεργίας και η πάταξη της μεσιτείας με τη θέσπιση νομοθετικών μέτρων αναδιοργάνωσης και εκσυγχρονισμού της λειτουργίας του γραφείου εύρεσης ναυτικής εργασίας (ΓΕΝΕ), σύμφωνα με τις προτάσεις της Πανελλήνιας Ναυτικής Ομοσπονδίας.

Θα πάρει μέτρα για την ανάκληση όλων των εγκριτικών πράξεων, που αναφέρονται στη ναυτολόγηση αλλοδαπών ναυτικών σε οργανικές θέσεις και σε όλες τις κατηγορίες των 

Σελίδα 2470 

ελληνικών πλοίων.

Θα υλοποιηθεί η συμμετοχή των συνδικαλιστικών οργανώσεων των ναυτεργατών στις διαδικασίες καθορισμού των οργανικών συνθέσεων, καθώς και στην έκδοση των εγκριτικών πράξεων;

Θα πάρει όλα τα απαραίτητα μέτρα, ώστε όλα τα ανασφάλιστα πλοία να συμβάλονται υποχρεωτικά με το Ναυτικό Απομαχικό Ταμείο, αφού δραστηριοποιούνται με αφετηρία ελληνικά λιμάνια για διεθνείς πλόες;

Ποια μέτρα θα πάρει για τη διατήρηση του καμποτάζ και τη λήψη μέτρων εναντίων πλοίων υπό σημαίες ευκαιρίας, που πραγματοποιούν κρουαζιέρες στις ελληνικές θάλασσες, επανδρωμένα με χαμηλόμισθους αλλοδαπούς ναυτικούς.

Ο Υπουργός Εμπορικής Ναυτιλίας έχει το λόγο.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας):Κύριε Πρόεδρε, και άλλη φορά έχει κατατεθεί στο Σώμα τέτοιου είδους περιεχόμενο. Θα ήθελα να πω το εξής:

Είναι επίκαιρο το θέμα της φορολόγησης των ναυτικών, για το οποίο πραγματικά πιστεύω, ότι μετά τη νέα πρόταση της Κυβέρνησης προς τους ναυτικούς είναι λίγο -θα έλεγα- αδικαιολόγητη αυτή η άκαμπτη συμπεριφορά τους, όταν η Ελλάδα και η Κυβέρνηση βεβαίως, σε μια προσπάθεια να εξυγιάνει το φορολογικό παράδεισο για ορισμένες κατηγορίες, όταν προσπαθεί να πάει σε μια πορεία ανάπτυξης, όταν προσπαθεί να παράξει εκείνες τις κοινωνικές ανάγκες που έχει το σύνολο του Ελληνικού Λαού, για τις οποίες χρειάζονται χρήματα, όταν προσπαθεί να φτιάξει ένα κράτος με κοινωνική δικαιοσύνη και ισότητα, να καταργήσει φοροαπαλλαγές, οι οποίες κυρίως ευνοούν τους έχοντες και κατέχοντες. Σήμερα η Κυβέρνηση φέρνει μια μεταρρύθμιση στη φορολογία των ναυτικών με ειδικό τρόπο φορολόγησης, που η λέξη "φορολόγηση" τρομάζει και ξεσηκώνει τους πάντες, στην πράξη όμως, κανείς δεν μιλάει, τι ποσό αφορά αυτή η περιβόητη φορολογία των ναυτικών. Στην ουσία αυτή η καινούρια πρόταση, επαναλαμβάνω, της Κυβέρνησης στους μεν αξιωματικούς δεν αλλάζει τίποτα απολύτως -1% σε δύο χρόνια- στα δε κατώτερα πληρώματα δημιουργεί ένα συντελεστή 5% και 7,5% σε δύο χρόνια.

Ξέρετε ότι με το υπάρχον σύστημα υπάρχουν κατώτερα πληρώματα τα οποία εισπράττουν ως καθαρό μισθό περισσότερα από τους αξιωματικούς, λόγω αυτής της διαφοράς που υπάρχει και του διαφορετικού τρόπου αντιμετώπισης;

ΣΤΡΑΤΗΣ ΚΟΡΑΚΑΣ:Ωραία λογική όμως. Μπράβο!

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας ):Δεν μιλάει κανείς, κύριε Κόρακα, όμως για το τι θα πληρώσει ο 'Ελληνας ναυτικός μέσα από τη φορολόγηση. Αυτό δεν το ακουμπάει κανένας. Είναι 1.000.000, είναι 200.000, είναι 100.000; Κανείς.

ΣΤΡΑΤΗΣ ΚΟΡΑΚΑΣ:Για τα κουφάρια των ναυτεργατών, θα μας πείτε;

ΠΡΟΕΔΡΕΥΩΝ (Παναγιώτης Ν. Κρητικός ):Κυριε Κόρακα, σας παρακαλώ. Θα μιλήσετε αμέσως μετά.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας):Κύριε Κόρακα, σας παρακαλώ.

Εγώ πιστεύω ότι πλεον είναι αδικαιολόγητη αυτή η αντίδραση των Ελλήνων ναυτικών και άνιση προς άλλες ευαίσθητες κοινωνικές ομάδες, οι οποίες ζουν στον Τόπο μας. 

Σε ό,τι αφορά τα υπόλοιπα θέματα, τα οποία αναπτύσσονται στην ερώτηση του κυρίου συναδέλφου, κύριε Πρόεδρε, η ελληνική ναυτιλία στήθηκε σε μια συγκεκριμένη νομοθεσία η οποία έχει λειτουργήσει πάρα πολλά χρόνια. Λειτούργησε, θα έλεγε κανείς, πάρα πολύ ικανοποιητικά.

Εμείς, σήμερα, βρισκόμαστε στην αρχή ενός διαλόγου με την Πανελλήνια Ναυτική Ομοσπονδία, που αφορά και το ΓΕΝΕ. 'Εχουν υπάρξει συσκέψεις επί συσκέψεων στο παρελθόν, αλλά δεν κατέληξαν πουθενά. Είναι ένα θέμα που αφορά τους εφοπλιστές και τους ναυτεργάτες. Πρέπει να το εξυγιάνουμε. Συμφωνούμε απόλυτα ότι κάτι διαφορετικό πρέπει να υπάρξει. 'Εχουμε ήδη δώσει οδηγίες να ασφαλιστούν ναυτικοί μας σε πλοία που δεν εξυπηρετούν Ελληνικά συμφέροντα...

ΠΡΟΕΔΡΕΥΩΝ (Παναγιώτης Ν. Κρητικός):Κύριε Υπουργέ, σας παρακαλώ να ολοκληρώσετε. 

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας):Τελειώνω, κύριε Πρόεδρε. Δυστυχώς είναι μεγάλο το θέμα.

ΠΡΟΕΔΡΕΥΩΝ (Παναγιώτης Ν. Κρητικός):Τι να κάνουμε; 'Ολα τα θέματα είναι μεγάλα.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας):Θέλω να πω δύο πράγματα μόνο. Εάν ανατραπεί αυτό που λέτε -και το λέει μόνο η παράταξη η δική σας- να καταργηθούν οι εγκριτικές πράξεις, τότε να βάλουμε και τον επιτάφιο λίθο στην ελληνική ναυτιλία. Και δεν είναι μόνο τα ελληνικά πλοία, κύριε Κόρακα, είναι ένα σύνολο δραστηριοτήτων γύρω από τη ναυτιλία.

Τέλος, το καμποτάζ είναι ένα άλλο θέμα, αλλά σίγουρο είναι ένα, σε ό,τι σας αφορά και μας αφορά όλους, ότι δε θίγεται σε καμία περίπτωση το πρόβλημα της εργασίας των Ελλήνων ναυτικών.

ΠΡΟΕΔΡΕΥΩΝ (Παναγιώτης Ν.Κρητικός):Πριν δώσω στον κ. Κόρακα τον λόγο, κύριοι συνάδελφοι, έχω την τιμή να ανακοινώσω στο Σώμα ότι τη σημερινή συνεδρίαση παρακολουθούν από τα θεωρεία πενήντα οκτώ μαθητές και δύο συνοδοί από το Δημοτικό Εκπαιδευτήριο ΠΛΑΤΩΝ, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".

Τους καλωσορίζουμε στην Αίθουσα. 

(Χειροκροτήματα απ' όλες τις Πτέρυγες της Βουλής) Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, πραγματικά ο κύριος Υπουργός με εντυπωσίασε. Είναι προκλητικός. Είχα την ευκαιρία να πάω να τον δω με τους ναυτεργάτες και δεν τους μίλησε έτσι. Εδώ πέρα, ούτε λίγο ούτε πολύ, μας εμφάνισε τους ναυτεργάτες σαν τους προνομιούχους και γι'αυτό του διέκοψα μιλώντας για τα κουφάρια τους πάνω στα οποία οι αφέντες της Κυβέρνησης έχουν κτίσει τις τεράστιες περιουσίες τους. Θα έπρεπε να είχε περισσότερο σεβασμό γι'αυτούς τους ανθρώπους, όταν μάλιστα πριν από λίγο θρηνήσαμε είκοσι θύματα απ' αυτούς.

Η κατάσταση λοιπόν στους ναυτεργάτες μας είναι δεινή. Η ανεργία τους μαστίζει. Από εκατό είκοσι χιλιάδες που ήταν πριν δεκαπέντε χρόνια, έμειναν μόνο τριάντα χιλιάδες και αυτό εξ αιτίας της πολιτικής που εφάρμοζαν οι εκάστοτε κυβερνήσεις. Πραγματικά η αβεβαιότητα και η ανασφάλεια κατέχει όλους τους εργαζόμενους ναυτεργάτες. 'Εχουμε μια απαράδεκτα άσχημη κατάσταση του ασφαλιστικού τους φορέα και της παρεχόμενης ιατροφαρμακευτικής περίθαλψης. 'Εχουμε απαράδεκτα χαμηλά επίπεδα σύνταξης. Υπεύθυνη γι'αυτό, όπως είπαμε, είναι η πολιτική της Κυβέρνησης και σαν να μην έφτανε αυτό, έρχεται η Κυβέρνηση και ξεσπά με νέα φορολογικά βάρη σε βάρος τους, ενώ δεν κάνει το ίδιο για τους αφέντες εφοπλιστές. Και πρέπει να πούμε ότι αυτό το φορολογικό καθεστώς, κατακτήθηκε αντί για αυξήσεις που έπρεπε να δώσουν οι εφοπλιστές και δεν έδωσαν και τους βόλεψε έτσι η Κυβέρνηση -να απαιτήσετε, λοιπόν, αυξήσεις για τους ναυτεργάτες- και επίσης, από το γεγονός ότι εν πάση περιπτώσει ήταν μια ειδική κατάσταση που έπρεπε να αντιμετωπισθεί, αφού για τους ναυτεργάτες πολλά από τα μέτρα κοινωνικής πρόνοιας που ισχύουν για τους άλλους εργαζόμενους.

Τώρα ποιά είναι τα αιτήματα, των ναυτεργατών εν τάχει, κύριε Πρόεδρε, δίκαια αιτήματα για τα οποία κατεβαίνουν σε νέες κινητοποιήσεις και που εμείς στηρίζουμε.

Επιστροφή στο προ του 1994 φορολογικό καθεστώς όταν μάλιστα είχε υποσχεθεί ο τότε Υπουργός κ.Παπαδόπουλος ότι εάν σταματούσε η τότε κινητοποίηση θα το έκανε, δηλαδή 0% για τα κατώτερα πληρώματα, 3% για τους αξιωματικούς στα μη συναλλαγματοφόρα, 5% για τα συναλλαγματοφόρα. Τα υπόλοιπα είναι προφάσεις εν αμαρτίαις.

Επίσης, όπως είπαμε, το ειδικό αυτό καθεστώς ήταν συνδεδεμένο με αυξήσεις που έπρεπε να δοθούν στους μισθούς, με το μισθολογικό τους. 

Ακόμη να προστατευθεί η απασχόληση με την εξασφάλιση θέσεων εργασίας στους ναυτεργάτες της Ελλάδος και να

Σελίδα 2471 

απασχολούνται αλλοδαποί με τους ίδιους όρους μόνο όταν δεν υπάρχουν άνεργοι ναυτεργάτες στην Ελλάδα.

Να αναδιοργανωθεί ριζικά και να εκσυγχρονισθεί το γραφείο ευρέσεως ναυτικής εργασίας. Να επαναπροσδιοριστούν οι οργανικές συνθέσεις των πληρωμάτων με βάση τις πραγματικές ανάγκες και με συμμετοχή των εκπροσώπων των ναυτεργατών των ναυτεργατικών συνδικαλιστικών οργανώσεων.

Να ανακληθούν όλες οι εγκριτικές πράξεις νηολόγησης και να παίρνουν μέρος στην έκδοσή τους οι εκπρόσωποι των συνδικαλιστικών οργανώσεων. 

Να ασφαλιστούν υποχρεωτικά στο ΝΑΤ όλα τα ανασφάλιστα πλοία με αφετηρία τα ελληνικά λιμάνια όπως είχε συμφωνηθεί με τους πλοιοκτήτες και δεν το κάνει η Κυβέρνηση. 

Διατήρηση και προστασία του καμποτάζ. Να προβάλετε βέτο στην Ευρωπαϊκή 'Ενωση, να κάνετε δεκτή την πρόταση των ναυτεργατών για σχετική νομοθετική ρύθμιση. 

Συντάξεις στο 80% του μισθού των εν ενεργεία. Να σταματήσει η τρομοκρατία Κυβέρνησης και εφοπλιστών και οι βατραχάνθρωποι να σπεύδουν να σώσουν τους πνιγμένους και όχι να δέρνουν τους ναυτεργάτες.

Να σταματήσει η Κυβέρνηση αυτή την πολιτική, γιατί έτσι δυναμιτίζει την ναυτιλία μας και οδηγεί τον 'Ελληνα ναυτεργάτη στην εξαθλίωση και στον αποκλεισμό. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ τελειώνετε, κύριε Κόρακα. Πήρατε τον περισσότερο χρόνο απ'όλους.

ΣΤΡΑΤΗΣ ΚΟΡΑΚΑΣ: Μέχρι τότε, κύριε Πρόεδρε, οι ναυτεργάτες θα αγωνίζονται και εμείς θα στεκόμαστε αταλάντευτα στο πλευρό τους. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΣΤΑΥΡΟΣ ΣΟΥΜΑΚΗΣ (Υπ.Εμπορικής.Ναυτιλίας): Κατ'αρχήν, κύριε Πρόεδρε, εγώ δεν είπα σε καμία περίπτωση περί προνομιούχων ναυτικών. Αυτά είναι σκέψεις και λόγια του κ.Κόρακα και δεν με αφορούν. Να το ξεκαθαρίσουμε αυτό γιατί μάχες εντυπώσεων, μπορούμε να δώσουμε όλοι.

Αλλά μ'αυτές τις λογικές που λέτε, κύριε Κόρακα και μ'αυτές τις πολιτικές που ακολουθήσαμε πενήντα χρόνια τώρα, φτάσαμε εδώ που φτάσαμε την εμπορική ναυτιλία. Και αν πιστεύετε εσείς ότι θα επιβάλετε σε μια διεθνή επιχείρηση συνθέσεις όπως εσείς νομίζετε ή εμείς, φοβάμαι ότι σε λίγους μήνες -και σας το λέω υπεύθυνα αυτό- δε θα υπάρχει πλοίο με ελληνική σημαία.

ΣΤΡΑΤΗΣ ΚΟΡΑΚΑΣ: 'Εχουμε άδικο να λέμε ότι είστε Υπουργός των εφοπλιστών;

ΣΤΑΥΡΟΣ ΣΟΥΜΑΚΗΣ (Υπ.Εμπορικής Ναυτιλίας): Και τότε βέβαια, εσείς δεν ξέρω τι θα κάνετε, αλλά θα είναι τραγικό για τους 'Ελληνες ναυτικούς να τους οδηγήσουμε σε τέτοια κατάσταση.

ΣΤΡΑΤΗΣ ΚΟΡΑΚΑΣ: Εσείς τους οδηγείτε. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Κόρακα, μη διακόπτετε, αφήστε να ακουστεί και ο κύριος Υπουργός.

ΣΤΑΥΡΟΣ ΣΟΥΜΑΚΗΣ (Υπ.Εμπορικής Ναυτιλίας): Κάνετε λάθος. Τους οδηγούν και τους οδήγησαν οι πολιτικές και οι φωνές αυτού του τύπου. Κάνετε πολύ μεγάλο λάθος.

Και πρέπει να καταλάβετε επιτέλους. Τι λέτε, ότι υποχρεωτικά πρέπει να ασφαλίσουμε τα πλοία με ξένη σημαία στο ΝΑΤ; Με ποιό νόμο; Θα φτιάξουμε κανένα νόμο ελληνικό που θα έχει διεθνή εφαρμογή; Είναι σοβαρά πράγματα αυτά;

ΣΤΡΑΤΗΣ ΚΟΡΑΚΑΣ:'Εχουν υπογράψει οι εφοπλιστές, δεν το ξέρετε;

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ!

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Κάθε φορά επαναλαμβάνετε μια κασέτα. Αλλάξτε την. Πρέπει να σεβαστούμε τουλάχιστον ...

ΣΤΡΑΤΗΣ ΚΟΡΑΚΑΣ: 'Εχουν υπογράψει οι εφοπλιστές.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ μη με αναγκάσετε να δώσω εντολή να μη γράφεται τίποτε στα Πρακτικά. Αφήστε να ακουστεί ο κύριος Υπουργός. 

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): ... τις διεθνείς συμφωνίες, τους διεθνείς νόμους και κανονισμούς. Η Ελλάδα δεν είναι υπόθεση των Βουλευτών του Ελληνικού Κοινοβουλίου ή Βουλευτών ενός κόμματος. Η Ελλάδα έχει υποχρεώσεις τις οποίες οφείλει να σεβαστεί. Τί να εφαρμόσει; 'Ολα αυτά που λέτε δεν εφαρμόζονται, δε γίνονται.

Και λέω ενώπιόν σας, κύριοι συνάδελφοι, ότι αν δεν αλλάξουμε αντιλήψεις και πολιτικές και αν δεν σεβαστούμε το τι συμβαίνει στο διεθνές περιβάλλον, δεν θα υπάρχουν ελληνικά πλοία. Είναι μια πραγματικότητα που την ξέρουν οι έλληνες ναυτικοί άσχετα αν για οποιουσδήποτε άλλους λόγους δε θέλουν να το καταθέσουν και να το πουν. Ξέρουν εκείνοι καλύτερα από μας.

Το ΝΑΤ γιατί έγινε έτσι; Διότι ακριβώς όλοι κλείναμε τα μάτια. Το είπα και άλλη φορά στην Αίθουσα αυτή. Και θα πληρώσει το Ελληνικό Κράτος για το 1997 130 δισεκατομμύρια. Για την ιατροφαρμακευτική περίθαλψη μου έδωσαν στοιχεία -και λυπάμαι γιατί έπρεπε να σας τα φέρω σήμερα εδώ- που πρέπει να τα ακούσετε. Το Ι.Κ.Α. με 5,5 εκατ. ασφαλισμένους έχει 6.130 γιατρούς. Ο Οίκος Ναύτη με 200.000 -και αυτό κατά προσέγγιση γιατί κανείς δεν ξέρει πόσοι είναι- ασφαλισμένους έχει 3.100 γιατρούς!

Και μιλάμε για βελτίωση ή για άλλου είδους παροχή υπηρεσιών; Θα έπρεπε να καθήσουμε να δούμε πως θα μαζέψουμε τα πράγματα να τα νοικοκυρέψουμε και να τα εξυγιάνουμε. Διότι αν αυτή η σπατάλη πήγαινε υπέρ των ναυτικών, να ξοδέψουμε ακόμη περισσότερα. Για το 1997 θέλει 30 δισ. ο Οίκος Ναύτη. 

ΣΤΡΑΤΗΣ ΚΟΡΑΚΑΣ: Μας λέτε ότι έχει ο Οίκος Ναύτη 3.000 έμμισθους γιατρούς; 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Κόρακα. 

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Αυτά είναι τα στοιχεία, κύριε Κόρακα, και εγώ δεν πρόκειται να καλύψω τίποτε, απολύτως τίποτε.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ, όχι διάλογος. Τελειώσατε.

ΣΤΡΑΤΗΣ ΚΟΡΑΚΑΣ: Λυπάμαι για τη στάση σας. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Κόρακα! 

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Λυπάσθε για ποιο πράγμα;

ΣΤΡΑΤΗΣ ΚΟΡΑΚΑΣ: Λυπάμαι για τη σημερινή σας στάση.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Κόρακα!

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): 'Οσον αφορά τι; 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ κύριε Κόρακα. Δεν έδειξε ο κύριος Υπουργός κάποια απαράδεκτη στάση. Ανέπτυξε την επιχειρηματολογία του η οποία έχει και αυτή τη βάση της. Πώς να το κάνουμε;

Επανερχόμαστε στη συζήτηση των Επικαίρων ερωτήσεων πρώτου κύκλου. 

Πέμπτη στην ημερήσια διάταξη είναι η με αριθμό 465/8.1.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά, προς τους Υπουργούς Εθνικής Οικονομίας και Οικονομικών, Ανάπτυξης, σχετικά με τις προθέσεις της κυβέρνησης να υλοποιήσει για το Νόμο για την εισαγωγή, μεταφορά, εμπορία και διανομή του φυσικού αερίου, την υπολειτουργία της Δημοτικής Επιχείρησης Φωταερίου Αθηνών κ.λπ. η οποία έχει ως εξής:

"Πέρασε ένας χρόνος από τη δημοσίευση στην Εφημερίδα της Κυβέρνησης του ν. 2364/95 για την εισαγωγή, μεταφορά, εμπορία και διανομή του φυσικού αερίου.

Ερωτώνται οι κύριοι Υπουργοί:

1. Ποια είναι η πρόθεση της Κυβέρνησης ένα χρόνο μετά; Θα υλοποιήσει νόμο που η ίδια έχει ψηφίσει;

Τι θα γίνει με τους διακόσια ογδόντα εργαζομένους στη Δημοτική Επιχείρηση Φωταερίου Αθηνών; Η ΔΕΦΑ εξακολουθεί να παραμένει μετέωρη και να υπολειτουργεί και οι εργαζόμενοι ανησυχούν για το εργασιακό τους μέλλον".
Σελίδα 2472 

 

Ο Υφυπουργός Ανάπτυξης κ. Χρυσοχοϊδης έχει το λόγο.

ΜΙΧΑΛΗΣ ΧΡΥΣΟΧΟΪΔΗΣ (Υφυπ. Ανάπτυξης): Κύριε Πρόεδρε, το βασικό σύστημα μεταφοράς του φυσικού αερίου ήδη έχει ολοκληρωθεί και βρίσκεται αυτήν τη στιγμή σε λειτουργία. Το φυσικό αέριο εισήχθη στον ελληνικό χώρο στις 17 Σεπτεμβρίου του παρελθόντος έτους, του 1996, και μετά τις απαραίτητες εργασίες που έγιναν για τη δοκιμή και τον έλεγχο του δικτύου, άρχισε πλέον το φυσικό αέριο να διοχετεύεται στην κατανάλωση από 15 Νοεμβρίου 1996 με πρώτο καταναλωτή την Ελληνική Βιομηχανία Ζάχαρης στη Λάρισα.

Το φυσικό αέριο, όπως είναι γνωστό, αποτελεί μια ασφαλή ήπια και οικολογική αλλά και οικονομική μορφή ενέργειας και η υλοποίηση του νόμου που αναφέρεται στην ερώτηση του κυρίου συναδέλφου, προχωρεί με την πρωτοβουλία και την ενθάρρυνση της Κυβέρνησης. Τα υπόλοιπα έργα του συστήματος διανομής του φυσικού αερίου βρίσκονται αυτήν τη στιγμή υπό κατασκευή. Σε λίγο θα αρχίσει η διοχέτευση του φυσικού αερίου στη ΔΕΦΑ, στη Δ.Ε.Η. στο Κερατσίνι, στις βιομηχανίες της Αττικής αλλά και στη μείζονα περιοχή της Θεσσαλονίκης, στις βιομηχανίες της.

Σε ό,τι αφορά τα δίκτυα διανομής, πρέπει να σας πω ότι ήδη βρίσκονται υπό κατασκευή πεντακόσια πενήντα περίπου χιλιόμετρα, ενώ ανατίθεται σε λίγες μέρες η κατασκευή άλλων πεντακοσίων χιλιομέτρων.

Επίσης, είναι γνωστό ότι η ΔΕΦΑ έχει ιδρύσει τρεις εταιρείες διανομής αερίου, Θεσσαλονίκη, Θεσσαλία και Αττική, με γεωγραφικά όρια αντίστοιχα των περιοχών που ανέφερα. 

Σε ό,τι αφορά το δεύτερο σκέλος της ερώτησης του κυρίου συναδέλφου, που αναφέρεται στη ΔΕΦΑ, πρέπει να σας ενημερώσω ότι από το νόμο προβλέπεται η πλήρης απορρόφησή της από την Εταιρεία Διανομής Αερίου Αττικής. Η δε νέα εταιρεία δεσμεύεται να απορροφήσει τους διακοσίους ογδόντα εργαζόμενους της ΔΕΦΑ. Οι δεσμεύσεις, λοιπόν, του νόμου, σε ό,τι έχουν σχέση με τους εργαζόμενους, θα τηρηθούν απολύτως, μόλις λήξουν οι σχετικές διαπραγματεύσεις μεταξύ της ΔΕΦΑ, του Δήμου Αθηναίων, του Υπουργείου Ανάπτυξης και της ΔΕΠΑ και μόλις ολοκληρωθούν οι σχετικές διαδικασίες και εκκρεμότητες, όλο το προσωπικό θα μεταφερθεί στη νέα εταιρεία. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δημαράς έχει το λόγο.

ΙΩΑΝΝΗΣ ΔΗΜΑΡΑΣ: Κύριε Υφυπουργέ, χαίρομαι γιατί εστιάσατε για λίγο την προσοχή σας σε διακόσιους ογδόντα εργαζόμενους στη ΔΕΦΑ, σε διακόσιες ογδόντα οικογένειες. Μέσος όρος χρόνων εργασίας και εξειδίκευσης των ανθρώπων αυτών είναι από δέκα έως είκοσι πέντε χρόνια, αν το γνωρίζετε.

Εκείνο που έχει ιδιαίτερη σημασία εν προκειμένω, είναι να σκεφθεί, επιτέλους, η όποια κυβέρνηση πώς θα μπορεί να σέβεται νόμους που έχουν ψηφισθεί.'Εχουν περάσει είκοσι πέντε μήνες από τότε που ψηφίσθηκε ο νόμος και στην προκειμένη περίπτωση δεν έχει γίνει απολύτως τίποτε. Νόμιμα, λοιπόν, και εύλογα οι εργαζόμενοι στη ΔΕΦΑ ανησυχούν για το μέλλον τους, αν και κατά πόσο θα συσταθεί τελικά η ΔΕΠΑ και αν θα λειτουργήσει με βάση τουλάχιστον τις διατάξεις εκείνες, που η προηγούμενη Κυβέρνηση του ΠΑ.ΣΟ.Κ. ψήφισε. Αυτό είναι το θέμα και αυτή είναι η μεγάλη ανησυχία όλων των Ελλήνων πολιτών, αν και κατά πόσο, δηλαδή, επιτέλους, νόμους που ψηφίζει το Κοινοβούλιο, η Ελληνική Πολιτεία θα εφαρμόζονται ή όχι. Γιατί δεν ξέρω αν γνωρίζετε και εσείς -τουλάχιστον εγώ γνωρίζω περιπτώσεις- ότι νόμοι που έχουν ψηφισθεί δεν εφαρμόζονται. Και είναι γνωστό εκείνο το πολιτικό ανέκδοτο, που λέει ότι "επιτέλους η Ελληνική Βουλή πρέπει να ψηφίσει ένα νόμο για να εφαρμόζει τους νόμους που έχει ψηφίσει".

'Ετσι έχουν τα πράγματα και η ανησυχία τους είναι εύλογη και ίσως θα πρέπει να τους δεχθείτε και να τους διαβεβαιώσετε ακόμα μία φορά ότι η υπόθεση της ΔΕΦΑ θα προχωρήσει. Δεν υπάρχει κανένας πολιτικός -έτσι τουλάχιστον γνωρίζω- που να -εύχεται να μην προχωρήσει η υπόθεση του φυσικού αερίου.

Εκείνο το οποίο έχει σημασία -και θα πρέπει να το δείτε και εσείς, κύριε Υφυπουργέ, και η Κυβέρνηση- είναι ότι πολιτική αξιοπιστία έχει τρωθεί αρκετά. Φοβάμαι ότι με τέτοιους χειρισμούς σε θέματα παρόμοια, όπου νόμοι τους οποίους έχει ψηφίσει η Ελληνική Πολιτεία δεν εφαρμόζεται, θα συμπράξουμε όλοι στη χαριστική βολή της πολιτικής αξιοπιστίας. Και ξέρετε κάτι;'Ισως έχει έρθει η ώρα να φοβηθούμε όλοι μαζί. Αν δηλαδή η λύπη μετατραπεί σε οργή και η οργή σε έκρηξη του Ελληνικού Λαού, γιατί νόμοι που έχουν ψηφισθεί δεν εφαρμόζονται, τότε θα φθάσουμε στο δυσχερέστερο που απευχόμεθα.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός Ανάπτυξης έχει το λόγο.

ΜΙΧΑΛΗΣ ΧΡΥΣΟΧΟΪΔΗΣ (Υφυπ. Ανάπτυξης): Κύριε συνάδελφε, πρέπει να σας ενημερώσω ακόμη ότι η Εταιρεία Διανομής Αερίου Αττικής αύξησε πρόσφατα το μετοχικό της κεφάλαιο κατά 1.800.000.000, συνολικά δηλαδή μετοχικό κεφάλαιο της τάξεως των 2.000.000.000 δραχμών. 

Πρέπει ακόμα να επισημάνω, συμπληρώνοντας αυτά που είπατε ότι η ΔΕΠΑ και η Εταιρεία Διανομής Αερίου Αττικής έχουν απόλυτη ανάγκη από το εξειδικευμένο προσωπικό της ΔΕΦΑ, για να οργανώσουν τη διανομή του φυσικού αερίου στο Λεκανοπέδιο της Αττικής. Συνεπώς, θα τηρηθούν, επαναλαμβάνω, απολύτως, πιστά οι όροι και οι διατάξεις του νόμου που η ίδια η Κυβέρνηση ψήφισε πριν από ενάμισυ χρόνο. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των Επικαίρων Ερωτήσεων Δευτέρου Κύκλου. 

Η πρώτη στην ημερήσια διάταξη είναι με αριθμό 457/7-1-97 επίκαιρη ερώτηση του Βουλευτή του ΠΑ.ΣΟ.Κ. κ. Παντελή Οικονόμου προς τους Υπουργούς Εθνικής Παιδείας και Θρησκευμάτων, Υγείας και Πρόνοιας, σχετικά με τις προθέσεις της Κυβέρνησης να υιοθετήσει την πρόταση για εισαγωγή της κυκλοφοριακής αγωγής στα προγράμματα σπουδών της Πρωτοβάθμιας και Δευτεροβάθμιας Εκπαίδευσης για την πρόληψη των τροχαίων ατυχημάτων κ.λπ., η οποία έχει ως εξής:

"Με την αριθμ. 1031/29.11.96 ερώτησή μας προς εσάς,όπως και προς τους Υπουργούς ΠΕ.ΧΩ.Δ.Ε. και Μεταφορών-Επικοινωνιών (την οποία και επισυνάπτουμε) είχαμε θέσει το πρόβλημα της πρόληψης των τροχαίων ατυχημάτων και της κυκλοφοριακής αγωγής στη Χώρα μας.

Είχαμε προτείνει ανάμεσα σε άλλα:

α) Το ζήτημα της εισαγωγής της κυκλοφοριακής αγωγής στα προγράμματα σπουδών της Πρωτοβάθμιας και Δευτεροβάθμιας Εκπαίδευσης και την ένταξή της μαζί με το μάθημα οδήγησης στην ύλη της Γ' Λυκείου, που θα μπορούσε μάλιστα, έπειτα από επιτυχείς εξετάσεις, να οδηγεί στην απόκτηση άδειας οδήγησης.

β) Το ζήτημα του επαναπροσδιορισμού του αντικειμένου ενός από τα προνοιακά ΝΠΔΔ,το οποίο θα αφοσιώνονταν εφεξής στην αντιμετώπιση των τροχαίων ατυχημάτων.

Στις απαντήσεις των Υπουργείων ΠΕ.ΧΩ.Δ.Ε. και Μεταφορών-Επικοινωνιών, δεν διατυπώνεται αντίρρηση σ' ό,τι έχει σχέση με τις δύο προαναφερθείσες προτάσεις.

Ερωτώνται συνεπώς οι Υπουργοί Παιδείας και Θρησκευμάτων και Υγείας και Πρόνοιας αν θα υιοθετήσουν τις ως άνω διατάξεις".

Ο Υφυπουργός Παιδείας και Θρησκευμάτων κ. Ιωάννης Ανθόπουλος έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριοι συνάδελφοι, πρόκειται για ένα πρόβλημα εθνικών διαστάσεων, τα τροχαία ατυχήματα. Το μέγεθος και οι αριθμοί προσδίδουν σ' αυτό το πρόβλημα τα χαρακτηριστικά μίας κοινωνικής βαρβαρότητας.

Πράγματι, πρέπει να θέσουμε ένα στόχο και ο στόχος είναι η πρόληψη των τροχαίων ατυχημάτων, που ικανοποιείται, όμως, μέσα από πολλά προηγούμενα, δηλαδή προϋποθέσεις, διαδικασίες και δέσμη μέτρων και αφορά όχι μόνο την Πολιτεία, αλλά και την κοινωνία σε όλο το μήκος και το πλάτος των δραστηριοτήτων της. Μία από τις βασικές προϋποθέσεις για

Σελίδα 2473 

την πρόληψη των τροχαίων ατυχημάτων, είναι και η κυκλοφοριακή αγωγή, όχι μόνο των μαθητών, αλλά όλων των Ελλήνων πολιτών και σε όλες τις ηλικίες.

Ας δούμε, όμως, την ευθύνη του Υπουργείου Παιδείας για την κυκλοφοριακή αγωγή των μαθητών τόσο της πρωτοβάθμιας, όσο και της δευτεροβάθμιας εκπαίδευσης.

Στα ερωτήματα της συγκεκριμένης επίκαιρης ερώτησης, δεν έχουμε ευθείες αντιρρήσεις. 'Εχουμε επιφυλάξεις και σε ορισμένα σκέλη αυτών των ερωτήσεων έχουμε και αντιρρήσεις. Και αυτό γιατί; Πρώτα απ' όλα, θα ήθελα να πω ότι γίνεται κάτι ουσιαστικό στον τομέα της κυκλοφοριακής αγωγής των μαθητών, τόσο στην πρωτοβάθμια, όσο και στη δευτεροβάθμια εκπαίδευση.

Στα γυμνάσια και στα λύκεια της Χώρας, στα πλαίσια της αγωγής υγείας, προγράμματα κυκλοφοριακής αγωγής δίδουν θεωρητική κατάρτιση και εκπαίδευση στους μαθητές. Μέσα στα βασικά μαθήματα αυτής της κυκλοφοριακής αγωγής, έχουν συμπεριληφθεί τελευταία και τα εξής θέματα: "Μαθητές ως οδηγοί μοτοποδηλάτων" και "Μαθητές ως επιβάτες σχολικών λεωφορείων".

Η κυκλοφοριακή αγωγή, όμως, λόγω της φύσεώς της, αλλά και λόγω του επιβαρημένου προγράμματος των γυμνασίων και των σχολείων, δεν μπορεί να αποτελέσει αυτοτελές μάθημα. Το διαχέουμε και το ενσωματώνουμε σε άλλα μαθήματα. Φυσικά, η ενσωμάτωση αυτή γίνεται με παράλληλο συνδυασμό εγκυκλίων, με παράλληλο συνδυασμό διανομής ενημερωτικών φυλλαδίων, όπως στα γυμνάσια "Τα 70 βήματα με οδική ασφάλεια" και στα λύκεια "Ο Κώδικας Οδικής Κυκλοφορίας" -περιμένουμε τώρα και την εκτύπωση του νέου για να τον μοιράσουμε- και επίσης, την οργάνωση, τη δημιουργία και τη λειτουργία των λεγόμενων "Πάρκων κυκλοφοριακής αγωγής", που συμβάλει και σε μία μορφή πρακτικής εξάσκησης των μαθητών σε θέματα κυκλοφοριακής αγωγής.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Δεν μπορούμε, όμως, αγαπητοί μου συνάδελφοι, να προχωρήσουμε και στην έκδοση αδειών οδήγησης από τα λύκεια και στη δευτερολογία μου θα σας πω γιατί. 

ΠΡΟΕΔΡΕΥΩΝ (Νικόλαος Κατσαρός): Ο κ. Οικονόμου έχει το λόγου.

ΠΑΝΤΕΛΗΣ ΟΙΚΟΝΟΜΟΥ: Κύριε Πρόεδρε, κύριοι συνάδελφοι, κύριε Υπουργέ, η αναφορά στο συγκεκριμένο θέμα έγινε εκ μέρους μου για τον απλούστατο λόγο ότι νομίζω πως το μέγεθος του θέματος αυτού έχει παραγνωριστεί. 

Με την ευκαιρία προηγουμένων ερωτήσεων συναδέλφων άλλων Κομμάτων, άκουσα για την έλλειψη των ελικοπτέρων παντός καιρού, παραδείγματος χάριν, για να σωθούν οι ζωές ορισμένων συμπατριωτών μας, που κατοικούν σε νησιά, οι οποίοι είναι ένας, δύο, πέντε, δέκα το χρόνο. Πρέπει να έχουμε αίσθηση του πραγματικού προβλήματος των τροχαίων ατυχημάτων, που είναι το μεγαλύτερο πρόβλημα που υπάρχει, δεδομένου ότι χάνεται κάθε χρόνο ένα μεγάλο χωριό στην άσφαλτο.

Είναι ένα πρόβλημα μεγαλύτερο από τα ναρκωτικά, μεγαλύτερο από το ΑΙDS και μεγαλύτερο από την ίδια την εγκληματικότητα σε όλες τις μορφές. Και το λέω αυτό γιατί είναι ένα θέμα, το οποίο δεν είναι δημοφιλές στα Μέσα Ενημέρωσης και η κοινή γνώμη πιστεύει ότι η πραγματικότητα είναι διαφορετική. 

Το θέμα είναι απολύτως επίκαιρο, διότι όλα τα θέματα τα οποία είναι στην επικαιρότητα -το θέμα της ανάπτυξης π.χ., ευρύτερα το δημογραφικό θέμα, το θέμα της οικονομίας και του περιορισμού των δαπανών- έχουν άμεσα σχέση με την ερώτηση, την οποία έχω κάνει.

Βάζω βέβαια και το τελευταίο, που είναι το θέμα της διαφθοράς στη διοίκηση που έχει άμεσα σχέση, όπως ξέρετε, με τον τρόπο με τον οποίο κάποιος αποκτά ένα δίπλωμα οδήγησης, που χρειάζεται να πληρώσει. 

Η πρόταση, λοιπόν, είναι πάρα πολύ συγκεκριμένη. Να αξιοποιήσουμε ένα πόρισμα, το οποίο έκανε η Βουλή για να απαντήσουμε επιτέλους στο τι κάνουμε εδώ πέρα, διότι το πόρισμα έγινε, είναι πάρα πολύ αξιόλογο, αλλά τα τροχαία ακολουθούν αυξανόμενο ρυθμό κάθε χρόνο. 'Αρα, πρέπει να προκύψει κάποιο αποτέλεσμα και η πρόταση είναι πάρα πολύ συγκεκριμένη. Σε ό,τι αφορά το Υπουργείο Παιδείας είναι να δώσει τη δυνατότητα στα παιδιά να παίρνουν δωρεάν δίπλωμα τελειώνοντας την Γ' Λυκείου αντί να πληρώνουν και να "λαδώνουν" για να πάρουν το δίπλωμα και να μην μαθαίνουν πως πρέπει να συμπεριφέρεται ένας οδηγός. Και το δεύτερο είναι ένα από τα εκατοντάδες Νομικά Πρόσωπα Δημοσίου Δικαίου που παρακολουθεί το Υπουργείο Υγείας, τα οποία δεν αποδίδουν τίποτα και κάποια στιγμή οι δαπάνες που γίνονται πρέπει να γίνουν αποδοτικές. Να αφοσιωθεί στο θέμα αυτό για να φροντίσει αυτό που είπατε, κύριε Ανθόπουλε, την αγωγή των υπολοίπων πολιτών, πέραν δηλαδή των μαθητών του σχολείου.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός):Ο κύριος Υπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων):Αγαπητοί συνάδελφοι, θα ήθελα να κάνω εδώ μία αντίστιξη: 'Αλλο η κυκλοφοριακή αγωγή των Ελλήνων πολιτών και άλλο η οδηγική ικανότητα των οδηγών.

Η οδηγική ικανότητα αποκτάται μετά από μια πρακτική εξάσκηση. Δεν μπορεί, δηλαδή, το λύκειο, το σχολείο να παράσχει και την πρακτική εξάσκηση. Είναι αδύνατον και εκ των προγραμμάτων και εκ των μέσων. Μα, θα μεταβάλουμε τώρα τους καθηγητές και τους δασκάλους σε εκπαιδευτές οδηγών; Δε γίνεται. Μέσα από το σχολείο αναλαμβάνουμε τη δέσμευση να προωθήσουμε, να εντατικοποιήσουμε, να επεκτείνουμε όλο εκείνο το υλικό και τις μεθόδους που θα βγάζουν σωστά καταρτισμένους -θεωρητικά- πολίτες όσον αφορά στην κυκλοφοριακή συμπεριφορά τους. Αλλά, από εκεί και πέρα, το αν θα γίνουν ικανοί ή όχι οδηγοί δεν μπορεί να εξαρτάται αυτό από την εκπαίδευση. Εκεί είναι άλλος τομέας και εκεί πραγματικά -θα συμφωνήσω μαζί σας-πρέπει να αυστηροποιηθούν οι εξετάσεις, να αποφευχθεί η όποια διαφθορά ενδεχομένως υπάρχει στην κτήση αυτών των διπλωμάτων και φυσικά να δούμε και τις άλλες παραμέτρους του προβλήματος, όπως είναι η χρήση οινοπνευματωδών ποτών κ.λπ.

Αλλά εκείνο που θα ήθελα επίσης να τονίσω όσον αφορά στα προνοιακά Νομικά Πρόσωπα Δημοσίου Δικαίου, είναι ότι αυτά έχουν σχέση με την αποκατάσταση των δυσμενών συνεπειών εκ της ελλείψεως κυκλοφοριακής αγωγής και εκ της ελλείψεως οδηγικής συμπεριφοράς. Δηλαδή, τους τραυματίες των τροχαίων ατυχημάτων μπορούν να τους αναλάβουν τα κέντρα αποθεραπείας και αποκατάστασης, τα οποία έθεσε σε λειτουργία και έχει εντάξει στο Β' Κοινοτικό Πλαίσιο Στήριξης το Υπουργείο Υγείας και έχουν σκοπό, πραγματικά, αυτό που προηγουμένως είπα, δηλαδή την αποκατάσταση επίκτητων βλαβών και από τροχαία ατυχήματα.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός):Τέταρτη στην ημερήσια διάταξη είναι η με αριθμό 461/7.1.97 επίκαιρη ερώτηση δεύτερου κύκλου της Βουλευτού του Συνασπισμού της Αριστεράς και της Προόδου κας Στέλλας Αλφιέρη προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για τον εκσυγχρονισμό και τη στελέχωση του Νοσοκομείου "ΜΕΤΑΞΑ".

Η επίκαιρη ερώτηση της κυρίας συναδέλφου έχει ως εξής:

"Το "ΜΕΤΑΞΑ" είναι το μεγαλύτερο ογκολογικό νοσοκομείο στη Χώρα με προδιαγραφές πρότυπου αντικαρκινικού νοσοκομείου, που εξυπηρετεί περιστατικά απ' όλη την Ελλάδα. Παρόλα αυτά τα τελευταία χρόνια το νοσοκομείο έχει υποστεί δραματική υποβάθμιση από την πολιτεία. Υπάρχουν προβλήματα στελέχωσης σε προσωπικό, υλικοτεχνικής υποδομής, ανανέωσης και εκσυγχρονισμού του εξοπλισμού του. Είναι τουλάχιστον απαράδεκτο ένα νοσοκομείο που παρέχει υψηλού επιπέδου τριτοβάθμια περίθαλψη να μη διαθέτει, παρόλο που ζητήθηκε επιμόνως, αξονικό τομογράφο.

Ερωτάται ο κύριος Υπουργός:

Τι μέτρα πρόκειται να πάρει για την ανανέωση του 
Σελίδα 2474 

εξοπλισμού του νοσοκομείου και την αγορά αξονικού τομογράφου.

2. Πότε προτίθεται να προβεί σε πρόσληψη προσωπικού σε όλες τις κενές οργανικές θέσεις που προβλέπονται στον Οργανισμό.

3. Ποιο θα είναι το χρονοδιάγραμμα των παραπάνω.

Ο Υφυπουργός Υγείας- Πρόνοιας κ. Σκουλακης έχει το λόγο.

EMMANOYHΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, κυρίες και κύριοι συνάδελφοι, πράγματι το "Μεταξά" είναι ένα από τα μεγαλύτερα ογκολογικά νοσοκομεία της Χώρας μας, με προδιαγραφές πρότυπου αντικαρκινικού νοσοκομείου, που εξυπηρετεί πολύ καλά, πάρα πολλά περιστατικά από όλη την Ελλάδα. 'Εχει και αυτό, όπως και όλα τα νοσοκομεία της Χώρας τα δικά του προβλήματα.

Νομίζω ότι είναι υπερβολή αυτό που αναφέρει στην επίκαιρη ερώτηση και η αγαπητή συνάδελφος, "ότι το νοσοκομείο τα τελευταία χρόνια έχει υποστεί δραματική υποβάθμιση από την πολιτεία". Δεν είναι έτσι.

'Οσον αφορά το προσωπικό, ξέρετε ότι οι προσλήψεις προσωπικού έχουν εξαιρεθεί από την απαγόρευση. Είναι στις πρώτες προτεραιότητες της Κυβέρνησης. Πήραμε πέρσι πέντε χιλιάδες πεντακόσια άτομα σαν νοσηλευτικό προσωπικό. Αυτές τις ημέρες διορίζονται εξήντα δύο άτομα στο νοσοκομείο. Προκηρύξαμε πρόσφατα τρεις θέσεις γιατρών του ΕΣΥ και επίκειται η κατανομή θέσεων ιατρικού προσωπικού και νοσηλευτικού προσωπικού για το 1997. Από τις 560 θέσεις γιατρών που έχουμε πάρει έγκριση και τις δύο χιλιάδες επτακόσιες θέσεις νοσηλευτικού προσωπικού, ασφαλώς και το "Μεταξά" θα πάρει το μέρισμά του.

Λύνουν αυτές οι προσλήψεις που γίνονται τώρα και αυτές που θα υλοποιηθούν μέσα στο 1997 τα προβλήματα; Σίγουρα δεν τα λύνουν. Πρέπει να ομολογήσουμε ότι το σύστημα υγείας στη Χώρα μας έχει είκοσι πέντε χιλιάδες κενές οργανικές θέσεις. Παίρνουμε γύρω στις τρεις χιλιάδες πεντακόσιες φέτος, καλύπτουμε το 15% των αναγκών και κάπως αυξημένο ποσοστό θα δώσουμε και στο "Μεταξά". Αυτή είναι η πραγματικότητα. Μακάρι να μπορούσαμε να έχουμε πάρει παραπάνω εγκρίσεις, ώστε να δώσουμε παραπάνω θέσεις στο "Μεταξά" και στα άλλα νοσοκομεία της Χώρας.

'Οσον αφορά τον εξοπλισμό, μέσα στα πλαίσια των δυνατοτήτων μας, προσπαθούμε και σ'αυτό το νοσοκομείο να βελτιώσουμε τον εξοπλισμό, να τον ανανεώσουμε. 'Εχουμε ήδη εγκρίνει τεχνολογικό εξοπλισμό 160 εκατ. και εκκρεμούν αιτήματα περίπου για 1 δισ., ανάμεσα στα οποία και το αίτημα για αξονικό τομογράφο. 

Ο αριθμός των αξονικών τομογράφων στη Χώρα μας είναι ένα μεγάλο θέμα. Υπάρχουν εκατό σαράντα πέντε αξονικοί τομογράφοι στη Χώρα μας για 10 εκατομμύρια 'Ελληνες, δηλαδή, 14,5 αξονικοί τομογράφοι ανά εκατομμύριο πολιτών, ενώ σε ολόκληρη την Ευρώπη έχουμε 5 με 6 αξονικούς τομογράφους ανά εκατομμύριο πολιτών. Είναι ένα θέμα, το οποίο πρέπει να μάθει ο Ελληνικός Λαός και δείχνει πάρα πολλά πράγματα.

Εν πάση περιπτώσει -και τελειώνω- μέσα στα πλαίσια των δυνατοτήτων μας, των εγκρίσεων που έχουμε για προσωπικό, θα φροντίσουμε γι'αυτό το νοσοκομείο, που πράγματι προσφέρει πολλές υπηρεσίες σε πολίτες από ολόκληρη τη Χώρα.

ΠΡΟΕΔΡΕΥΩΝ (Νικόλαος Κατσαρός): Η κα Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Κύριε Υφυπουργέ, τόνισα με επιείκεια τη δραματική υποβάθμιση. Σας καλώ να πάμε, όμως, ξαφνικά στο νοσοκομείο, να μην πάμε σε μια επίσημη επίσκεψη, για να δούμε όλοι μαζί -και εσείς και εμείς και οι ασθενείς και οι εργαζόμενοι που βιώνουν αυτήν την κατάσταση- τί επικρατεί στο νοσοκομείο "Μεταξά".

Είναι δυσάρεστο, κύριε Υφυπουργέ, διότι αυτό το νοσοκομείο, με ηρωϊκές προσπάθειες των εργαζομένων προσπαθεί να κρατηθεί και να δώσει μία ποιότητα παροχής υπηρεσιών, που τόσο έχει ανάγκη σήμερα ο ασθενής.

Πολλές φορές σ'αυτήν την Αίθουσα έχει τονισθεί ότι το ΕΣΥ νοσεί και δε λειτουργεί προς όφελος των πολιτών, ανδρών και γυναικών. Πραγματικά τρομάζουμε στην ιδέα όσο και αν θέλετε να εξωραίσετε την εικόνα της υγείας που επικρατεί σήμερα στη Χώρα μας- να επισκεφθούμε τα νοσοκομεία κάτω από την πίεση της αρρώστιας. Ενώ διαθέτουμε εξαιρετικά υψηλού επιπέδου επιστημονικό και βοηθητικό προσωπικό, τα νοσοκομεία βρίσκονται σε κακά χάλια. Η πολιτεία δεν έχει λάβει κανένα μέτρο για να στηρίξει το δημόσιο χαρακτήρα της υγείας και τις προσπάθειες των εργαζομένων για καλύτερα νοσοκομεία.

Θεωρώ, κύριε Υπουργέ, ότι σήμερα πρέπει να παρθούν συγκεκριμένα μέτρα για το "Μεταξά". Εγώ θα παρακολουθήσω το θέμα αυτό από κοντά και θα επανέλθω. Δε γίνεται να υπάρχει ένα ογκολογικό νοσοκομείο και η κατάσταση να είναι άθλια.

Υπάρχουν ράντζα, υπάρχει η έλλειψη αξονικού τομογράφου. Τι πάει να πει αυτό; Δεν είναι μία πολυτέλεια. Είναι ότι όσο καθυστερεί ο ασθενής και ειδικά σ' αυτήν την περίπτωση ο καρκινοπαθής, είναι εις βάρος της εξέλιξης της υγείας του.

Χάνουμε, λοιπόν, χρήμα και ακόμα από αυτήν την αμέλεια -για να μην πω κάτι παραπάνω- χάνονται και οι ανθρώπινες ζωές. Θεωρώ, λοιπόν, κύριε Υφυπουργέ, ότι πρέπει άμεσα να ξεκινήσει η επίλυση των προβλημάτων που αντιμετωπίζει το Νοσοκομείο ΜΕΤΑΞΑ, θα είμαστε εδώ να παρακολουθήσουμε αυτήν την εξέλιξη και θα στηρίξουμε κάθε προσπάθεια που κάνει η Κυβέρνηση προς την κατεύθυνση αυτή.

Τελειώνοντας, θέλω να σας πω ότι το Νοσοκομείο ΜΕΤΑΞΑ είναι ένα Νοσοκομείο που θα μπορούσε να αναπτύξει προγράμματα και πρόληψης και έρευνας και ουσιαστικής αξιοποίησης του προσωπικού, για να μην ερχόμαστε στο τελευταίο στάδιο της ασθένειας, αλλά να την προλάβουμε πριν μας επισκεφθεί. Σας ευχαριστώ και περιμένω άμεσα τις ενέργειές σας.

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, δεν νομίζω ότι προσπάθησα να εξωραίσω την κατάσταση. 'Ημουν ειλικρινής, παραδέχθηκα ότι υπήρχαν, υπάρχουν και θα υπάρχουν προβλήματα και σ' αυτό το νοσοκομείο και στα άλλα νοσοκομεία της Χώρας.

'Οσον αφορά τις υποδομές, αυτό μας οδήγησε στην πολιτική επιλογή να έχουμε ένα πρόγραμμα δημοσίων επενδύσεων στο χώρο της υγείας, γύρω στα 240 δισ. Κατασκευάζουμε δεκατέσσερτα καινούρια νοσοκομεία και κάνουμε επεμβάσεις σε πάνω από είκοσι επτά έως είκοσι οκτώ νοσοκομεία στη Χώρα. Αυτό δείχνει ότι η Κυβέρνηση έχει βάλει σε πρώτη προτεραιότητα τα θέματα της υγείας και σε ό,τι αφορά το πρόγραμμα επενδύσεων και σε ό,τι αφορά το προσωπικό.

'Οσον αφορά τον αξονικό τομογράφο, δεν απέρριψα το αίτημα. Το εξετάζουμε μέσα στα πλαίσια των δυνατοτήτων και, αν θέλετε, μέσα στα πλαίσια της λειτουργίας των συγκροτημάτων. Επίκειται μία νομοθετική παρέμβαση στο Υπουργείο Υγείας και Πρόνοιας και αμέσως μετά θα ενεργοποιήσουμε τα συγκροτήματα και όπου υπάρχουν πραγματικές ανάγκες -και εδώ να παραδεχθώ ότι υπάρχει αναγκαιότητα- θα δούμε με ποιό τρόπο θα προωθήσουμε το πρόγραμμα τοποθέτησης όσων αξονικών τομογράφων χρειάζεται ολόκληρη η Χώρα, γιατί, όπως καταλαβαίνετε, δεν είναι μόνο το ΜΕΤΑΞΑ που το ζητάει.

'Οσον αφορά το να κάνει πρόληψη και πρωτοβάθμια φροντίδα το Νοσοκομείο ΜΕΤΑΞΑ, είναι ένα θέμα. Ξέρετε τι θέμα βάλατε; Να κάνει πρωτοβάθμια φροντίδα και πρόληψη το ΜΕΤΑΞΑ, εντάξει το καταλαβαίνω, αλλά το ΜΕΤΑΞΑ θέλει αναβάθμιση λειτουργική, επιστημονική, για να μπορεί να προσφέρει τριτοβάθμια φροντίδα.

Πάντως, το θέμα της πρόληψης, πράγματι θα γίνει μέσα στα πλαίσια των συγκροτημάτων που θα ενεργοποιήσουμε πολύ περισσότερο τώρα με την ψήφιση του νόμου και μέσα στα πλαίσια της κατεύθυνσης που δίνει το νέο νομοσχέδιο για την παροχή πρωτοβάθμιας φροντίδας, μέσα από τα δίχτυα πρωτοβάθμιας φροντίδας που καθιερώνουμε. 

Σελίδα 2475 

 

ΠΡΟΕΔΡΕΥΩΝ (Νικόλαος Κατσαρός): Τελευταία στην ημερήσια διάταξη είναι η επίκαιρη ερώτηση δευτέρου κύκου με αριθμό 464/8.1.97 της Βουλευτού του Δημοκρατικού Κοινωνικού Κινήματος, κας Βασιλικής Αράπη-Καραγιάννη προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για τη λειτουργία του νέου Νοσοκομείου 'Αρτας.

Η ερώτηση της κυρίας συναδέλφου ειδικότερα έχει ως εξής:

"Εδώ και δύο χρόνια έχει ολοκληρωθεί η ανέγερση του Νοσοκομείου 'Αρτας και έχει εξοπλισθεί με τα τα απαραίτητα μηχανήματα.

Επειδή, όμως, δεν έχει αρχίσει ακόμα η λειτουργία του, με αποτέλεσμα οι ασθενείς του Νομού 'Αρτας να αναζητούν περίθαλψη στα Νοσοκομεία Ιωαννίνων ή Αθηνών και να κινδυνεύει η ίδια η ζωή τους από τη μη άμεση αντιμετώπιση των επειγόντων περιστατικών.

Ερωτάται ο κύριος Υπουργός:

Πότε θα αρχίσει η λειτουργία του Νοσοκομείου 'Αρτας, ώστε να σταματήσει η ταλαιπωρία των ασθενών του Νομού 'Αρτας και των γύρω περιοχών που θα μπορούσαν να νοσηλεύονται σ' αυτό."

Ο Υφυπουργός Υγείας και Πρόνοιας, κ. Σκουλάκης, εχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, κυρίες και κύριοι συνάδελφοι, πράγματι η λειτουργία του νέου Νοσοκομείου της 'Αρτας αποτελεί ένα από τα κυρίαρχα προβλήματα που απασχολούν αυτήν τη στιγμή το Υπουργείο. Αντιλαμβάνεσθε ότι για να λειτουργήσει ένα νέο νοσοκομείο με ογδόντα κλίνες που λειτουργεί σήμερα και να αναπτυχθεί ένα νοσοκομείο διακοσίων κλινών, υπάρχουν τεράστια προβλήματα. Δε γίνεται αμέσως, πρέπει να γίνει σταδιακά και, αν θέλετε, με μια συνεργασία όλων των εμπλεκομένων φορέων με κατανόηση των προβλημάτων από όλες τις πλευρές.

Εμείς τι έχουμε πει; Μόλις ολοκληρωθεί η παραλαβή του εξοπλισμού που πρέπει να τελειώνει αυτές τις μέρες πρέπει να αρχίσει η μεταφορά "ανμπλόκ" του προσωπικού, από το παλιό νοσοκομείο στο καινούριο. Και να γίνει σταδιακή ανάπτυξη του νέου νοσοκομείου. Δεν μπορεί να γίνει αυτό -και το καταλαβαίνετε- από τη μια μέρα στην άλλη. 

'Εχω δεσμευθεί και σε επίκαιρη ερώτηση του συναδέλφου της Νέας Δημοκρατίας, που κατάγεται από την περιοχή, ότι μέσα στο Γενάρη -ελπίζω να μη διαψευσθώ- θα επισκεφθώ την περιοχή και το νοσοκομείο και θα καλέσουμε όλους τους φορείς και κυρίως το ιατρικό και νοσηλευτικό προσωπικό, θα τους πούμε ποιες θέσεις ιατρικού και νοσηλευτικού προσωπικού, θα προκηρύξουμε, έτσι ώστε από κοινού, σε μια ειλικρινή συνεργασία όλων των εμπλεκόμενων φορέων, να προχωρήσουμε στη σταδιακή ανάπτυξη του νοσοκομείου.

Ψηφίστηκε ο νέος οργανισμός, στο τέλος του 1995 και έχουμε πλέον διακόσιες τριάντα νέες οργανικές θέσεις, προσωπικού διαφόρων ειδικοτήτων και κατηγοριών και έχουμε τη δυνατότητα να προκηρύξουμε όλες εκείνες τις θέσεις, που χρειάζονται. Μακάρι να μπορούσαμε να τις προκηρύξουμε όλες. Θα βάλουμε προτεραιότητα, θα βάλουμε ιεράρχηση και θα ανακοινώσουμε, πολύ σύντομα, τις καινούριες θέσεις προσωπικού και ό,τι άλλο χρειάζεται, για να προχωρήσουμε σε σταδιακή ανάπτυξη του νοσοκομείου της 'Αρτας, που και εμείς το θέλουμε, ίσως σαν και το λαό της περιοχής να δούμε ένα καινούριο νοσοκομείο να αξιοποιείται, ώστε να απολαμβάνει ο λαός καλύτερες υπηρεσίες υγείας, από εκείνες που μέχρι τώρα του προσεφέροντο, σε ένα υποβαθμισμένο πράγματι νοσοκομείο.

ΠΡΟΕΔΡΕΥΩΝ (Νικόλαος Κατσαρός):Κύριοι συνάδελφοι, έχω την τιμή να σας ανακοινώσω ότι οι Υπουργοί Εξωτερικών και Δικαιοσύνης κατέθεσαν σχέδιο νόμου "Κύρωση προξενικής σύμβασης μεταξύ της Ελληνικής Δημοκρατίας και της Δημοκρατίας της Γεωργίας".

Παραπέμπεται στην αρμόδια Διαρκή Επιτροπή.

Επίσης έχω την τιμή να σας ανακοινώσω, ότι ο Βουλευτής Α' περιφέρειας Θεσσαλονίκης κ. Π.Ψωμιάδης, ζητεί ολιγοήμερη άδεια απουσίας στο εξωτερικό, από 12.1.97 μέχρι 15.1.97.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός):Η Βουλή ενέκρινε.

Η συνάδελφος κα Αράπη-Καραγιάννη, έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ:Κύριε Υπουργέ, τα τοπικά φύλλα του Νομού 'Αρτης έγραψαν ότι θα πάτε στις 15 Γενάρη, να εγκαινιάσετε το καινούριο νοσοκομείο. 'Εχω εδώ την εφημερίδα και θα σας την καταθέσω.

Η απορία μου ήταν αυτή, επειδή γνωρίζω ότι το κτιριακό μέρος του νοσοκομείου έχει τελειώσει εδώ και τρία χρόνια. 'Οχι μόνο ο κ. Καραμπίνας, αλλά και εγώ κατάγομαι από εκεί, από τα Τζουμέρκα.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας):Τα ντουβάρια;

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ:Ναι. Ο εξοπλισμός δεν ξέρω τι έχει γίνει. Γι'αυτό έκανα και την ερώτηση.

Το κτιριακό συγκρότημα στοίχισε 2,5 δισ. και 1,5 δισ. απ' ό,τι γνωρίζω, ο τεχνικός εξοπλισμός. Ο ξενοδοχειακός εξοπλισμός τι έχει γίνει;

Εκτός αυτού είπατε, κύριε Υπουργέ, ότι είσαστε στην ευχάριστη θέση να ανακοινώσετε, ότι χτίζονται δεκατέσσερα καινούρια νοσοκομεία. Δηλαδή στόχος μας είναι να χτίζουμε τα νοσοκομεία χωρίς να τα βάζουμε σε λειτουργία;

Μόνο ογδόντα κλίνες έχει το παλιό νοσοκομείο και γνωρίζετε πολύ καλά την άθλια κατάσταση, στην οποία βρίσκεται. Πρέπει να σας έχουν ενημερώσει.

Το παλιό νοσοκομείο είναι δωρεά του Ζάρρα. Αν μεταφερθούν οι γιατροί και οι νοσοκόμοι στο καινούριο νοσοκομείο, το κτίριο, βάσει της διαθήκης του Ζάρρα, θα το πάρει πάλι η οικογένεια. Θα πρέπει να μείνουν και κάποιοι γιατροί και κάποιοι νοσοκόμοι στο παλιό νοσοκομείο.

'Εχει προγραμματιστεί να γίνει κέντρο χρονίων παθήσεων, το παλιό νοσοκομείο. Πώς θα λειτουργήσουν παράλληλα, ώστε και το παλιό να μην το χάσει το Κράτος και να γίνει το κέντρο χρονίων παθήσεων, αλλά και το καινούριο να λειτουργήσει.

Είπατε ότι λείπουν είκοσι πέντε χιλιάδες άτομα ως νοσηλευτικό προσωπικό για τα νοσοκομεία. Και διορίζονται μόνο τρεισίμισι χιλιάδες άτομα. Προηγουμένως είπατε ότι "και εκεί έχουμε ελλείψεις", ότι "θα καλύψουμε" κ.λπ. Τελικά πόσα χρόνια χρειάζονται ώστε να καλυφθούν σταδιακά τα νοσοκομεία και να έχουν οι εργαζόμενοι, οι πολίτες μας μία πραγματική νοσοκομειακή περίθαλψη; Πόσα χρόνια; 'Εχουν περάσει τρία χρόνια.

Ευχαριστώ κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, δεν είναι έτσι τα πράγματα. Ο προϋπολογισμός του έργου για το κτιριολογικό πρόγραμμα ήταν 3.200.000.000. Ο εξοπλισμός ήταν 1.650.000.000. Τώρα, αν το νοσοκομείο δεν είχε απορροφήσει τα υπόλοιπα 253 για την προμήθεια επίπλων, γραφείων, στρωμάτων κ.λπ., καταλαβαίνετε ότι δεν μπορεί να απολογείται και δεν πρέπει να απολογείται το Υπουργείο. Πάντως, έλλειψη πιστώσεων για την προμήθεια αυτών που σας ανέφερα παραπάνω, δεν υπάρχει.

Χαίρομαι που ομολογείτε και εσείς -έστω και με τον τρόπο που το ομολογείτε- ότι η ανάπτυξη ενός καινούριου νοσοκομείου δεν μπορεί να γίνει από τη μία μέρα στην άλλη. Τα πανεπιστημιακά νοσοκομεία, αγαπητέ συνάδελφε, αναπτύσσονται σε οκτώ χρόνια και καλώς αναπτύσσονται έτσι. Και δεν έχουν αξιοποιήσει ακόμα όλες τις δυνατότητες που έχουν. Στην Αγγλία είκοσι πέντε χρόνια χτίζουν το εθνικό σύστημα υγείας. 'Ετσι είναι. Είναι δυνατό από τη μία μέρα στην άλλη με τις οποιεσδήποτε οικονομικές δυνατότητες και αν υπάρχουν να αναπτύξει κανείς ένα νέο νοσοκομείο και να αξιοποιήσει όλη την υποδομή που υπάρχει; Είναι πολύ δύσκολο.

Σελίδα 2476 

 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Είναι παλαιό το νοσοκομείο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Δεν σας είπα ότι εδώ θα καθυστερήσουμε τόσο όσο εσείς νομίζετε. Θα σας καλέσω, εφόσον είστε από εκεί, στην επίσκεψη που θα κάνω εκεί. Δεν είπα ότι θα πάω στις 15 Ιανουαρίου. Είπα στη Βουλή μέσα ότι τον Ιανουάριο θα προσπαθήσω -και θα τα καταφέρω πιστεύω- να επισκεφθώ την περιοχή, να δούμε ποια προβλήματα χρειάζονται επιτόπια λύση. Χαίρομαι που θα είστε και εσείς εκεί να τα συζητήσουμε από κοινού και να είμαστε ειλικρινείς ο ένας απέναντι στον άλλο και να πούμε τα πράγματα με το όνομά τους. Εμείς πάντως δεν ήρθαμε εδώ ποτέ να κρύψουμε την αλήθεια για τα προβλήματα του χώρου της υγείας που δεν τα δημιουργήσαμε ασφαλώς εμείς το τρίμηνο αυτό ούτε την προηγούμενη τετραετία.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.

Σελίδα 2477 

 

ΠΡΟΕΔΡΕΥΩΝ (Νικόλαος Κατσαρός): Kυρίες και κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί επερώτηση των Βουλευτών της Νέας Δημοκρατίας κυρίων Α. Φούσα, Ι. Βαρβιτσιώτη, Γ. Τρυφωνίδη, Κ. Καραμπίνα και Ε. Χαϊτίδη κατά, των Υπουργών Περιβάλλοντος, Χωροταξίας και Δημοσίων 'Εργων, Εθνικής Οικονομίας και Υγείας και Πρόνοιας σχετικά με τη λήψη των αναγκαίων μέτρων για την αντιμετώπιση των προβλημάτων των σεισμοπλήκτων της Κόνιτσας.

Ο πρώτος των επερωτώντων, κ. Αντώνιος Φούσας, έχει το λόγο.

ΑΝΤΩΝΙΟΣ ΦΟΥΣΑΣ: Κυρίες και κύριοι συνάδελφοι, η επερώτησή μας αυτή που έχει ως αντικείμενο ένα ιδιαίτερα ευαίσθητο θέμα της περιοχής της Κόνιτσας και της επαρχίας της Κόνιτσας, απευθύνεται βασικά προς τους κυρίους Υπουργούς ΠΕ.ΧΩ.Δ.Ε., Εθνικής Οικονομίας και Υγείας, Πρόνοιας. Και αυτό συμβαίνει διότι έχει ενδιαφέροντα και κρίσιμα και χρήσιμα θέματα τα οποία τίθενται στη Βουλή και για τα οποία περιμέναμε μία απάντηση.

Οφείλω να παρατηρήσω όμως κάτι, χωρίς αυτό που θα πω να έχει ασφαλώς κανένα υπαινιγμό για τον κύριο Υφυπουργό τον οποίο τιμώ ιδιαίτερα. Για ένα σοβαρό θέμα, για μια ακριτική περιοχή που έχει του κόσμου τα προβλήματα, το να εμφανίζεται σήμερα το απαράδεκτο -θα πω- φαινόμενο να μην εκπροσωπούνται τα αρμόδια Υπουργεία που γνωρίζουν το θέμα για να δώσουν απαντήσεις, το λιγότερο, κύριε Υφυπουργέ, αποτελεί αυτή η συμπεριφορά, υποβάθμιση και υποτίμηση των ίδιων των κατοίκων της Κόνιτσας με τα πολλά προβλήματα τα οποία έχουν την περίοδο αυτή.

Αλλά περιμένω να δω αν θα μου απαντήσετε στα ειδικότερα θέματα; Θα μας απαντήσετε γιατί ακόμη δε δόθηκαν, όπως θα δούμε στη συνέχεια, τα ειδικά βοηθήματα του Υπουργείου Υγείας Πρόνοιας; Θα μας απαντήσετε τι συμβαίνει με τα θέματα Εθνικής Οικονομίας; Θα είμαι ευτυχής εάν τα ακούσω.

Η επερώτησή μας αυτή έχει κατατεθεί στη Βουλή στις 26.11.96, κύριε Πρόεδρε, κυρίες και κύριοι συνάδελφοι, λίγες μέρες δηλαδή πριν από τις γιορτές των Χριστουγέννων αλλά και πριν ο χειμώνας ενσκύψει βαρύτατος, όπως εμείς τον γνωρίζουμε στην περιοχή, με την ελπίδα ότι θα μπορούσε η Κυβέρνηση και εκ του λόγου αυτού να γίνει περισσότερο ευαίσθητη και να ενσκύψει στα πολλά προβλήματα της Κόνιτσας εν όψει του χειμώνα και εν όψει των εορτών των Χριστουγέννων.

Βέβαια, είχαν προηγηθεί και δύο άλλες δικές μου ερωτήσεις, η μία έχει ημερομηνία 8.6.1986 και 15.10.1986, για τα ίδια περίπου θέματα. Αλλά και τότε η Κυβέρνησή σας και οι αρμόδιοι Υπουργοί δεν έκριναν σκόπιμο ότι έπρεπε να απαντήσουν. Μία απάντηση μόνο εδόθη, με ημερομηνία 8.11.1986, του δικού σας Υπουργείου, το υπογράφει ο ίδιος ο Υπουργός, ο κ. Λαλιώτης, δίδοντας παντελώς αόριστες απαντήσεις. Βέβαια πρέπει να σας πω, ότι τότε είχα κάπως ενοχληθεί για το κρίσιμο αυτό θέμα της Κόνιτσας, διότι λόγω του Προϋπολογισμού και λόγω των εορτών δεν υπήρχε ελπίδα να συζητηθεί σε σύντομο χρονικό διάστημα. 'Ηθελα πράγματι να συζητηθεί πριν από τις γιορτές, πριν από το χειμώνα, γιατί, όπως θα σας πω στη συνέχεια, το πρόβλημα που αντιμετωπίζουν οι κάτοικοι της Κόνιτσας, της ακριτικής αυτής περιοχής είναι τεράστιο και τα προβλήματα ανυπολόγιστα. Ωστόσο όμως, οφείλω να πω, έστω και τώρα, και αν δεν κάνω λάθος ως πρώτη επερώτηση μετά τις γιορτές έρχεται προς συζήτηση ώστε να σας ελέγξουμε και να σας ρωτήσουμε τι έκανε τώρα που πέρασαν οι γιορτές, τώρα που έχουμε ήδη έξι μήνες μετά τους σεισμούς -είχαν γίνει τον Αύγουστο του 1996-τώρα που ο χειμώνας είναι μέσα στην καρδιά του και στην περιοχή αυτή βαρύτατος, να δούμε επιτέλους τι προγραμματίσατε, τι κάνατε και να κάνουμε και έναν απολογισμό για το έργο σας.

Κυρίες και κύριοι συνάδελφοι, κατ' αρχήν πρέπει να σας πω κάτι που ασφαλώς ξέρετε, όπως ασφαλώς το ξέρει και ο κύριος Υφυπουργός και η Κυβέρνηση, ότι ομιλούμε για μία επαρχία, για μία περιφέρεια με ιδιαίτερα μεγάλη ιστορία και μεγάλη εθνική προσφορά. Είμαι από εκείνους που πιστεύουμε ότι μία Πολιτεία οργανωμένη και συντεταγμένη έχει υποχρέωση να δείχνει ιδιαίτερη ευαισθησία στις περιοχές εκείνες που πράγματι έχουν πολλά προβλήματα, είτε λόγω των εθνικών αγώνων τους είτε γιατί είναι ακριτικές περιοχές.

Και βεβαίως, θα πρέπει να υπογραμμίσω ότι οι κάτοικοι της περιοχής εκείνης είναι φρουροί των συνόρων, είναι γνωστή η προσφορά τους στον αγώνα 1941 αλλά και σ' όλους τους εθνικούς αγώνες, αλλά ιδίως ο ρόλος της περιοχής της Κόνιτσας και του Πογωνίου και των Φιλιατών αλλά και όλων των συνόρων των ακριτικών παραμεθορίων περιοχών έχει αναβαθμισθεί εθνικά και είναι ιδιαίτερα λεπτός μετά τις εξελίξεις του 1990 και το άνοιγμα των συνόρων με τη γείτονα χώρα την Αλβανία. Είναι ένας ευαίσθητος χώρος που επίσης έχει σχέση και επίδραση και για τον εκεί υπάρχοντα Βορειοηπειρωτικό Ελληνισμό.

Είμαι ευτυχής διότι αύριο θα μου δοθεί η ευκαιρία να βρίσκομαι στη Βόρειο 'Ηπειρο και στο Αργυρόκαστρο με την ευκαιρία των έξι ετών από της ιδρύσεως της Ομόνοιας, αυτής της οργάνωσης του εκεί Βορειοηπειρωτικού Ελληνισμού, που άμεσα επηρεάζεται για το πώς ζουν τα σύνορά μας και για το πώς είναι ανεπτυγμένα.

Η επαρχία της Κόνιτσας αποτελείται κατ'αρχήν, κύριε Υπουργέ, κυρίες και κύριοι συνάδελφοι, από την πόλη της Κόνιτσας που έχει περίπου τέσσερις χιλιάδες κατοίκους και από τριάντα εννέα χωριά παραμεθόρια τα περισσότερα, με συνολικό πληθυσμό περίπου δεκαπέντε χιλιάδες κατοίκους, ακριβέστερα δεκαπέντε χιλιάδες τετρακόσιους σαράντα εννέα κατοίκους. Η περιοχή βέβαια, αποτελείται από ορεινούς όγκους. Είναι γνωστά αυτά, αλλά τα λέω για να υπογραμμίσω και να τονίσω ότι πρέπει να είναι η Πολιτεία μας πολύ ευαίσθητη σε τέτοιες περιοχές.

Στην περιοχή αυτή δεν υπάρχει κανένα εργοστάσιο, καμία υποδομή για ανάπτυξη. Η ανεργία είναι σε τρομερά υψηλό σημείο και έγινε πολύ μεγαλύτερη μετά τους σεισμούς του Αυγούστου 1996 και μετά ταύτα. Αλλά βεβαίως υπάρχει και μία τρομερή διάθεση προς φυγή των κατοίκων εκεί, στις ακριτικές περιοχές, ώστε η αστυφιλία να φθάνει πλέον γι'αυτές τις περιοχές σε επικίνδυνο σημείο.

Οι δε σεισμόπληκτοι βασικά είναι κτηνοτρόφοι, αγρότες και ιδίως ηλικιωμένοι και δεν μπορούν να αντιμετωπίσουν άνετα ή όσο εύκολα γίνεται, τα δύσκολα και οξύτατα προβλήματα που δημιουργήθηκαν από τους σεισμούς. Γι'αυτό, επαναλαμβάνω, ότι θα έπρεπε το ενδιαφέρον της Πολιτείας να είναι μεγαλύτερο.

Βεβαίως, χαριστική βολή για τα προβλήματα αυτά της περιοχής ήταν οι σεισμοί του Αυγούστου του 1996. Δυστυχώς όμως μέχρι σήμερα δεν υπήρξε ευαισθησία της Πολιτείας. Αντίθετα, όπως θα μου δοθεί η ευκαιρία στην συνέχεια να πω, υπήρξε έντονη και απογοητευτική η αδιαφορία, εγγίζουσα τα όρια της αναλγησίας.

Οι σεισμοί που άρχισαν τον Αύγουστο του 1996 και οι οποίοι συνεχίστηκαν μετά ταύτα -φθάσαμε να έχουμε σεισμούς μέχρι το Σεπτέμβριο-Οκτώβριο του 1996- δημιούργησαν ένα άσχημο ψυχολογικό κλίμα. Και οφείλω να το υπογραμμίσω ότι στην αρχή, όταν είχαμε πάει με τον Αντιπρόεδρο τον κ. Βαρβιτσιώτη που ήταν επικεφαλής μιας επιτροπής μας, το ηθικό των Κονιτσιωτών ήταν ιδιαίτερα υψηλό, γιατί ήλπιζαν πως θα έρθει η Πολιτεία αρωγός. Τώρα όμως είναι απογοητευμένοι και το ψυχολογικό κλίμα που επικρατεί είναι σε τραγικά χαμηλό επίπεδο, γιατί αισθάνθηκαν στο πετσί τους την αδιαφορία του Ελληνικού Κράτους και ασφαλώς της Κυβέρνησης του ΠΑ.ΣΟ.Κ..

Από τον έλεγχο που έγινε μετά τους σεισμούς έχουμε τα εξής τραγικά αποτελέσματα: Κατεδαφιστέες οικίες τριακόσιες με κόκκινο. Επισκευάσιμες οικίες τετρακόσιες πενήντα οικίες δηλαδή, που δεν μπορούν να κατοικηθούν. Σύνολο αστέγων άνω των τριών χιλιάδων κατοίκων.

Μέχρι σήμερα δόθηκαν διακόσια ογδόντα κοντέινερς και, προσέξτε, μόνο στην πόλη της Κόνιτσας, ενώ στα χωριά που 

Σελίδα 2478 

συχνά επισκέπτομαι δε δόθηκαν κοντέινερς παρά μόνο σε ελάχιστα εάν όχι σε κανένα.

Για ενημέρωσή σας και για ενημέρωση του Σώματος θέλω να πω ότι οι σεισμοί που έγιναν στην Κόνιτσα και ιδίως οι επόμενοι, δημιούργησαν προβλήματα και σε άλλα χωριά, όπως στα χωριά Βασιλικό και Γεροπλάτανο της επαρχίας Πωγωνίου και στο Βρυσοχώρι Ζαγορίου. Και το λέω αυτό για να καταδείξω ότι το πρόβλημα στο Νομό Ιωαννίνων είναι γενικότερο, με κορμό βεβαίως το μεγαλύτερο πρόβλημα που υπάρχει στην πόλη της Κόνιτσας και στα χωριά της Κόνιτσας.

Οφείλω, όμως, με αίσθημα ευθύνης να συγχαρώ από του Βήματος αυτού και ως Βουλευτής του Νομού Ιωαννίνων, πρώτα την Ιερά Μητρόπολη Δρυινουπόλεως, Πωγωνίου και Κονίτσης και το Μητροπολίτη κ.Ανδρέα, το Δήμο Κόνιτσας και το Δήμαρχο της Κόνιτσας, το Νομάρχη και τη Νομαρχία γενικότερα Ιωαννίνων, αλλά και τις άλλες υπηρεσίες, γιατί από την πρώτη στιγμή έτρεξαν, προσπάθησαν και θέλησαν να συμπαρασταθούν στο μεγάλο πρόβλημα της Κόνιτσας, γιατί ζούσαν και έβλεπαν πόσο μεγάλο είναι το πρόβλημα αυτό. Είναι ένα πρόβλημα που θα πρέπει να συνδυαστεί και με το δεδομένο, ότι η περιοχή της Κόνιτσας είναι μια ακριτική περιοχή, που έτσι και αλλιώς έχει τρομερά προβλήματα, τα οποία επιδεινώθηκαν και την έθεσαν σε τραγική κατάσταση με τους σεισμούς αυτούς. Και δεν μιλάω για τον ένα σεισμό του Αυγούστου, αλλά και για όσους επηκολούθησαν μετά ταύτα.

Η Κυβέρνηση, όμως, ήταν απούσα. Βεβαίως, στην αρχή των σεισμών, τις τρεις έως τέσσερις πρώτες μέρες, πήγε εκεί μόνο ο τότε Υφυπουργός ΠΕ.ΧΩ.Δ.Ε. και έδωσε κάποιες υποσχέσεις -έλαβα μέρος κι εγώ σε μια σύσκεψη που έγινε-που όμως δεν πραγματοποιήθηκαν μέχρι σήμερα.

Ο κ. Σημίτης προεκλογικά πήγε στην Κόνιτσα. Βεβαίως, πήγε ο Πρόεδρος της Δημοκρατίας, μετά από λίγες μέρες και είναι ευτύχημα αυτό.

Πρέπει να υπογραμμίσω ότι το Κόμμα μας, η Νέα Δημοκρατία, η οποία ούτως ή άλλως δείχνει μία ευαισθησία στα κοινωνικά προβλήματα και στους εθνικούς μας χώρους, με επικεφαλή τον Αντιπρόεδρο του Κόμματός μας, ένα κλιμάκιο Βουλευτών με ειδικούς επιστήμονες, επισκέφτηκε -όχι μόνο την Κόνιτσα, αλλά- κυρίως την Κόνιτσα, όπου έγινε μία ευρυτάτη σύσκεψη με το δήμαρχο, το μητροπολίτη και όλους τους εκπροσώπους του νομού. Επισκεφθήκαμε τις σεισμόπληκτες συνοικίες, αλλά ιδίως πήγαμε στα χωριά, όπου δεν πήγε κανένας παράγοντας της Κυβέρνησής σας. Δεν πήγε κανένας σε κάποιο χωριό από τα πολλά της Κόνιτσας, για να δείτε επιτόπου τα προβλήματα, αλλά και να τους στηρίξετε ψυχολογικά. Και είναι μία περιοχή, που έχει μέγα πρόβλημα από τους λαθρομετανάστες, μέγα πρόβλημα από την ανεργία και προβλήματα που οξύνθηκαν από τους σεισμούς.

Υπογραμμίζω, λοιπόν, ότι το Κράτος από πλευράς κεντρικής εξουσίας και Κυβέρνησης ήταν απών και είναι απών στο μεγάλο αυτό πρόβλημα. Θα σας εξηγήσω, κύριε Υπουργέ, κυρίες και κύριοι συνάδελφοι, γιατί ήταν ανάλγητο το Κράτος, πριν από τις γιορτές ιδίως και είναι απών ακόμα τώρα, στο μεγάλο πρόβλημα της επαρχίας της Κόνιτσας.

Πρώτον, δεν δόθηκαν ακόμα οι 200.000 δρχ., το επίδομα, το βοήθημα σε εκατό ακόμα οικογένειες με σημερινά στοιχεία της πόλης της Κόνιτσας, αυτό που δίνει παντού το Κράτος μας. Τι θα μου πείτε όμως σήμερα εσείς; 'Οτι δεν είναι έργο δικό σας, είναι έργο του αρμόδιου Υπουργού Πρόνοιας. Γιατί δεν δώσατε τις 200.000, σε εκατό ακόμα οικογένειες μέσα στην πόλη της Κόνιτσας και σε κανένα χωριό σχεδόν;

Δεύτερον, πέρασαν έξι μήνες πλέον και δε χορηγήθηκε κανένα στεγαστικό δάνειο. Αντιλαμβάνεσθε ποια είναι η ψυχολογία των ανθρώπων εκεί, όταν το οργανωμένο Κράτος μας, η Αθήνα μας, δε βρήκε τον τρόπο από τις πρώτες μέρες να κινήσει τις διαδικασίες, για να δοθούν δάνεια στους ανθρώπους αυτούς. Τα στοιχεία που σας παραθέτω είναι προχθεσινά.

Τρίτον, δε δόθηκε στους συνταξιούχους το βοήθημα των 100.000 δραχμών για τα ασφαλιστικά ταμεία και των 50.000 δραχμών, που σε άλλες περιπτώσεις δίνεται για τον ΟΓΑ. Γιατί δε δόθηκαν; Γιατί σε άλλες περιοχές δίνονται;

Τέταρτον, ο ΟΑΕΔ δίνει στους άνεργους επίδομα 100.000 δραχμών. Είναι αλήθεια ότι διετέθη το ποσό συνολικά των 50 εκατ. δραχμών -μιλάμε δηλαδή για την αξία ενός διαμερίσματος, δεν είναι κανένα μεγάλο ποσό- αλλά δε βρήκατε τον τρόπο να δώσετε άλλα 20 εκατ., με αποτέλεσμα το 1/3 περίπου των ανέργων να μην πάρει το ποσό αυτό των 100.000 δραχμών, που δίνεται σε παρόμοιες περιπτώσεις ως βοήθημα.

'Οσον αφορά τα χρέη προς το Δημόσιο, υπήρξε μια ρύθμιση, αλλά υπάρχει μόνιμο αίτημα των κατοίκων εκεί να είναι μεγαλύτερη αυτή η ρύθμιση, ώστε να αντέξουν και να μπορέσουν να ανταποκριθούν.

Πέμπτον, δε ρυθμίστηκε ακόμα το θέμα της αναστολής των εισφορών του ΤΕΒΕ, όπως έγινε σε όλες τις άλλες σεισμόπληκτες περιοχές.

'Εκτον, δεν επισκευάστηκε ακόμα, ούτε το Λύκειο και δεν παραδόθηκε ακόμα προς λειτουργία. Σ' αυτήν την περιοχή την ακριτική δύο - τρία σχολεία υπάρχουν εκεί.

Το χειρότερο είναι ότι διακόπηκαν οι εργασίες της υποστήλωσης και επισκευής του κτιρίου της μαθητικής εστίας στην Κόνιτσα, που είναι γνωστό πόσα προσφέρει σε μια ακριτική περιοχή, στην οποία εστία δεν φιλοξενούνται μόνο παιδιά της Κόνιτσας, όπως σας είπα, αλλά και παιδιά Βορειοηπειρωτόπουλα, που φιλοξενούνται εκεί και βοηθιούνται.

Κύριε Υπουργέ, κυρίες και κύριοι συνάδελφοι, στην Κόνιτσα υπάρχει το γραφείο αποκατάστασης σεισμοπλήκτων. Ξέρετε πώς λειτουργεί;

Με αποσπασμένους και με μετακινούμενους συνεχώς υπαλλήλους ώστε να είναι μόνιμο το πρόβλημα των κατοίκων και του Δημάρχου και άλλων εκεί και το οποίο γραφείο θα πρέπει να λειτουργήσει το λιγότερο μέχρι τέλους του 1997. Αλλά δεν μπορεί να γίνει έργο όταν μετατίθενται, μετακινούνται, αντικαθίστανται, ενημερώνονται και πρέπει να ξαναενημερωθούν. Παράκληση να τοποθετήσετε αρμόδιους υπαλλήλους εκεί οι οποίοι θα μείνουν μέχρι που να τελειώσει αυτό το έργο.

Πρόβλημα υπάρχει και με τη Δ.Ε.Η.. Φαντάζεσθε ειλικρινά αυτούς τους ανθρώπους οι οποίοι μένουν στα κοντέινερς και θα πρέπει να τους πούμε πληρώστε και τη σύνδεση του ρεύματος; Θα πρέπει αλήθεια να πληρώνουν στην ίδια τιμή το ηλεκτρικό ρεύμα; Δεν πρέπει η Δ.Ε.Η. να είναι πιο ευαίσθητη να αντιμετωπίζει το μέγα αυτό προβλημα;

Επίσης, με ενημέρωσε ο Δήμαρχος προχθές ότι η Δ.Ε.Η. έστειλε επιστολή που έλεγε ότι ξέρετε, κύριε Δήμαρχε, έχουμε 3 εκατ. δραχμές. Τι ποσό είναι αυτό; Τι μπορεί να αντιμετωπιστεί σε όλη την περιοχή με αυτό το ποσό, όταν σας είπα πόσοι άνθρωποι αντιμετωπίζουν αυτό το μέγα πρόβλημα;

Ο κ. Κουρής, ο τότε Υφυπουργός Εθνικής 'Αμυνας είχε υποσχεθεί ότι οι στρατιώτες που κατάγονται από την Κόνιτσα είναι δυνατό να αποσπαστούν ή να μετατεθούν εκεί, για να βοηθήσουν τους σεισμόπληκτους κατοίκους. Το είπε μόνος του, το υποσχέθηκε. Kαι αυτό, όμως, δεν έχει γίνει μέχρι σήμερα. Γι' αυτό σας λέω ότι η απογοήτευση των κατοίκων είναι τρομερή, είναι μεγάλη από την πολιτική την οποία εκ του θέματος αυτού μέχρι σήμερα έχετε εφαρμόσει.

Υπάρχουν και τρία θέματα ακόμη, τα οποία πρέπει να αναπτύξω. Φοβάμαι, όμως, ότι απευθύνομαι σε αναρμόδιο, κύριε Υπουργέ, άνθρωπο και όχι στους υπευθύνους, για να αναπτύξω και τα επόμενα θέματα, τα οποία και αναφέρονται στο κείμενο της επερώτησής μας.

Είχαμε πει παλιότερα -και υπάρχει μόνιμο αίτημα- ότι τα αναπτυξιακά κίνητρα της Θράκης κάποτε θα πρέπει να εφαρμοστούν και στην 'Ηπειρο. Αυτό είναι θέμα γενικότερο και πρέπει να το δούμε. Εγώ το υποστηρίζω και πρέπει να σας πω πως το Κόμμα μου το απεδέχθη και το έχει εισηγηθεί. Αλλά, δεν είναι επί του παρόντος αυτό.

Στη Κόνιτσα, όμως όπως σας είπα, υπάρχει τρομερή ανεργία. Δεν είναι δυνατόν αυτό το θέμα να αντιμετωπιστεί ουσιαστικά και τα κίνητρα τα αναπτυξιακά της Θράκης να εφαρμοστούν στην 'Ηπειρο ώστε να δει μια καλύτερη μέρα

Σελίδα 2479 

και αυτή η περιοχή;

Εκεί, εδώ και τρία χρόνια υπόσχεσθε ότι θα γίνει το τελωνείο της Μέρτσιανης, που θα δώσει μεγάλη βοήθεια και στους Βορειοηπειρώτες και στου Κονιτσιώτες. Πέρασαν τρεισίμισι χρόνια και σας διαβεβαιώνω ότι έργο δεν έγινε. Τώρα κάποιος εργολάβος ανέλαβε το έργο του δρόμου μόνο, το οποίο θα ξεκινήσει από την άνοιξη, ενώ καμιά ενέργεια δεν έχει γίνει για τις κτιριακές εγκαταστάσεις. Το ελπίζουν, το θέλουν αυτό οι Κονιτσιώτες, έστω και σεισμόπληκτοι που είναι, γιατί θα έρχονται οι Βορειοηπειρώτες και οι Αλβανοί γενικότερα να ψωνίζουν και θα υπάρξει ζωή στην περιοχή.

Και βεβαίως, ως εκ περισσού να υπογραμμίσω ότι δεν μπορεί να υπάρξει ανάπτυξη, δεν μπορεί να υπάρξει βοήθεια, όταν είναι γνωστό πως κανένα έργο στην περιοχή δεν γίνεται, με κορυφαίο ζήτημα την Εγνατία Οδό και άλλα έργα. Αναφέρομαι ειδικότερα γιατί σας αφορά, κύριε Υφυπουργέ.

Εμείς, κυρίες και κύριοι συνάδελφοι, είχαμε χρέος, ως Νέα Δημοκρατία και εγώ ως τοπικός Βουλευτής, να μεταφέρουμε την αγωνία των κατοίκων της Κόνιτσας και στη Βουλή των Ελλήνων και το κάναμε. Η απραξία όμως και η αναλγησία και η αδιαφορία της Κυβέρνησης, είναι πρωτοφανής. Είχαμε και έχουμε αγωνία να ακούσουμε τους αρμόδιους Υπουργούς και τώρα εσάς -αλλά, τι να μας πείτε, έστω και σεις- με όσα σας έθεσα, τι κάνατε, τι θα κάνετε, τι προβλέπετε να κάνετε ως Κυβέρνηση, ως αρμόδια Υπουργεία για τα μεγάλα προβλήματα της περιοχής.

Εμείς το θέμα της Κόνιτσας και των σεισμόπληκτων σας διαβεβαιώ ότι δεν το είδαμε και δε θα το δούμε ποτέ κομματικά και δεν το κάναμε και κατά την περίοδο εκείνη. Το είδαμε ως μέγα εθνικό θέμα με τρομερές διατάσεις.

Καλείσθε, λοιπόν, ως Κυβέρνηση να δείτε και σεις έτσι το θέμα και έτσι να το αντιμετωπίσετε και όχι με ημίμετρα και ασπιρίνες, όπως δυστυχώς κάνατε μέχρι σήμερα. Μια ολόκληρη περιοχή με ιστορία, έχω τη γνώμη ότι δεν πρέπει να αισθάνεται εγκαταλελειμμένη. Αλλά με τη δική σας πολιτική, με τη δική σας τακτική, εδώ και έξι μήνες μια σεισμόπληκτη περιοχή, μια κατεστραμμένη περιοχή αισθάνεται, δυστυχώς έντονη την εγκατάλειψη και την αδιαφορία της Κυβέρνησης του ΠΑ.ΣΟ.Κ. και του Κράτους.

(Χειροκροτήματα από την Πτέρυγα της Νέας Δημοκρατίας.)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω, ότι τη συνεδρίασή μας παρακολουθούν από τα δυτικά γενικά θεωρεία αφού προηγουμένως ξεναγήθηκαν στην έκθεση της Αίθουσας του "ΕΛΕΥΘΕΡΙΟΥ ΒΕΝΙΖΕΛΟΥ", πενήντα επτά μαθητές και δύο συνοδοί δάσκαλοί τους από το Δημοτικό Εκπαιδευτήριο Πλάτων.

(Χειροκροτήματα)

Επίσης έχω την τιμή να σας ανακοινώσω, ότι ο Γενικός Γραμματέας της Κοινοβουλευτικής Ομάδας της Νέας Δημοκρατίας, ο Πρόεδρος του Συνασπισμού της Αριστεράς και της Προόδου και ο Κοινοβουλευτικός Εκπρόσωπος του Κ.Κ.Ε. κ. Κολοζώφ, προτείνουν ως Κοινοβουλευτικούς Εκπροσώπους, ο πρώτος το Βουλευτή Β' Αθηνών κ.Ιωάννη Βαρβιτσιώτη, Αντιπρόεδρο της Νέας Δημοκρατίας, ο δεύτερος τη Βουλευτή κ.Στέλλα Αλφιέρη και ο τρίτος το Βουλευτή κ.Απόστολο Τασούλα.

Ο εκ των επερωτώντων κ. Γεώργιος Τρυφωνίδης έχει το λόγο.

ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κυρία και κύριοι συνάδελφοι, εγώ στην εμπεριστατωμένη ομιλία του συναδέλφου κ.Φούσα, θα φέρω δύο-τρία παραδείγματα, που αποδεικνύουν πράγματι την αδιαφορία της Κυβέρνησης του ΠΑ.ΣΟ.Κ., γιατί μπορεί ο σεισμός να έπληξε πλειστάκις την πόλη και την περιοχή της Κόνιτσας μέχρι το Φθινόπωρο, η Κυβέρνηση, όμως, εξακολουθεί μέχρι και τώρα να την πλήττει με την αδιαφορία της.

Θα σας αναφέρω ότι μία περιοχή της πόλης της Κόνιτσας παραμένει ακατοίκητη από τους σεισμούς, γιατί; Γιατί η Κυβέρνηση είναι ανίκανη, αδιαφόρησε να γκρεμίσει ορισμένους βράχους, που έχουν αποκολληθεί από το βουνό και είναι επικίνδυνο με έναν μελλοντικό σεισμό να πέσουν και να καταπλακώσουν ένα τμήμα της πόλης.

'Ετσι έχουν οριοθετήσει μία περιοχή της πόλης της Κόνιτσας, που απαγορεύεται να κατοικηθεί, παρ'όλο που στην περιοχή αυτή υπάρχουν είκοσι πέντε κατοικίες, οι οποίες δεν έχουν πληγεί από το σεισμό! Δηλαδή μήνες τώρα η Κυβέρνηση του ΠΑ.ΣΟ.Κ. έχει καταδικάσει είκοσι πέντε οικογένειες της Κόνιτσας να μένουν σε κοντέϊνερ ή να υποβάλονται σε άλλους είδους δαπάνες και ταλαιπωρίες, γιατί αποδείχθηκε ανίκανη με μία μικρή εργολαβία να γκρεμίσει, με μία μικρή ανατίναξη, αυτά τα βράχια που επικρέμονται σαν δαμόκλειος σπάθη πάνω απ'αυτό το τμήμα του οικισμού της Κόνιτσας.

'Ενα δεύτερο στοιχείο που θεμελιώνει την ανικανότητα και αδιαφορία της Κυβέρνησης, είναι το γεγονός ότι ακόμη δεν μπορούν να συνταχθούν οι μελέτες για την αποκατάσταση των σεισμοπλήκτων. Να γίνω πιο συγκεκριμένος. Το υπέδαφος της Κόνιτσας έχει μία ιδιαιτερότητα. Και θα έπρεπε αμέσως να συνταχθεί μία μελέτη από το ΙΓΜΕ, ώστε να προσδιορισθεί ο σεισμικός συντελεστής, βάσει του οποίου θα συντάσσονται οι μελέτες για την αποκατάσταση των οικοδομών ή για την ανέγερση των νέων. Αυτή η μελέτη, η τελείως απαραίτητη για ν'αρχίσει η αποκατάσταση, δεν έχει καν ακόμη αρχίσει. Μπήκαμε στο 1997 και ακόμη η Κυβέρνηση δεν έχει υλοποιήσει την έναρξη αυτής της μελέτης, που σημειωτέον, απαιτεί γεωτρήσεις, απαιτεί μήνες για να ολοκληρωθεί. Και καταλαβαίνετε πόσους μήνες ακόμη θα αναγκαστούν οι Κονιτσιώτες και οι κάτοικοι της περιοχής, να μείνουν σε αντίσκηνα ή σε κοντέινερ και να ταλαιπωρούνται, γιατί η Κυβέρνηση αμελεί.

Για να γίνω πιο συγκεκριμένος, θα σας πω ότι οι απορροφητικοί βόθροι της πόλεως της Κόνιτσας με τις διαρροές τους έχουν μία επιβλαβή επίδραση στην ποιότητα του υπεδάφους. 'Οπως επίσης, και ένας αρδευτικός αύλακας, ο οποίος περνάει στις παρυφές της πόλης και έχει διαρροές. Και τα νερά που διαφεύγουν απ'αυτόν τον αύλακα, έχουν επίπτωση στην ποιότητα του υπεδάφους. Αυτά τα έργα θα έπρεπε να έχουν αρχίσει να δρομολογούνται: Δηλαδή η μελέτη για την απομάκρυνση αυτού του αρδευτικού αύλακα, ώστε να κερδίσουμε ποιότητα υπεδάφους, και από την άλλη μεριά να έχει δοθεί από την Κυβέρνηση εντολή να συνταχθεί η μελέτη αποχετεύσεως της πόλης της Κόνιτσας, ώστε να σταματήσει η περαιτέρω υποβάθμιση της ποιότητας του υπεδάφους της Κόνιτσας.

Τίποτα απ' όλα αυτά δεν έγινε. 'Ηταν απλή οργάνωση και εντολές που απαιτούντο. Δε χρειαζόταν άμεση καταβολή χρημάτων. Είναι αποδείξεις της ελλείψεως ενδιαφέροντος, ανικανότητας, ελλείψεως στρατηγικής για να αντιμετωπισθεί ολοκληρωμένα το πρόβλημα που δημιούργησαν οι σεισμοί στην Κόνιτσα. Πιστεύω ότι θα έπρεπε η Κυβέρνηση, και λόγω του παραμεθορίου της περιοχής, να δείξει μια πρόσθετη ευαισθησία, γιατί οι κάτοικοι αυτών των περιοχών μόνο και μόνο με την εκεί παρουσία και δραστηριότητά τους, επιτελούν εθνικό έργο. Είναι αυτός ένας επιπλέον λόγος, για τον οποίο θα έπρεπε να τύχουν της συνδρομής και του ζεστού ενδιαφέροντος του Ελληνικού Κράτους, που δυστυχώς για άλλη μια φορά είναι απόν απ' αυτές τις περιοχές.

Πιστεύω ότι οι εθνικές επιπτώσεις και προοπτικές στην περιοχή, δε θα είναι ευοίωνες, όταν αφήνουμε ακόμη είκοσι πέντε οικογένειες στο δρόμο, γιατί είμαστε ανίκανοι τόσους μήνες να οργανώσουμε μια μικρή εργολαβία με δυο ανατινάξεις, για να γκρεμίσουμε τα βράχια που επικρέμονται σαν απειλή στους κατοίκους της περιοχής.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Νικόλαος Κατσαρός): Ο κ. Καραμπίνας έχει το λόγο.

ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, η συζήτηση στο σημερινό θέμα μας, εκτιμώ ότι δεν μπορεί να διεξαχθεί με γνώμονα την κομματική αντιπαράθεση ή με πνεύμα εξυπηρέτησης κομματικών σκοπιμοτήτων, εκ του γεγονότος και μόνο, ότι διαχρονικά η παρουσία της Πολιτείας στην αντιμετώπιση των καταστροφών από τον Εγκέλαδο στις πληττόμενες περιοχές καθώς και σε

Σελίδα 2480 

αρωγή προς τους συμπολίτες μας, δεν είναι ούτε και ήταν η πρέπουσα, με αποτέλεσμα ο Λαός μας συνολικά να απογοητεύεται και να αγανακτεί για την έλλειψη της απαραίτητης οργάνωσης της Πολιτείας και για την εν συνεχεία άστοργη συμπεριφορά της. 

Κύριε Υπουργέ, θέλω να πιστεύω ότι και σεις, όπως και όλοι οι συνάδελφοι, δε διαφωνείτε με αυτές τις επισημάνσεις. Το μέχρι σήμερα αρνητικό παρόν της Πολιτείας σε σχέση με την απαραίτητη οργανωτική παρουσία της, αλλά και με την αντιμετώπιση των κοινωνικών προεκτάσεων στις πληττόμενες περιοχές, είναι κατά την άποψή μου η έλλειψη συγκεκριμένου πλαισίου νόμου, που όταν χρειαστεί, θα θέτει σε κίνηση συγκεκριμένους σύγχρονους μηχανισμούς που θα πρέπει να συντηρούνται σε λειτουργία και να βρίσκονται σε ετοιμότητα. Να είναι ένα πλαίσιο νόμου, που να προβλέπει άμεσα μέτρα για την ανακούφιση των πληγέντων, αλλά και μέτρα που να δίνουν αποτελεσματική και μακροπρόθεσμη λύση στο όλο πλέγμα των κοινωνικών και οικονομικών προβλημάτων που αναφύονται.

Φυσικά ίσως να αντιταχθεί το επιχείρημα, ότι αυτό προϋποθέτει τεράστιες οικονομικές δαπάνες για τη συντήρηση των μηχανισμών και των μέτρων που πρέπει να ληφθούν για την αποτελεσματική αντιμετώπιση των προβλημάτων. Αλήθεια πιστεύει κανείς, ότι ο Ελληνικός Λαός θα ηρνείτο τη συμβολή του, καθ' οιονδήποτε τρόπο, στην προσπάθεια της Πολιτείας να σταθεί δίπλα στους πληττόμενους έγκαιρα και αποτελεσματικά;

Αλήθεια πιστεύει κανείς, ότι ο Λαός μας αρέσκεται να αναμένει από την Ευρώπη τους εκπαιδευμένους Ελβετούς, Γάλλους και λοιπούς, που προστρέχουν σε βοήθειά μας; 'Η πιστεύετε ότι ο Λαός μας αρέσκεται να βλέπει τους πληττόμενους στοιβαγμένους στα κοντέινερς και σε σκηνές κάτω από αντίξοοες καιρικές συνθήκες με κίνδυνο ακόμα και για την ίδια τους τη ζωή;

Κυρίες και κύριοι συνάδελφοι, είναι γνωστό ότι είμαστε μια χώρα σεισμογενής και ότι περιοδικά δοκιμαζόμαστε από τον Εγκέλαδο. 'Ομως, όπως αγόγγυστα ο Λαός μας πληρώνει για πολλά, που ίσως δε θα έπρεπε, θα κατέβαλε, πιστεύω, αδιαμαρτύρητα το υστέρημά του, αρκεί να έβλεπε την πρέπουσα σε αυτές τις περιπτώσεις, παρουσία της Πολιτείας. Δυστυχώς, όμως, αυτό που βλέπει ο Λαός μας μέχρι σήμερα, είναι η αργοπορημένη παρουσία του γραφειοκρατικού και αναποτελεσματικού Κράτους, την αποσπασματικότητα των μέτρων και ενίοτε την ασπλαχνία και αδιαφορία της Πολιτείας.

Για τη διαμόρφωση και συντήρηση αυτής της μορφής του Κράτους, η Κυβέρνηση του ΠΑ.ΣΟ.Κ. φέρει πολύ μεγάλη ευθύνη, κύριε Υπουργέ.

Με βάση αυτά τα πραγματικά δεδομένα, εκτιμώ ότι θα πρέπει όλοι να κάνουμε την αυτοκριτική μας απεγκλωβισμένοι από τις πιθανές εξ ιδίων κρίσεις και δυνατότητές μας και να έρθουμε νοερά στη θέση των συμπολιτών μας. Δηλαδή να έχουμε χάσει τα σπίτια μας και να βρισκόμαστε στα κοντέινερς ή στις σκηνές, με τα παιδιά μας στο κρύο, χωρίς θέρμανση και χωρίς συνθήκες υγιεινής. Αυτό το αναφέρω, γιατί η Βουλή νομοθετεί και οι ευθύνες ανήκουν σε όλους μας, όχι όμως και ισομερώς.

Αλήθεια, ποιος είναι ο κοινωνικός ρόλος των οργανισμών που ασκούν κοινωνική πολιτική; Πού παρεμβαίνουν στο όλο πρόβλημα;

Γιατί δε δώσαμε στην Εργατική Κατοικία τη δυνατότητα, τροποποιώντας το σχετικό νόμο που τη διέπει, ώστε να ασκήσει ουσιαστική αρωγή και να επιτελέσει την κοινωνική της αποστολή, κατασκευάζοντας κατοικίες για όλους όσους έχασαν τα σπίτια τους από το σεισμό, ανεξάρτητα αν είναι δικαιούχοι των παροχών της ή όχι.

Αλήθεια, ποιος από τους εργαζόμενους δικαιούχους της Εργατικής Κατοικίας, που καταβάλλει τη συνδρομή του, θα είχε αντίρρηση, αν νομοθετούσαμε με αυτό το πνεύμα;

Η Κυβέρνησή σας, κύριε Υπουργέ, δυστυχώς απείχε και απέχει από την αντιμετώπιση, με το πνεύμα αυτό, σε σχέση με το όλο πρόβλημα. Θα σας δώσω ένα χαρακτηριστικό παράδειγμα. Η Κυβέρνησή σας δεν κάνει δεκτή τροπολογία για τη μετεγγραφή φοιτητών του εξωτερικού, παιδιών των πληττομένων περιοχών Γρεβενών, Κοζάνης, Φωκίδος, Αχαϊας, Ηλείας και Ιωαννίνων. Αυτό δεν εντάσσεται σε επιμέρους μέτρα ανακούφισης των πληττομένων από τους σεισμούς; Γιατί δεν το αποδέχεται ο αρμόδιος Υπουργός Παιδείας;

Η τύχη της σεισμόπληκτης Κόνιτσας είναι η ίδια με την παρουσία σας και στις άλλες σεισμόπληκτες περιοχές, παρουσία που είναι καταδικασμένη στη συνείδηση του Λαού. Αυτό επιβεβαιώνεται.

'Εκανε μερικές επισημάνσεις ο κ. Τρυφωνίδης, πρέπει να προσθέσω και εγώ, ότι πέραν του αποχετευτικού και πέραν του αύλακα, που πρέπει να διορθωθεί, και της αντικατάστασης τμημάτων του δικτύου ύδρευσης, που διαβρώνουν το υπέδαφος, οι πιστώσεις που διατέθησαν για την αναστήλωση των τοιχείων του οδικού δικτύου δεν είναι επαρκείς, το ΤΕΒΕ δεν εξέδωσε ακόμα την απόφαση περί αναστολής στους εμπόρους, βιοτέχνες, όπως είχε δεσμευθεί για εξάμηνο, ακόμα, επιβεβαίωση της προχειρότητας της παρουσίας της Πολιτείας είναι ότι το Γραφείο Αποκαταστάσεως Σεισμοπλήκτων λειτουργεί με αποσπασμένους υπαλλήλους από διάφορους νομούς. Χρειάζονται ακόμα τριάντα κοντέινερς για να καλυφθούν επαρκώς οι ανάγκες και τέλος, για να βρεθεί η Κόνιτσα σε ρυθμό ανάπτυξης είναι αναγκαίο, το Υπουργείο Εθνικής Οικονομίας να διαθέσει τα 16 δισ. για τα απαραίτητα και αναγκαία έργα ανάπτυξης, που έχουν προταθεί από όλες τις εμπλεκόμενες υπηρεσίες του Νομού Ιωαννίνων και επιπλέον ποια ήταν η παρουσία της Πολιτείας στις περιοχές της 'Αρτας, από τις καταστροφές, γιατί λόγω των βροχοπτώσεων έπεσαν κατοικίες και εκεί. Κάποιο κυβερνητικό κλιμάκιο επισκέφθη την 'Αρτα. Τι έγινε;

Κλείνοντας, κύριε Υπουργέ, θέλω να πιστεύω έστω και αργά, ότι η Κυβέρνηση, αλλά και όλοι εμείς οι Βουλευτές, θα επιχειρήσουμε νομοθετικά εκείνες τις τομές, που θα μας απεγκλωβίσουν από τη μέχρι σήμερα κακόμοιρη, άτολμη και ανοργάνωτη παρουσία της Πολιτείας, αν θέλουμε να διαφυλάξουμε το κύρος και την αξιοπιστία του δημοκρατικού μας πολιτεύματος και αν θέλουμε να είμαστε χωρίς αμφισβητήσεις, οι πολιτικοί ταγοί αυτού του Τόπου.

Η Κυβέρνησή σας οφείλει και έχει χρέος να υιοθετήσει τα προτεινόμενα από τους συναδέλφους, που θα ανακουφίσουν και θα δώσουν λύση στα προβλήματα των σεισμοπαθών. Αλλά να εκφράσει και τη βούληση όλων των Βουλευτών, που δε θέλουν αυτήν την απαράδεκτη εικόνα της Πολιτείας.

Σας ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο κ. Χαϊτίδης έχει το λόγο.

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, αγαπητοί συνάδελφοι, ο σεισμός του Αυγούστου του 1996 στην περιοχή της Κόνιτσας του Νομού Ιωαννίνων και οι μετασεισμοί που ακολούθησαν, μας έδωσαν μία ακόμη φορά την ευκαιρία να διαπιστώσουμε την ανεπάρκεια της κρατικής μηχανής. Αφέθηκαν τρεις χιλιάδες άτομα να περάσουν ανυπεράσπιστα το χειμώνα. Οι πιο τυχεροί από αυτούς στοιβάχθηκαν κυριολεκτικά ως εμπορεύματα σε τελείως ακατάλληλα εμπορευματοκιβώτια, που υποβιβάζουν τον άνθρωπο και καταδεικνύουν το απαράδεκτα χαμηλό επίπεδο οργανώσεως, πολιτισμού και κυρίως κοινωνικής φροντίδας της κρατικής μηχανής, από μία Κυβέρνηση που αυτάρεσκα, αλλά απατηλά, αυτοαποκαλείται εκσυγχρονιστική, με κοινωνικό ενδιαφέρον και μέτρα στο πρόγραμμα και τις υποσχέσεις της, αλλά όχι στην πρακτική της.

Σε μία περιοχή, την 'Ηπειρο, με απελπιστικά ραγδαία μείωση του ενεργού πληθυσμού, που έχει αφεθεί στο έλεος των αλβανικών συμμοριών, προσετέθη ένας ακόμη λόγος για την ολοκληρωτική εγκατάλειψή της. Για τις ανοιχτές ακόμη και χωρίς προοπτική επουλώσεως, πληγές του πρόσφατου σεισμού, κύριε Υπουργέ, μου προκάλεσε μια συγκλονιστική εντύπωση ένα ρεπορτάζ, που είδα στην τηλεόραση αυτές τις εορταστικές ημέρες που προηγηθήκαν. Μια γερόντισσα μπροστά στον τηλεοπτικό φακό, παρακαλούσε το Θεό και τους 

Σελίδα 2481 

ανθρώπους να τη βοηθήσουν να πεθάνει για να απαλλαγεί από το αβάσταχτο μαρτύριο που περνούσε.

Αυτή, φαίνεται, ήταν η τελευταία λύση στην οποία καταφεύγουν οι Ηπειρώτες, εγκαταλελειμμένοι από κάθε φροντίδα της Πολιτείας. 'Οσα μέτρα έχουν ληφθεί, οφείλονται κυρίως στην αυτοθυσία και τις πρωτοβουλίες του σεβασμιοτάτου Μητροπολίτη Κονίτσης κ. Ανδρέα και των τοπικών αρχών.

Την τραγική σημερινή κατάσταση των κατοίκων και την κυβερνητική αδιαφορία, εξέθεσαν αναλυτικά οι προηγηθέντες συνάδελφοι. Θα προχωρήσω σε προτάσεις, που νομίζω ότι θα ανακουφίσουν τους σεισμοπλήκτους της περιοχής Κόνιτσας, αλλά και θα βοηθήσουν μελλοντικά, αποτελεσματικά και έγκαιρα κάθε πιθανή νέα ανάλογη καταστροφή, που ενδεχομένως θα συμβεί στη Χώρα μας, αφού είναι δεδομένο επιστημονικά, στατιστικά και πραγματικά, ότι ολόκληρη η Ελλάδα είναι μια σεισμόπληκτη περιοχή.

Οι προτάσεις, κύριε Υπουργέ, είναι οι εξής:

Πρώτον, να υπάρξει μια σοβαρή, ουσιαστική, εκ βάθρων αναδιάρθρωση της ΥΑΣΒΕ και των άλλων συναρμοδίων υπηρεσιών. Χρειάζεται η ύπαρξη ενός σκελετού, τουλάχιστον, από μόνιμα στελέχη, από προσωπικό εξειδικευμένο και κυρίως από προσωπικό που συνεχώς θα επιμορφώνεται και θα ενημερώνεται, με βάση τη διεθνή εμπειρία, τη διεθνή έρευνα στην αντιμετώπιση τέτοιων φαινομένων, όπως είναι οι σεισμοί και τα αποτελεσματά τους. Διότι, δυστυχώς, μια τέτοια υπηρεσία με τέτοια συγκρότηση, δεν υπάρχει και απλώς εμβαλωματικά και αποσπασματικά και κατά έναν τρόπο πρόχειρο -όπως ελέχθη από τους συναδέλφους προηγουμένως- προσπαθεί κάθε φορά η Κυβέρνηση να αντιμετωπίσει τέτοια φαινόμενα, τα οποία δυστυχώς πρέπει να θεωρούνται ανά πάσα στιγμή αναμενόμενα σε όλο τον Ελλαδικό χώρο.

Δεύτερον, πρέπει στη Χώρα μας, σε κάθε δήμο και κοινότητα, να οριστούν, στα πλαίσια των σχεδίων αντιμετωπίσεως εκτάκτων αναγκών, χώροι για την προσωρινή, αλλά και την οριστική εγκατάσταση σεισμοπλήκτων. Διότι παρουσιάζεται το παράδοξο και απαράδεκτο, βεβαίως, για ένα οργανωμένο κράτος, φαινόμενο, κάθε φορά που θα συμβεί ένας σεισμός, να τρέχουν οι κάθε είδους αρμόδιοι και αναρμόδιοι, να δημιουργούν κάποιες εντυπώσεις και φιέστες επιτόπου και τότε να αρχίζουν να σκέφτονται και να συσκέπτονται για να αντιμετωπίσουν φαινόμενα, τα οποια εν πολλοίς, κύριε Υπουργέ, δεν είναι τοπικά, αλλά είναι φαινόμενα γενικά, για τα οποία έπρεπε το Κράτος, η Πολιτεία, η κάθε Κυβέρνηση, να είχε αποφασίσει τα γενικά εκείνα μέτρα, τα οποία απλώς μετά την εκδήλωση του φαινομένου ταχύτατα να εφαρμόζονται, διότι θα είχαν εγκαίρως προαποφασιστεί.

Σαν τέτοια μέτρα, προτείνω την ύπαρξη σε κάθε δήμο και σε κάθε κοινότητα, μιας οργανωμένης περιοχής, με την κατασκευή ειδικών έργων υποδομής, αλλά και την εγκατάσταση και την ανάθεση εργολαβιών, που θα βρίσκονται σε αναστολή, ώστε αμέσως μετά τη διαπίστωση των ζημιών να εγκαθίστανται τα κατάλληλα συνεργεία, είτε για τη μετεγκατάσταση των σεισμοπλήκτων είτε για την επισκευή όσων κτιρίων κρίνονται ότι είναι επισκευάσιμα.

Τέλος, κρίνω ότι είναι επιβεβλημένο, όλες οι αρμόδιες υπηρεσίες -γιατί στην περίπτωση ενός σεισμού όλες οι κρατικές υπηρεσίες πρέπει να παίξουν κάποιο ρόλο- να έχουν έτοιμα τα σχέδια εφαρμογής και να μην ακούμε ή να μην προσδοκούμε ή να μην ευελπιστούμε, ότι οι τράπεζες, τα ταμεία ή οι κάθε είδους υπηρεσίες, μετά τον κάθε σεισμό, ειδικά για εκείνη την περιοχή, θα σκεφθούν και θα λάβουν κάποια μέτρα ανακουφιστικά, όπως είναι η αναστολή των δανείων, η αναστολή εισπράξεων διαφόρων οφειλών προς τα ταμεία και άλλες υπηρεσίες.

Νομίζω ότι με μια τέτοια οργάνωση, με μια τέτοια προετοιμασία όλων, κύριε Υπουργέ, -γιατί όλες οι υπηρεσίες είναι αρμόδιες και συναρμόδιες των κρατικών υπηρεσιών- θα έχουμε μια αποτελεσματικότερη αντιμετώπιση των συνεπειών ενός σεισμού και δε θα έχουμε τα φαινόμενα τα οποία σας είπα προηγουμένως, να φτάσουμε στο σημείο να εκλιπαρούν οι άνθρωποι να πεθάνουν για να γλυτώσουν από αυτό τα άγχος, από αυτήν την ταλαιπωρία και από αυτές τις συνέπειες του σεισμού, όπως συνέβη με τους απελπισμένους πλέον κατοίκους της περιοχής Κόνιτσας.

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός):Ο Υφυπουργός ΠΕ.ΧΩ.Δ.Ε., κ. Βερελής, έχει το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.):Κύριε Πρόεδρε, κυρίες και κύριοι συνάδελφοι, ξεκινάμε το 1997 με μία επερώτηση από την πλευρά της Νέας Δημοκρατίας. Το θέμα των σεισμών νομίζω ότι είναι ένα επίκαιρο θέμα για τη Νέα Δημοκρατία και ο ίδιος ο Αντιπρόεδρός της, ο οποίος έχει αποκτήσει πολύ μεγάλη εμπειρία στα θέματα αυτά, είναι σήμερα εδώ και αυτό είναι μια τιμή για εμένα. 

Το ότι ένας Υφυπουργός απαντάει σ' αυτή την επερώτηση, νομίζω ότι έχοντας την αρμοδιότητα δε θα αποτελέσει πρόβλημα στη συζήτησή μας, κύριε Φούσα, και πιστεύω ότι μέσα από τη συζήτηση θα μπορούμε ξεπερνώντας μικροκομματικές σκοπιμότητες, πραγματικά να έχουμε έναν εποικοδομητικό διάλογο στο γενικότερο θέμα των σεισμών.

Η χάραξη μιας ορθολογικής αντισεισμικής πολιτικής και η αποτελεσματική εφαρμογή της στην πράξη, αποτελεί το σημαντικότερο παράγοντα προστασίας της ζωής, της υγείας και της περιουσίας των πολιτών από τους σεισμούς. Είναι γεγονός ότι παρά τις τεράστιες διαστάσεις του προβλήματος και τις οδυνηρές εμπειρίες μέχρι τις αρχές της δεκαετίας του '80, δε δόθηκε το βάρος που έπρεπε στην οργάνωση της αντισεισμικής προστασίας και στην προετοιμασία της αντιμετώπισης των συνεπειών των σεισμών. Το 1983 για πρώτη φορά μπαίνουν οι βάσεις και προωθείται η συστηματική και οργανωμένη αντιμετώπιση του προβλήματος και ιδρύεται ο Οργανισμός Αντισεισμικού Σχεδιασμού και Προστασίας.

Για την αποτελεσματική εφαρμογή της υπάρχουσας επιστημονικής γνώσης και εμπειρίας απαιτούνται κατάλληλοι θεσμοί. Στα πλαίσια της Γενικής Γραμματείας Δημοσίων 'Εργων του Υ.ΠΕ.ΧΩ.Δ.Ε. λειτουργούν μια σειρά από φορείς και υπηρεσίες, ο Οργανισμός Αντισεισμικού Σχεδιασμού και Προστασίας, το Ινστιτούτο Σεισμολογίας και Αντισεισμικών Κατασκευών και η Υπηρεσία Αποκατάστασης Σεισμοπλήκτων με έδρα την Αθήνα και η Υπηρεσία Αποκατάστασης Σεισμοπλήκτων Βορείου Ελλάδος με έδρα τη Θεσσαλονίκη.

Παρά την αλματώδη πρόοδο της τεχνολογίας και εξέλιξη της επιστήμης, παρατηρούμε καθημερινά διεθνώς, σοβαρότατες επιπτώσεις από μεγάλους σεισμούς και σεισμούς καταστροφικούς, που επιδεινώνεται η κατάσταση, διότι το σύγχρονο θέμα των μεγαλοπόλεων με τη σύγχρονη οικοδόμηση, δημιουργεί επιπλέον προβλήματα. Και θα ήταν υπερβολικό να πιστέψουμε ότι αυτό οφείλεται σε μια ιδιορρυθμία της φύσης.

Η Χώρα μας δεν εξαιρείται δυστυχώς από τον κανόνα και έτσι τα τελευταία δεκαπέντε χρόνια έγιναν σημαντικότατοι σεισμοί, που έχουν πλήξει τα μεγάλα αστικά μας κέντρα, αλλά και ευρύτερες περιοχές, Θεσσαλονίκη το 1978, Αθήνα και Κόρινθος το 1981, Βόλος το 1983, η Καλαμάτα, ο Πύργος, το Βαρθολομιό, η Πάτρα, η Κοζάνη, τα Γρεβενά, το Αίγιο και τελευταία η Κόνιτσα. Είναι, λοιπόν, η Ελλάδα μια χώρα, που πραγματικά συγκεντρώνει ένα πολύ μεγάλο ποσοστό της έκλυσης της σεισμικής δραστηριότητας της Ευρώπης, ένα ποσοστό το οποίο υπερβαίνει το 50%. Και αυτό μας δημιουργεί μια σειρά από προβλήματα, μια σειρά από μεγάλες δαπάνες και μια σειρά από υποχρεώσεις της οργανωμένης Πολιτείας. 'Ετσι έχει όχι απλώς γίνει συνείδηση στο Υ.ΠΕ.ΧΩ.Δ.Ε., ότι οι σεισμοί συνιστούν πρόβλημα εθνικών διαστάσεων, αλλά συστηματικά προωθούνται παρεμβάσεις και λύσεις.

Η ανταπόκριση στο αίτημα των κοινωνικών και επιστημονικών φορέων με την ίδρυση το 1983 του ΟΑΣΠ, έχει βοηθήσει πιστεύω σημαντικά στο να υπάρχει μια σωστή αντιμετώπιση του προβλήματος των σεισμών. Σήμερα ο οργανισμός έχει μια υπερδεκαετή πορεία και παρά τα οργανωτικά προβλήματα της πλήρους στελέχωσής του, είναι γνωστός στο Πανελλήνιο και έχει παρουσία και σημαντικό έργο. Ο σκοπός του ΟΑΣΠ είναι

Σελίδα 2482 

η επεξεργασία και ο σχεδιασμός της αντισεισμικής πολιτικής της Χώρας στα πλαίσια των κυβερνητικών κατευθύνσεων, καθώς και ο συντονισμός των ενεργειών δημοσίου και ιδιωτικού δυναμικού για την εφαρμογή της πολιτικής αυτής.

Ειδικότερα ο ρόλος του οργανισμού αυτού είναι να συγκεντρώσει και να τεκμηριώσει το προφυλακτικό υλικό για τις επιπτώσεις των σεισμών. Να καθορίσει και να χρηματοδοτήσει προγράμματα εφαρμοσμένης έρευνας. Να προγραμματίσει και να συντονίσει δίκτυο σεισμογράφων, σύνταξη γεωλογικών χαρτών μικροζωνικών μελετών, να συντάξει αντισεισμικούς κανονισμούς, να προωθήσει προγράμματα, να συνεργαστεί με διεθνείς οργανισμούς και να προωθήσει -και αυτό είναι πάρα πολύ σημαντικό- σχέδια έκτακτης ανάγκης.

Προβλέπονται μέσα στην οργάνωση του ΟΑΣΠ δύο επιστημονικά κλιμάκια έκτακτης ανάγκης στο κεφάλαιο Ξενοκράτης-σεισμοί, ένα στην Αθήνα τετραμελές και ένα στη Θεσσαλονίκη τετραμελές επίσης, τα οποία ενεργοποιήθηκαν με άριστα αποτελέσματα στις περιπτώσεις των πρόσφατων καταστροφών Κοζάνης και Αιγίου.

Παράλληλα με τον Οργανισμό Αντισεισμικού Σχεδιασμού και Προστασίας υπάρχει και η Υπηρεσία Αποκατάστασης Σεισμοπλήκτων, που λειτουργεί στην κεντρική υπηρεσία του Υ.ΠΕ.ΧΩ.Δ.Ε. Για τη στεγαστική αποκάτασταση των σεισμοπλήκτων και για την αντιμετώπιση ζημιών που προκαλούνται από τους σεισμούς, το Υ.ΠΕ.ΧΩ.Δ.Ε. συνέστησε αυτήν την υπηρεσία στα πλαίσια της Γενικής Γραμματείας Δημοσίων 'Εργων.

Το αντικείμενο που έχει η Υπηρεσία Αποκατάστασης Σεισμοπλήκτων είναι η αποκατάσταση των σεισμοπλήκτων, που επλήγησαν από σεισμούς σε διάφορες περιοχές, που αναφέρθηκαν προηγουμένως, η ίδρυση, η εποπτεία και ο έλεγχος των ΤΑΣ και των ΓΑΣ, που είναι οι τομείς και τα γραφεία αποκατάστασης σεισμοπλήκτων, είναι ο καθορισμός των πιστωτικών μέτρων, είναι η προσωρινή και μόνιμη στέγαση των σεισμοπλήκτων -γίνεται με παραχώρηση λυόμενων οικίσκων, των κοντέινερς ή με επιδότηση ενοικίου ή με δωρεάν παραχώρηση μόνιμης προκατασκευασμένης ή συμβατικής κατοικίας στους τόπους οι οποίοι έχουν πληγεί και έχουν δημιουργηθεί προβλήματα στα κτίρια. Είναι ακόμη η εξασφάλιση της χρηματοδότησης των προγραμμάτων αποκατάστασης σεισμοπλήκτων, είναι η παρακολούθηση των δαπανών, η απορρόφηση των πιστώσεων, η χρηματοδότηση των έργων που αποσκοπούν στη διευκόλυνση του έργου της αποκατάστασης των σεισμόπληκτων περιοχών, σε συνεργασία με τις Νομαρχιακές Αυτοδιοικήσεις και με τους δήμους και τις κοινότητες.

Αυτό είναι πάρα πολύ σημαντικό, διότι αφορά ένα κομμάτι από τις ερωτήσεις των εκλεκτών συναδέλφων.

ΙΩΑΝΝΗΣ ΒΑΡΒΙΤΣΙΩΤΗΣ: 'Ολες αυτές είναι αρμοδιότητες του ΟΑΣΠ;

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Της ΥΑΣ, κύριε Πρόεδρε, δηλαδή της Υπηρεσίας Αποκατάστασης Σεισμοπλήκτων.

Επίσης, όλες οι κατεδαφίσεις των επικινδύνως ετοιμορρόπων κτιρίων γίνονται με εργολαβίες, που συστήνονται από τις Νομαρχιακές Αυτοδιοικήσεις και χρηματοδοτούνται από τις δημόσιες επενδύσεις.

Στις 26 Ιουλίου, ημέρα Παρασκευή στις 10 το βράδυ, σημειώθηκε μία ισχυρή σεισμική δόνηση μεγέθους 5,2 βαθμών Ρίχτερ στην περιοχή της Κόνιτσας, η οποία ευτυχώς δεν είχε θύματα, προξένησε, όμως, σοβαρές ζημιές σε κατοικίες, δημόσια και κοινωφελή κτίρια, δρόμους στην πόλη της Κόνιτσας και στα γύρω χωριά.

Αμέσως μετά το σεισμό, το Υ.ΠΕ.ΧΩ.Δ.Ε. κινητοποίησε τις αρμόδιες υπηρεσίες του, την ΥΑΣ, την ΥΑΣΒΕ και τους Τομείς Αποκατάστασης Σεισμοπλήκτων της Κοζάνης, των Γρεβενών και της Πάτρας, καθώς και άλλες υπηρεσίες και εποπτευόμενους φορείς, όπως είναι ο ΟΑΣΠ και το ΙΤΣΑΚ, για την αποκατάσταση των σεισμοπλήκτων και την αντιμετώπιση των άμεσων προβλημάτων που προέκυψαν από το σεισμό.

Την επόμενη το πρωί, Σάββατο 27 Ιουλίου, συγκροτήθηκαν από την Υπηρεσία Αποκατάστασης Σεισμοπλήκτων δεκαπέντε συνεργεία επανδρωμένα από τριάντα έμπειρους μηχανικούς από τις παραπάνω υπηρεσίες και τη Νομαρχία Ιωαννίνων και άρχισαν τις πρώτες αυτοψίες για το χαρακτηρισμό των κτισμάτων σε κατοικήσιμα ή μη, την κατεδάφιση των ετοιμόρροπων κτισμάτων και την υποστύλωση των κτισμάτων που παρουσίασαν ζημιές στο φέροντα οργανισμό.

'Αρχισαν επίσης να μοιράζονται σκηνές για την προσωρινή διαμονή των αστέγων στην ύπαιθρο.

Τη μεθεπόμενη ημέρα, Κυριακή 28 Ιουλίου -και κάνω την αναφορά ημέρα προς ημέρα, διότι οι πρώτες ώρες και ημέρες μετά από έναν καταστρεπτικό σεισμό είναι πάρα πολύ σημαντικές και εκεί κρίνεται και η ετοιμότητα και η άσκηση μιας σωστής πολιτικής στην αντιμετώπιση των σεισμών- μεταφέρθηκαν οι πρώτοι οικίσκοι, τα κοντέινερς, για τη στέγαση αυτών που είχαν άμεση ανάγκη. Παράλληλα τα κλιμάκια του ΟΑΣΠ που βρίσκονταν στην Κόνιτσα, εγκατέστησαν ειδικά όργανα για την παρακολούθηση της σεισμικής δραστηριότητας και άρχισαν την καταγραφή και τη μελέτη των ζημιών.

Μέχρι και την Κυριακή το βράδυ, τα συνεργεία της Υπηρεσίας Αποκατάστασης Σεισμοπλήκτων είχαν πραγματοποιήσει εξακόσιες αυτοψίες και έκριναν διακόσια πενήντα σπίτια προσωρινά μη κατοικήσιμα.

Τη Δευτέρα στις 29 Ιουλίου, επισκέφθηκε την Κόνιτσα ο αρμόδιος Υφυπουργός τότε ΠΕ.ΧΩ.Δ.Ε., κ. Μανώλης Λουκάκης, προκειμένου να συντονίσει τις δραστηριότητες των δημοσίων υπηρεσιών για την αποκατάσταση των σεισμοπλήκτων. Οργανώθηκαν στα γραφεία του Δήμου Κόνιτσας, από την Υπηρεσία Αποκατάστασης Σεισμοπλήκτων και τον ΟΑΣΠ, για την υποστήριξη του έργου ανακούφισης των πληγέντων. Οι τομείς αυτοί στελεχώθηκαν από εθελοντές κατοίκους της Κόνιτσας, κυρίως εκπαιδευτικούς -και θέλω από αυτήν τη θέση να τιμήσω αυτούς τους ανθρώπους για την προσφορά τους- και συνέβαλαν καθοριστικά στην προώθηση της μετασεισμικής αποκατάστασης.

Ο ΟΑΣΠ εγκατέστησε στο δήμο σταθμό ασύρματης επικοινωνίας για το συντονισμό των κλιμακίων που εκτελούσαν επιχειρήσεις έκτακτης ανάγκης. Προσέφερε επίσης έγκυρη και άμεση πληροφόρηση στις τοπικές αρχές σχετικά με την εξέλιξη της σεισμικής δραστηριότητας, πραγματοποίησε ενημερωτικές ομιλίες για τα θέματα αντισεισμικής προστασίας στους πολίτες, στους εκπαιδευτικούς, στους μαθητές και πραγματοποίησε ασκήσεις ετοιμότητας στο Γυμνάσιο και Λύκειο της Κόνιτσας.

Παράλληλα, κλιμάκια ψυχολόγων και κοινωνικών λειτουργών της Διεύθυνσης Κοινωνικής Πρόνοιας Ιωαννίνων, επισκέπτονταν με τη συνοδεία - μηχανικών του ΟΑΣΠ, τις οικογένειες των αστέγων και τους παρείχαν ψυχολογική υποστήριξη. Και είναι πάρα πολύ σημαντικά αυτά τα οποία έγιναν τις πρώτες εκείνες ημέρες, διότι αυτές οι δραστηριότητες των κρατικών φορέων και του δήμου, είχαν αποτέλεσμα να αντιμετωπισθεί αποτελεσματικά ο νέος σεισμός, οποίος έγινε πλέον την Τρίτη 6 Αυγούστου και ήταν μεγέθους 5,6 βαθμών της κλίμακας Ρίχτερ. Ο νέος σεισμός ολοκλήρωσε το καταστροφικό έργο του πρώτου, σε όσα κτίρια είχαν υποστεί σοβαρές βλάβες, όμως, δε δημιούργησε κανένα πρόσθετο πρόβλημα στους κατοίκους, οι οποίοι τον αντιμετώπισαν με ψυχραιμία, αφού προηγουμένως είχαν δεχθει όλη αυτήν τη σωστή και επιστημονική ενημέρωση.

Το Υ.ΠΕ.ΧΩ.Δ.Ε., όπως ανέφερα και παραπάνω, κινητοποίησε από την πρώτη ημέρα τις αρμόδιες υπηρεσίες και προέβη στη λήψη μιας σειράς μέτρων, με στόχο την άμεση και μεσοπρόθεσμη στέγαση των αστέγων, κατεδάφιση των επικινδύνως ετοιμορρόπων κτισμάτων, την υποστύλωση των επισκευάσιμων κτιρίων, την άρση των καταπτώσεων και αποκατάσταση των δρόμων και την οργάνωση και συντονισμό των υπόλοιπων εμπλεκομένων φορέων για την παροχή βοήθειας στους σεισμόπληκτους και την επαναφορά της ζωής στις πληγείσες περιοχές στην προ του σεισμού κατάσταση.

Θα αναφέρω πολύ συνοπτικά, κύριοι συνάδελφοι, τις 

Σελίδα 2483 

ενέργειες του Υ.ΠΕ.ΧΩ.Δ.Ε. από τις 6 Αυγούστου μέχρι και σήμερα. Και αυτό, για να καταδείξω ότι όχι αδιαφορία δεν υπήρξε, αλλά υπήρξε εγρήγορση, υπήρξε αποτελεσματικότητα, υπήρξε το Κράτος, το οποίο βρέθηκε δίπλα στους σεισμοπαθείς και υπήρξε και αναγνώριση από τους ίδιους τους σεισμοπαθείς, όπως θα δείτε τη συνέχεια.

'Εγιναν αυτοψίες σε χίλιες εξακόσιες τριάντα οικοδομές στα χωριά της σεισμόπληκτης ζώνης και στην πόλη της Κόνιτσας. Εκδόθηκαν εκατόν εξήντα εννέα πρωτόκολλα επικινδύνως ετοιμορρόπων κτισμάτων στα χωριά και εκατόν ογδόντα έξι στην Κόνιτσα, συνολικά τριακόσια τριάντα πέντε κτιρίων. Κατεδαφίστηκαν τα επικινδύνως ετοιμόρροπα κτίσματα και υποστηλώθηκαν εκατό περίπου κτίρια. Καθαρίστηκαν οι δρόμοι από τα μπάζα και αποκαταστάθηκε η συγκοινωνία στη εθνική οδό Ιωαννίνων-Κόνιτσας, η οποία είχε διακοπεί λόγω καταπτώσεων. Εκδόθηκε απόφαση στις 19-8-96 για την αποκατάσταση των ζημιών από το σεισμό της 26ης Ιουλίου στην επαρχία Κόνιτσας. Κηρύχθηκε δηλαδή η περιοχή ως σεισμόπληκτη. Ιδρύθηκε και λειτούργησε το γραφείο αποκατάστασης σεισμοπλήκτων Κόνιτσας και επανδρώθηκε με έμπειρο προσωπικό, έξι μηχανικούς, έναν υπομηχανικό και τρεις διοικητικούς υπαλλήλους. Αυτήν τη στιγμή υπάρχουν δέκα άτομα τα οποία βρίσκονται εκεί. 'Ηθελα να πω στο συνάδελφο, κ. Φούσα ότι σωστό είναι πραγματικά να έχουμε ένα προσωπικό μονίμως εκεί, αλλά είναι αδύνατο,κύριε Φούσα, να έχουμε εμπείρους ανθρώπους, οι οποίοι θα βρίσκονται σε κάθε σημείο της Επικράτειας, μονίμως εγκατεστημένοι, περιμένοντας το σεισμό.

ΑΝΤΩΝΙΟΣ ΦΟΥΣΑΣ: Εγω μιλάω για το σεισμό που έγινε πρόσφατα.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Θα πρέπει αυτοί πραγματικά να μεταφερθούν και μεταφέρθηκαν και παραμένουν εκεί. Μεταφέρθηκαν διακόσια εβδομήντα μεταφερόμενοι οικίσκοι κοντέϊνερς των είκοσι ή είκοσι πέντε τ.μ., στους οποίους στεγάστηκαν ισάριθμες οικογένειες σεισμοπλήκτων. Επίσης τοποθετήθηκαν δεκατέσσερις μεταφερόμενες αποθήκες για την αποκατάσταση και αποθήκευση οικοσκευών των σεισμοπλήκτων. Η συνολική δαπάνη, η οποία υπήρξε γι' αυτούς τους οικίσκους και τις αποθήκες ανήλθε στα 830 εκατομμύρια. Οι οικίσκοι τοποθετήθηκαν στα οικόπεδα των σεισμοπλήκτων ή σε οργανωμένους οικισμούς. Οι οικίσκοι αυτοί -επειδή ακούσθηκε ότι είναι άθλιες οι συνθήκες μέσα σ' αυτές και δεν ξέρω αν ο συνάδελφος κ. Χαϊτίδης έχει επισκεφθεί ποτέ τέτοιον οικίσκο, αν όχι, με χαρά να τον ξεναγήσω- είναι κατασκευασμένοι από υλικά που παρέχουν ανεκτές κι όχι άριστες συνθήκες διαβίωσης. Περιέχουν πλήρες λουτρό και κουζίνα, ώστε να μπορούν να φιλοξενήσουν οικογένειες των τριών, τεσσάρων και πέντε ατόμων για το χρονικό διάστημα που θα απαιτηθεί μέχρι την επισκευή ή ανακατασκευή της κατοικίας τους.

ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μας προτείνετε να πάμε να μείνουμε!

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Σας προτείνω να πάτε να δείτε, κύριε Καραμπίνα.

Κατασκευάσθηκαν επτά οικισμοί μεταφερομένων οικίσκων, με δίκτυα ηλεκτρικού ρεύματος, ύδρευσης και αποχέτευσης και εσωτερικής οδοποιϊας. 'Εξι οικισμοί είναι στην Κόνιτσα και ένας στην Κοινότητα Ηλιόραχης. Εγκρίθηκε από 28.8.96 επιδότηση ενοικίου σε άστεγους ιδιοκτήτες ή ενοικιαστές με ποσό μέχρι 60.000 δραχμών το μήνα.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Το μέτρο αφορά τις οικογένειες, που επέλεξαν την ενοικίαση κατοικίας αντί της διαμονής σε μεταφερόμενο οικίσκο. 

Με τις παραπάνω ενέργειες του Υ.ΠΕ.ΧΩ.Δ.Ε., όλοι οι άστεγοι σεισμόπληκτοι έχουν στεγαστεί προσωρινά σε μεταφερόμενους οικίσκους ή με επιδότηση ενοικίου μέχρι την κατασκευή ή επισκευή της κατοικίας τους. Xρηματοδοτήθηκε με ποσό 434 εκατ. δραχμών η Νομαρχιακή Αυτοδιοίκηση Ιωαννίνων, ο Δήμος Κόνιτσας και οι σεισμόπληκτες κοινότητες για την εκτέλεση έργων υποδομής, κατεδαφίσεων, ειδικών κτιρίων, δημοσίων κτιρίων κλπ.

Και δεν είναι θέμα του ΠΑ.ΣΟ.Κ., κύριοι συνάδελφοι. Το Ελληνικό Κράτος γενικώς αντιμετωπίζει έτσι τους σεισμούς. Θα ήθελα να πω ότι πραγματικά αυτό το οποίο είπε ο συνάδελφος κ. Καραμπίνας, εγώ προσωπικά το θεωρώ πάρα πολύ σωστό. Δεν είναι οι σεισμοί, ούτε οι καταστροφές θέμα προς μικροκομματική εκμετάλλευση.

Πραγματικά, έχουμε ανάγκη από μόνιμο πλαίσιο αντιμετώπισης τέτοιων θεμάτων. Θα δείτε περαιτέρω στην ανάλυση και στα στοιχεία, τα οποία θα σας παραθέσω, ότι πραγματικά έτσι θα πρέπει να είναι, διότι έτσι θα γίνουμε πιο αποτελεσματικοί ως κράτος και έτσι θα δημιουργήσουμε και συνθήκες αντιμετώπισης ψύχραιμων καταστάσεων με τον τρόπο που πρέπει να αντιμετωπιστούν.

Χρηματοδοτήθηκαν, λοιπόν, με 434 εκατ. η Νομαρχιακή Αυτοδιοίκηση Ιωαννίνων, ο Δήμος Κόνιτσας και οι σεισμόπληκτες κοινότητες. Στη Νομαρχιακή Αυτοδιοίκηση Ιωαννίνων, διετέθη το ποσό των 50 εκατ. για κατεδαφίσεις κτισμάτων με απόφαση που υπεγράφη στις 8.8.1996. 

Στο Δήμο Κόνιτσας, διετέθη το ποσό των 289 εκατ. δραχμών για υποστηλώσεις, διαμορφώσεις χώρων υποδοχής των οικίσκων, βελτιώσεις των υποδομών, κατασκευές τοίχων αντιστήριξης, προσωρινές επισκευές βοηθητικών κτισμάτων, κατασκευή αποθήκης εμβαδού εξακοσίων τετραγωνικών μέτρων για τη φύλαξη των οικοσκευών των σεισμοπλήκτων. Αυτές είναι αποφάσεις, των οποίων η τελευταία υπεγράφη στις 20.12.1996. Σε δεκαεπτά κοινότητες της περιοχής διατέθηκε μια σειρά βοηθημάτων, προκειμένου να υπάρξει βελτίωση έργων υποδομής, 20 εκατ. αμέσως και 75 εκατ. μέσω της ΥΑΣ.

Εγκρίθηκε χρηματοδότηση 156 εκατ. δραχμών για την εκπόνηση μελετών σχετικών με τους σεισμούς ως εξής: Για την πολεοδομική μελέτη, πράξη εφαρμογής του Δήμου Κόνιτσας, εγκρίθηκε χρηματοδότηση 143 εκατ. δραχμών και διετέθη ήδη στο Δήμο Κόνιτσας το ποσό των 42 εκατ. δραχμών με απόφαση που υπεγράφη στις 20.12.1996. Για την ανάθεση στο ΙΓΜΕ σύνταξης γεωλογικής μελέτης, διετέθη στο Δήμο Κόνιτσας χρηματοδότηση 13 εκατ. δραχμών.

Αυτό είναι το θέμα το οποίο πρέπει να μελετηθεί, το θέμα το οποίο ο συνάδελφος κ. Τρυφωνίδης ανέφερε προηγουμένως. Αυτό το έχει αναλάβει ο Δήμος. 'Εχουμε Οργανισμούς Τοπικής Αυτοδιοίκησης, που μπορούν να αντιμετωπίσουν τέτοια πράγματα. Ζήτησαν οι ίδιοι να τα αντιμετωπίσουν και το Υ.ΠΕ.ΧΩ.Δ.Ε. ήλθε αρωγός και χρηματοδότησε τη μελέτη αυτή.

Εκδόθηκαν αποφάσεις για τον καθορισμό των πιστωτικών μέτρων, για την ανακατασκευή ή επισκευή των κατοικιών. Για τις ανακατασκευές των κατοικιών, προβλέπεται χορήγηση δανείου για τους σεισμούς ως εξής: Δωρεάν κρατική αρωγή 33% του συνολικού ποσού, άτοκο δάνειο δεκαπενταετούς διάρκειας για το υπόλοιπο ποσό. Ανώτατο όριο δανειοδοτούμενης επιφάνειας για την κατοικία είναι τα εκατόν είκοσι τετραγωνικά μέτρα. Η υπολογιζόμενη τιμή μονάδας είναι 110.000 δραχμές μέχρι τα εκατόν είκοσι τετραγωνικά μέτρα. Για τα παραδοσιακά κτίσματα δε, η τιμή μονάδας είναι 130.000 δραχμές για κάθε τετραγωνικό μέτρο.

Ανάλογες ρυθμίσεις προβλέπονται για τις ανακατασκευές σε κάθε κατηγορία κτιρίων, καταστήματα, ξενοδοχεία, βοηθητικούς χώρους κλπ., όπου οι τιμές μονάδος κλιμακώνονται από 50.000 έως 120.000 δραχμές. Για τις επισκευές των κτιρίων, υπάρχουν αντίστοιχα μέτρα, δωρεάν κρατική αρωγή 30%, άτοκο δάνειο δεκαπενταετούς διάρκειας. Η υπολογιζόμενη τιμή μονάδας φτάνει τις 55.000 δραχμές, για δε τα παραδοσιακά κτίσματα η τιμή μονάδας είναι 110.000 δραχμές για κάθε τετραγωνικό μέτρο.

Εκπονήθηκαν από την αρμόδια διεύθυνση του Υ.ΠΕ.ΧΩ.Δ.Ε. εννέα πλήρεις πρότυπες μελέτες κατοικιών, δηλαδή πακέτο μελετών που μπορούν οι κάτοικοι να χρησιμοποιήσουν, προκειμένου να έχουν απαλλαγή από το κόστος της αμοιβής ιδιωτών μηχανικών. Το οικονομικό όφελος για το σεισμόπληκτο

Σελίδα 2484 

κάτοικο της Κόνιτσας, που θα κάνει χρήση αυτών των μελετών, ανέρχεται σε 750.000 δραχμές για κατοικία εμβαδού περίπου εκατό τετραγωνικών μέτρων.

'Ηδη, εκπονούνται ακόμη τέσσερις μελέτες κατοικιών εναλλακτικών μορφών και εμβαδού, οι οποίες θα σταλούν εντός του Ιανουαρίου στην Πολεοδομία Κόνιτσας για χρήση των κατοίκων και έτσι θα έχουμε συνολικά δέκα τρεις τύπους έτοιμων μελετών, που μπορεί να χρησιμοποιηθούν. 'Ηδη διατίθενται από το Γραφείο Αποκατάστασης Σεισμοπλήκτων της Κονίτσης και από το Δήμο της Κονίτσης.

Μέχρι σήμερα έχουν υποβληθεί στο αρμόδιο γραφείο αποκατάστασης σεισμοπλήκτων δέκα οκτώ μελέτες επισκευών από τις οποίες έχουν εγκριθεί ήδη οι δέκα τέσσερις. Δεν έχετε ενημερωθεί υποθέτω, κύριοι συνάδελφοι, ότι έχουν συμβεί αυτά και δύο αιτήσεις καθορισμού δανείων ανατακασκευών, οι οποίες ήδη έχουν εγκριθεί. Εκδόθηκαν οι αποφάσεις των Τραπεζών για τη χορήγηση των δανείων.

Θέλω να επισημάνω ότι η χορήγηση δανείου για ανακατασκευή ή επισκευή οικοδομής που έχει υποστεί βλάβες από το σεισμό ακολουθεί μία συγκεκριμένη διαδικασία.

Προκειμένου για επισκευή κατοικίας πρέπει να ανατεθεί από τον ιδιοκτήτη σε ιδιώτη μηχανικό η εκπόνηση της μελέτης επισκευής κατοικίας, εκτός εάν χρησιμοποιήσει τα έτοιμα πακέτα, τα οποία χορηγούνται ήδη, όπως σας είπα. 'Οταν ολοκληρωθεί η μελέτη μαζί με τα υπόλοιπα δικαιολογητικά υποβάλλονται στο γραφείο αποκατάστασης σεισμοπλήκτων. Στο γραφείο αποκατάστασης ελέγχεται η ακρίβεια της μελέτης και το νόμιμο των δικαιολογητικών και ακολουθεί η έγκριση του δανείου. Τα ίδια περίπου ισχύουν προκειμένου για ανακατασκευή κατοικίας. Συνεπώς, για την όποια καθυστέρηση παρατηρείται στη χορήγηση των σεισμοδανείων δεν ευθύνονται οι αρμόδιες υπηρεσίες του Υ.ΠΕ.ΧΩ.Δ.Ε., αλλά ευθύνεται ο λίγος χρόνος, ο οποίος πέρασε, από τη στιγμή που οι αρμόδιοι υπόλοιποι παράγοντες που εμπλέκονται έχουν κάνει για να υποβάλουν τις μελέτες τους στο γραφείο αποκατάστασης σεισμοπλήκτων. Επαναλαμβάνω, ότι έχουν υποβληθεί δέκα οκτώ και ήδη οι δέκα τέσσερις έχουν εξετασθεί και έχουν ικανοποιηθεί. Για το λόγο αυτό το Υ.ΠΕ.ΧΩ.Δ.Ε. φροντίζει για την προσωρινή στέγαση των οικογενειών μέχρις ότου ολοκληρωθούν αυτές οι διαδικασίες που η κατοικία τους έχει κατεδαφισθεί, ή ακόμα έχει χαρακτηρισθεί μή κατοικήσιμη.

Εκτός από το Υ.ΠΕ.ΧΩ.Δ.Ε. άλλα Υπουργεία και δημόσιοι φορείς δραστηριοποιήθηκαν από την πρώτη μέρα του σεισμού για την παροχή βοήθειας στους σεισμόπληκτους και για λήψη μέτρων ενίσχυσης της οικονομικής ζωής στη σεισμόπληκτη περιοχή. 'Ολα αυτά τα μέτρα σηματοδοτούν παρεμβάσεις και δράσεις που έχουν τους εξής στόχους:

- Να αντιμετωπισθούν αμέσως ζωτικά προβλήματα των κατοίκων με αιχμή τις πρώτες ανάγκες, τη στέγαση και τη διατροφή τους.

- Να δημιουργηθούν οι πρώτες προϋποθέσεις, έτσι ώστε κατά το μεταβατικό στάδιο να οργανωθεί και να διασφαλισθεί ένα ανεκτό επίπεδο ζωής των κατοίκων.

- Να παραμείνει ο πληθυσμός στην Κόνιτσα και στα χωριά μετά από την επαναφορά της κοινωνικής και οικονομικής ζωής σ' ένα ομαλό ρυθμό.

- Να εξασφαλισθούν οι απαραίτητες συνθήκες και οι όροι για να εκδηλωθεί μία τοπική και υπερτοπική κοινωνική αλληλεγγύρη και συμπαράσταση και για να μην καταρρεύσει ο παραγωγικός ιστός της περιοχής.

- Να ενισχυθούν και να αναζωογονηθούν οι επιχειρήσεις, οι παραγωγικές δραστηριότητες και το κέντρο αγοράς της περιοχής.

- Και τέλος να σταθεροποιηθούν και να δημιουργηθούν νέες θέσεις απασχόλησης.

Υπήρξε, λοιπόν, με τη λογική των αναγκαιοτήτων που αναφέρθηκαν μία έκτακτη οικονομική βοήθεια του Υπουργείου Υγείας-Πρόνοιας στις πληγείσες περιοχές. Σε κάθε οικογένεια που επλήγη από τους σεισμούς και αναλόγως με την υποβολή των δικαιολογητικών που υπήρξε χορηγείται από το Υπουργείο Πρόνοιας έκτακτη οικονομική βοήθεια ύψους 200.000 δραχμών.

Μέχρι σήμερα, κύριοι συνάδελφοι, αυτή τη βοήθεια την έχουν λάβει επτακόσιες πενήντα οικογένειες στην περιοχή της Κόνιτσας και στα χωριά και στην πόλη και έχει διατεθεί ποσό 151 εκατ. δραχμών. Αυτή η έκτακτη οικονομική βοήθεια έχει καθαρά κοινωνικό χαρακτήρα και αποσκοπεί στην κάλυψη των πρώτων ζωτικών αναγκών στις πρώτες ημέρες. Η διανομή αυτού του ποσού γίνεται από ειδικές επιτροπές με αντιπροσωπευτική σύνθεση όπου μετέχουν εκπρόσωποι της Τοπικής Αυτοδιοίκησης του Υπουργείου Πρόνοιας, κοινωνικοί λειτουργοί και τεχνικοί της Νομαρχίας μ' ένα τρόπο ο οποίος είναι διαφανής. Για την καταγραφή και την αξιολόγηση των δικαιούχων υπάρχουν συγκεκριμένα και αντικειμενικά κριτήρια για κάθε οικογένεια, όπως οι ζημιές των κατοικιών, η κοινωνική κατάσταση, τα μέλη της οικογένειας, η οικονομική κατάσταση. Την οικονομική βοήθεια των 200.000 δραχμών, σύμφωνα με τις εκτιμήσεις που υπάρχουν δικαιούνται να πάρουν συνολικά περίπου εννιακόσιες οικογένειες. Οι επτακόσιες πενήντα ήδη τις έχουν πάρει. 'Αλλωστε και στη δικιά σας την επερώτηση αναφέρεται ότι οι εκατόν πενήντα οικογένειες της Κόνιτσας δεν έχουν ικανοποιηθεί και σήμερα άκουσα τον κ. Φούσα να λέει για εκατό. Υπήρξε μία πρόοδος. Υποθέτω ότι υπάρχει και μία καθυστέρηση στην υποβολή δικαιολογητικών.

ΑΝΤΩΝΙΟΣ ΦΟΥΣΑΣ: Η Καστοριά καθόλου.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.):Υπάρχουν ειδικές έκτακτες ενισχύσεις για τους συνταξιούχους. Οι συνταξιούχοι αποτελούν μία ιδιαίτερη κοινωνική ομάδα με ειδικές ανάγκες. Η ειδική, λοιπόν, ενίσχυση αυτών των περιοχών που θα χαρακτηρισθούν ως σεισμόπληκτες είναι ένα δείγμα κοινωνικής ευαισθησίας και αλληλεγγύης. 'Αλλωστε είναι γνωστό ότι σ' αυτές τις απομονωμένες περιοχές υπάρχει μία μεγάλη συγκέντρωση συνταξιούχων.

Σε κάθε συνταξιούχο του ΟΓΑ εγκρίθηκε η χορήγηση ποσού 50.000 δρχ. σαν έκτακτη οικονομική ενίσχυση. Η σχετική απόφαση έχει υπογραφεί και αναμένεται η δημοσίευσή της στο ΦΕΚ και ήδη έχει αρχίσει να υλοποιείται.

Το Υπουργείο Εργασίας από τις 11.11.1996, με υπουργική απόφαση, έχει εγκρίνει έκτακτη οικονομική ενίσχυση σε ανέργους της περιοχής Κόνιτσας με το ποσό των 100.000 δρχ. Η ενίσχυση αυτή έχει ήδη καταβληθεί σε πεντακόσιους ανέργους.

Το Υπουργείο Οικονομικών έκανε και αυτό ειδικές ρυθμίσεις για οφειλές πολιτών και των επιχειρήσεων προς το Δημόσιο. Με την υπουργική απόφαση του Υφυπουργού Οικονομικών από 31.7.96 έχουν αποφασισθεί τα εξής. 'Εχουν παραταθεί μέχρι τις 31 Δεκεμβρίου 1996 οι προθεσμίες υποβολής δηλώσεων, συμπεριλαμβανομένων και των δηλώσεων ΦΠΑ και Φόρου Μισθωτών Υπηρεσιών, οι οποίες έληξαν ή θα έληγαν στις 31.12.96, των φορολογουμένων της Δ.Ο.Υ. Κόνιτσας. Επίσης, είχαν παραταθεί μέχρι τις 31 Δεκεμβρίου 1996, οι πληρωμές των βεβαιωμένων και ληξιπρόθεσμων χρεών προς το Δημόσιο.

Τέλος, με άλλη απόφαση έχουν ρυθμιστεί τα βεβαιωμένα και ληξιπρόθεσμα χρέη των φορολογουμένων σεισμοπαθών της Δ.Ο.Υ. Κόνιτσας σε είκοσι τέσσερις μηνιαίες δόσεις, χωρίς προσαύξηση.

Υπήρξαν ακόμα ρυθμίσεις από το Ταμείο Παρακαταθηκών και Δανείων, το οποίο ενέκρινε κατά προτεραιότητα στεγαστικά δάνεια στους δημόσιους υπαλλήλους.

Για τους σεισμόπληκτους κατοίκους της περιοχής Κόνιτσας, το Ταμείο Παρακαταθηκών και Δανείων αποφάσισε την αναστολή για δύο χρόνια, με αντίστοιχη επιμήκυνση της συνολικής διάρκειας των δανείων, της εξυπηρέτησης των τοκοχρεωλυτικών δόσεων των στεγαστικών δανείων που έχουν χορηγηθεί σε δικαιούχους της επαρχίας Κόνιτσας.

Επίσης, εγκρίνονται κατ' εξαίρεση οι αιτήσεις χορήγησης στεγαστικών δανείων στην επαρχία Κόνιτσας.

Για τα σχολικά κτίρια, ο Οργανισμός Σχολικών Κτιρίων προέβη σε άμεση αυτοψία προς καταγραφή των ζημιών και τον ακριβή προσδιορισμό του κόστους των ζημιών. Παρέσχε τεχνική βοήθεια προς τη Διεύθυνση τεχνικών υπηρεσιών της Νομαρχίας Ιωαννίνων, για την οργάνωση και δημοπράτηση 

Σελίδα 2485 

επισκευών των σχολικών κτιρίων. Επιχορήγησε τη Νομαρχιακή Αυτοδιοίκηση με το ποσό των 105.000.000 για την επισκευή των σχολικών κτιρίων, ενέκρινε την κατασκευή του έργου μελέτη και κατασκευή είκοσι δύο προκατασκευασμένων αιθουσών διδασκαλίας, τριών αιθουσών πολλαπλών χρήσεων, τεσσάρων προκατασκευασμένων χώρων υγιεινής σε σχολεία της περιοχής Κόνιτσας, προϋπολογισμού 365.000.000 δρχ. προ ΦΠΑ.

Συνοπτικά ο Οργανισμός Σχολικών Κτιρίων προβαίνει στην αποκατάσταση όλων των προβλημάτων που αφορούν τα σχολικά κτίρια της επαρχίας Κόνιτσας. 

Σε ό,τι αφορά τη μαθητική εστία, για την οποία άκουσα προηγουμένως, ήδη οι μαθητές έχουν μεταφερθεί και συνεχίζεται κανονικά η λειτουργία, σε κτίριο το οποίο δεν έχει προβλήματα.

Ο Οργανισμός Εργατικής Κατοικίας έχει προωθήσει μια σειρά από ευνοϊκές ρυθμίσεις. Εξαγγέλθηκε και υλοποιήθηκε νέο δανειοδοτικό πρόγραμμα για αγορά ή ανέγερση πρώτης κατοικίας. Αιτήσεις έγιναν δεκτές από 20.8.96 - 31.12.96 και τα δάνεια, με αυξημένα ποσά 7.000.000 και 1.000.000 προσάυξηση για κάθε προστατευόμενο παιδί, χορηγούνται μέσω του προγράμματος ΕΣΑΚ -άτοκα δάνεια δηλαδή από λογαριασμό του Οργανισμού Εργατικής Κατοικίας- και προγράμματος διπλής επιδότησης επιτοκίου.

Ακόμη, ο Οργανισμός Εργατικής Κατοικίας παρέτεινε την προθεσμία υποβολής αιτήσεων στο πρόγραμμα επιδότησης ενοικίου, από 19.7.96 που ήταν για την υπόλοιπη Ελλάδα, μέχρι 30.9.96 και πρότεινε να αυξηθεί το ποσό της επιδότησης από 20.000 δρχ. που είναι στην υπόλοιπη Ελλάδα, σε 26.000 δρχ., προσαυξανόμενο κατά 3.000 δρχ. για κάθε προστατευόμενο παιδί.

Τέλος, υπήρξε τριπλασιασμός των ποσών δανείων για αποπεράτωση κατοικίας από 1.800.000 δρχ. σε 5.400.000 δρχ., που προσαυξάνεται κατά 600.000 δρχ., ενώ ίσχυε για τις υπόλοιπες περιοχές 200.000 δρχ., για κάθε προστατευόμενο παιδί και των δανείων επισκευής από 1.050.000 δρχ. σε 3.150.000 δρχ.

'Οσον αφορά το κατασκευαστικό έργο του Οργανισμού Εργατικής Κατοικίας στην περιοχή, ο οργανισμός επισκεύασε τις υπάρχουσες εργατικές κατοικίες στην Κόνιτσα με δαπάνη 25.000.000 δρχ. 

Υπάρχουν ακόμα οι ρυθμίσεις της Δ.Ε.Η. και του ΟΤΕ, για τις οποίες πιστεύω ότι θα έχω την ευκαιρία να μιλήσω.

Συνολικά, κυρίες και κύριοι συνάδελφοι, για την αποκατάσταση και ενίσχυση των σεισμοπλήκτων της περιοχής Κόνιτσας και για την αντιμετώπιση των ζημιών, έχουν διατεθεί μέχρι σήμερα από το Υ.ΠΕ.ΧΩ.Δ.Ε. το ποσό του 1.319.000.000 δρχ. και από τα άλλα Υπουργεία 356.000.000 δρχ. άμεσα, πέραν του εμμέσου κόστους όλων αυτών των μέτρων, τα οποία σας παρέθεσα, ήτοι συνολικά 1.675.000.000 δρχ.

Για το 1997 δε, προγραμματίστηκε διάθεση πιστώσεων ύψους 7.066.000.000 δραχμών.

Πιστεύω, λοιπόν, κύριε Πρόεδρε, κυρίες και κύριοι συνάδελφοι, ότι υπάρχει πολιτική, υπάρχει αναγνώριση αυτής της πολιτικής, υπάρχει εγρήγορση και υπάρχει από τους κατοίκους της περιοχής εμπιστοσύνη στο έργο το οποίο έγινε. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό.

Ο κ.Βαρβιτσιώτης ως Κοινοβουλευτικός Εκπρόσωπος της Νέας Δημοκρατίας έχει το λόγο.

ΙΩΑΝΝΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, ακούγοντας κανείς τον κύριο Υφυπουργό θα νόμιζε ότι βρίσκεται και ζει σε μία ειδυλλιακή χώρα. 'Εγιναν σεισμοί στην Κόνιτσα και όλα πλέον έχουν ομαλοποιηθεί. Μας διάβασε δεν ξέρω πόσες αποφάσεις και με πομπώδες ύφος μας είπε ότι και οι κάτοικοι είναι ευχαριστημένοι, η ροή της εκτελέσεως των αποφάσεων είναι ικανοποιητική και εξεδήλωσε και ο ίδιος την ικανοποίησή του για το μέχρι τούδεν εκτελεσθέν έργο.

Η αλήθεια είναι τελείως διαφορετική. Οι αξιότισμοι συνάδελφοι επερωτώντες αποτύπωσαν με στοιχεία και με προσωπική γνώση την κατάσταση όπως έχει διαμορφωθεί σήμερα στην Κόνιτσα.

Ας τα πάρουμε όμως τα πράγματα από την αρχή. Στις 26 Ιουλίου έγινε ο πρώτος καταστρεπτικός σεισμός και επακολούθησε ο δεύτερος στις αρχές Αυγούστου. Στις 29 Ιουλίου βρέθηκα στην πράγματι μαρτυρική και ακριτική Κόνιτσα η οποία ενεφάνιζε όψη βομβαρδισμένης περιοχής. Η απόγνωση ήταν ζωγραφισμένη στα πρόσωπα των κατοίκων αλλά και, το αίσθημα του να μείνω στον τόπο μου κυριαρχούσε. 'Ηταν κατά την επίσκεψή μου εκεί και ο τότε Υφυπουργός ο κ.Λουκάκης, αν θυμάμαι καλά, ο οποίος αφού εξήγγειλε μεγαλόσχημες υποσχέσεις, απήλθε.

Είναι, όμως, στα αυτιά μου, κύριε Υφυπουργέ, η διαβεβαίωση που μου έδωσε, παρόντος και του κ. Φούσα και άλλων συναδέλφων, ολόκληρου κλιμακίου της Νέας Δημοκρατίας, ο κ.Λουκάκης. Του είπα, κύριε Υφυπουργέ βρισκόμαστε τέλη Ιουλίου, αρχές Αυγούστου, μετά ενάμιση μήνα θα αρχίσει το σχολικό έτος, τι θα γίνει με το τεχνικό λύκειο και τη μαθητική εστία; Και ακόμα ηχούν οι υποσχέσεις που ο τότε Υφυπουργός παρουσία και του Δημάρχου και πλήθους κατοίκων έδωσε, ότι το τεχνικό λύκειο θα λειτουργήσει με την έναρξη του σχολικού έτους.

Σήμερα άκουσα με ιδιαίτερη έκπληξη ότι ο ΟΣΚ κάνει μελέτες, έκανε, λέει, αυτοψία. Μεγάλο πράγμα! 'Εκανε αυτοψία ο ΟΣΚ για να καταγράψει τις ζημιές που έγιναν και προσεχώς θα κάνει μελέτες για να μπορέσει ξανά το μαθητικό δυναμικό της περιοχής να βρει τη στέγη του. Κύριε Υφυπουργέ, το ίδιο για τη μαθητική εστία. Μια θαυμάσια μαθητική εστία που εκπληρώνει πράγματι έναν, θα έλεγα, εθνικό ρόλο και μια εθνική αποστολή, διότι στεγάζει πλην των μαθητών ολόκληρης της περιοχής και άλλα πρόσωπα, τα οποία έχουν ανάγκη αυτής της στεγάσεως.

Κύριε Υφυπουργέ, είναι ωραία να τα βλέπουμε τα πράγματα από την Αθήνα καθισμένοι στο γραφείο μας, και να ενημερωνόμαστε μόνο από τους υπηρεσιακούς παράγοντες. Θα πρέπει όμως να μπείτε στη νοοτροπία των ανθρώπων αυτών που έχασαν περιουσίες, έχασαν κόπους ζωής και έχουν μπροστά τους το φάσμα του χειμώνα, ενός χειμώνα, ιδιαίτερα στην Κόνιτσα, σκληρού.

Και θα πρέπει επίσης -το τόνισε νομίζω ο κ. Φούσας χαρακτηριστικά-να αντιληφθούμε ότι η Κόνιτσα είναι μία ακριτική περιοχή που έχει ανάγκη ειδικής στηρίξεως και ειδικής κρατικής μέριμνας.

Είπατε, κύριε Υφυπουργέ, ότι το Γραφείο Αποκαταστάσεως Σεισμοπλήκτων της Κόνιτσας λειτουργεί. Ξέρετε πως λειτουργεί; 'Εχω εδώ μπροστά μου την απάντηση του προϊσταμένου σας Υπουργού του κ. Λαλιώτη. Λέει ο κ. Λαλιώτης ότι το ΓΑΣ Κόνιτσας ενισχύθηκε από αποσπάσεις που έγιναν από το Ταμείο Αποκαταστάσεως Σεισμοπαθών Γρεβενών και Κοζάνης όπου όμως και εκεί υπάρχουν σεισμοί, όμως όπου και εκεί υπάρχουν προβλήματα. Τι κάνατε λοιπόν; Πήρατε από τη μία περιοχή που είχε προβλήματα υπαλλήλους, για να μπαλώσετε μία άλλη τρύπα σε μία άλλη περιοχή με τα ίδια προβλήματα.

Μου έκανε εντύπωση κύριε Υφυπουργέ, μία φράση σας. 'Οτι όχι μόνο ολιγωρία του κράτους δεν υπήρξε, αλλά το αντίθετο. Και μεταξύ των μέτρων τα οποία με ικανοποίηση παρουσιάσατε εδώ, μας είπατε το "μεγάλο εθνικό γεγονός", ότι αποκαταστάθηκε η εθνική οδός Ιωαννίνων-Κονίτσης και απεσύρθησαν τα μπάζα ή απεσύρθησαν οι κατολισθήσεις. Για όνομα του Θεού! 'Ελεος κύριε Υφυπουργέ! Είναι δυνατόν να έρχεται Υφυπουργός στη Βουλή και να μας λέει ότι είναι αποτέλεσμα κρατικής επεμβάσεως και ότι είναι τεράστιο έργο το ότι αποκαταστάθηκε η συγκοινωνία μεταξύ Ιωαννίνων και Κονίτσης;

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Εντός τριάντα ημερών.

ΙΩΑΝΝΗΣ ΒΑΡΒΙΤΣΙΩΤΗΣ: Εντός τριών έπρεπε. Μην μου λέτε, λοιπόν, ότι είναι μεγάλο έργο. 

Επίσης, κύριε Υφυπουργέ, υπεραμυνθήκατε των κοντέϊνερς. Δεν ξέρω αν οι συνάδελφοι έχουν πάει εκεί. Εγώ έχω πάει στο Αίγιο, έχω πάει στα Γρεβενά, έχω πάει και στην Κοζάνη 

Σελίδα 2486 

και στην Κόνιτσα.

ΑΝΤΩΝΙΟΣ ΦΟΥΣΑΣ: Εγώ πήγα.

ΙΩΑΝΝΗΣ ΒΑΡΒΙΤΣΙΩΤΗΣ: Είναι μία κατάσταση ανάγκης, μία κατάσταση για την οποία βεβαίως για τις πρώτες μέρες, για τους πρώτους μήνες είναι απαραίτητη. Μη μας λέτε όμως, ότι μπορεί να ζήσει μια οικογένεια μέσα σ'αυτά τα εμπορευματοκιβώτια τα οποία δεν αντέχουν ούτε στο ψύχος, ούτε στην καλοκαιρινή θερμοκρασία.

Κύριε Υφυπουργέ, θα μου επιτρέψετε με τη μακρά μου πείρα στην Αίθουσα αυτή και με όλο το σεβασμό που έχω στο αξίωμά σας, να σας δώσω μια συμβουλή. Είσαστε τέσσερις μήνες Υφυπουργός και φαντάζομαι αρμόδιος για το αντικείμενο, αφού σήμερα εκπροσωπείτε την Κυβέρνηση στην ανάπτυξη της επερωτήσεως. Δεν ξέρω αν έχετε πάει στην Κόνιτσα, αν έχετε πάει στην Κοζάνη, αν έχετε πάει στα Γρεβενά ή αν έχετε πάει στο Αίγιο. Αν δεν έχετε πάει, ειλικρινά σας συμβουλεύω να πάτε. Θα δείτε πόση είναι η διαφορά μεταξύ των ενημερώσεων που έχετε στο γραφείο σας με την αποτύπωση της πραγματικής καταστάσεως.

Στα Γρεβενά έχω πάει, κύριε Υφυπουργέ, πέντε φορές από την ημέρα των σεισμών. Στο Αίγιο τέσσερις φορές, στην Κοζάνη άλλες τόσες. Σας πληροφορώ ότι η κατάσταση δεν είναι όπως την περιγράφετε.

Να σας πω ένα χαρακτηριστικό; Ας μην το βλέπουμε μονοσήμαντα το θέμα, αυτά έγιναν στην Κόνιτσα και οι ίδιες αποφάσεις λήφθηκαν στα Γρεβενά ή στην Κοζάνη ή στο Αίγιο. Αποφάσεις μπορεί να λαμβάνονται πολλές. Το ξέρετε, κύριε Υφυπουργέ, ότι στο Αίγιο που ο σεισμός έγινε στις 15 Ιουνίου 1995 -δηλαδή έχει περάσει ενάμιση χρόνος-ακόμα και σήμερα που μιλάμε δεν έχουν κατεδαφιστεί τα κριθέντα ως κατεδαφιστέα κτίσματα;

Η κατάσταση, λοιπόν, σε όλες τις πληγείσες περιοχές, δεν είναι ικανοποιητική.

Οφείλω να ομολογήσω δημόσια, ότι πράγματι στο Νομό Κοζάνης ειδικότερα -θυμίζω ότι ο σεισμός Κοζάνης-Γρεβενών έγινε στις 13.5.95- υπήρξε μια ικανοποιητική πρόοδος το 1995.

Ο Νομάρχης Κοζάνης, αξιόλογο στέλεχος του ΠΑ.ΣΟ.Κ., κάνοντας τον απολογισμό του 1996, προ ολίγων ημερών, παρουσία πλήθους και δεν ξέρω αν τυπώθηκε ο απολογισμός του και μοιράστηκε, είπε ότι "το 1996 ήταν μια χαμένη χρονιά, γιατί δεν έγινε τίποτα"!

Φταίει ο Νομάρχης Κοζάνης; Φταίει ο Δήμαρχος Κοζάνης, ή ο Δήμαρχος Γρεβενών; 'Η φταίει η γραφειοκρατική αγκύλωση, με την οποία πάσχει η Δημόσια Διοίκησή μας;

Στα Γρεβενά πήγα πέντε φορές, κύριοι συνάδελφοι. Εκεί τα προβλήματα είναι ακόμα οξύτερα. Ο συνάδελφος της παρελθούσης Βουλής κ. Κρικέλης, με ερωτήσεις και επερωτήσεις, πάρα πολλές φορές, είχε απασχολήσει το Σώμα με το θέμα αυτό. Και βεβαίως ο κ. Κρικέλης είχε καταγγείλει -πράγμα το οποίο πρέπει να ελέγξετε, κύριε Υφυπουργέ- ότι κατά την ανάθεση των κατοικιών, υπήρξαν παρατυπίες, οι οποίες δεν είναι επιτρεπτές.

Μας είπατε, κύριε Υφυπουργέ, ότι ακολουθώντας το παράδειγμα, την πεπατημένη των άλλων περιοχών που επλήγησαν, δίδετε άτοκο δεκαπενταετές δάνειο, για την αυτοστέγαση, 110.000 δρχ. το τ.μ., αν θυμάμαι καλά. Ξέρετε πόσο πληρώνει το Κράτος, για να κατασκευάσει οικίες, τις οποίες θα παραδώσει; Κοστίζει 237.000 δραχμές το τ.μ.!

Πώς θα μπορέσει, ο μεν ένας πολίτης, με τις 110.000 δρχ. που δίνετε με το άτοκο δάνειο, για να στεγαστεί, όταν 237.000 δρχ. στοιχίζει στο Κράτος η κατασκευή των ίδιων ακριβώς οικιών;

Είπατε ότι δεν παρατηρήθηκε καθυστέρηση. Να σας πω τι έχει γίνει στα Γρεβενά, από πλευράς αποκαταστάσεως; Πρέπει να ανεγερθούν δύο χιλιάδες πεντακόσιες κατοικίες, για να παραδοθούν στους σεισμοπαθείς. Ξέρετε πόσες κατοικίες έχουν παραδοθεί ενάμιση χρόνο μετά; 'Εχουν παραδοθεί εξακόσιες πεντήντα!

Θα παραδοθούν άλλες διακόσιες και παραμένει ο κύριος όγκος των πληγέντων, κάτω από συνθήκες, που δεν είναι ικανοποιητικές. Ξέρετε πού στεγάζονται αυτοί, που δεν έχουν κοντέϊνερς; Πήγατε να δείτε, κύριε Υφυπουργέ, ότι στεγάζονται μέσα στα παλιά τους μαγειριά, ή στους στάβλους σ'όσους απ'αυτούς δεν έχουν υποστεί καταστροφές;

Και το τελευταίο, θα σας πω για το Αίγιο. Είπατε ότι βγήκε απόφαση -μπράβο, αξιοσημείωτο γεγονός!!- για τα δάνεια των σεισμοπλήκτων. Ξέρετε ποια είναι η απορροφητικότητα των δανείων των σεισμοπλήκτων, λόγω καθυστερήσεων, παρεμβολών, ή, αν θέλετε, γραφειοκρατικών αντιλήψεων, στο Αίγιο ενάμιση χρόνο μετά; Ούτε το 25% δεν έχει απορροφηθεί.

Επίσης, θέλω να πω, ότι πριν λίγες ημέρες ο Πρόεδρος του Εμπορικού Συλλόγου Αιγίου, που είναι δώδεκα χρόνια πρόεδρος και καταξιωμένος πολίτης και ήταν και πρόεδρος της συντονιστικής επιτροπής, για τους σεισμούς των φορέων του Αιγίου, παρητήθη πριν τρεις-τέσσερις ημέρες, ακριβώς καταγγέλλοντας ότι η αδιαφορία της Κυβερνήσεως είναι πλήρης, για τα προβλήματα που αντιμετωπίζει το Αίγιο.

'Οποια προβλήματα αντιμετωπίζει η Κόνιτσα -που αντιμετωπίζει ιδιαίτερα προβλήματα, λόγω και του χειμώνα- όπως και τα Γρεβενά, που αντιμετωπίζουν ιδιαίτερα προβλήματα, λόγω ειδικών συνθηκών, τα ίδια ακριβώς προβλήματα, επί ενάμιση, χρόνο, ταλαιπωρούν και ταλανίζουν τους κατοίκους, όλων των πληγεισών περιοχών.

Είπατε επίσης, κύριε Υφυπουργέ -και θα φθάσω σε ένα σημείο που μάλλον θα προκαλέσει το γέλωτα- και μας αναπτύξατε τις πολλαπλές και σημαντικές αρμοδιότητες του ΟΑΣΠ, σημαντικές από κάθε πλευρά και τις ακούσαμε με ιδιαίτερο ενδιαφέρον. Ξέρετε τι μου συνέβη σήμερα το πρωί; Σήμερα το πρωί πριν έρθω στη Βουλή και για να έχω ένα πλήρη πίνακα των τελευταίων μεγάλων σεισμών στη Χώρα -είχα έναν πίνακα, τον οποίο και θα καταθέσω, είναι ο πίνακας από το 1947 μέχρι το 1986- ζήτησα από τον ΟΑΣΠ να ενημερώσω τον πίνακά μου από το 1986 μέχρι σήμερα.

Κύριε Υφυπουργέ, ξέρετε ποια ήταν η απάντηση του αρμοδίου υπαλλήλου; "Μα, δεν μας κάνατε αίτηση να σας δώσουμε τα συμπληρωματικά στοιχεία". 'Ηταν απόρρητο, εθνικό απόρρητο να μάθουμε τα τελευταία στοιχεία. Και κατόπιν βεβαίως της δηλώσεώς μου ότι θα φέρω το θέμα στη Βουλή, ο ΟΑΣΠ μου έστειλε τα στοιχεία. Τα είχα ζητήσει βλέποντας αυτήν την αδιαφορία την αβελτηρία, τη νοοτροπία του ΟΑΣΠ, θα είχα ζητήσει και από γεωδυναμικό ινστιτούτο.

Κύριε Υφυπουργέ, έχω εδώ το έγγραφο του ΟΑΣΠ, έχω και το έγγραφο του γεωδυναμικού ινστιτούτου. Δεν συμφωνούν μεταξύ τους. 

Αφήστε λοιπόν τις μεγάλες κουβέντες περί ΟΑΣΠ και αντισεισμικής προστασίας, όταν δυο υπεύθυνοι οργανισμοί ο ΟΑΣΠ και το γεωδυναμικό ινστιτούτο, δεν συμφωνούν μεταξύ τους. Μη μου λέτε λοιπόν ότι στηρίζετε τις ελπίδες για τον ΟΑΣΠ.

Θα ήθελα να τελειώσω με κάποια άλλη παλιά ιδέα μου, η οποία έχει συζητηθεί στην Αίθουσα αυτή, έχουν δοθεί υποσχέσεις από την τότε κυβέρνηση, έχει ευθύνες και η Νέα Δημοκρατία. Είναι μια ιδέα η οποία προκύπτει από το γεγονός ότι δυστυχώς στη Χώρα μας θα πρέπει να μάθουμε να ζούμε με τους σεισμούς.

Θα καταθέσω έναν πίνακα με την παράκληση να καταχωρισθεί στα Πρακτικά κάνοντας και τη δήλωση ότι δεν είναι ευθύνη δική μου το ότι από το 1986 μέχρι σήμερα δεν έχει συμπληρωθεί. Από τον πίνακα αυτό προκύπτει ότι κάθε δύο, δυόμιση χρόνια έχουμε ένα σεισμό πάνω από έξι ρίχτερ, ο οποίος είναι καταστρεπτικός.

(Στο σημείο αυτό ο Βουλευτής κ. Ι. Βαρβιτσιώτης καταθέτει τον προαναφερθέντα πίνακα, ο οποίος έχει ως εξής):

Σελίδα 2487 

σελ. 2487


Σελίδα 2488 

 

ΙΩΑΝΝΗΣ ΒΑΡΒΙΤΣΙΩΤΗΣ: Αυτό σημαίνει μια τεράστια επιβάρυνση του Κράτους -γράφε των φορολογουμένων- και μια βραδύτητα στην αποκατάσταση των ζημιών. Μετά τους σεισμούς των Αθηνών, της Κορινθίας, της Μεγαρίδος και της Βοιωτίας του 1981, είχα καταθέσει μια πρόταση νόμου, η οποία προέβλεπε την υποχρεωτική ασφάλιση των οικιών και των λοιπών εγκαταστάσεων κατά των σεισμών, στις περιοχές εκείνες που υπάρχει μια σεισμοπάθεια έντονη.

Η πρόταση αυτή είχε μεγάλη περιπέτεια μέχρι να συζητηθεί στη Βουλή. Τελικά συζητήθηκε, από το 1981 που κατατέθηκε, στις 30 Ιουνίου του 1988.

Η σκέψη μου γεννήθηκε από το εξής γεγονός: 'Οπως ξέρετε όλη η Αγγλία και ιδιαίτερα το Λονδίνο κατά τη διάρκεια του Β' Παγκοσμίου Πολέμου υφίστατο τα κύματα των βομβαρδισμών των Γερμανικών πολεμικών αεροσκαφών. Τότε η κυβέρνηση του Γουίστον Τσόρτσιλ απεφάσισε την υποχρεωτική ασφάλιση όλων των κτισμάτων του Λονδίνου, τα οποία με το ποσό το οποίο είχαν ασφαλιστεί, ανακατασκευάστηκαν χωρίς κρατική επιχορήγηση μετά το τέλος του πολέμου. 'Ολο το Λονδίνο ξανακτίστηκε ακριβώς γιατί είχε την πρόνοια ο Τσόρτσιλ τότε να ασφαλίσει υποχρεωτικά όλα τα κτίσματα της αγγλικής πρωτεύουσας.

Η σκέψη μου προήλθε επίσης, από το γεγονός ότι η Ιαπωνία, μια χώρα που υποφέρει από τους σεισμούς, που έχει λάβει πάρα πολλά μέτρα για την αντισεισμική κατασκευή, υποχρεωτικά, παρά ταύτα, έχει θεσπίσει την ασφάλιση των κτισμάτων.

'Οταν συζητήθηκε, λοιπόν, αυτή η πρόταση το 1988, ο τότε Υφυπουργός Εμπορίου- συνάδελφός σας τότε, δεν βρίσκεται στη Βουλή σήμερα- ο κ. Δασκαλάκης, είπε ότι η πρότασή μου δεν είναι ολοκληρωμένη. Και πραγματικά δεν ήταν ολοκληρωμένη, γιατί δεν είχα εγώ τους μηχανισμούς να κάνω πλήρη αναλογιστική μελέτη ή να ετοιμάσω ένα πλήρες σχέδιο. Είπε επίσης, ότι η πρόταση είναι αξιόλογη και ότι θα μελετηθεί. Μελετάται από τις 30 Ιουνίου του 1988.

'Εκτοτε, μεσολάβησαν πάρα πολλοί σεισμοί, έκτοτε το Κράτος επιβαρύνθηκε με τεράστια ποσά, έκτοτε οι κάθε φορά πληττόμενοι από τους σεισμούς άστεγοι σεισμοπαθείς ταλαιπωρούνται και η πρόταση μελετάται.Από ποιον, δεν ξέρω.

Μήπως, κύριε Υφυπουργέ, τώρα που λέτε ότι πρέπει να δούμε σφαιρικά το θέμα- όσο μείνετε στην Κυβέρνηση, γιατί το ΠΑ.ΣΟ.Κ. μας έχει συνηθίσει σε γοργές εναλλαγές Υπουργών και Υφυπουργών- μπορείτε να μελετήσετε και αυτήν την πρόταση; Μήπως μέσα στο πλαίσιο των σκέψεών σας για μια ουσιαστική αντιμετώπιση του προβλήματος των σεισμών στην Ελλάδα, είναι και αυτό μια λύση;

Κυρίες και κύριοι συνάδελφοι, τελείωσα με τις σκέψεις μου. Κατεβαίνω από το Βήμα με ιδιαίτερη ανησυχία και απογοήτευση γιατί είδα ότι ο κύριος Υφυπουργός λύνει τα προβλήματα από τα χαρτιά και τις αποφάσεις, οι οποίες έχουν εκδοθεί.

Κύριε Υφυπουργέ, αν θέλετε να λύσετε προβλήματα, πηγαίνετε επί τόπου, ζήστε τα προβλήματα, δώστε λύσεις και παρακολουθήστε την εκτέλεση των αποφάσεών σας. Μόνο έτσι υπάρχει ελπίδα να γίνει κάτι. Αλλιώς, θα περάσει και ο φετινός χειμώνας και ο επόμενος χειμώνας και οι άνθρωποι θα ζουν με την αγωνία, θα ζουν με το φόβο, θα ζουν πράγματι, κάτω από συνθήκες που είναι απαράδεκτες. Σας ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΚΟΣΜΑΣ ΣΦΥΡΙΟΥ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Θέλετε να πάρει κανονικά η σειρά, κύριε Σφυρίου; 

ΚΟΣΜΑΣ ΣΦΥΡΙΟΥ: Κύριε Πρόεδρε, αν μου επιτρέπετε, μου είπε ο συνάδελφος Κοινοβουλευτικός Εκπρόσωπος του Κομμουνιστικού Κόμματος ότι βιάζεται γιατί έχει κάποιο ταξίδι και πρέπει να φύγει εγκαίρως. Ευχαρίστως, λοιπόν, να μιλήσει.

ΠΡΟΕΔΡΕΥΩΝ (Παναγιώτης Σγουρίδης): Το ίδιο ζητήσατε και εσείς, κύριε Σφυρίου, για τον ίδιο λόγο.

ΚΟΣΜΑΣ ΣΦΥΡΙΟΥ: Ναι, κύριε Πρόεδρε, όμως να μιλήσει ο κύριος συνάδελφος προηγηθεί.

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Τασούλας, έχει το λόγο για δέκα λεπτά.

ΑΠΟΣΤΟΛΟΣ ΤΑΣΟΥΛΑΣ:Ευχαριστώ, κύριε Σφυρίου.

Κύριε Πρόεδρε, κύριε Υπουργέ, όταν γνωρίζει κανείς καλά την Κόνιτσα θλίβεται με την κατάσταση που επικρατεί σήμερα εκεί.

Η Κόνιτσα είναι μια φτωχή ακριτική επαρχία με πολλές ομορφιές, με ιστορία, αλλά σήμερα είναι εγκατελειμμένη. Από εκεί είναι οι γνωστοί ξυλογλύπτες και οι γνωστοί αγιογράφοι. Από εκεί είναι οι γνωστοί μαστόροι των γεφυριών, απ' αυτή την επαρχία. 'Ομως είχε την ατυχία να υποστεί πάρα πολλούς σεισμούς. 'Ενας άσχημος σεισμός έγινε τη δεκαετία του '40. Ολοι σας, ξέρετε τι εννοώ. Συμπληρώθηκε αυτός ο σεισμός με έναν άλλο της δεκαετίας του '60. 'Ηταν η μετανάστευση που υπέστη η επαρχία της Κόνιτσας όπως και όλη η Ελλάδα τότε και από δεκαπέντε χιλιάδες πληθυσμό έφθασε η επαρχία αυτή στις έξι χιλιάδες πραγματικό πληθυσμό το 1996.

Ασχολείται σήμερα ο κόσμος εκεί με την κτηνοτροφία, με την αγροτική οικονομία -το βαμβάκι και μερικά άλλα προϊόντα, όπως τα ροδάκινα- ασχολείται με τον ήπιο τουρισμό και υπάρχουν μερικοί υπάλληλοι στην Κόνιτσα.

Τα τριάντα εννέα χωριά την επαρχίας, έχουν σχεδόν ερημώσει. Απόδειξη γι'αυτό είναι ότι τα τριάντα εννέα χωριά έχουν μόνο δύο δημοτικά σχολεία. Τα περισσότερα παιδιά της επαρχίας είναι σ'αυτήν την μικρή κωμόπολη των τριών χιλιάδων την Κόνιτσα.

Επομένως, ήλθε σήμερα η εποχή να δυσκολεύεται έντονα αυτή η επαρχία και ο κόσμος της. 'Εχει ένα Κέντρο Υγείας, που λειτουργεί με το μισό προσωπικό. 'Εχει χωματόδρομους, για να πάνε στα χωριά. Παρ'όλα αυτά, οι ομορφιές της, οι δρυμοί της, τα βουνά της, τα ποτάμια της είναι πολύ αξιόλογα και θα μπορούσαν να αξιοποιηθούν σωστά.

Δεν έφταναν όλα αυτά και στις 26 του Ιούλη ήρθε ο σεισμός, ο Εγκέλαδος που κούνησε την Κόνιτσα και προκάλεσε ζημιές μεγαλύτερες από όσες θα περίμενε κανένας.'Ηταν μεγάλη η διάρκεια των μετασεισμικών δονήσεων. Επί δύο και τρεις μήνες οι άνθρωποι βρίσκονταν κυριολεκτικά στο δρόμο. 

Εμείς επισκεφθήκαμε πάρα πολλές φορές την Κόνιτσα. Η Γενική Γραμματέας του ΚΚΕ επισκέφθηκε την Κόνιτσα. Είδαμε επιτόπου τα προβλήματα. Εντοπίσαμε την ανετοιμότητα του μηχανισμού να βοηθήσει τις πρώτες ώρες. Μπορεί να ειπώθηκαν όσα ειπώθηκαν εδώ από τον Υπουργό, έτρεξε πράγματι ο Δήμαρχος και ο Νομάρχης, αλλά έτρεχαν με άδεια χέρια, δεν ήξεραν πώς να το κάνουν, πού να το κάνουν και πώς τελικά να βοηθήσουν. Ο κρατικός μηχανισμός ήταν και λίγος και πολύ πίσω. Τα πρώτα προβλήματα ήταν: Διατροφής, στέγασης, η ψυχολογία των κατοίκων, τα χρέη.

Θα ήθελα να αναφερθώ στη στέγαση. Δόθηκε η λύση των σκηνών και των κοντέϊνερς. Το καταλαβαίνουμε αυτό να συμβαίνει τις πρώτες μέρες. Κύριε Υφυπουργέ, να πάτε. Μην ακούτε τι σας λένε. Το μεταλλικό κοντέϊνερ, όπως είναι αυτό που εγκρίνατε -και κακώς το εγκρίνατε- είναι διαφορετικό να το στήσεις στο Αίγιο και διαφορετικό στην Κόνιτσα. Αναλόγως του εξωτερικού ψύχους, γίνεται μούσκεμα μέσα και η υγρασία είναι αφόρητη. Είναι 20 τ.μ. αυτό το πράγμα και καλείται η κύρια οικογένεια μαζί με τον παππού και τη γιαγιά να ζήσουν εκεί. Για να το ζεστάνουν ξοδεύουν πάρα πολύ ρεύμα. Ζήτησαν να τους δοθεί ένα ειδικό τιμολόγιο από τη Δ.Ε.Η.. Δεν τους δόθηκε. Υπάρχουν και λίγα ξύλινα κοντέϊνερς που είναι βέβαια καλύτερα στη χρήση, αλλά η πραγματικότητα είναι ότι και αυτά έχουν έκταση 25 τ.μ.

'Οσον αφορά τις άλλες ρυθμίσεις, τα προσωρινά επιδόματα του Υπουργείου Πρόνοιας, του ΟΑΕΔ κ.λπ., δεν δόθηκαν σε όλους. Η αιτία δεν είναι ότι δεν έγιναν οι αιτήσεις. Δεν δόθηκαν καθόλου στα χωριά. Να δείτε το πρόβλημα και να τα ικανοποιήσετε, τουλάχιστον αυτά τα άμεσα, τώρα.

'Οσον αφορά τα χρέη, αν κάποιος ρυθμίζει με τον ίδιο τρόπο τα χρέη στην Αθήνα και τα χρέη στην επαρχία της Κόνιτσας είναι έξω από τα πράγματα. Θα σας πω παρακάτω το γιατί.

Το κυριότερο όμως, είναι η αποκατάσταση των ζημιών. Να ξαναμπούν στα σπίτια τους οι άνθρωποι. Να φτιάξουν καινούρια εκεί όπου είναι τα κατεδαφιστέα.

Σελίδα 2489 

 

Δώσατε, κύριε Υφυπουργέ, 110.000 δραχμές ανά τ.μ. για να φτιάξουν σπίτια -ειπώθηκε εδώ- και δεν φθάνει στην υπόλοιπη Ελλάδα. Πώς μάλλον να φθάσει αυτό το ποσόν για την Κόνιτσα που είναι μακριά, που πρέπει να μεταφερθούν τα υλικά κ.λπ.

Επομένως, δεν φθάνει. Δεν είναι, όμως, μόνο αυτό. 'Ο,τι ισχύει για την υπόλοιπη Ελλάδα, 30% δωρεάν και 70% άτοκο δάνειο για δεκαπέντε χρόνια, ισχύει και για την Κόνιτσα. Ποιο, όμως, είναι το εισόδημα των κατοίκων της Κόνιτσας, που οι περισσότεροι είναι αγρότες και συνταξιούχοι των 25.000 δραχμών; Πώς θα πληρώσουν τις 500.000 δραχμές δόση το χρονο σ' αυτό το άτοκο δάνειο; Να, γιατί εξηγείται μέχρι σήμερα ότι δεν έγιναν αιτήσεις για να πάρουν οι άνθρωποι αυτοί δάνεια. Ξέρετε και κάτι άλλο; Απαιτούν τραπεζικούς όρους οι τράπεζες, να έχουν καταθέσεις εκεί οι άνθρωποι για να τους δώσουν τα δάνεια.

'Ομως, υπάρχει και κάτι πιο έντονο, χειρότερο. Πέστε ότι ξαναέφτιαξαν τα σπίτια, τα επισκευάσανε ή έφτιαξαν καινούρια. Πώς θα ζήσουν σ' αυτήν την επαρχία οι άνθρωποι; 'Ηρθε και ένας επόμενος "σεισμός" που έχει σχέση μ' αυτόν, οι τιμές στο καλαμπόκι. Πέρυσι ήταν και ένας άλλος "σεισμός" οι τιμές στο γάλα. Μ' αυτά ζουν αυτοί οι άνθρωποι. Και δεν μπορούν να αντεπεξέλθουν.

Τι χρειάζεται; Πρώτα απ' όλα, όπως σας είπα, τα άμεσα αυτά βοηθήματα να δοθούν αμέσως. Για την αποκατάσταση των ζημιών να αυξηθούν οι 110.000 στις 150.000 δραχμές, που πάλι λίγες θα είναι και να μεταβληθεί το ποσοστό του δωρεάν και του άτοκου δανείου σε όφελος της δωρεάν επιχορήγησης, αν θέλουμε πραγματικά να βοηθήσουμε την Κόνιτσα.

Θα αναφερθώ και σε κάτι άλλο στο λίγο χρόνο που μου μένει. Η Γενική Γραμματεία Περιφέρειας σας έκανε μία πρόταση με όλες τις ατέλειες, αν θέλετε και τις ανεπάρκειες- η οποία ανέρχονταν στο ύψος των 16,5 δισεκατομμυρίων. Δεν απαντήσατε θετικά σ' αυτήν την πρόταση. Αλλά χωρίς να δοθούν τέτοια κονδύλια, ούτε η κτηνοτροφία θα μπορέσει να στηριχθεί για να κρατήσει ο κοινωνικός ιστός στην περιοχή -δεν είναι μόνο ένα σπίτι- ούτε και η αγροτική οικονομία ούτε η γεωθερμία που υπάρχει στην περιοχή μπορεί να αξιοποιηθεί ούτε το οδικό δίκτυο να βελτιωθεί -που είναι χωματόδρομοι- ούτε το Κέντρο Υγείας αλλά και τα αγροτικά του ιατρεία να στελεχωθούν ούτε ο ήπιος τουρισμός να αυξηθεί, να στηριχθεί ούτε τα λουτρά του Αμαράντου ούτε το περιβάλλον ούτε το τελωνείο της Μέρτζιανης.

'Οσον αφορά τα κίνητρα, να δοθούν κίνητρα χωρίς να είναι τέτοια που ήταν μέχρι σήμερα, δηλαδή να τα αρπάζουν -να είναι της αρπαχτής- και να φεύγουν. Να έχουν σχέση με την παραγωγή και εκεί να μετριούνται. Να ενισχυθεί η Κόνιτσα με τέτοια κίνητρα.

Κλείνοντας, κύριε Πρόεδρε, ήθελα να πω, ότι για να γίνουν αυτά που εμείς προτείνουμε, χρειάζεται πρώτα απ' όλα να αναθεωρήσετε την πολιτική που κάνετε σήμερα και που γίνεται όλα αυτά τα χρόνια και από εσάς και από τη Νέα Δημοκρατία. Αν δεν το κάνετε, οι άνθρωποι στην Κόνιτσα θα εναντιωθούν σ' αυτήν την πολιτική με όλη τη δύναμή τους και θα την ανατρέψουν. Μαζί με τους σεισμούς θα θεραπεύσουν και όλα τα δεινά που βαραίνουν περισσότερο από άλλες περιοχές την Κόνιτσα.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Η κα Αλφιέρη, Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο.

ΣΤΥΛΙΑΝΗ ΑΛΦΙΕΡΗ: Κύριοι συνάδελφοι, άκουσα με προσοχή την ομιλία του κυρίου Υφυπουργού. Μας διαβεβαίωσε εδώ, όπως είπαν και οι άλλοι συνάδελφοι, ότι όλα πάνε καλά και όλα είναι καλά. 'Ομως, οι κάτοικοι και οι φορείς της περιοχής δίνουν μία άλλη εικόνα και η εικόνα αυτή δεν είναι παλιά. Τα φαξ που μας έχουν στείλει και τα υπομνήματά τους φέρουν ημερομηνία "Ιανουάριος 1997". Αυτό λέει κάτι. Λέει ότι ή δεν παρακολουθείτε τα πράγματα από κοντά ή ότι υπάρχει μία αναξιοπιστία στην πολιτική που εσείς ακολουθείτε.

Μία επίσκεψη, κύριε Υφυπουργέ, ελέγχου, ίσως φέρει ουσιαστικά αποτελέσματα. Δηλαδή να μπουν τα ζητήματα και να λυθούν και να ελέγξετε τα αποτελέσματα, αυτά που εδώ μας καταθέσατε και που πραγματικά κοντέψατε να μας πείσετε ότι τα πράγματα είναι έτσι.

Θεωρώ, κύριοι συνάδελφοι, ότι είναι άχαρο το να συζητάμε για τα μέτρα αντιμετώπισης των συνεπειών μίας φυσικής καταστροφής (σεισμοί, πλημμύρες, πυρκαϊές κ.λπ.) μετά από μήνες, για το κατά πόσο έχουν υλοποιηθεί οι εξαγγελίες, κατά πόσο δόθηκαν άμεσες λύσεις στα σοβαρά προβλήματα επιβίωσης των κατοίκων της περιοχής, τι βραχυπρόσθεσμο, μεσοπρόθεσμο και μακροπρόθεσμο σχέδιο υπάρχει για την επούλωση πληγών άμεσα, για την αναπτυξιακή προοπτική της περιοχής.

Αυτό δηλώνει μία αδυναμία της κυβερνητικής πολιτικής, γιατί πιστεύω ότι η Χώρα μας συχνά πλήττεται από τους σεισμούς και από τις πλημμύρες. Κοντεύει να γίνει συνηθισμένο φαινόμενο. Δεν υπάρχει όμως, ένας σχεδιασμός, ένας μηχανισμός, μία τακτική που θα την ακολουθούσαμε πάγια σε αυτές τις περιπτώσεις. Γιατί και εμπειρία έχουμε από τέτοιες καταστροφές και η αντιμετώπιση τέτοιων καταστροφών δεν είναι αντικείμενο πολιτικής εκμετάλλευσης, αλλά βασική υποχρεώση της οργανωμένης Πολιτείας να στέκεται αρωγός σε τέτοιες δύσκολες στιγμές στους πολίτες της Χώρας.

Βέβαια, από την μεριά των αρμοδίων λέγεται, όπως αυτό που έκανε και ο κύριος Υφυπουργός σήμερα, ότι υπάρχουν σχέδια αντιμετώπισης εκτάκτων αναγκών, γίνονται επισκέψεις κλιμακίων, Υπουργών και παραγόντων, εξαγγέλλονται γενναία μέτρα.

Κύριοι συνάδελφοι, είναι γνωστή η εικόνα που παρουσιάζεται, αυτή τη δύσκολη στιγμή για τη Χώρα μας, από τα Μέσα Μαζικής Ενημέρωσης. Από τη μία μεριά υπάρχει καταστροφή και από την άλλη μεριά Υπουργοί χωρίς σύνεση και φειδώ εξαγγέλλουν μέτρα και προγράμματα. Την άλλη μέρα έχουμε την εγκατάλειψη και ξεχνούν οι αρμόδιοι Υπουργοί να εκφράσουν τις ανάλογες υπουργικές αποφάσεις για να βάλουν στο δρόμο τη λύση των προβλημάτων. Αυτό είναι ένα θέμα, που δημιουργεί προβλήματα και πρέπει ν'αντιμετωπιστεί, για να κερδίσει η Κυβέρνηση την φερεγγυότητά της, απέναντι σ'αυτά που λέει προς τους πολίτες.

Μόλις όμως αποσυρθούν τα φώτα της δημοσιότητας τα όποια σχέδια και οι όποιες εξαγγελίες αρχίζουν να χάνονται, και οι πολίτες καλούνται ν'αντιμετωπίσουν τα προβλήματα μόνοι τους.

Ο Συνασπισμός καταθέτει και υποστηρίζει, όπως είπαν και οι άλλοι συνάδελφοι εδώ, τις προτάσεις των κατοίκων και των φορέων της περιοχής. Θεωρώ, κύριε Υφυπουργέ, ότι δεν μπορούμε να παίζουμε με τον πόνο των ανθρώπων. Πέρα από την φυσική καταστροφή που έχει γίνει, υπάρχει και μία οικονομική καταστροφή, που εξαθλιώνει την περιοχή της Κόνιτσας, αλλά και δημιουργεί, πιστεύω, σοβαρά προβλήματα σε ολόκληρη την οικονομία της Χώρας μας. Αυτές οι εστίες, οι πηγές, που προέρχονται από τις φυσικές καταστροφές, όταν μεγαλώνουν και τις αφήνουμε στη γωνία,θεωρώ ότι πλήττει ουσιαστικά το κέντρο της οικονομίας της Χώρας μας.

Εγώ θα γίνω συγκεκριμένη και θα καταθέσω στο χρόνο που μου μένει και τεχνοκρατικά -αν και δεν είμαι τεχνοκράτης, πολιτικός μηχανικός- τις προτάσεις που ο Συνασπισμός πιστεύει ότι πρέπει άμεσα να υλοποιηθούν:

Δάνεια άτοκα δεκαπενταετούς διάρκειας -όπως εσείς τουλάχιστον το έχετε εξαγγείλει και μας είπατε εδώ- από το ύψος των οποίων το 30% είναι κρατική επιχορήγηση. Το ύψος του δανείου για ανακατασκευή οικίας, το σημερινό, δεν καλύπτει τις ανάγκες σήμερεα. Οι φορείς υποστηρίζουν ότι δεν ανταποκρίνεται στο πραγματικό κόστος, το οποίο υπολογίζουν για αντισεισμικές κατασκευές πάνω από 150.000 δρχ.Το αίτημα ασφαλώς είναι λογικό και δίκαιο, αν μάλιστα ληφθεί υπόψιν ότι οι σεισμοπαθείς στη μεγαλύτερη πλειοψηφία τους, είναι φτωχοί άνθρωποι.

Με την υπ'αριθμόν 9β/10.9.96 υπουργική απόφαση προβλέπεται ότι προκειμένου για επισκευές, το ύψος του δανείου 

Σελίδα 2490 

μπορεί να αυξηθεί κατά 20%, όταν πρόκειται για δυσπρόσιτες και προβληματικές περιοχές. Απαιτείται γι'αυτό η έκδοση σχετικής απόφασης. Η περιοχή της πόλης της Κόνιτσας, και κατά μείζονα λόγο όλης της πληγείσης περιοχής είναι δυσπρόσιτη, πληρούνται δηλαδή κατά τον πληρέστερο τρόπο οι σχετικές προϋποθέσεις.

Δεν έχει εκδοθεί η σχετική υπουργική απόφαση για την αύξηση του ποσοστού. Προτείνεται η έκδοση της παραπάνω απόφασης, με την προσθήκη να ισχύσει και για τις ανακατασκευές. Το μέτρο αυτό θα βοηθήσει σημαντικά.

Στις σχετικές αποφάσεις προβλέπεται ότι από το παραπάνω τιμολόγιο των 110.000 τμ. καταβάλλεται ποσοστό 12% για αμοιβές μηχανικού (10% και 1,8% ΦΠΑ) και ποσοστό 12% για εισφορές στο Ι.Κ.Α. κλπ. Η ρύθμιση αυτή επιβαρύνει σημαντικά το κόστος κατασκευής και οξύνει περισσότερο το πρόβλημα της αποκατάστασης. Προτείνεται ευνοϊκή αντιμετώπιση.

Οι πληγέντες, όπως είπαν και οι άλλοι συνάδελφοι, διαμένουν σε κοντέϊνερς. Λόγω της μεταλλικής κατασκευής, που γνωρίζετε κύριε Υφυπουργέ, ότι είναι ακατάλληλα για να ζήσει άνθρωπος εκεί, παρατηρούνται φαινόμενα συνεχούς υγροποίησης των ατμών, με συνέπεια να είναι απαραίτητη η συνεχής θέρμανση μόνο με ηλεκτρικούς συσσωρευτές και η διαρκής εξαέρωση των κατοικιών. Το γεγονός αυτό επιβαρύνει πάρα πολύ το κόστος θέρμανσης προκειμένου οι κατοικίες να καταστούν κατοικήσιμες. Οι σχετικοί λογαριασμοί της Δ.Ε.Η. ανέρχονται σε ποσά πάνω από 40.000 δραχμές μηνιαίως. Για την αντιμετώπιση της αυξημένης δαπάνης προτείνεται και έχει ζητηθεί από το δήμο της περιοχής, η καθιέρωση ειδικού τιμολογίου από τη Δ.Ε.Η.. Το σχετικό αίτημα δεν έγινε αποδεκτό. Σημειώνουμε ότι για την Κοζάνη και για ένα ορισμένο διάστημα -χρειάζεται να γίνεται αυτή η αντιπαράθεση- η παροχή ρεύματος στους σεισμοπαθείς ήταν δωρεάν.

Στα σχετικά κυβερνητικά μέτρα προβλέπεται η χορήγηση οικονομικής ενίσχυσης των σεισμοπαθών στο ύψος των 200.000 δραχμών. Το βοήθημα αυτό έχει δοθεί μόνο σε ορισμένους σεισμοπαθείς και εκκρεμεί ακόμα η έγκριση -παρά τη σχετική δέσμευση- του προσθέτου κονδυλίου. Σας καλούμε, κύριε Υπουργέ, να υλοποιήσετε τη δέσμευσή σας. 

Στην περιοχή των Γρεβενών δόθηκε βοήθημα από το ΤΕΒΕ και από τον Ο.Γ.Α. στους συνταξιούχους των ταμείων αυτών ύψους 100.000 και 50.000 δραχμών αντιστοίχως. Παρά τις σχετικές κυβερνητικές δεσμεύσεις στους συνταξιούχους της Κόνιτσας δεν έχει χορηγηθεί. Αυτό είναι με ημερομηνία Ιανουαρίου 1997.

Δεν έχει υλοποιηθεί η σχετική δέσμευση για τη ρύθμιση των εισφορών του ΤΕΒΕ.

Παρά τις σχετικές υποσχέσεις καθυστερεί χαρακτηριστικά η πράξη εφαρμογής του εγκεκριμένου σχεδίου πόλεως της Κόνιτσας από το έτος 1983. Μετά τους σεισμούς το πρόβλημα παίρνει σοβαρές διαστάσεις αφού στις περιοχές αυτές δεν είναι δυνατή η ανέγερση κατοικιών, παρά μόνο στα πλαίσια του περιγράμματος των κατεδαφισθέντων κατοικιών.

Η λειτουργία και η στελέχωση των σχετικών υπηρεσιών (πολεοδομικές υπηρεσίες, Γραφείο Αποκατάστασης Σεισμοπλήκτων) είναι ανεπαρκής, με συνέπεια να παρατηρούνται σημαντικές καθυστερήσεις στην υλοποίηση των σχετικών προγραμμάτων, καθυστέρηση στην έγκριση των σχετικών πράξεων μελετών κ.λπ.. 'Αρα πρέπει να στελεχώσετε ακόμα περισσότερο τις πολεοδομικές υπηρεσίες, γιατί κάθε καθυστέρηση επιβαρύνει το κόστος της κατοικίας.

Από κατοίκους της περιοχής διατυπώθηκαν σοβαρές ενστάσεις όσον αφορά τη διαφάνεια στη διαχείριση των σχετικών πόρων από διάφορες πηγές. Θεωρούμε, κύριε Υπουργέ, ότι είναι ένα μείζον θέμα πολιτικό η μη διαφανής διαχείριση του δημόσιου χρήματος. Θα πρέπει να ληφθούν μέτρα για να σταματήσει αυτή η διάχυτη εικόνα κακής διαχείρισης. 

'Εχει χορηγηθεί βοήθημα μόνο σε σαράντα οικοδόμους από τους εκατόν εβδομήντα απασχολούμενους στην περιοχή, εξαιτίας του γεγονότος ότι ελάχιστοι είχαν τις σχετικές προϋποθέσεις, δηλαδή την ύπαρξη πενήντα ημερομισθίων στο διάστημα Μάϊος-Ιούνιος 1996. Προτείνεται η χορήγηση του βοηθήματος σε όλους τους οικοδόμους στο ύψος των 200.000 δραχμών, δεδομένου ότι αντιμετωπίζουν σοβαρά προβλήματα μετά την αναστολή των σχετικών οικοδομικών εργασιών εξ αιτίας των σεισμών.

Επισημαίνεται τέλος ότι μετά τους σεισμούς οξύνεται ακόμα περισσότερο το αναπτυξιακό πρόβλημα στην περιοχή αυτή. Με βάση την εκτίμηση αυτή είναι απαραίτητη μία νέα θεώρηση και αντιμετώπιση του προβλήματος, που συνδέεται άμεσα με την επιβίωση μιας σημαντικής από κάθε άποψη παραμεθορίου περιοχής με ιδιαίτερα ευαίσθητα χαρακτηριστικά γνωρίσματα. Προτείνεται η εκπόνηση, χρηματοδότηση και υλοποίηση ειδικού αναπτυξιακού προγράμματος με την αξιοποίηση και των υφισταμένων σήμερα δυνατοτήτων, LEADER 2 κ.λπ..

Κύριε Υφυπουργέ, περιμένουμε όχι την εξαγγελία μέτρων, δηλαδή ότι θα γίνουν, αλλά ότι έχουν γίνει αυτά και αυτά και ότι έχει τελειώσει το πρόβλημα της Κόνιτσας.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κοσμάς Σφυρίου έχει το λόγο ως Κοινοβουλευτικός Εκπρόσωπος του ΠΑ.ΣΟ.Κ.

ΚΟΣΜΑΣ ΣΦΥΡΙΟΥ: Κυρίες και κύριοι συνάδελφοι, κάνουμε αυτήν τη συζήτηση που αφορά την αντιμετώπιση των προβλημάτων των σεισμοπλήκτων της Κόνιτσας και της ευρύτερης περιοχής με στραμμένη τη σκέψη μας προς αυτούς τους ανθρώπους, που κάτω από τις καιρικές συνθήκες του χειμώνα ασφαλώς δοκιμάζονται. Είναι γεγονός ότι αυτό το έχουν υποστεί κατά καιρούς και οι κάτοικοι άλλων περιοχών της Χώρας, που αναγκάστηκαν, με υπομονή, να υπομείνουν αυτές τις προσωρινές συνθήκες κάτω από τις οποίες διαμένουν τώρα οι κάτοικοι της Κόνιτσας, μέχρις ότου μπορέσει να ομαλοποιηθεί μέσα σε μόνιμη πλέον στέγη η διαβίωση. Αλλά και η αποκατάσταση των παραγωγικών, επαγγελματικών και άλλων δραστηριοτήτων των κατοίκων, δηλαδή η αποκατάσταση της οικονομικής και κοινωνικής ζωής της περιοχής.

'Ηθελα να σημειώσω ότι πρέπει να συμφωνήσουμε στο Κοινοβούλιο πως όλες οι Πτέρυγες της Βουλής έχουν -εγώ θέλω να το αναγνωρίσω- τις ίδιες ευαισθησίες γύρω από αυτά τα θέματα τα οποία αντιμετωπίζουν οι κάτοικοι που πλήττονται από τους σεισμούς ή άλλες θεομηνίες ή από άλλες καταστροφές. Γι' αυτό η συζήτηση που γίνεται, στο βαθμό που γίνεται με νηφαλιότητα και με εποικοδομητικό τρόπο και κυρίως με την κατάθεση προτάσεων για την καλύτερη δυνατή αντιμετώπιση των προβλημάτων, δεν μπορεί παρά να είναι μία θετική συζήτηση. Και θέλω να συμφωνήσω με την άποψη ότι το θέμα είναι τέτοιο, που δεν πρέπει να επιδιώκονται κομματικά οφέλη από στείρα κομματική αντιπαράθεση γύρω από ένα τέτοιο θέμα.

Επομένως, δεν έχουν θέση στη συζήτησή μας, πολλές από τις υπερβολές που ακούστηκαν από την πλευρά των επερωτώντων και χαρακτηρισμοί που νομίζω ότι δεν έχουν σχέση με την πραγματικότητα και δεν θέλω να επαναλάβω, τους ακούσαμε. Αλλά δεν έχουν θέση και οι μηδενισμοί. Η προσπάθεια που έγινε, ήταν να αγνοηθεί οποιοδήποτε έργο -και έχει γίνει ένα σημαντικό έργο μέχρι τώρα τόσο από την πλευρά της Κυβέρνησης όσο και από την πλευρά των περιφερειακών αρχών της περιοχής. Επαναλαμβάνω, όμως ότι οι μηδενισμοί δεν έχουν θέση. Θέση έχει η κατάθεση προτάσεων και νομίζω ότι μπορεί να βγει το θετικό συμπέρασμα της σημερινής συζήτησης, πως πέραν από τον εμπλουτισμό με νέες προτάσεις για τα μέτρα που λαμβάνονται για την περιοχή, είναι επιτακτικό, με καλύτερο συντονισμό απο την πλευρά τόσο των αρμοδίων Υπουργείων όσο και των περιφερειακών αρχών, αλλά και των αρμοδίων Οργανισμών, να υπάρξει η μεγαλύτερη δυνατή επιτάχυνση στην εφαρμογή των προγραμμάτων που είναι ήδη δρομολογημένα για την αντιμετώπιση των προβλημάτων των κατοίκων που επλήγησαν από τους σεισμούς στην Κόνιτσα.

Κύριε Υπουργέ, σ' αυτά τα πλαίσια νομίζω πως είναι θετικό -και είμαι βέβαιος πως θα το έχετε προγραμματίσει- να γίνει μία νέα επίσκεψη κυβερνητικού κλιμακίου στην περιοχή, τόσο

Σελίδα 2491 

με την προσωπική εποπτεία, είτε από πλευράς ορισμένων Υπουργών είτε Γενικών Γραμματέων της εξέλιξης του προγράμματος. Αλλά και η λήψη ορισμένων αποφάσεων επιτοπίως, ασφαλώς θα συμβάλει στον καλύτερο συντονισμό των όλων προσπαθειών της εφαρμογής του προγράμματος για την περιοχή.

Οι στόχοι είναι αδιαμφισβήτητοι και όλοι μας εδώ συμφωνούμε -εξάλλου προέκυψε και από την συζήτηση που έγινε προηγουμένως- συνοψίζονται στα παρακάτω: Να παραμείνει πρώτα-πρώτα ο πληθυσμός στην Κόνιτσα και στα σεισμόπληκτα χωριά. Αυτό βέβαια το διασφαλίζει η επαναφορά της κοινωνικής και οικονομικής ζωής σε ομαλό ρυθμό. 'Αρα η επιτάχυνση της εκτέλεσης των προγραμμάτων ασφαλώς θα οδηγήσει στην επίτευξη αυτού του στόχου. Βέβαια και από την πλευρά ορισμένων παραγωγικών Υπουργείων όπως π.χ. το Υπουργείο Γεωργίας, η επιτάχυνση και η εξειδίκευση της πολιτικής για τους πληγέντες κατοίκους, μπορούν να εξασφαλίσουν τις απαραίτητες προϋποθέσεις για να στηριχθεί η παραγωγική δραστηριότητα.

Aσφαλώς, ο παραγωγικός ιστός κλονίζεται για λίγο ύστερα από τέτοια Θεομηνία, μια τέτοια καταστροφή, αλλά οπωσδήποτε ομαλοποιείται στη συνέχεια η παραγωγική διαδικασία και πρέπει ασφαλώς, να στηριχθεί η παραγωγική δραστηριότητα στην περιοχή της Κόνιτσας και των γύρω χωριών.

Το ίδιο και στο επίπεδο των επιχειρήσεων που υπάρχουν στην περιοχή, στο κέντρο της αγοράς, η αναζωογόνηση είναι απαραίτητη προϋπόθεση γιατί σχετίζεται με την απασχόληση των κατοίκων της περιοχής.

Υπάρχουν επομένως και από αυτά που ανέφερε ο Υφυπουργός, συγκεκριμένοι στόχοι, και συγκεκριμένα μέτρα πολιτικής υπηρετούν αυτούς τους στόχους. Αλλά οπωσδήποτε η επιτυχία τους συναρτάται με τον χρονικό ορίζοντα μέσα στον οποίο πραγματοποιούνται. Γι'αυτό ακριβώς, η επιτάχυνση ορισμένων αναγκαίων διαδικασιών που είναι επιβεβλημένες από την ισχύουσα νομοθεσία, αλλά και από την σωστή εφαρμογή των προγραμμάτων, θα πρέπει ασφαλώς να επιδιωχθεί. Δεν μπορεί, για παράδειγμα, να σχολιάζεται εδώ γιατί δεν λειτούργησε το σχολικό κτίριο, αμέσως με την έναρξη της σχολικής περιόδου και ότι ο Οργανισμός Σχολικών Κτιρίων συντάσσει μελέτες. Ασφαλώς, σε κάθε τέτοιο κτίριο το οποίο υφίσταται καταστροφές, πριν γίνουν οποιεσδήποτε εργασίες, πρέπει να γίνουν το ταχύτερο χρονικό διάστημα οι αναγκαίες μελέτες, διαφορετικά δεν μπορούμε να κάνουμε σωστή εφαρμογή του προγράμματος.

Ακόμα, στο θέμα της στεγαστικής αποκατάστασης, δεν νομίζω ότι κατατέθηκε καμία διαφορετική πρόταση απ'αυτή που έχει ήδη αποφασιστεί. 'Οταν είναι ήδη γνωστό ότι συμβάλλει το Κράτος με επιχορήγηση δωρεάν 33% και με άτοκο δανεισμό, όταν συμβάλλει ο Οργανισμός Εργατικής Κατοικίας για τους ασφαλισμένους του Ι.Κ.Α., με ευνοϊκά στεγαστικά δάνεια, το Ταμείο Παρακαταθηκών και Δανείων για τους δημοσίους υπαλλήλους, (με κατ'εξαίρεση και κατά προτεραιότητα έγκριση) και οι τράπεζες, οι οποίες ήδη έχουν γίνει κοινωνοί και έχουν πάρει τις αποφάσεις τους και ήδη έχουν αρχίσει και καταβάλλουν τα σχετικά δάνεια της στεγαστικής αποκατάστασης. Δεν έχει κατατεθεί καμία διαφορετική πρόταση για την στεγαστική αποκατάσταση, από τα Κόμματα που μίλησαν σήμερα στη Βουλή. 'Οτι πρέπει να γίνει μελέτη για το κάθε κτίριο, δεν πιστεύω ότι υπάρχει κανείς να το αμφισβητεί, ότι πρέπει να εκδοθεί μια οικοδομική άδεια για να κτιστεί το κτίριο και αυτό δεν το αμφισβητεί κανείς. Και βέβαια και η Σύμβαση που απαιτείται προκειμένου να συναφθεί το κάθε δάνειο χωριστά και αυτό δεν το αμφισβητεί κανείς. Τι χρειάζεται; Να συντμηθεί κατά το δυνατόν περισσότερο ο χρόνος που απαιτείται για όλα αυτά. Και εκεί ασφαλώς, θέση έχει η πρόταση για καλύτερο συντονισμό, για επιτάχυνση των διαδικασιών, για να έχουμε στο μικρότερο δυνατό διάστημα την πραγματοποίηση και αυτού του στόχου της στεγαστικής αποκατάστασης.

Νομίζω -και πρέπει να κλείσω με αυτό, κύριοι συνάδελφοι, ότι τα θετικά στοιχεία της σημερινής συζήτησης θα πρέπει να αποτελέσουν τα συμπεράσματα στα οποία καταλήγουμε. Ας αποκρούσουμε, είτε τους μηδενισμούς είτε τις υπερβολές που ακούστηκαν και ας καταγράψουμε, κύριε Υπουργέ, και τις προτάσεις που ακούστηκαν από ορισμένους συναδέλφους προηγουμένως σαν τη θετική συμβολή του Κοινοβουλίου στον εμπλουτισμό των μέτρων και της πολιτικής που εφαρμόζεται για την αποκατάσταση των πληγέντων.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης):Ο κ. Τσοβόλας, Πρόεδρος του Δημοκρατικού Κοινωνικού Κινήματος, έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, είναι αλήθεια ότι τα τελευταία χρόνια και μέχρι την ημέρα του σεισμού, που έφερε μεγάλη καταστροφή στην επαρχία της Κόνιτσας, παρουσίαζε αυτή η περιοχή μια κινητικότητα τουριστική, θα έλεγα, μια πορεία ανάπτυξης -μια και πρόκειται περί ακριτικής περιοχής- η οποία πρέπει να παρουσιάζει το ενδιαφέρον της Πολιτείας ανεξάρτητα από κυβερνητική έκφραση.

Επισκέφθηκα στα μέσα του Αυγούστου του 1996 μετά τους σεισμούς την περιοχή, συζήτησα με την Τοπική Αυτοδιοίκηση, πήγα στους καταυλισμούς. Επισκέφθηκα και συζήτησα με απλούς ανθρώπους που υπέστησαν ζημιές. Είναι αλήθεια και αυτό πρέπει να το επισημάνω στα θετικά ότι και η Αυτοδιοίκηση και η Νομαρχία, δηλαδή ο Δήμος αλλά και οι κρατικές υπηρεσίες κατά τις απόψεις των κατοίκων, λειτούργησαν αστραπιαία και σωστά την πρώτη στιγμή και όλες οι κρατικές υπηρεσίες. Οφείλουμε τα θετικά να τα τονίζουμε ώστε και να δίνουμε θάρρος σ' αυτούς που υπηρετούν τους θεσμούς, αλλά και παράλληλα για να μπορούμε αντικειμενικά να κρίνουμε τα πράγματα και να διορθώνουμε, να συμπληρώνουμε ελλείψεις που παρουσιάζονται και κυρίως παρουσιάζονται μετά από τις πρώτες μέρες, μετά από τις πρώτες στιγμές. Το ξέρει αυτό πολύ καλά και ο Πρόεδρος που η περιοχή του είχε πρόβλημα. Βλέπουμε, ότι μετά, παρουσιάζονται τα προβλήματα όταν περνάνε οι πρώτες μέρες των ωραίων λόγων πολλές φορές. Βέβαια αυτή η θετική εικόνα που διαμορφώνεται τις πρώτες μέρες που επισκέπτονται κλιμάκια γίνεται αρνητική και δεν θα πρέπει να γίνεται αρνητική.

Καθυστέρησα να έρθω για να λάβω μέρος στη συζήτηση, γιατί ήθελα απόλυτα υπεύθυνα, ως Αρχηγός Κόμματος να ενημερωθώ σήμερα από το Δήμαρχο που πράγματι πρόκειται ένα πολύ σοβαρό άνθρωπο, -ανήκει στο χώρο του ΠΑ.ΣΟ.Κ.- αλλά που είναι άνθρωπος μετρημένος, δεν μεγαλοποιεί τα πράγματα, αγαπητός πολύ, όπως διαπίστωσα προσωπικά -δεν τον ήξερα τον άνθρωπο- στην πλειοψηφία του λαού της Κόνιτσας. 'Ηρθα σε επικοινωνία για να δω σήμερα πλέον, που τα φώτα της δημοσιότητας έφυγαν από την περιοχή εκεί και τους κατοίκους, αν υλοποιήθηκαν αυτά που υποσχέθηκαν οι αρμόδιοι κρατικοί φορείς. Και ο Δήμαρχος -επαναλαμβάνω υπεύθυνα, διαπίστωσα ότι είναι πολύ σοβαρός άνθρωπος και αγαπητός στους πολίτες που κάθε άλλο παρά θέλει να κάνει αντιπολίτευση χωρίς να υπάρχει λόγος, το αντίθετο- μου είπε τα εξής τα οποία και μεταφέρω γιατί δεν θέλω να προσθέσω ή να κάνω καμία υπερβολή: 'Οτι τα βοηθήματα δόθηκαν μόνο σε εξακόσια άτομα και δεν δόθηκαν στους υπόλοιπους που είναι δικαιούχοι των βοηθημάτων. Αυτό είναι απαράδεκτο.

Δεύτερον, ο ΟΑΕΔ έδωσε τα βοηθήματα μόνο σε πεντακόσιους εργαζόμενους ενώ δεν έστειλε τα χρήματα και δεν τα έδωσε σε άλλους εκατόν πενήντα με διακόσιους που κρίθηκαν και είναι δικαιούχοι. Και αυτό είναι απαράδεκτο. Στους συνταξιούχους επίσης δεν δόθηκε καθόλου το βοήθημα. Είναι απαράδεκτο και πρέπει να δοθεί το συντομότερο δυνατό.

Επίσης η Δ.Ε.Η. δεν μείωσε ακόμη τα τιμολόγια όπως είχε υποσχεθεί. Και το πιο σημαντικό απ' όλα, το οποίο θέλω να προσθέσω μαζί με τη φωνή του Δημάρχου και της δημοτικής αρχής είναι το εξής: Μίλησε ο Κοινοβουλευτικός Εκπρόσωπος του ΠΑ.ΣΟ.Κ. για ανάγκη -ποιος το αμφισβητεί αυτό- να παραμείνουν οι κάτοικοι σ' αυτήν την ακριτική περιοχή με τα πολλά προβλήματα που έχουν οι κάτοικοι αυτής της περιοχής και όλη η 'Ηπειρος. Για να μείνουν όμως δεν αρκούν 

Σελίδα 2492 

ευχολόγια. Αντίθετα πρέπει, μια και έγινε το κακό μ' αυτούς τους μεγάλους σεισμούς στην περιοχή, να προωθηθούν άμεσα χωρίς καθυστέρηση -και εδώ δεν πρέπει να είναι η Κυβέρνηση της λογικής των αριθμών και τίποτε άλλο πέρα από εκεί- για όλες τις ακριτικές περιοχές αλλά και για τη συγκεκριμένη περιοχή που υπέστη και ζημιές από τους σεισμούς, τα ειδικά προγράμματα ανάπτυξης.

Στα πλαίσια αυτά η Tοπική Aυτοδιοίκηση έστειλε συντηρητικά προγράμματα κόστους 16 δισ. δραχμές προς τις αρμόδιες κρατικές υπηρεσίες, τους αρμόδιους κρατικούς φορείς. Και πρέπει η Κυβέρνηση να εγκρίνει αυτό το ελάχιστο ποσό ώστε πράγματι σ' αυτήν την προσπάθεια αποκατάστασης να συνδεθεί και η προσπάθεια και ο στόχος να υλοποιηθεί της ανάπτυξης αυτής της παραμεθόριας περιοχής της επαρχίας Κόνιτσας για να μπορέσουμε έτσι και να συγκρατήσουμε τον πληθυσμό, που είναι ανάγκη να συγκρατηθεί σ' αυτήν την περιοχή και να συγκρατήσουμε εκεί τη νεολαία που υπάρχει -τη φθίνουσα νεολαία- αλλά και για να επιτελέσουμε ένα εθνικό οικονομικό και κοινωνικό σκοπό, που πρέπει να επιτελεστεί σ' αυτήν την περιοχή.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Με άλλα λόγια πρέπει να στηριχθεί η επαρχία Κόνιτσας με έργα υποδομής, αλλά και έργα ανάπτυξης, μια και έγιναν αυτές οι μεγάλες ζημιές και τότε πράγματι θα συνεχιστεί αυτή η ανοδική πορεία της επαρχίας Κόνιτσας που παρουσιάζονταν πριν από τους σεισμούς. Γιατί πρόκειται για μια επαρχία πανέμορφη που μπορεί να παρουσιάσει αναπτυξη μεγάλη ο τουρισμός, διατηρώντας παράλληλα τον παραδοσιακό χαρακτήρα που οι κάτοικοι τον διατηρούσαν μέχρι και τους σεισμούς.

'Ενα άλλο που θέλω να πω και να κλείσω -γιατί δε θέλω ούτε υπερβολές να διατυπώσω ούτε πράγματα που δεν μπορούν να υλοποιηθούν- είναι το εξής: Πρέπει να σκεφθούμε -και τονίστηκε από κάποιον ομιλητή- ότι η περιοχή είναι κατ' εξοχήν αγροτική. Κτηνοτρόφοι οι κάτοικοι και οι όροι δανεισμού δεν είναι εφικτοί ως προς την εκτέλεσή τους από τους κτηνοτρόφους αν δεν τροποποιηθούν προς το ευνοϊκότερο γι' αυτούς. Γιατί το εισόδημα από την κτηνοτροφία είναι ανεπαίσθητο. Μιλάμε για ορεινή περιοχή όπως είναι η πλειοψηφία της Ηπείρου, αλλά εκεί με ιδιαιτερότητες μεγαλύτερες ακόμη από τις άλλες περιοχές, οπότε πρέπει στους όρους χορήγησης των δανείων η Κυβέρνηση να δει κάποια βελτίωση για τους κατοίκους, γιατί πρέπει να λάβει υπόψη ότι, προκειμένου να διατηρηθεί ο παραδοσιακός χαρακτήρας και να μην αλλοιωθεί το περιβάλλον, το ιστορικό, το φυσικό κ.λπ. η δαπάνη κατασκευής της οικοδομής είναι πολλαπλάσια σε συνδυασμό και με τις αποστάσεις τις μεγάλες που πρέπει να διανύσουν τα υλικά που μεταφέρονται εκεί.

Αυτά ήθελα να πω για να μην υπερβώ το δεκάλεπτο και νομίζω ότι η Κυβέρνηση πρέπει να λύσει αυτά τα ζητήματα που ανέφερα πριν, ένα προς ένα και επίσης να εγκρίνει το ποσό των 16 δισ. δρχ. για το αναπτυξιακό πρόγραμμα που με σύνεση υπέβαλε η Αυτοδιοίκηση και προς την Κυβέρνηση, αλλά και προς τα περιφερειακά όργανα.

ΠΡΟΕΔΡΕΥΩΝ (Λουκάς Αποστολίδης): Ο κ. Αντώνιος Φούσας έχει το λόγο.

ΑΝΤΩΝΙΟΣ ΦΟΥΣΑΣ: 'Οταν, κυρίες και κύριοι συνάδελφοι και κύριε Υπουργέ, είχα την πρωτοβουλία να καταθέσω αυτήν την επερώτηση, την οποία υπέγραψαν και άλλοι εκλεκτοί συνάδελφοι και ο Αντιπρόεδρος του Κόμματός μας, είχα την ανησυχία, αν πράγματι θα είναι ένα θέμα τόσο ενδιαφέρον, ώστε να συζητηθεί σε επίπεδο επερώτησης.

Φρονώ να πω, όμως, ότι με τον τρόπο που συζητήθηκε αυτή η επερώτηση σήμερα, είμαι ιδιαίτερα ικανοποιημένος. Συμμετέχει ο Αρχηγός ενός Κόμματος ο κ.Τσοβόλας, ο οποίος είναι Ηπειρώτης και γνωρίζει τα θέματα. Και χαίρομαι γιατί κατέθεσε στοιχεία, τα οποία σήμερα πήρε, όπως μας είπε και έτσι είναι από το δήμαρχο, που συμπίπτουν με στοιχεία που και εγώ σας κατέθεσα,γιατί χθες είχα επικοινωνία με τον δήμαρχο. Μίλησε ο Αντιπρόεδρος του Κόμματός μας, αλλά και συμμετείχαν όλες οι Πτέρυγες και έτσι καταδεικνύεται για μία ακόμη φορά πόσο σοβαρό και πόσο οξύ είναι το θέμα για μια ακριτική και εθνικά ευαίσθητη περιοχή. Φοβάμαι ότι πρέπει να αισθάνεσθε μόνος, ολομόναχος στην Αίθουσα σήμερα. Ούτε ο Κοινοβουλευτικός σας εκπρόσωπος δε βρήκε τη δύναμη να σας στηρίξει. Σας εκτιμώ κατά τα άλλα, δείξατε μία σεμνότητα, είσθε άνθρωπος συγκροτημένος, αλλά τα επιχειρήματα δε σας βοήθησαν. 'Ολες οι Πτέρυγες διαφωνούν μαζί σας και έφεραν στοιχεία που αποδεικνύεται ότι η Κυβέρνησή σας έχει ευθύνη πάνω σ'αυτό το πολύ σοβαρό θέμα. Αν θέλει κανείς να αναλύσει την ομιλία σας, όπως τη συντάξατε από πριν, θα διαπιστώσει στην ίδια σας ομιλία, ότι πράγματι η Κυβέρνηση δεν έκανε όχι όσα έπρεπε, όχι όσα μπορούσε, αλλά όσα είχε χρέος να κάνει σε μία πληγείσα περιοχή -θα το επαναλαμβάνω, θα το τονίζω, το γνωρίζω, κατάγομαι από εκεί- εθνικά ευαίσθητη.

Μας είπατε ότι το 1996, όταν τα προβλήματα ήταν ζωντανά, υπέφεραν οι άνθρωποι, διατέθηκε ποσό 1.600.000.000 δραχμών και ότι προγραμματίζεται το 1997 να φθάσουν στα 7 δισ. Ξέρετε τι σημαίνει αυτό; 'Οτι και εσείς ευθέως, πλην σαφώς, βλέπετε και αξιολογείτε πόσα προβλήματα υπάρχουν εκεί. 'Ομως σας ρωτώ. Πέρασε ο χειμώνας, πέρασαν οι γιορτές, πέρασαν έξι μήνες και πάμε στον έβδομο μήνα, τόσο βραδυκίνητοι είσθε; Τόσο δεν μπορούσε να κινηθεί ο μηχανισμός εκεί στην περιοχή, τη δύσκολη πράγματι περιοχή;

Ο πολύ έμπειρος και για πολλά χρόνια Βουλευτής και Αντιπρόεδρος του Κόμματός μας μου συνέστησε κάτι που εγώ δεν το είχα σκεφθεί. "Την κασέτα σου από την ομιλία σου να τη δείξεις εκεί στην 'Ηπειρο, γιατί θα ενθουσιαστούν λίγο οι Κονιτσιώτες και πολιτικά, αλλά ιδίως να πάρουν και το θάρρος". Διερωτώμαι όμως, μετά τη δική σας ομιλία, μήπως δεν πρέπει να το κάνω. Και δεν πρέπει να το κάνω αυτό για δύο λόγους. Πρώτον, δεν πρέπει να απογοητεύσουμε τους ανθρώπους εκεί. Αν θα δείξω τη δική μου κασέτα, θα δείξω και τη δική σας και του κ. Τσοβόλα και όλων των ομιλητών. Αλλά εκείνοι, κύριε Υπουργέ, ζουν τα προβλήματα στο πετσί τους και θα διαπιστώσουν ότι τα όσα είπατε ότι δεν ανταποκρίνονται στην πραγματικότητα. Δε θα το κάνω. Δε θέλω να τους απογοητεύσω. Είναι μεγάλο το πρόβλημα εκεί στην περιοχή και θα είναι ακόμη μεγαλύτερο αν οι ίδιοι διαπιστώσουν ότι ο αρμόδιος Υφυπουργός -όχι ο Υπουργός που δεν πήγε επτά μήνες εκεί- που είχε στα χέρια του την επερώτηση από το Νοέμβριο του 1996, δε βρήκε τον τρόπο να δει τα προβλήματα, να ελέγξει, να εμψυχώσει τους ανθρώπους.

'Εχω τη γνώμη πως δεν απαντήσατε στα καίρια θέματα που σας έθεσα ως βασικός ομιλητής της Παράταξής μου. Θεωρώ ότι σε ένα τόσο σοβαρό θέμα, που έρχονται Αρχηγοί Κομμάτων και Αντιπρόεδροι μεγάλων Κομμάτων και συμμετέχουν στη συνεδρίαση, δε βρέθηκε ένας αρμόδιος Υπουργός να συμμετέχει σήμερα σ'αυτήν τη συνεδρίαση και να μας πει υπεύθυνα τι συμβαίνει, χωρίς ποτέ, επαναλαμβάνω, να υποβαθμίζω το δικό σας ρόλο, αλλά υποβαθμίζεται αυτονόητα η περιοχή και τα προβλήματά της.

Ο κ.Σφυρίου, ο οποίος δεν είναι στην Αίθουσα, είπε να μην πούμε υπερβολές. Δεν είπαμε καμία υπερβολή,είπαμε τη σκληρή πραγματικότητα, όπως τη ζούμε, την ξέρουμε από τηλεφωνήματα που είχαμε με την περιοχή. Οι υπερβολές υπήρξαν από τον ίδιο και από την πλευρά σας, κύριε Υπουργέ.

Δεν είναι ώρα να τα λέμε. "Πρέπει", είπε ο κ. Σφυρίου "το μεν, πρέπει και το δε", "θα" είπατε εσείς. Σε τόσο σοβαρά θέματα δεν είναι καιρός για "θα". Είναι καιρός να ενεργοποιηθούν οι υπηρεσίες, τα κυβερνητικά κλιμάκια επιτόπου, να δώσουν έναν αέρα, ώστε να προωθηθούν τα προβλήματα και να επιλυθούν.

ΧΡΗΣΤΟΣ ΒΕΡΕΛΗΣ (Υφυπ.ΠΕ.ΧΩ.Δ.Ε.): Ούτε ένα "θα" δεν είπα, κύριε Φούσα. Μπορείτε να δείτε τα Πρακτικά.

ΑΝΤΩΝΙΟΣ ΦΟΥΣΑΣ: Τα έχω σημειώσει. Είπε όμως περισσότερα ο κ. Σφυρίου. 

'Οσον αφορά αυτήν την ακριτική περιοχή, ναι, δεν είσθε αρμόδιος. Γι' αυτό και την επερώτησή μου την απηύθυνα και προς τον Υπουργό Συντονισμού. Το κύριο θέμα στην περιοχή 

Σελίδα 2493 

μας είναι τι επιτέλους θα κάνουμε από πλευράς δομών, ώστε να αναπτυχθεί η περιοχή. Αυτά σας τα είπε ο κ. Τσοβόλας, τα είπα κι εγώ, τα είπε και ο κ. Βαρβιτσιώτης, τα είπαν από το Συνασπισμό, τα είπαν όλοι.

Εσείς επιτέλους θα μας πείτε ποιο πρόγραμμα έχετε, ώστε η περιοχή, πέρα από τα κτίρια, που είναι μεγάλο πρόβλημα, πέρα από τα άλλα προβλήματα, να αναπτυχθεί επιτέλους. Για την περιοχή αυτή, αυτή είναι η μοναδική ευκαιρία, κατά την εκτίμησή μου, για να βελτιωθούν οι συνθήκες, ακριβώς για το λόγο ότι άνοιξαν τα σύνορα με την Αλβανία, υπάρχει μία μεγάλη σχετικά αγορά στην Αλβανία. Μπορεί να αναπτυχθεί η περιοχή. 'Ηρθε όμως ο σεισμός, δημιουργήθηκαν πολλά προβλήματα, αλλά έρχεται και η ανύπαρκτη στο θέμα αυτό Κυβέρνηση και δε λύνει το πρόβλημα της περιοχής.

Είχα αφήσει να πω στη δευτερολογία μου ότι 16 δισ. ζητούν οι φορείς της περιοχής. Ετέθη όμως αυτό. Δεκάξι δισ. ζητούν οι φορείς της περιοχής. Επιτέλους, γιατί να μην πω ανάλγητη την Κυβέρνηση, κύριε Σφυρίου, γιατί να μην πω ότι δεν έχει την ανάλογη ευαισθησία, όταν δεν μπορεί να διαθέσει 16 δισ. για μία εθνικά ευαίσθητη περιοχή; Πού είναι να μας ακούσει επιτέλους, για να μην πω πού αλλού διατίθενται πολλά δισεκατομμύρια. Είσθε ανάλγητοι κι έχω την ευθύνη αυτών που λέω, γιατί δεν βρίσκετε τον τρόπο να ενισχύσετε με 16 δισ. μία ακριτική περιοχή και γιατί ο αρμόδιος Υπουργός δεν είχε την ευαισθησία να έρθει να μας δώσει μια υπεύθυνη απάντηση στο θέμα αυτό.

Επιπλέον, μας είπατε για προγραμματισμό. Το έχω σημειώσει αυτό. Γιατί διαμαρτύρεσθε; Είπατε για πολλούς προγραμματισμούς και ότι στείλατε ψυχολόγους. Ασφαλώς στείλατε ψυχολόγους τις πρώτες μέρες. Αυτό είναι το θέμα μας; Που το ξέρετε αυτό εσείς; 

Σας είπαν και πράγματα αβάσιμα. 'Οτι δήθεν ο δεύτερος σεισμός της 6ης Αυγούστου δεν έκανε ζημιές. Σας πληροφορώ ότι ο σεισμός της 6ης Αυγούστου έκανε περισσότερες ζημιές και ολοκλήρωσε την καταστροφή.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Αυτό ακριβώς είπα.

ΑΝΤΩΝΙΟΣ ΦΟΥΣΑΣ: Χαίρομαι, αν το είπατε έτσι, αλλά φαίνεται ότι δεν το διατυπώσατε σωστά, ή ότι δεν το κατάλαβα εγώ.

Ο δεύτερος σεισμός της 6ης Αυγούστου είναι εκείνος που ολοκλήρωσε την καταστροφή και από εκεί και πέρα, άρχισε ο πανικός και το πρόβλημα των κατοίκων, που κατάλαβαν πως το Κράτος δυστυχώς και τότε ήταν απόν, αλλά δυστυχώς είναι και μέχρι σήμερα. Απορώ πώς το λέτε αυτό.

'Εχουμε εκεί τα κοντέϊνερς, που είναι 20-25 τετραγωνικών. Είναι τραγική η κατάσταση, σας πληροφορώ. Δεν είπε κανείς να χτίσετε πολυκατοικίες, αλλά τουλάχιστον μήν το λέτε αυτό. Γι' αυτό είπα ότι δε Θα βάλω την κάμερα για να ακούσουν αυτά στην Κόνιτσα. Είναι προκλητικό για τους ανθρώπους να ακούσουν ότι λέει ο υπεύθυνος Υπουργός ΠΕ.ΧΩ.Δ.Ε. ότι πολύ καλές είναι οι συνθήκες σε κοντέϊνερς των 20-25 τ.μ., όταν μένουν εκεί τέσσερις, πέντε και έξι άνθρωποι.

Προβλέπονται δάνεια. Πείτε μας ποιος πήρε δάνειο επί έξι μήνες. Είπατε πως δεν ευθύνεται το Υ.ΠΕ.ΧΩ.Δ.Ε. Ευθύνεται η Κυβέρνηση. Ευθύνεται το Κράτος για όλα αυτά τα θέματα. Δώστε μία απάντηση υπεύθυνη. Σε εφτακόσιες πενήντα οικογένειες δόθηκε το ποσό των 200.000 δραχμών. Αυτό είναι από τις πρώτες μέρες. Σας προκαλώ. Δώστε μας μία εξήγηση. Γιατί δε δόθηκαν οι υπόλοιπες 200.000 δρχ. στις υπόλοιπες εκατό οικογένειες μέσα στην Κόνιτσα και σε καμία οικογένεια στο χωριό; Δώστε μου μία εξήγηση ανθρώπινη, για να καταλάβω κι εγώ ότι μπορεί κανείς ειλικρινά να σας πιστέψει.

'Οσον αφορά τα σχολικά κτίρια, ξέρετε πού στεγάζεται η σχολή; Σε ξενοδοχείο. Δεν είσθε ενημερωμένος. Τίποτε δεν έγινε και όσον αφορά τη Μαθητική Εστία και όσον αφορά το Τεχνικό Λύκειο.

Είπατε ότι υπάρχει η εμπιστοσύνη των κατοίκων. 'Οχι εμπιστοσύνη δεν υπάρχει, αλλά υπάρχει απογοήτευση και πικρία από το ΠΑ.ΣΟ.Κ. ασφαλώς και από την Κυβέρνησή του και την Πολιτεία ολόκληρη. Συνειδητοποιήστε το. Σας ομιλεί ένας Βουλευτής μιας ακριτικής περιοχής όπου ζει την περιοχή . Καθημερινώς είμαι στην Κόνιτσα, και την Κυριακή θα ξαναπάω στην Κόνιτσα. Θέλω να σας μεταφέρω τη μεγάλη αγωνία των κατοίκων, και τη φωνή του δημάρχου με τον οποίο συνέχεια ομιλώ και βεβαίως ανήκει στο δικό σας πολιτικό χώρο. Είναι έντιμος άνθρωπος και λέει τα προβλήματα.

Σας παρακαλώ πολύ πηγαίνετε αμέσως στην Κόνιτσα, ευχαρίστως να πάμε και μαζί να τα δούμε. Να έρθει και ο κ. Λαλιώτης και οι κύριοι αρμόδιοι Υπουργοί να κάνουμε ένα κλιμάκιο και να δούμε όλοι μαζί πως θα λύσουμε τα πολύ μεγάλα προβλήματα της περιοχής. Ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Ο κ. Γεώργιος Τρυφωνίδης έχει το λόγο. Απών, διαγράφεται.

Ο κ. Καραμπίνας έχει το λόγο.

ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Υπουργέ, προσπαθήσαμε κατά τη συζήτηση, με βάση τη σημερινή πραγματικότητα, να δώσουμε τα στοιχεία εκείνα και να διαμορφώσουμε προτάσεις ουσιαστικές που θα δώσουν λύση στο όλο πρόβλημα.

Αν θέλετε προσθετικά, τα όσα μέτρα μέχρι στιγμής η Κυβέρνησή σας έλαβε, εμείς φυσικά τα θεωρούμε ανεπαρκή. Η άποψη αυτή απορρέει εκ του αποτελέσματος. Δηλαδή, από το γεγονός ότι οι άνθρωποι δε βλέπουν από την πολιτική σας την προοπτική ουσιαστικής λύσης στο πρόβλημά τους.

Προσπαθήσατε να δικαιολογήσετε τη γραφειοκρατική αργοπορία του Κράτους και να ωραιοποιήσετε την αποτελεσματικότητα των μέτρων που πήρατε, ενώ σας γνωρίσαμε τις ουσιαστικές ελλείψεις που υφίστανται έξι μήνες μετά το σεισμό.

Κάποια στιγμή, κύριε Υπουργέ, στην τοποθέτησή σας, μου δημιουργήσατε την εντύπωση ότι αποδέχεσθε το πνεύμα, όπως διαμορφώθηκε από τους συμμετέχοντες στη συζήτηση Βουλευτές, αλλά δυστυχώς, όταν ολοκληρώσατε την ομιλία σας, απέχετε κατά πολύ απ'αυτό το πνεύμα. 

Θα ήθελα όμως εγώ να επανέλθω λίγο σ'αυτό, για να θυμίσω και σε σας, αλλά και σε όλους τους συναδέλφους αυτό το πνεύμα, τονίζοντας το εξής: 

Κύριε Υπουργέ, ο αγώνας μιας ζωής του μέσου Ελληνα, είναι να αποκτήσει μια κατοικία. Θα πρέπει, λοιπόν, να συνειδητοποιήσουμε το μέγεθος της απόγνωσης εκείνου που βλέπει το σπίτι του να καταρρέει από το σεισμό και μαζί να γκρεμίζονται οι αγώνες μιας ζωής.

Ερωτώ: Δέχεσθε την πρόταση που έκανα στην ομιλία μου για δωρεάν χορήγηση σπιτιών, ναι ή όχι; 

Θα επανέλθω και στις άλλες προτάσεις, γιατί θα πρέπει, πιστεύω, να μη μιλάμε για να μιλάμε, αλλά να απαντάμε σεβόμενοι το ρόλο του Κοινοβουλίου και να δίνουμε λύσεις και να έχουμε αποτελέσματα. 

-Δεν έχει κατασκευασθεί ακόμα το αποχετευτικό δίκτυο, το οποίο είναι επιτακτικά αναγκαίο, σύμφωνα με γνωμάτευση του ΙΓΜΕ, καθ'όσον το ισχύον διαβρώνει το έδαφος και η σταθερότητα των κατοικιών είναι επισφαλής.

-'Αμεση αντικατάσταση των τμημάτων του δικτύου ύδρευσης, γιατί υπάρχουν διαρροές, οι οποίες διαβρώνουν το υπέδαφος.

-Δεν έγινε ακόμα μεταφορά έξω από τον οικισμό ενός τμήματος του αρδευτικού αύλακα, ο οποίος δημιουργεί προβλήματα στο υπέδαφος. 

-Δεν έχει ξεκαθαριστεί ακόμα το θέμα αν θα μετακινηθεί ή όχι ο οικισμός, που βρίσκεται στις παρυφές των βράχων και κατοικείται από σαράντα τέσσερις οικογένειες, οι οποίες κινδυνεύουν από νέα σεισμική δόνηση.

-Δεν έχετε λάβει κανένα μέτρο κατάπτωσης των βράχων, όπως έχει γίνει στο παρελθόν. 

-Οι πιστώσεις που διατέθηκαν για την αναστήλωση των τοιχίων του οδικού δικτύου, δεν είναι επαρκείς. 

-Το Τ.Ε.Β.Ε. δεν εξέδωσε ακόμα την απόφαση περί αναστολής στους εμπόρους, βιοτέχνες κ.λπ., όπως έχει δεσμευθεί για εξάμηνο 

Η Επιβεβαίωση της προχειρότητας της παρουσίας της Πολιτείας, είναι ακόμη ότι το γραφείο αποκατάστασης σει-
Σελίδα 2494 

 

σμοπλήκτων λειτουργεί με αποσπασμένους υπαλλήλους από διάφορους νομούς.

-Χρειάζονται ακόμη τριάντα κοντέινερς για να καλυφθούν επαρκώς οι ανάγκες.

-Τέλος, για να βρεθεί η Κόνιτσα σε ρυθμό ανάπτυξης, είναι αναγκαίο το Υπουργείο Εθνικής Οικονομίας να διαθέσει τα 16 δισ. για τα απαραίτητα και αναγκαία μέτρα ανάπτυξης που έχουν προταθεί απ'όλες τις εμπλεκόμενες υπηρεσίες του Νομού Ιωαννίνων. 

Μπορείτε να απαντήσετε σε σχέση μ'αυτά τι δέχεσθε και τι απορρίπτετε κύριε Υπουργέ; 

ΧΡΗΣΤΟΣ ΒΕΡΕΛΗΣ (Υφυπ.ΠΕ.ΧΩ.Δ.Ε.): Από πότε είναι αυτό το έγγραφο που διαβάζετε;

ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Δεν είναι έγγραφο, είναι προτάσεις.

Σε σχέση με την πραγματικότητα, αν εσείς εκτιμάτε ότι τα έχετε πραγματοποιήσει στη δευτερολογία σας, να μας πείτε.

ΠΡΟΕΔΡΕΥΩΝ (Λουκάς Αποστολίδης): Ο κ. Ευγένιος Χαϊτίδης έχει το λόγο.

ΕΥΓΕΝΙΟΣ ΧΑΪΤΙΔΗΣ: Kύριε Πρόεδρε, ο κύριος Υπουργός κατά την απάντησή του έδειξε μια αδικαιολόγητη, κατά τη γνώμη μου, αντίδραση και ταραχή.

Κανείς δεν αμφισβήτησε, κύριε Υπουργέ, το προσωπικό σας ενδιαφέρον, αλλά και το μεγάλο ελαφρυντικό της πρόσφατης αναλήψεως των καθηκόντων σας. Επομένως, δεν υπήρχε καμιά πρόθεση να σας θίξουμε προσωπικά.

Αντίθετα, εγώ αναγνωρίζω ότι έχετε χρόνο και τώρα βέβαια καλείστε να υλοποιήσετε αυτό το προσωπικό ενδιαφέρον, το οποίο άλλωστε και σαν μηχανικός νομίζω ότι έχετε και αισθάνεστε. 

Επειδή με προκαλέσατε, σας απαντώ ευθέως ότι έχω επισκεφθεί και την Κόνιτσα και το Αίγιο και πρόσφατα στις 30 Δεκεμβρίου με μια διακομματική ομάδα Βουλευτών επισκεφθήκαμε τους Νομούς Καβάλας και τους τρεις νομούς της Θράκης. Εκεί, σε όλες αυτές τις περιοχές, εγώ τουλάχιστον προσωπικά κύριε Υπουργέ, είδα αυτά τα απαράδεκτα κτίσματα να κατοικούνται από αξιολύπητους ανθρώπους, τα οποία δεν γνωρίζω αν εσείς τα έχετε δει από κοντά. Είναι αυτά τα τερατώδη κοντέινερς, τα οποία προορίζονται μόνο για τη φύλαξη εμπορευμάτων και είναι οι απαράδεκτες προσωρινές κατοικίες, κατασκευασμένες από πάνελς πολυουρεθάνης. Ως χημικός, γνωρίζετε καλύτερα από εμένα αν μπορεί κανείς, με ένα πάχος εξωτερικού τοιχώματος 5 εκατοστών μόνο, να διαβιώσει, κάτω από δύσκολες καιρικές συνθήκες, χειμώνα - καλοκαίρι.

Επομένως και γνώση αυτών που έλεγα έχω, κύριε Υφυπουργέ, και εκείνα τα οποία σας πρότεινα νομίζω ότι ήταν και τεκμηριωμένα και πρέπει να τα λάβετε υπόψη σας.

Δυστυχώς, όμως, αντί απαντήσεως στις συγκεκριμένες τεκμηριωμένες παρατηρήσεις μας, και στην τεκμηριωμένη κριτική που έχουμε καθήκον να κάνουμε σ' αυτήν την Αίθουσα, περιοριστήκατε να αναγνώσετε ένα κείμενο το οποίο προφανώς σας ετοίμασαν, πριν ακούσετε τις δικές μας απόψεις, οι υπηρεσιακοί σας παράγοντες οι οποίοι κάθε φορά, ως υπηρεσιακοί παράγοντες, φροντίζουν να καλύπτουν την ανεπάρκεια ή την ολιγωρία τη δική τους, εξαιτίας των οποίων παρασύρουν πολλές φορές και την πολιτική ηγεσία και την εκθέτουν.

Θα παρακαλούσα, λοιπόν, στις συγκεκριμένες προτάσεις τις οποίες έκανα, και οι οποίες θα έλεγα ότι είναι και θεσμικές κύριε Υπουργέ, και σας δίνουν την ευκαιρία να αφήσετε εποχή στο Υπουργείο, αν τις υιοθετήσετε, να έχω τις θετικές ή τις αρνητικές δικές σας απόψεις.

Και μια και αναφερθήκατε, θα έλεγα, με κάποια υπερηφάνεια σε κρατικούς οργανισμούς, οι οποίοι είναι προορισμένοι να διασφαλίζουν την αντισεισμική θωράκιση της Χώρας, θα ήθελα να σας ρωτήσω -παρακαλώ δώστε μου τριάντα δευτερόλεπτα, κύριε Πρόεδρε- ποια είναι η άποψη του Υπουργείο για τη γνωστή ομάδα ΒΑΝ, της οποίας η δραστηριότητα κάθε φορά δημιουργεί κάποια συζήτηση και συγκίνηση άλλοτε θετική και άλλοτε αρνητική. Ερωτάσθε, κύριε Υπουργέ αν το Υπουργείο υιοθετεί τη μέθοδο, τις προτάσεις και την εργασία αυτής της ομάδας; Αν ναι, τότε γιατί δεν τη βοηθάτε, ώστε να επεκτείνει το δίκτυό της σε όλο τον Ελλαδικό χώρο και να ολοκληρώσει αυτές τις έρευνες, οι οποίες ευχόμαστε να καταλήξουν σε ένα αποτέλεσμα επιτυχούς προγνώσεως των σεισμών.

Αν όχι, τότε ενημερώστε τον Ελληνικό Λαό ο οποίος κάθε φορά μένει σε ένα νέφος αμφιβολίας για την εγκυρότητα της πρόγνωσης των σεισμών και αν πρέπει να λαμβάνονται έγκαιρα κάποια μέτρα από την πολιτεία.

Νομίζω ότι σε όλα αυτά έχουμε το δικαίωμα κύριε Υπουργέ, να ζητήσουμε να μας δώσετε μια συγκεκριμένη απάντηση και όχι κάποια αόριστα στοιχεία τα οποία σας δίνουν οι υπηρεσίες σας και τα οποία δεν έχουν καμιά σχέση με την ειδική συζήτηση, η οποία γίνεται στην Αίθουσα της Βουλής. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

Κύριε Υφυπουργέ, μην ξαναπείτε έστω και μια φορά "θα", γιατί είπατε μια φορά "θα" και είδατε τι έγινε με τον εκλεκτό συνάδελφο κ. Φούσα.

ΑΝΤΩΝΙΟΣ ΦΟΥΣΑΣ: Διαβάσατε τα Πρακτικά, κύριε Πρόεδρε;

ΠΡΟΕΔΡΕΥΩΝ (Λουκάς Αποστολίδης): Αφού ενημέρωσε ο Υπουργός. Εχω εμπιστοσύνη στον Υπουργό. Εσείς δεν τον εμπιστεύεστε, κύριε Φούσα;

ΑΝΤΩΝΙΟΣ ΦΟΥΣΑΣ: Εγώ τον ελέγχω σήμερα. Εσείς τον στηρίζετε ως Πρόεδρος.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υφυπουργέ, έχετε το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Κύριε Πρόεδρε, κύριοι συνάδελφοι, πραγματικά ήταν πολύ σημαντική η σημερινή επερώτηση. Είδα ότι τόσο ο κύριος Αντιπρόεδρος της Νέας Δημοκρατίας, όσο και ο κύριος Πρόεδρος του ΔΗ.Κ.ΚΙ και εκλεκτοί συνάδελφοι μετείχαν στη συζήτηση αυτή και προσπάθησαν να παρουσιάσουν μία εικόνα, η οποία δυστυχώς δεν ανταποκρίνεται στην πραγματικότητα.

Με χαρά μου άκουσα, τόσο τον κ. Τσοβόλα, όσο και τον κ. Φούσα να αναφέρονται στο Δήμαρχο της Κόνιτσας, ο οποίος πραγματικά είναι ένας άνθρωπος υπέυθυνος με ήθος και σεμνότητα.

Θα ήθελα, λοιπόν, αντί να προσπαθώ εγώ εδώ να πείσω με τα επιχειρήματά μου, ανοίγοντας μία παρένθεση να πω, ότι από το σύνολο των στοιχείων τα οποία σας παρέθεσα δεν αμφισβητήσατε, κύριοι συνάδελφοι, ούτε ένα. Είπε ο κ. Τσοβόλας μόνο δύο παρατηρήσεις, τις οποίες είπα και εγώ, δεν τις έκρυψα. Μένουν ακόμα περίπου εκατό άνθρωποι να πάρουν από τον Ο.Α.Ε.Δ. αυτό το επίδομα.'Ηδη, το έχουν πάρει πεντακόσιοι και μένουν περίπου άλλες εκατό ή εκατόν πενήντα οικογένειες να πάρουν τις 200.000 δραχμές ή με όσους έχουν εισπράξει 750. Ερωτώ: Είναι αυτή εικόνα η οποία απεικονίζει την πραγματικότητα;

Βεβαίως, κύριοι συνάδελφοι, μιλάμε για ένα σεισμό ο οποίος έγινε. Καμία πολιτική, καμία κυβέρνηση μπορεί να απαλείψει αυτό το γεγονός. Ο σεισμός ήταν ισχυρότατος και σε ορισμένες περιπτώσεις σε κάποιες μικροπεριοχές ήταν καταστρεπτικός. Ουδείς μπορεί αυτό να το απαλείψει. Η Πολιτεία ένα πράγμα μπορεί να κάνει. Να πάρει μέτρα, όπως οφείλει, και άμεσης παρέμβασης και προοδευτικής αποκατάστασης. Αυτό ήρθα να σας παρουσιάσω σήμερα, τα μέτρα τα οποία πήραμε. Σας είπα ότι τα μέτρα αυτά αποτυπώνονται σε μία σειρά από πράξεις της διοίκησης. Ουδείς μπορεί να ισχυρισθεί -και θα ήμουν ο τελευταίος ο οποίος θα το έκανε- ότι είναι πραγματικά εκπληκτικές οι συνθήκες διαβίωσης στα κοντέϊνερς. Είναι μία δυσάρεστη κατάσταση, είναι μία κατάσταση την οποία οι άνθρωποι οι οποίοι την υφίστανται έχουν την πλήρη συμπάθεια και συμπαράσταση. Και βεβαίως, οι άνθρωποι αυτοί γνωρίζουν -και είπα ότι έχουν εμπιστοσύνη- ότι έχουν παρθεί όλα τα μέτρα αποκατάστασης, τα οποία υλοποιούνται σταδιακά και με ρυθμούς, οι οποίοι επιτρέπονται από τη γενικότερη εικόνα, την οποία έχει η γενικότερη διοίκηση. Δε νομίζω ότι είμαστε σε μία χώρα, η οποία έχει κατακτήσει τους άριστους 

Σελίδα 2495 

βαθμούς αντίδρασης και δράσης της Δημόσιας Διοίκησης. Την ξέρετε όλοι τη Δημόσια Διοίκηση. Πιστεύω, όμως, ότι από την πλευρά μας η πολιτική ηγεσία έκανε όλες εκείνες τις ενέργειες, οι οποίες ήταν επιβαλλόμενες και ήλεγξε με τον πιο αποτελεσματικό τρόπο όλη την κρατική μηχανή.

Ο Δήμαρχος, λοιπόν, της Κόνιτσας στον οποίο αναφερθήκατε και εγώ αναφέρομαι και τον τιμώ, μου έχει στείλει ένα γράμμα από τις 6.12.1996, πριν καταθέσετε την Επερώτησή σας, κύριοι συνάδελφοι, ένα γράμμα στο οποίο κάνει μία παράθεση κάποιων γεγονότων και θα το καταθέσω αυτό το γράμμα στη Βουλή.

Ο κύριος Δήμαρχος της Κόνιτσας μέσα στο γράμμα του λέει: Οφείλω επίσης, κύριε Υπουργέ, να τονίσω και σε σας, όπως το έκανα σε επιστολή μου στον κύριο Πρωθυπουργό και στον κ. Λουκάκη, ότι μας εξέπληξε από την πρώτη στιγμή η ετοιμότητα και η συνεχής βοήθεια που είχαμε από το Υ.ΠΕ.ΧΩ.Δ.Ε., την ΥΑΣ και τον ΟΑΣΠ, το ΤΑΣ Κοζάνης και Γρεβενών και την ΥΑΣΒΕ.

Σε άλλο σημείο του λέει: Τα κοντέϊνερς που μας είχαν υποσχεθεί σχεδόν έχουν έρθει στο σύνολό τους. 

Αυτά στις 6 Δεκεμβρίου. Σήμερα που μιλάμε έχουν ολοκληρωθεί και αυτές οι ενέργειες.

(Στο σημείο αυτό, ο Υφυπουργός κ. Χρ. Βερελής καταθέτει στα Πρακτικά το σχετικό έγγραφο το οποίο βρίσκεται στο αρχείο της στενογραφικής Υπηρεσίας και είναι στη διάθεση κάθε ενδιαφερόμενου).

Μίλησε ο κύριος Αντιπρόεδρος της Νέας Δημοκρατίας, προφανώς έχοντας παραπλανηθεί από στοιχεία, τα οποία του δόθηκαν από κάποιους συμβούλους και είπε ότι το κόστος των κατοικιών, τα οποία κατασκευάζονται, μετά από τους διαγωνισμούς που κάνει το Υ.ΠΕ.XΩ.Δ.Ε. ανέρχεται ανά τ.μ. στις 250.000 δραχμές. Πληροφορώ, λοιπόν, υπεύθυνα τη Βουλή, ότι στον τελευταίο διαγωνισμό τον οποίο κάναμε, είχαμε τιμές 120.000 το τ.μ. Σας θυμίζω ότι 110.000 δίδουμε σαν μέτρα αποκατάστασης στις περιπτώσεις που γίνεται χρήση δανείων. Εκατόν είκοσι χιλιάδες δραχμές, λοιπόν, ήταν.

Επίσης, είπε ο κύριος Αντιπρόεδρος της Νέας Δημοκρατίας, ότι κατά τις πληροφορίες, του στην περιοχή της Κοζάνης και των Γρεβενών, ήταν μία χρονιά στην οποία δε συνέβη τίποτε για την αποκατάσταση των σεισμοπλήκτων.

Και εκεί υπεύθυνα θέλω να τον πληροφορήσω -και θα ήθελα να ψέξει αυτούς, που του δίνουν αυτές τις πληροφορίες- ότι από τον Ιανουάριο του 1996 ξεκίνησε η δεύτερη φάση του προγράμματος δωρεάν κατοικιών.

Και για να μην σας ταλαιπωρώ, θα πω ότι τον Ιούνιο του 1996 δημοπρατήθηκε η κατασκευή διακοσίων τριάντα κατοικιών, στις σεισμόπληκτες κοινότητες της περιοχής Γρεβενών, το Σεπτέμβριο δημοπρατήθηκε η κατασκευή τριακοσίων τριών ακόμα κατοικιών στο Νομό Κοζάνης και εξήντα πέντε κατοικιών, στην περιοχή Δεσκάτης Γρεβενών. Και το Φεβρουάριο του 1997 έχει ήδη προκηρυχθεί δημοπράτηση τετρακοσίων ενενήντα επτά κατοικιών, στην Κοζάνη και εκατόν τριάντα οχτώ κατοικιών στα Γρεβενά.

Επίσης, έχει εγκριθεί η κατασκευή από τη Νομαρχιακή Αυτοδιοίκηση Κοζάνης και το Δήμο Κοζάνης, βάσει προγραμματικής σύμβασης με το Υ.ΠΕ.ΧΩ.Δ.Ε., πενήντα κατοικιών, σε μικρά οικόπεδα στο Δήμο Σιάτιστας του Νομού Κοζάνης.

Συνεπώς, μέχρι σήμερα έχουν κατασκευαστεί ή ανατεθεί, περίπου τρεις χιλιάδες εκατόν ογδόντα κατοικίες, στους δύο νομούς.

Eίπε ακόμα ο κύριος Αντιπρόεδρος της Νέας Δημοκρατίας, μέσα φαντάζομαι στο πλήθος των ανακριβών στοιχείων, που του παρέθεσαν οι σύμβουλοί του, ότι το Τ.Α.Σ. Αιγίου δεν έχει χορηγήσει άδειες. Θέλω να πληροφορήσω υπεύθυνα τη Βουλή, ότι έχουν χορηγηθεί πεντακόσιες εξήντα πέντε άδειες επισκευής, τριακόσιες είκοσι έξι εγκρίσεις ανακατασκευής και διακόσιες ογδόντα βεβαιώσεις. 'Εχουν δοθεί πιστώσεις για έργα υποδομής σε κοινότητες και δήμους, περίπου 3,6 δισ. δραχμών που αφορούν το Αίγιο και το Νομό Φωκίδας.

Υπογράμμισα στην πρωτολογία μου, ότι υπήρξε μια προσπάθεια και ταυτόχρονα ένα κόστος σημαντικό, το οποίο ανήλθε στο 1.675 εκατ. δραχμές για το 1996 και ότι έχουν προγραμματιστεί και εγγραφεί πιστώσεις ύψους 7 δισ. για την περιοχή της Κονίτσης.

Αυτή, αγαπητοί συνάδελφοι, είναι μια υπεύθυνη πολιτική η οποία θα συνεχιστεί, διότι αυτός ο οποίος κρίνει τελικά είναι ο λαός της περιοχής και αυτός έχει και την τελική κρίση. Και η τελική κρίση -πιστέψτε με-είναι αυτή που αποτυπώνει ο κύριος δήμαρχος στην επιστολή του.

Είναι γνωστό ότι στις περιπτώσεις σεισμών υπάρχει μια κολοσσιαία προσπάθεια, σε περιοχές δυσπρόσιτες και οι οποίες βρίσκονται μακριά από το κέντρο της κρατικής μηχανής,για να υπάρξουν αποκαταστάσεις.

Στην περιοχή της Κόνιτσας, οι υπηρεσίες μαζί με την Τοπική Αυτοδιοίκηση, τη Νομαρχιακή Αυτοδιοίκηση και τους άλλους φορείς, έκαναν κάθε τι που ήταν δυνατόν. 

Επαναλαμβάνω ότι δεν είναι δυνατόν να απαλείψουμε το γεγονός του σεισμού. Θα ήταν άλλωστε, πιστεύω, ένα πολύ μεγάλο λάθος, εάν είχαμε την άνεση και λέγαμε από το Βήμα αυτό, ότι τα πάντα έχουν ξεχαστεί και ότι έχουμε απαλείψει όλες τις ταλαιπωρίες. 'Ενα πράγμα μπορούμε να υποσχεθούμε: 'Οτι θα συνεχιστεί η προσπάθεια αυτή και το 1997. Ευχαριστώ.

ΠΡΟΕΔΡΕΥΩΝ (Λουκάς Αποστολίδης):Ευχαριστούμε, κύριε Υφυπουργέ.

Κύριοι συνάδελφοι, έχουν διανεμηθεί τα Πρακτικά της 9.12.1996 για επικύρωση και ερωτάται η Βουλή εάν επικυρούνται.

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης):Συνεπώς τα Πρακτικά της 9.12.1996 επικυρώθηκαν.

Κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 19 επερωτήσεως των Βουλευτών της Νέας Δημοκρατίας κ.κ. Α. Φούσα, Ιωάννου Βαρβιτσιώτη, Γεωργίου Τρυφωνίδη, Κωνσταντίνου Καραμπίνα και Ευγενίου Χαϊτίδη κατά των Υπουργών Περιβάλλοντος, Χωροταξίας και Δημοσίων 'Εργων, Εθνικής Οικονομίας και Υγείας και Πρόνοιας, σχετικά με τη λήψη των αναγκαίων μέτρων για την αντιμετώπιση των προβλημάτων των σεισμοπλήκτων Κόνιτσας και ερωτάται το Σώμα, αν δέχεται να λύσουμε τη συνεδρίαση.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 14.58', λύεται η συνεδρίαση για την προσεχή Δευτέρα 13 Ιανουαρίου 1997 και ώρα 18.00' με αντικείμενο ημερησίας διατάξεως συζήτηση και λήψη απόφασης, σύμφωνα με το άρθρο 68 του Συντάγματος και 144 του Κανονισμού της Βουλής, επί της προτάσεως 77 Βουλευτών της Νέας Δημοκρατίας για τη σύσταση Εξεταστικής Επιτροπής με αντικείμενο τη διερεύνηση σε βάθος της κατάστασης καθώς και των προβλημάτων που δημιούργησαν την κρίση στο Χρηματιστήριο Αξιών. 

O ΠΡΟΕΔΡΟΣ ΟΙ ΓΡΑΜΜΑΤΕΙΣ
Σελίδα 2496 
