
ΣΥΝΕΔΡΙΑΣΗ ΝΓ' 
Τρίτη 14 Νοεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. Ανακοινώνεται ότι τη συενδρίαση παρακολουθούν φοιτητές της Νομικής Σχολής,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Συζήτηση αναφορών και ερωτήσεων,
α) Προς τον Υπουργό Εθνικής Αμύνης, σχετικά με τις προθέσεις της
Κυβέρνησης για τη μεταφορά των εγκαταστάσεων του Τάγματος Πεζοναυτών και του πεδίου βολής πεζοναυτών, εκτός της Χαλκίδος,
β) Προς τον Υπουργό Εθνικής 'Αμυνας σχετικά με τη λήψη μέτρων για τον καθορισμό του χώρου του πεδίου βολής του στρατοπέδου "ΓΕΩΡΓΟΥΛΑ" στις Γλαφυρές της Νέας Ιωνίας Μαγνησίας,
γ) Προς τον Υπουργό Εθνικής Οικονομίας, σχετικά με τις προθέσεις της Κυβέρνησης για τη μετεγκατάσταση εκτός κατοικημένης περιοχής των φυλακών Κορυδαλλού,
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής των άρθρων και του συνόλου του σχεδίου νόμου του Υπουργείου Ανάπτυξης:"Κύρωση της δι'ανταλλαγής επιστολών συναφθείσης Σύμφωνίας μεταξύ της Κυβέρνησης της Ελληνικής Δημοκρατίας και του Παγκόσμιου Οργανισμού Τουρισμού (ΠΟΤ) για τη πραγματοποίηση στην Ελλάδα της τριακοστής τρίτης Συνόδου της Επιτροπής για την Ευρώπη του ΠΟΤ και του κοινού σεμιναρίου της επιτροπής αυτής με την Ευρωπαϊκή Επιτροπή Ταξιδίων (ETC) με θέμα "Ευρώ και Τουρισμός",
2. Ψήφιση στο σύνολο του σχεδίου νόμου του Υπουργείου Τύπου και Μέσων Μαζικής Ενημέρωσης: "Εθνικό Συμβούλιο Ραδιοτηλεόρασης και άλλες αρχές και όργανα του τομέα παροχής ραδιοτηλεοπτικών υπηρεσιών",
3. Συζήτηση επί της αρχής του σχεδίου νόμου του Υπουργείου Μεταφορών και Επικοινωνιών: "Οργάνωση και λειτουργία των τηλεπικοινωνιών και άλλες διατάξεις",
4. Αίτηση ονομαστικής ψηφοφορίας Βουλευτών της Νέας Δημοκρατίας επί της αρχής του σχεδίου νόμου του Υπουργείου Μεταφορών και Επικοινωνιών,
ΟΜΙΛΗΤΕΣ
Α. Επί των αναφορών και ερωτήσεων:
ΑΠΟΣΤΟΛΑΚΗΣ Δ.,
ΓΚΑΤΖΗΣ Ν.,
ΚΡΗΤΙΚΟΣ Π.,
ΠΑΧΤΑΣ Χ.,
ΠΙΠΕΡΓΙΑΣ Χ.,
Β. Επί του σχεδίου νόμου του Υπουργείου Μεταφορών και Επικοινωνιών:
ΑΛΟΓΟΣΚΟΥΦΗΣ Γ.,
ΑΜΠΑΤΖΟΓΛΟΥ Γ.,
ΒΕΡΕΛΗΣ Χ.,
ΒΟΥΛΓΑΡΗΣ Α.,
ΓΕΙΤΟΝΑΣ Κ.,
ΚΑΚΛΑΜΑΝΗΣ Ν.,
ΚΑΛΟΓΙΑΝΝΗΣ Σ.,
ΚΟΥΡΟΥΜΠΛΗΣ Π.,
ΜΑΝΤΕΛΗΣ Α.,
ΠΑΠΑΛΗΓΟΥΡΑΣ Α.,
ΠΑΥΛΟΠΟΥΛΟΣ Π.,
ΣΑΛΑΓΙΑΝΝΗΣ Ν.,
ΣΚΟΠΕΛΙΤΗΣ Σ.,
ΣΠΥΡΟΠΟΥΛΟΣ Ρ.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΝΓ'
Τρίτη 14 Νοεμβρίου 2000
---------------

Αθήνα, σήμερα στις 14 Νοεμβρίου 2000, ημέρα Τρίτη και ώρα 18.24'
συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Νικόλαο Γκατζή, Βουλευτή
Μαγνησίας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δεν θα αναγνωσθεί δελτίο επικαίρων ερωτήσεων για την αυριανή συνεδρίαση, γιατί αύριο δεν θα διεξαχθεί η συζήτηση επικαίρων ερωτήσεων. Στις εξίμισι η ώρα θα συνεδριάσουμε για να τιμήσουμε τους Παραλυμπιονίκες μας.
ΠΡΟΕΔΡΟΣ (Απόστολος Κακλαμάνης): Εισερχόμαστε στη συζήτηση των
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές - ερωτήσεις πρώτου κύκλου:
Πρώτη είναι η με αριθμό 2071/1-9-2000 ερώτηση του Βουλευτή του
Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό ΕΘνικής Αμύνης, σχετικώς με τις προθέσεις της Κυβέρνησης για τη μεταφορά των εγκαταστάσεων του τάγματος πεζοναυτών και του πεδίου βολής πεζοναυτών, εκτός της Χαλκίδος.
Η ερώτηση του κ. Πιπεργιά έχει ως εξής:
"Ωρίμασε ο καιρός να μεταφερθούν έξω από τη Χαλκίδα το τάγμα
πεζοναυτών και το πεδίο βολής και οι χώροι να αποδοθούν στους κατοίκους της Χαλκίδας και να αξιοποιηθούν.

Ερωτάται ο αρμόδιος Υπουργός:
Είναι στις προθέσεις του Υπουργείου σας η μεταφορά των εγκαταστάσεων
αυτών και πότε πρόκειται να κινηθεί αυτή η διαδικασία;".
Ο Υφυπουργός Εθνικής 'Αμυνας, κ. Δημήτριος Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, έχω μιλήσει πολλές φορές από το Βήμα αυτό για το θέμα της απομάκρυνσης των στρατοπέδων, που είναι εγκλωβισμένα μέσα στον αστικό ιστό των πόλεων. Το πρόβλημα είναι υπαρκτό, το έχουμε εντοπίσει από
καιρό, τόσο ο κ. Τσοχατζόπουλος όσο κι εγώ, και έχουμε ξεκινήσει ένα πολύ σημαντικό και μακρόπνοο έργο, που φιλοδοξούμε ότι θα επιλύσει οριστικά το θέμα.
Ξεκινήσαμε, ως γνωστόν, σε συνεργασία με το ΥΠΕΧΩΔΕ ένα πρόγραμμα αποδέσμευσης όλων των στρατοπέδων και απόδοσης των εκτάσεων στις τοπικές κοινωνίες. Το πρόγραμμα αυτό έχει διπλό στόχο: Πρώτον, την αναβάθμιση της ποιότητας ζωής των πολιτών, η οποία θα επιτευχθεί με την απομάκρυνση των στρατοπέδων που έχουν βρεθεί μέσα στις πόλεις και δεύτερον, εξίσου σημαντικό, τη βελτίωση των συνθηκών διαβίωσης των προσωπικού των Ενόπλων Δυνάμεων με την κατασκευή νέων, σύγχρονων στρατοπέδων, με πλήρη στρατιωτική, τηλεπικοινωνιακή και κοινωνική υποδομή, ώστε μέσα σ' αυτά τα στρατόπεδα να βρουν χώρο λειτουργίες όχι μόνο στρατιωτικού, αλλά και εκπαιδευτικού, ψυχαγωγικού και κοινωνικού περιεχομένου.
Αρχικά συναντήσαμε πρόβλημα εξεύρεσης οικονομικών πόρων, διότι η μετεγκατάσταση αυτή συνολικά απαιτεί εκατοντάδες δισεκατομμύρια δραχμές. 'Ομως το Υπουργείο 'Αμυνας έλυσε το πρόβλημα με την απόφαση και τη συμφωνία του ΥΠΕΧΩΔΕ και της Τοπικής 'Ενωσης Δήμων και Κοινοτήτων να παραχωρεί τις εκτάσεις των στρατοπέδων και να λαμβάνει ένα μικρό μόνο μέρος ως αντιστάθμισμα, με τη μορφή πολεοδομημένης γης, η υπεραξία της οποίας θα αποτελέσει το νέο οικονομικό πόρο για όλη αυτήν την επιχείρηση. 
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Μάλιστα επειδή εντοπίσαμε ότι η προώθηση και η υλοποίηση του προγράμματος αυτού είναι μεγάλη, έχουμε δημιουργήσει, σύμφωνα με το ν.

2745/99, μια ειδική υπηρεσία στο Υπουργείο, στο πρότυπο της λειτουργίας των αντιστοίχων υπηρεσιών του ΥΠΕΧΩΔΕ. Η υπηρεσία αυτή στελεχώνεται ήδη και έχει αναλάβει το δύσκολο έργο της προώθησης και υλοποίησης του προγράμματος, που θα γίνει σε συνεργασία με τους τοπικούς φορείς και το ΥΠΕΧΩΔΕ.
Θέλω να επισημάνω ότι οι τοπικοί φορείς θα έχουν σημαντικό λόγο σε όλη αυτήν την επιχείρηση. Βέβαια αυτό δεν γίνεται από τη μια μέρα στην 
άλλη. Πάντως η διαδικασίες έχουν ξεκινήσει και πιστεύω ότι γρήγορα θα έχουμε αποτελέσματα.
Τέλος, για να απαντήσω στον ερωτώντα κύριο συνάδελφο για τα

συγκεκριμένα στρατόπεδα, σας πληροφορώ ότι τόσο το στρατόπεδο Παπαναγνώστου όσο και το στρατόπεδο Πηλίκα είναι μέσα σ' αυτό το πρόγραμμα, έχουν καταχωρηθεί στον πίνακα των στρατοπέδων τα οποία πρώτα θα αποδεσμευθούν και υπολογίζω ότι πολύ γρήγορα θα δούμε και τα αποτελέσματα και τους καρπούς αυτής της προσπάθειας.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο. ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι Υπουργοί, κυρίες και
κύριοι συνάδελφοι, παρά το γεγονός ότι έλαβα γραπτή απάντηση καθυστερημένα, επεδίωξα να συζητηθεί αυτή η ερώτηση στη Βουλή, διότι η απάντηση, κύριε Υπουργέ, απέχει της πραγματικότητας. Θα σας δώσω στη συνέχεια και θα καταθέσω και για τα Πρακτικά απόφαση του Υπουργικού Συμβουλίου που έχει παρθεί στις 28 Μαρτίου του 1986 με την οποία
με την οποία αποφαίσθηκε η τήρηση του Στρατοπέδου Παπαναγνώστου να μεταβιβαστεί στη Νομαρχία της Εύβοιας προκειμένου εκεί να αναγερθεί το νοσοκομείο της πόλης.
Και βέβαια ενώ υπάρχει μια αγωνία για το πότε αυτό το νοσοκομείο θα γίνει και γίνεται μια προσπάθεια να υλοποιηθεί επιτέλους αυτή η πράξη του Υπουργικού Συμβουλίου. Η απάντηση όμως του Υπουργείου 'Αμυνας είναι, ότι θα εφαρμοστεί ο σχετικός νόμος, που ψηφίσαμε τελευταία για την αξιοποίηση 
των στρατοπέδων, που βρίσκονται μέσα σε αστικούς χώρους, ο ν. 2745. Δυστυχώς το Υπουργείο αναφέρεται και σε έκταση που ουσιαστικά δεν του

ανήκει.
Αυτά τα πράγματα όμως δείχνουν, κύριε Πρόεδρε και κύριοι συνάδελφοι, ότι το δημόσιο δεν παρακολουθεί ούτε τα περιουσιακά στοιχεία που έχει ο κάθε φορέας, για να πραγματοποιήσει αντίστοιχα τη σχετική αξιοποίηση των ακινήτων.
Κύριε Υπουργέ, θα ήθελα πραγματικά αυτό το στρατόπεδο του πεδίου βολής, το στρατόπεδο Παπαναγνώστου να αποδοθεί τάχιστα στη Νομαρχιακή Αυτοδιοίκηση, προκειμένου να ανεγερθεί το νοσοκομείο της πόλης και να μην εμπλακεί παραπέρα στις διαδικασίες του ν. 2745 γιατί αφ' ενός δεν ανήκει στο Υπουργείο 'Αμυνας και αφ' ετέρου θα καθυστερήσουμε πολύ. Να απελευθερωθεί άμεσα ο χώρος για να ανεγερθεί επιτέλους ένα σύγχρονο νοσοκομείο που το έχει ανάγκη ο νομός.
(Στο σημείο αυτό ο Βουλευτής κ. Δημ. Πιπεργιάς καταθέτει για τα
Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνης Στενογραφίας και Πρακτικών της Βουλής) 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εθνικής 'Αμυνας κ.
Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε και κύριοι συνάδελφοι, δεν ξέρω εάν η παραχώρηση του οικοπέδου είναι αυτό που καθυστερεί την ανέγερση του νοσοκομείου, γι' αυτό είναι άλλος αρμόδιος να απαντήσει.
Αυτό που πρέπει να σας πω εγώ είναι, ότι η απόφαση του Υπουργικού Συμβουλίου δείχνει τη θέληση πράγματι της Κυβέρνησης. Δεν προσδιορίζει ούτε περιορίζει όμως τις διαδικασίες. Σας είπα ότι έχουμε μπει πλέον στη φάση που υλοποιείται αυτό το πρόγραμμα και θα αποδοθεί, όπου δει. Εάν αυτή είναι η νομαρχιακή ή η δημοτική αρχή, αυτό είναι ένα άλλο θέμα. Δεν είναι δικό μας θέμα. Η Τοπική Αυτοδιοίκηση, όμως, με τη γενικότερη έννοια έχει ρόλο και λόγο πάνω σ' αυτό το θέμα.
Αυτές είναι επιχειρησιακές μονάδες. Και η μετεγκατάσταση χρειάζεται χρόνο αλλά και η ίδια η λειτουργία των Ενόπλων Δυνάμεων εξαρτάται από τη δημιουργία των νέων στρατοπέδων όπου θα μεταφερθούν. Δεν αρκεί δηλαδή να πούμε μεταφέρεται μια μονάδα ή ένα στρατόπεδο. Πρέπει να πούμε πού θα μεταφερθεί και πως θα μεταφερθεί.
Νομίζω πως ήμουν αναλυτικός στις διευκρινίσεις που έδωσα και αυτά που
λέτε δεν έρχονται σε αντίθεση, ούτε αντιστρατεύονται την απόφαση του

Υπουργικού Συμβουλίου. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό
2187/6.9.2000 ...
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε... ΠΡΟΕΔΡΕΥΩΝ (Κωνσταντίνος Γείτονας): Περιμένετε, κύριε Υφυπουργέ. ...ερώτηση του Βουλευτή της Νέας Δημοκρατίας, κ. Γεωργίου Γαρουφαλιά
προς τον Υπουργό Εργασίας, σχετικώς με την αποπεράτωση των εργατικών κατοικιών της περιοχής Τυρνάβου, στο νομό Λάρισας. Η ερώτηση δεν θα συζητηθεί λόγω κωλύματος του κυρίου Βουλευτή και διαγράφεται.

Τρίτη είναι η με αριθμό 2574/22.9.2000 ερώτηση του Βουλευτή του
Κομμουνιστικού Κόμματος Ελλάδας κ. Νικολάου Γκατζή προς τον Υπουργό Εθνικής 'Αμυνας, σχετικώς με τη λήψη μέτρων για τον καθαρισμό του χώρου του πεδίου βολής του Στρατοπέδου "ΓΕΩΡΓΟΥΛΑ" στις Γλαφυρές της Νέας Ιωνίας Μαγνησίας.
Η ερώτηση έχει ως εξής:
"Στις 20.9.2000 ξέσπασε πυρκαγιά στο πεδίο βολής του Στρατοπέδου "ΓΕΩΡΓΟΥΛΑ" στις Γλαφυρές της Ν. Ιωνίας Νομού Μαγνησίας. Ακολούθησαν εκρήξεις διάσπαρτων, στο πεδίο βολής, βλημάτων, που έθεσαν σε άμεσο κίνδυνο τη ζωή πυροσβεστών, ασκουμένων στρατιωτών αλλά και διερχόμενων αυτοκινητιστών.
Ερωτάται ο κύριος Υπουργός, εάν θα πάρει μέτρα για τον καθαρισμό του χώρου του πεδίου βολής του Στρατοπέδου, από τα διάσπαρτα σ' αυτόν βλήματα".
Ο Υφυπουργός Εθνικής 'Αμυνας κ. Αποστολάκης έχει το λόγο.
'Οπως είδατε σας πρόλαβε το Προεδρείο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής Αμυνας): Το ξέρω ότι τα
προβλέπετε όλα και τα ρυθμίζετε, αλλά απλά ήθελα να σας προλάβω.
Κύριε Πρόεδρε, κύριοι συνάδελφοι, όπως είναι φυσικό η βασική επιδίωξη της πολιτικής και στρατιωτικής ηγεσίας του Υπουργείου 'Αμυνας είναι η 
ύπαρξη και διατήρηση ενός αξιόμαχου και καλά εκπαιδευμένου στρατεύματος. Πρέπει να είναι ανά πάσα στιγμή έτοιμος ο ελληνικός στρατός, οι ελληνικές 'Ενοπλες Δυνάμεις να αντιμετωπίσουν οποιαδήποτε εχθρική απειλή. Γι' αυτό το λόγο τους εκπαιδεύουμε και τους εξοπλίζουμε με σύγχρονα και ακριβά οπλικά συστήματα. 'Ομως ούτε τα πλέον σύγχρονα ή τα πιο εξελιγμένα ή τα πιο ακριβά οπλικά συστήματα δεν θα είχαν καμία αξία αν οι άνδρες οι

οποίοι τα χειρίζονταν δεν ήταν εκπαιδευμένοι. Και οι εκπαιδεύσεις αυτές συνήθως λαμβάνουν χώρα τις περισσότερες φορές σε ειδικούς χώρους τους οποίους ονομάζουμε πεδία βολής. Στρατιωτικές ασκήσεις μικρού ή μεγάλου μεγέθους πραγματοποιούνται σε τακτική μορφή. Γι' αυτό υπάρχει μια σειρά λεπτομερειών, κανονισμών και προβλέψεων που δημιουργούν ένα πλέγμα εξαιρετικά αυστηρών προϋποθέσεων ασφαλείας, τόσο για το στρατιωτικό, όσο και για το πολιτικό προσωπικό. Σε κάθε άσκηση λαμβάνονται όλα εκείνα τα μέτρα τα οποία πρέπει να λαμβάνονται ούτως ώστε να διαφυλαχθούν και οι ζωές των ανθρώπων αλλά και η περιουσία.
Βέβαια είναι εντελώς αδύνατο να αποκλείσουμε κάποιο ατυχές περιστατικό, γιατί αυτά γίνονται κάθε μέρα, χρησιμοποιούνται όπλα, χρησιμοποιούνται πυρομαχικά και κάποιοι αστάθμητοι παράγοντες μπορεί να επεμβαίνουν σ' αυτές τις περιπτώσεις.
Σχετικά με το ατύχημα το οποίο αναφέρεστε, η πυρκαγιά η οποία
προκλήθηκε κατά τη διάρκεια ασκήσεων βολών μικρού διαμετρήματος όπλων, ήταν μακριά από κατοικημένες περιοχές και σε μεγάλη απόσταση από τον επαρχιακό δρόμο. Οι εκρήξεις που ακούστηκαν δεν προήρχοντο από εκρήξεις πυρομαχικών στη συγκεκριμένη πυρκαγιά, αλλά από ασκήσεις βολών που γινόταν σε κάποιο άλλο κοντινό πεδίο βολής. Η έκταση που κάηκε ήταν εκατόν πενήντα περίπου στρέμματα και κανένας δεν έπαθε τίποτα, ούτε οι άνδρες της πυροσβεστικής, οι οποίοι ήρθαν για να συνδράμουν στην κατάσβεση της πυρκαγιάς ούτε οι πεζοναύτες ούτε και κανένας από τους πολίτες οι οποίοι διακινούντο εκεί γύρω. 'Ηταν μεμονωμένο ατύχημα. Οπως σας είπα κάτι μπορεί να συνέβη παρά το γεγονός ότι μέχρι στιγμής παίρνονται όλα εκείνα τα μέτρα και όλες εκείνες οι προφυλάξεις ούτως ώστε να αποφεύγονται όσο το δυνατόν τέτοια ατυχή περιστατικά. 'Ηταν μεμονωμένο ελπίζουμε να μην επαναληφθεί. 'Ηδη έχουν ληφθεί τα μέτρα καθαρισμού του χώρου ούτως ώστε να αποφεύγονται και οι μικροπυρκαγιές όπως η συγκεκριμένη. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): 'Εχω την τιμή να ανακοινώσω στο Σώμα ότι από τα δυτικά θεωρία παρακολουθούν τη συνεδρίασή μας σαράντα
πέντε φοιτητές της Νομικής Σχολής και ένας συνοδός.
Η Βουλή τους καλωσορίζει.
(Χειροκροτήματα)
Ο κ. Γκατζής έχει το λόγο.
ΠΑΝΑΓΙΩΤΗΣ Ν. ΚΡΗΤΙΚΟΣ: Γλαφυρή ήταν η απάντηση.
ΝΙΚΟΛΑΟΣ ΓΚΑΤΖΗΣ: Κύριε Υπουργέ, πραγματικά μετά τη γλαφυρή απάντησή σας, θα ήθελα να σας επισημάνω δυο τρια πράγματα. Πρώτον, το πεδίο βολής δεν απέχει όπως σας λένε πάρα πολύ μακριά από τον επαρχιακό δρόμο που ενώνει τέσσερα χωριά με το Δήμο Νέας Ιωνίας και Βόλου.
Δεύτερον, οι εκρήξεις δεν ήταν από άλλο χώρο. Αυτό είναι το πεδίο βολής, δεν υπάρχει άλλο πεδίο βολής στην περιοχή μας, από κει ήταν οι εκρήξεις και το θέμα είναι, αυτά τα βλήματα που είναι διάσπαρτα θα μπορέσουν να μαζευτούν ούτως ώστε να μη δημιουργούν αυτά τα προβλήματα; Γιατί όντως οι πυροσβέστες καθόνταν μακριά και δεν επενέβησαν για να σβήσουν τη φωτιά. Οι στρατιώτες σταμάτησαν την άσκηση και απομακρύνθηκαν και οι πολίτες σταματούσαν τα αυτοκίνητα πολύ μακριά και δεν προσπαθούσαν να περάσουν αυτό το δρόμο.
'Ολα αυτά λοιπόν, δεν είναι ασήμαντα, όταν πρόκειται μάλιστα για τη ζωή των ανθρώπων. Επομένως, εκείνο που πρέπει κατά την άποψή μας, είναι να τηρηθούν αυτές οι προδιαγραφές λειτουργίας των χώρων βολής των στρατοπέδων. Δεν μπορεί να δημιουργούνται επεισόδια, διότι και η φωτιά μπορεί να επεκταθεί -δεν λέμε βέβαια ότι ευθύνεται κανένας για τη φωτιά, ούτε το Υπουργείο Εθνικής 'Αμυνας- και να προκληθούν ζημιές. Δεν μπορεί λοιπόν, να υπάρχουν βλήματα παρατημένα στο χώρο βολής. Πρέπει και τα χόρτα να καθαρίζονται και τα βλήματα να αποσύρονται από εκεί και να λαμβάνονται όλα τα μέτρα που προβλέπουν οι κανονισμοί λειτουργίας των χώρων βολής των στρατοπέδων.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Πρέπει να σας πω
ότι πριν από κάθε άσκηση επιθεωρείται η περιοχή, στέλνονται προαναγγελίες στους κατοίκους που βρίσκονται στη γύρω περιοχή, το στρατόπεδο απομονώνεται, η περιοχή δεσμεύεται με κατάλληλη αγγελία που δημοσιεύεται σε όλα τα μέσα, υπάρχουν πάντοτε ζώνες πυρασφάλειας τις οποίες προσπαθούμε να κρατούμε, υπάρχει πάντοτε ασθενοφόρο, ιατροί και νοσηλευτικό προσωπικό για την περίπτωση, που ω μη γένοιτο κάποιος χρειαστεί παρουσία γιατρού και επίσης, μετά το τέλος των ασκήσεων, επιθεωρείται το στρατόπεδο, ούτως ώστε αν υπάρχουν πυρομαχικά τα οποία δεν εξερράγησαν να συλλεγούν. Και υπάρχουν ειδικοί άνθρωποι και ειδικά συνεργεία γι'αυτήν τη δουλειά, ώστε να αποφευχθεί κάθε κίνδυνος τέτοιων εμπλοκών. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Αναφορές-ερωτήσεις δεύτερου
κύκλου:
Πρώτη είναι η με αριθμό 2241(Β)/11-9-2000 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κρητικού προς τον Υπουργό Εθνικής Οικονομίας, σχετικώς με τις προθέσεις της Κυβέρνησης, για τη μετεγκατάσταση εκτός κατοικημένης περιοχής, των φυλακών Κορυδαλλού.
Η ερώτηση έχει ως εξής:
"Είναι σε όλους γνωστό ότι οι φυλακές στον Κορυδαλλό, εγκαταστάθηκαν σε μια περιοχή που ο περιβάλλων χώρος ήταν ακατοίκητος. Εγκαταστάθηκαν τότε που κανείς δεν υποψιαζόταν ούτε τη σημερινή έκτασή τους ούτε κυρίως τις επιπτώσεις της λειτουργίας τους στην περιοχή και το λαό του Κορυδαλλού σε κοινωνικό, ηθικό, πολιτιστικό επίπεδο. 'Οταν μάλιστα αργότερα στους ελεύθερους έναντι των φυλακών χώρους δημιουργήθηκαν εκπαιδευτικά ιδρύματα και αθλητικά κέντρα, χώροι αναψυχής και παιδική χαρά, η ανάγκη να απομακρυνθεί το συγκρότημα των φυλακών έγινε επιτακτική. Το μέλλον της πόλης του Κορυδαλλού δεν μπορεί να συμβιώσει με φυλακές.
Οι σύγχρονες αντιλήψεις στην Ευρωπαϊκή 'Ενωση και τον κόσμο ολόκληρο επιβάλλουν για λόγους κοινωνικούς, αλλά και για λόγους ασφάλειας την εγκατάσταση φυλακών πέραν και μακράν από κατοικημένους χώρους.

'Ολοι αυτοί οι λόγοι και ειδικότερα οι κοινωνικοί και ηθικοί λόγοι από τα πρώτα χρόνια της κοινοβουλευτικής μου θητείας, μου επέβαλλαν το χρέος να ανακινήσω το θέμα και με σειρά ερωτήσεων που κατέθεσα κατά καιρούς στη Βουλή, ζητούσα επίμονα την απομάκρυνση των φυλακών από τον Κορυδαλλό.
Επανακαταθέτω για μια ακόμα φορά την ερώτηση, με τη μόνη προσθήκη -

πρόταση να ενταχθεί στο Γ' Πλαίσιο Στήριξης, μαζί με τις όποιες προτάσεις κρίνει αναγκαίες ο Δήμος Κορυδαλλού και ερωτώ την Κυβέρνηση τι μέτρα πρόκειται να λάβει για την μετεγκατάσταση των φυλακών Κορυδαλλού".
Ο Υφυπουργός Εθνικής Οικονομίας κ. Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε συνάδελφε, όπως είναι γνωστό -γιατί έχει απαντήσει και το Υπουργείο Δικαιοσύνης στο ερώτημά σας- υπάρχει απόφαση της Κυβέρνησης όπως αυτή διακηρύχθηκε ως πολιτική βούληση στην κοινή δήλωση των Υπουργών Δικαιοσύνης και ΥΠΕΧΩΔΕ το Μάρτιο του 2000, να προχωρήσει στη μεταφορά των φυλακών με βάση και την ειλημμένη απόφαση για ολοκλήρωση της μελέτης για τον χωροταξικό σχεδιασμό των νέων φυλακών. 'Οπως γνωρίζετε, αυτή η μελέτη απαιτείται και μετά από το πρόβλημα που δημιουργήθηκε με την απόφαση του Συμβουλίου της Επικρατείας.
Η σταδιακή απομάκρυνση αυτοτελών τμημάτων των φυλακών, όπως αυτό των γυναικείων φυλακών και του Νοσοκομείου Κρατουμένων, που είναι δύο από τα τέσσερα τμήματα των φυλακών Κορυδαλλού, θα αποτελέσουν τα πρώτα βήματα για την οριστική απομάκρυνσή τους.
Επίσης, όπως γνωρίζετε, υπάρχει ένα γιγάντιο πρόγραμμα δημιουργίας νέων φυλακών ανά την Ελλάδα, για να μπορέσει να γίνει αποσυμφόρηση των φυλακών Κορυδαλλού. Και ήδη η φυλακή Μα.... είναι έτοιμη να λειτουργήσει, καθώς προχωράμε, όπως ξέρετε, στην ολοκλήρωση και τη λειτουργία του Κέντρου Απεξάρτησης Τοξικομανών στη Χαλκιδική. Και αυτές οι δύο δράσεις θα δώσουν τη δυνατότητα αποσυμφόρησης των φυλακών Κορυδαλλού.
Μετά την υλοποίηση αυτού του προγράμματος, απομάκρυνσης των φυλακών, η περιοχή Κορυδαλλού στην οποία ανήκει το συγκρότημα των σημερινών φυλακών, μπορεί πράγματι να προτείνει μία ολοκληρωμένη παρέμβαση, ένα πρόγραμμα αξιοποίησης των συγκεκριμένων εγκαταστάσεων, το οποίο θα αξιολογηθεί για την ένταξή του στο περιφερειακό επιχειρησιακό πρόγραμμα Αττικής με βάση τα κριτήρια τα οποία θα θεσπίσει το αρμόδιο όργανο μετά την έγκριση του επιχειρησιακού προγράμματος του ΠΕΠ Αττικής.
'Αρα σε ό,τι αφορά το Γ' Κοινοτικό Πλαίσιο Στήριξης, πρέπει να δούμε τις δράσεις που θα μπορεί κανείς να χρηματοδοτήσει και που είναι επιλέξιμες από τα διαρθρωτικά ταμεία μετά την απομάκρυνση των φυλακών σε ό,τι αφορά παρεμβάσεις αναπλάσεων, εκπαίδευσης, πολιτισμού, που αναφέρετε στην ερώτησή σας.
Επομένως, το Γ' Κοινοτικό Πλαίσιο Στήριξης δεν μπορεί να χρηματοδοτήσει κτίρια φυλακών. Μπορεί όμως να παρέμβει στη συνέχεια για την ανάπλαση της περιοχής και τη δημιουργία, αν θέλετε, νέων δραστηριοτήτων, κοινωνικών και οικονομικών, που μπορούν να δώσουν μια άλλη ώθηση στην περιοχή. Προϋπόθεση βεβαίως είναι να ολοκληρωθεί αυτή η σταδιακή αποσυμφόρηση των φυλακών του Κορυδαλλού.
Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κρητικός έχει το λόγο. ΠΑΝΑΓΙΩΤΗΣ Ν. ΚΡΗΤΙΚΟΣ: Κύριε Πρόεδρε, γνωρίζω την απόφαση της
Κυβέρνησης, όπως γνωρίζω και αποφάσεις παλαιοτέρων Κυβερνήσεων. Παίρνουν εύκολα αποφάσεις. Από το 1993, που έχω ξεκινήσει αυτόν τον αγώνα ή και παλαιότερα ακόμα, με άλλες Κυβερνήσεις και της Νέας Δημοκρατίας και Κυβερνήσεις του ΠΑ.ΣΟ.Κ., έχουν παρθεί πάρα πολλές αποφάσεις. Είναι εύκολη η λήψη τους. Η υλοποίηση αυτών των αποφάσεων είναι δύσκολη. Το 1996 έγινε η πρώτη δήλωση, ότι οι φυλακές θα φύγουν. 'Ολοι οι Βουλευτές του ΠΑ.ΣΟ.Κ. της δευτέρας περιφέρειας Πειραιά επισκεφθήκαμε τον αείμνηστο Ανδρέα Παπανδρέου λίγο καιρό πριν αποδημήσει εις Κύριον και έδωσε ειλικρινές χρονοδιάγραμμα. Βεβαίως δεν μπόρεσε να το ολοκληρώσει, διότι μας εγκατέλειψε. Ωστόσο όμως αυτή η απόφαση ήταν δεσμευτική για την Κυβέρνηση. Πέρασαν από τότε τα χρόνια χωρίς την υλοποίησή της.
'Ερχεται μια νέα απόφαση όπως ανακοίνωσε ο κύριος Υφυπουργός. Φοβούμαι ότι και αυτή θα έχει την ίδια τύχη. Μιλάμε ενώπιον του ελληνικού λαού και του οφείλουμε ακέραιη την αλήθεια. Μακάρι να γίνει έτσι όπως το είπε ο κύριος Υφυπουργός, να υλοποιηθεί η απόφαση αλλά φοβούμαι πως και αυτή θα μείνει απόφαση.
Το ιστορικό της ερωτήσεως έστω και σε περίληψη το αναπτύξατε, κύριε
Πρόεδρε, και με καλύψατε. Δεν θα αναφερθώ εγώ, διότι δεν έχω και το χρόνο.
Εγώ, κύριε Υφυπουργέ, δεν έθεσα το θέμα ανάπτυξης και αξιοποίησης του χώρου των φυλακών με χρηματοδότηση από το Γ' Κοινοτικό Πλαίσιο Στήριξης
αφού πρώτα απομακρυνθούν. Είχα και έχω συνδέσει την απομάκρυνση των φυλακών από το 1993, τότε που Υπουργός Δικαιοσύνης ήταν η κ. Μπενάκη, με τη χρηματοδότηση από την Ευρωπαϊκή 'Ενωση αφού προηγουμένως συνδεθεί ο συγκεκριμένος χώρος με τη μελέτη και πρόγραμμα αναπτυξιακών έργων. 'Ετσι μόνο μπορούν να φύγουν οι φυλακές. Να είμαστε ειλικρινείς. Είναι πολλά τα δισεκατομμύρια που απαιτούνται για την απομάκρυνσή τους και δεν μπορεί 
να τα διαθέσει ο κρατικός προϋπολογισμός. Να το πούμε καθαρά: Δεν μπορεί. Μπορεί όμως να τα διαθέσει η Ευρωπαϊκή 'Ενωση, συνδυάζοντας -αυτή είναι η πρότασή μου- την απομάκρυνση των φυλακών με αναπτυξιακά έργα στο χώρο των φυλακών.
Μπορούν αυτά τα τεράστια συγκροτήματα πολλές χλιάδες τετραγωνικά
μέτρα ευχερώς μετατρεπόμενα και με λίγες δαπάνες, να γίνουν κέντρα σεμιναρίων, ναυτιλιακές σχολές, οικοτροφεία, κέντρα αναψυχής, συνεδριακοί χώροι κλπ. κλπ. Δεν μπορούν να γειτνιάζουν εκεί οι φυλακές με τα σχολεία που έχουν δημιουργηθεί ή τα αθλητικά κέντρα ή με τους παιδικούς σταθμούς. Προχθές εγκαινιάσαμε τον τελευταίο παιδικό σταθμό με τον Δήμαρχο του Κορυδαλλού, ο οποίος κι αυτός έχει αποδυθεί σε αγώνα απομάκρυνσης των φυλακών. Να γίνει υλοποίηση των αποφάσεων και όχι λήψη άλλων αποφάσεων. Είναι πάρα πολλές αυτές που έχουν ληφθεί φθάνουν.
Κύριε Υπουργέ, με την ευκαιρία αυτής της συζήτησης θα σας αφιερώσω
και ένα φυλλάδιο, το οποίο έχω τυπώσει γι' αυτό το θέμα, δηλαδή την απομάκρυνση των φυλακών Κορυδαλλού, έτσι για ανάμνηση αυτής της

συζήτησης. Εύχομαι δε να μην επανέλθουμε σ' αυτό το μείζονος σημασίας θέμα. Διότι αν δεν προχωρήσετε σε πράξεις θα επανέλθουμε -δεν πρόκειται να μείνει εδώ. Για να σταματήσει εδώ πρέπει να προχωρήσει η υλοποίηση της απόφασης.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πάχτας Υφυπουργός Εθνικής
Οικονομίας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Συμπληρωματικά, κύριε Πρόεδρε και αγαπητοί συνάδελφοι, όπως είπα και προηγουμένως, το Γ' Κοινοτικό Πλαίσιο Στήριξης μπορεί να παρέμβει για να δώσει μια άλλη πνοή στην περιοχή, με στόχο την αναβάθμισή της και τη βελτίωση της λειτουργικότητας της ζωής στην περιοχή, σε διάφορους τομείς υπό την προϋπόθεση βεβαίως ότι θα έχουν απομακρυνθεί οι φυλακές, όπως σωστά επισημάνατε. Προϋπόθεση βεβαίως για να απομακρυνθούν οι φυλακές και οι φυλακισμένοι είναι η δημιουργία νέων χώρων υποδοχής των φυλακισμένων. Και βεβαίως εδώ γνωρίζετε ότι η Ελλάδα δεν είχε ένα πρόγραμμα αντίστοιχο και τα τελευταία χρόνια γίνεται μια γιγαντιαία προσπάθεια. Να σας υπενθυμίσω απλά ότι την τελευταία διετία-τριετία έχουμε υπερπενταπλασιάσει τους φόρους από το πρόγραμμα δημοσίων επενδύσεων προς το Υπουργείο Δικαιοσύνης, έτσι ώστε να μπορέσει να επιταχύνει τη δημιουργία αυτών των φυλακών που χρειάζονται, ώστε να αποσυμφορηθούν οι φυλακές Κορυδαλλού. Και είπα και στην πρωτολογία μου ότι ήδη δύο από τα τέσσερα τμήματα, οι γυνακείες φυλακές και το Νοσοκομείο Κρατουμένων θα μπορέσουν να απομακρυνθούν οριστικά και ταυτόχρονα με την ολοκήρωση του Κέντρου Απεξάρτησης Τοξικομανών στη Χαλκιδική και της φυλακής... να γίνουν επιπλέον αποσυμφορήσεις.
'Αρα, χρειάζεται κατ'αρχήν να κτιστούν νέες φυλακές. Και το οφείλουμε αυτό στην ελληνική κοινωνία, το οφείλουμε και στον εαυτό μας και στους φυλακισμένους για να υπάρχει και μια άλλη ποιότητα υποδοχής τους και φιλοξενίας τους.
Ταυτόχρονα πρέπει να σχεδιάσουμε και την άλλη ενότητα. Η άλλη ενότητα προϋποθέτει ακριβώς την πρώτη και εκεί είμαστε ανοικτοί να στηρίξουμε όποια πρόταση υπάρχει από τον κύριο Δήμαρχο, το δημοτικό συμβούλιο στο οποίο κάνατε μια αναφορά ότι είναι δραστήριος και έχει πολύ καλές ιδέες, να τις χρηματοδοτήσουμε από το ΠΕΠ ή από άλλα προγράμματα, γιατί πράγματι 
είναι αδύνατον να στηριχθούν αυτές οι προτάσεις μόνο από εθνικούς πόρους. 'Ομως θέλω να επαναλάβω ότι οι πόροι των διαρθρωτικών ταμείων πηγαίνουν

για διαρθρωτικές παρεμβάσεις που αναπτύσσουν την οικονομία στην περιοχή και δεν μπορεί να χρηματοδοτήσουν κτίρια φυλακών και εγκαταστάσεις φυλακών, παρά μόνον αφορά τοξικομανείς για απεξαρτήσεις και για να αντιμετωπίσουν θέματα κοινωνικού αποκλεισμού. Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Η δεύτερη, με αριθμό 3032/11.11.2000 ερώτηση του Βουλευτή της Νέας Δημοκρατίας κ.Νικήτα

Κακλαμάνη προς τον Υπουργό Υγείας-Πρόνοιας, σχετικώς με τη λήψη μέτρων για την καταβολή των χρεών των δημόσιων νοσοκομείων προς τους προμηθευτές φαρμάκων κλπ. δεν θα συζητηθεί λόγω κωλύματος του αρμοδίου Υφυπουργού και διαγράφεται.
Κυρίες και κύριοι συνάδελφοι, ολοκληρώθηκε η συζήτηση των αναφορών
και ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε
στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει η προεκφώνηση των νομοσχεδίων, που είναι γραμμένα στην
ημερήσια διάταξη.
Υπουργείου Τύπου και Μέσων Μαζικής Ενημέρωσης.
Ψήφιση στο σύνολο του σχεδίου νόμου: "Εθνικό Συμβούλιο Ραδιοτηλεόρασης και άλλες αρχές και όργανα του τομέα παροχής ραδιοτηλεοπτικών υπηρεσιών". Θα ψηφισθεί στη συνέχεια.

Υπουργείου Μεταφορών και Επικοινωνιών.
Μόνη συζήτηση επί της αρχής των άρθρων και του συνόλου του σχεδίου
νόμου: "Οργάνωση και λειτουργία των τηλεπικοινωνιών και άλλες διατάξεις". Το νομοσχέδιο θα συζητηθεί στη συνέχεια.
Υπουργείου Ανάπτυξης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της δι'ανταλλαγής επιστολών συναφθείσης Συμφωνίας μεταξύ

της Κυβέρνησης της Ελληνικής Δημοκρατίας και του Παγκόσμιου Οργανισμού Τουρισμού (ΠΟΤ) για την πραγματοποίηση στην Ελλάδα της τριακοστής τρίτης Συνόδου της Επιτροπής για την Ευρώπη του ΠΟΤ και του κοινού σεμιναρίου της επιτροπής αυτής με την Ευρωπαϊκή Επιτροπή Ταξιδίων (ΕΤC) με θέμα "Ευρώ και Τουρισμός".
Το νομοσχέδιο συζητήθηκε και ψηφίστηκε ομόφωνα στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Ανάπτυξης: "Κύρωση της δι'ανταλλαγής επιστολών συναφθείσης Συμφωνίας μεταξύ της Κυβέρνησης της Ελληνικής Δημοκρατίας και του Παγκόσμιου Οργανισμού Τουρισμού (ΠΟΤ) για την πραγματοποίηση στην Ελλάδα της τριακοστής τρίτης Συνόδου της Επιτροπής για την Ευρώπη του ΠΟΤ και του κοινού σεμιναρίου της επιτροπής αυτής με την Ευρωπαϊκή Επιτροπή Ταξιδίων (ΕΤC) με θέμα "Ευρώ και Τουρισμός", έγινε δεκτό ομόφωνα σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Σώμα να εξουσιοδοτήσει το Προεδρείο για την υπ'ευθύνη του κύρωση των Πρακτικών της σημερινής συνεδριάσεως.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή παρέσχε τη ζητηθείσα
εξουσιοδότηση.
Επανερχόμεθα στην ψήφιση στο σύνολο του σχεδίου νόμου του Υπουργείου Τύπου και Μέσων Μαζικής Ενημέρωσης: "Εθνικό Συμβούλιο Ραδιοτηλεόρασης κα άλλες αρχές και όργανα του τομέα παροχής ραδιοτηλεοπτικών υπηρεσιών". 
Κύριε Υπουργέ έχετε φραστικές ή νομοτεχνικές διορθώσεις;
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Κάποιες βελτιώσεις νομοτεχνικού χαρακτήρα.
Στο άρθρο 1 παρ. 2, εδάφιο β', οι λέξεις "σύμφωνα με τον εσωτερικό
κανονισμό λειτουργίας" τίθεται στο τέλος του εδαφίου. Δηλαδή γίνεται: "Ο Πρόεδρος του Εθνικού Συμβουλίου Ραδιοτηλεόρασης διαθέτει τις πιστώσεις, αναλαμβάνει υποχρεώσεις, καταρτίζει συμβάσεις και διενεργεί τις δαπάνες της αρχής σύμφωνα με τον εσωτερικό κανονισμό λειτουργίας".
Επίσης, στο άρθρο 3 παράγραφος 5 εδάφιο στ' αντί για "αποφασίζει δε" τίθεται "και αποφασίζει". Δηλαδή "το Συμβούλιο συνεδριάζει με την παρουσία τριών (3) τουλάχιστον μελών αποφασίζει δε..." λέει σήμερα και γίνεται "και αποφασίζει με απόλυτη πλειοψηφία...".
Και τέλος στο άρθρο 6 παράγραφος 4 εδάφιο ε' μετά τη λέξη

"επιβαλλόμενες" προστίθενται οι δύο λέξεις "σε αυτά". Δηλαδή, "οι διατάξεις του παρόντος νόμου για τις ασυμβίβαστες δραστηριότητες και ιδιότητες των μελών του Ε.Σ.Ρ. και τις επιβαλλόμενες σε αυτά ποινικές κυρώσεις".
ΠΡΟΕΔΡΕΥΩΝ (Κωνσταντίνος Γείτονας): Ερωτάται το Σώμα: Γίνεται δεκτό το νομοσχέδιο του Υπουργείου Τύπου και Μέσων Μαζικής Ενημέρωσης "Εθνικό Συμβούλιο Ραδιοτηλεόρασης και άλλες αρχές και όργανα του τομέα παροχής ραδιοτηλεοπτικών υπηρεσιών" ως διανεμήθη με τις φραστικές και νομοτεχνικές διορθώσεις του κυρίου Υπουργού και στο σύνολο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό κατά
πλειοψηφία και στο σύνολο.
Συνεπώς το νομοσχέδιο του Υπουργείου Τύπου και Μέσων Μαζικής
Ενημέρωσης: "Εθνικό Συμβούλιο Ραδιοτηλεόρασης και άλλες αρχές και όργανα του τομέα παροχής ραδιοτηλεοπτικών υπηρεσιών" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών της σημερινής συνεδρίσης μέχρι του σημείου αυτού.
Εισερχόμεθα στη συζήτηση του νομοσχεδίου του Υπουργείου Μεταφορών και Επικοινωνιών.
Μόνη συζήτηση επί της αρχής, των άρθρων και του συνόλου του σχεδίου νόμου: "Οργάνωση και λειτουργία των τηλεπικοινωνιών και άλλες διατάξεις". 
Η Διάσκεψη των Προέδρων αποφάσισε στη συνεδρίασή της στις 9.11.2000
τη συζήτηση του νομοσχεδίου αυτού με τη συνήθη διαδικασία σε τρεις συνεδριάσεις.
Κύριοι συνάδελφοι, έχω την τιμή να ανακοινώσω στο Σώμα ότι για τη συζήτηση επί της αρχής, των άρθρων και του συνόλου του σχεδίου νόμου "Οργάνωση και λειτουργία των τηλεπικοινωνιών και άλλες διατάξεις " από τη Νέα Δημοκρατία ορίζεται Κοινοβουλευτικός Εκπρόσωπος ο Βουλευτής Κορινθίας κ. Αναστάσιος Παπαληγούρας.
Επίσης, από την Κοινοβουλευτική Ομάδα του Κομμουνιστικού Κόμματος Ελλάδος, για τη συζήτηση του νομοσχεδίου αρμοδιότητας του Υπουργείου Μεταφορών και Επικοινωνιών "Οργάνωση και λειτουργία των τηλεπικοινωνιών και άλλες διατάξεις" ορίζεται ως ειδικός αγορητής ο Βουλευτής κ. Σταύρος Σκοπελίτης.
Από το Συνασπισμό της Αριστεράς και της Προόδου για τη συζήτηση του
νομοσχεδίου του Υπουργείου Μεταφορών και Επικοινωνιών "Οργάνωση και λειτουργία των τηλεπικοινωνιών και άλλες διατάξεις" ορίζεται ως ειδικός αγορητής ο Βουλευτής κ. Γεώργιος Αμπαζόγλου.
Το λόγο έχει ο εισηγητής του ΠΑ.ΣΟ.Κ. κ. Νικόλαος Σαλαγιάννης.
ΝΙΚΟΛΑΟΣ ΣΑΛΑΓΙΑΝΝΗΣ: Κυρίες και κύριοι συνάδελφοι, από την αρχή της εισήγησής μου θέλω να διατυπώσω την αυτοπεποίθησή μου, ότι το σχέδιο νόμου που κουβεντιάζουμε σήμερα και που αναφέρεται στην οργάνωση και τη λειτουργία του τομέα των τηλεπικοινωνιών, είναι ένας νόμος πολύ τολμηρός και πολύ αποφασιστικός ακόμα και αν κριθεί με τα κοινοτικά δεδομένα. Το χαρακτηριστικό του σημείο και γνώρισμα είναι αυτή η τολμηρότητα και αποφασιστικότητα σ' έναν τομέα που έχει πραγματικά ανάγκη τολμηρών αποφάσεων.
Πριν τεκμηριώσω αναλυτικά τη θέση μου αυτή, θα ήθελα να πω ένα, δύο
πράγματα σε σχέση με το σχέδιο νόμου που συζητάμε.
Πρέπει να ξέρετε, αγαπητοί συνάδελφοι, ότι το σχέδιο νόμου έχει μία μακρά ιστορία. Είναι καταστάλαγμα πολύπλευρης διεξοδικής συζήτησης, μακροχρόνιου διαλόγου, περίπου δύο χρόνων, μέσα στα πλαίσια του φόρουμ των τηλεπικοινωνιών που το Υπουργείο Μεταφορών και Επικοινωνιών έχει συγκροτήσει και που στο οποίο συνυπάρχουν τόσο οι επιχειρηματίες, οι επιχειρήσεις, οι πρόεδροι των επιχειρήσεων, όσο και τα Ανώτατα Εκπαιδευτικά Ιδρύματα της χώρας, τα ερευνητικά κέντρα, αλλά και οι εκπρόσωποι των κοινωνικών φορέων. Μακρά συζήτηση και πολύμορφος διάλογος.
'Εχουμε κουβεντιάσει ακόμα και με ειδικούς επιστημονικούς συνεργάτες του ΟΟΣΑ για να μας μεταφέρουν τη διεθνή εμπειρία για ζητήματα θεσμικών πλαισίων των τηλεπικοινωνιών, γιατί είναι ένας χώρος που εξελίσσεται με ραγδαίους ρυθμούς και χρειάζεται και η χώρα μας να έχει την εμπειρία των προηγμένων χωρών στον τομέα αυτό.
Το δεύτερο θέμα που θέλω να επισημάνω είναι ότι στον τομέα των τηλεπικοινωνιών -στον οποίο φιλοδοξεί να θέσει βασικές αρχές για την οργάνωση και τη λειτουργία του ο παρών νόμος- συντελείται σήμερα μία πραγματική έκρηξη. Η έκρηξη αυτή έχει να κάνει με την πλήρη απελευθέρωση της αγοράς και με μία διαδικασία νέων τεχνολογιών και νέων υπηρεσιών κατακλυσμιαία. Επίσης, έχει να κάνει με την επιρροή που ασκεί ο τομέας των τηλεπικοινωνιών, μία επιρροή που διαρκώς θα διευρύνεται σε όλους τους άλλους κλάδους της οικονομίας. 'Ετσι, μπορεί κάλλιστα κάποιος να ισχυρισθεί ότι ο τομέας των τηλεπικοινωνιών αναγάγεται σε πραγματική ραχοκοκαλιά της ανάπτυξης σε συνθήκες παγκοσμιοποίησης και νέας οικονομίας.
Σε αυτό το πεδίο καλείται να θέσει βασικές αρχές και κανόνες λειτουργίας ο νέος νόμος και ταυτόχρονα, αγαπητοί συνάδελφοι, να προασπίσει το θεμελιακό -μα θεμελιακό- δικαίωμα του απλού πολίτη, που, όπου και αν ανήκει, σε όποια περιοχή και αν κατοικεί, ό,τι και να κατέχει, με όση δύναμη και αν μπορεί, από άποψη γνώσης, να δύναται πάντως, να έχει το δικαίωμα να έχει και αυτός τις βασικές υπηρεσίες που η γνώση του ανθρώπου με τις νέες τεχνολογίες δίνει στην κοινωνία σήμερα. Και επίσης, να μπορεί να συμμετέχει στις βασικές λειτουργίες αυτού που λέμε κοινωνία της πληροφορίας.
Με αυτήν την προεισαγωγή, κυρίες και κύριοι συνάδελφοι, θα ήθελα να σας καλέσω να κρίνετε και να αξιολογήσετε τη δομή και το περιεχόμενο του νέου νόμου, αφού επιχειρήσω να αναδείξω τα βασικά του χαρακτηριστικά, δηλαδή τα ισχυρά του σημεία, που πολλά από αυτά θεωρήθηκαν από ομιλητές της Αντιπολίτευσης στη Διαρκή Επιτροπή που κουβεντιάσαμε το θέμα ως αδυναμίες του. Εγώ, όμως, θεωρώ ότι είναι τα ισχυρά του σημεία που το κάνουν να πατάει γερά πάνω στο τοπίο στο οποίο θέλει και φιλοδοξεί να οργανώσει τις λειτουργίες του.
Το πρώτο βασικό, ισχυρό χαρακτηριστικό γνώρισμα αυτού του νόμου είναι ότι είναι ένας νόμος-πλαίσιο, ευέλικτος κατά πώς πρέπει για να μπορεί αυτός ο νόμος να είναι διαχρονικός με όση διαχρονικότητα μπορεί να έχει ένα θεσμικό πλαίσιο στις τηλεπικοινωνίες.
Κύριοι συνάδελφοι, δεν ξέρω εάν έχετε κατανοήσει ότι περνάμε ήδη από τις τηλεπικοινωνίες, στις επικοινωνίες. Από εδώ και πέρα, δεν θα συζητάμε πια για τηλεπικοινωνίες, θα συζητάμε για επικοινωνίες, μέσα σε συνθήκες σύγκλισης των τεχνολογιών, των τηλεπικοινωνιών, της πληροφορικής και των πολυμέσων. Εκεί δηλαδή, όπου το τηλέφωνο, ο υπολογιστής και η τηλεόραση θα είναι μια συσκευή. Μικρογραφία αυτού, είναι το επόμενο κινητό τηλέφωνο. Μέσα σε αυτές τις συνθήκες των ραγδαίων εξελίξεων, τα θεσμικά πλαίσια, οι κανονιστικές πράξεις, δεν μπορούν να χωρέσουν τις δυνατότητες που δημιουργούν οι νέες τεχνολογίες, οι οποίες δημιουργούν και νέες υπηρεσίες.
Ασφυκτιά όλο αυτό το πλέγμα των δυνατοτήτων και των υπηρεσιών μέσα στα υπάρχοντα θεσμικά πλαίσια. Γι' αυτό και υπάρχει μια συνεχής ανάγκη τροποποιήσεων, συμπληρώσεων, εκσυγχρονισμών όλου του πλέγματος των θεσμικών νόμων που αφορούν τις τηλεπικοινωνίες. Γι αυτό και τα θεσμικά πλαίσια συνεχώς, όσο και να εκσυγχρονίζονται, θεωρούνται ελλειμματικά και ανεπαρκή.
Σε αυτό το πεδίο ένας θεμελιακός νόμος όπως είναι αυτός που συζητάμε σήμερα -που επιχειρεί να υποκαταστήσει και να αντικαταστήσει το νόμο του 1994- δεν μπορεί παρά να είναι ευέλικτος.
Οι συνάδελφοι της Αντιπολίτευσης στη Διαρκή Επιτροπή είπαν, ότι ο
νόμος αφήνει πάρα πολλά για προεδρικά διατάγματα, για κανονισμούς και για αποφάσεις, πέρα από το νόμο και γι αυτό έχει πρόβλημα. Εγώ θα έλεγα ότι δεν θα μπω στο αν είναι διαφορετικό. Και πρέπει να ξέρετε ότι έχουμε έτοιμα σχέδια νόμων που είναι πλήρη, που έχουν όλες τις αρχές και όλες τις βασικές έννοιες και τις βασικές προϋποθέσεις που θα μπορούσαν να είναι μετά σε διατάγματα. Δεν το φέρνουμε αυτό όμως. Φέρουμε αυτό τον ευέλικτο νόμο για να μπορεί να είναι και διαχρονικός.
'Οπως ανέφερε ο Υπουργός στη διακομματική επιτροπή, όλα αυτά τα
διατάγματα που οι συνάδελφοι φοβούνται ότι θα καθυστερήσουν να έρθουν, είναι έτοιμα ήδη και μπορούν τις επόμενες μέρες που συζητάμε να κατατεθούν στη Βουλή.
'Αρα, είναι ένας νόμος-πλαίσιο που μπορεί άμεσα να λειτουργήσει και
να μην μπλοκάρει σε κανένα του σημείο την αγορά.
'Ενα δεύτερο ισχυρό χαρακτηριστικό του νέου νόμου είναι το εξής: Αγαπητοί συνάδελφοι, μην κάνουμε λάθος, ο νέος νόμος δεν απελευθερώνει την αγορά. Η αγορά των τηλεπικοινωνιών είναι απελευθερωμένη. Τέλος του χρόνου πέφτει και η τελευταία προστατευτική μπάρα που είναι η σταθερή τηλεφωνία που μέχρι τώρα έχει ο ΟΤΕ.
'Ολα τα τελευταία χρόνια που πέρασαν με μία σειρά διατάξεων,
κανονισμών και προεδρικών διαταγμάτων, εναρμονίσαμε όλες τις κοινοτικές οδηγίες που αφορούν την απελευθέρωση, στο εθνικό μας δίκαιο.
Ο νέος νόμος δεν απελευθερώνει. Κωδικοποιεί ό,τι θεσμικό υπάρχει μέχρι σήμερα στην πορεία της απελευθέρωσης. Σήμερα υπάρχουν διακόσιες πενήντα έως τρικόσιες επιχειρήσεις, μικρές και μεγάλες που λειτουργούν στην αγορά, σε κάθε είδους υπηρεσία που είναι δυνατή από τη νέα τεχνολογία. Μόνο στη σταθερη τηλεφωνία δεν δουλεύουν ακόμα. Από την 1.1.2001 θα λειτουργούν και σε αυτή. Ο νέος νόμος όμως, παρ' ότι δεν απελευθερώνει, κάνει κάτι πάρα πολύ ουσιαστικό. Δημιουργεί τους όρους και τις προϋποθέσεις για να λειτουργήσει αυτή η απελευθερωμένη αγορά με υγιείς κανόνες ανταγωνισμού.
'Ενα τρίτο χαρακτηριστικό του είναι ότι αποτελεί γέφυρα σε αυτό που υπάρχει με αυτό που έρχεται. Πρέπει εδώ να σας πω ότι το θεσμικό πλαίσιο των τηλεπικοινωνιών στην Ευρωπαϊκή 'Ενωση έχει ολοκληρωθεί. Η βασική του γραμμή ήταν να περάσουμε τα μονοπώλια στην αγορά. 'Αρα η κεντρική κατεύθυνση ήταν να επιτρέπει στους νεοεισερχόμενους παίκτες να μπαίνουν στην αγορά ομαλά. Να αίρει όλα τα εμπόδια που τα μονοπώλια έβαζαν στους νέους παίκτες. Αυτό έχει ολοκληρωθεί στην Ευρωπαϊκη 'Ενωση και τώρα συζητάμε στην Ευρωπαϊκή 'Ενωση από πέρυσι ήδη, ένα νέο αναθεωρημένο θεσμικό πλαίσιο που θα πάει από την αγορά της ρύθμισης, στην αγορά της αυτορύθμισης.
Μέχρι το 2003 που το νέο πλέγμα νόμων θα ισχύσει παντού, το κράτος θα παρεμβαίνει μόνο εκεί που είναι απολύτως αναγκαίο στην αγορά. Με τον τρόπο αυτό όλο αυτό το πλέγμα των κανονισμών και των οδηγιών που έχουμε μέχρι σήμερα θα υποκατασταθεί από πέντε κοινοτικές οδηγίες.
Φύγαμε λοιπόν από τον ανταγωνισμό και πάμε στην αυτορύθμιση. Σ' αυτό το μεταβατικό πλέγμα ένας νέος νόμος θα μπορεί να ισχύει μέχρι να λειτουργήσει το αναθεωρημένο πλαίσιο. 'Αρα πρέπει να έχει τα χαρακτηριστικά μιας γέφυρας στο καινούριο που μας έρχεται. Πιστεύω ότι όποιος διάβασε το νόμο λεπτομερώς και με ανοιχτό μάτι θα είδε ότι αυτό ακριβώς κάνει, ότι δηλαδή επιχειρεί να γίνει η γέφυρα για το νέο νόμο. 
'Ενα τέταρτο χαρακτηριστικό του είναι ότι θέτει σαφείς κανόνες. 
Επίσης θα έλεγα ότι συγκροτεί τολμηρά δομές και διαδικασίες που θα
επιτρέπουν τον πραγματικό έλεγχο και την αποφασιστική εποπτεία της αγοράς
των τηλεπικοινωνιών.
Αγαπητοί συνάδελφοι, η αγορά των τηλεπικοινωνιών μπορεί να είναι

σήμερα μια δυναμική αγορά όπου μέσα της υπάρχει μεγάλη κινητικότητα και γίνονται ραγδαίες αλλαγές καθημερινά, ωστόσο είναι μια αγορά πολύ νέα. Είναι μια αγορά μόλις της τελευταίας δεκαετίας, θα έλεγα της τελευταίας πενταετίας. Σ' αυτήν την αγορά η ανάγκη κανόνων με σαφήνεια, αλλά και κανόνων που μπορούν στην πράξη να εφαρμόζονται, να ελέγχονται, να εποπτεύονται και να υλοποιούνται, μέχρι σήμερα δεν ικανοποιεί στο βαθμό που και η αγορά θα το ήθελε αλλά και εμείς θα το θέλαμε. Και φαντάζομαι ότι ξέρετε πολύ καλά ότι δεν φτάνει η πολιτική βούληση, την οποία εγώ σε κανέναν δεν αμφισβητώ εάν δεν αποδειχτεί τουναντίον. Πρέπει να δύνασαι κιόλας, να έχεις τους μηχανισμούς και τη δυνατότητα αυτό που θέλεις ως πολιτική βούληση, να μπορείς να το υλοποιήσεις και στην αγορά. Μέχρι σήμερα ούτε η οργάνωση ούτε η στελέχωση ούτε η τεχνογνωσία αλλά ούτε και η συνολική λειτουργία του κράτους μας, της πολιτείας μας μπόρεσαν να αντιστοιχηθούν με μεγάλη αποτελεσματικότητα απέναντι σε αυτή τη δυναμική αγορά. Αυτή είναι μια πραγματικότητα.
Ε, λοιπόν ισχυρίζομαι ότι ο νέος νόμος επιχειρεί να φτιάξει δομές και διαδικασίες και μηχανισμούς που θα μπορούν πραγματικά να εγγηθυούν ότι οι κανόνες της αγοράς μπορούν να λειτουργήσουν και μάλιστα αποτελεσματικά.
Κυρίες και κύριοι συνάδελφοι, αυτά είναι τα βασικά χαρακτηριστικά, τα γνωρίσματα του νέου νόμου και θα πρέπει πάνω σ' αυτά να τοποθετηθούμε για να δούμε εάν πραγματικά αυτό το νέο θεσμικό πλαίσιο είναι ικανό να ανταποκριθεί σε αυτό που η αγορά, οι καιροί, η ανάπτυξη και το πολιτικό μας σύστημα, θα έλεγα, απαιτούν σήμερα.
Ο νέος νόμος λοιπόν που έρχεται να αντικαταστήσει το ν. 2246/94 είναι ένας νόμος που ολοκληρώνει τις παρεμβάσεις μας, τις κωδικοποιεί, τις συμπληρώνει όπου χρειάζεται και προετοιμάζει το μέλλον. Τι καινούργιο φέρνει αυτός ο νόμος;
Κυρίες και κύριοι συνάδελφοι, εάν αυτός ο νόμος δεν είχε τίποτε άλλο και είχε μόνο αυτό που θα σας πω, άξιζε να γίνει γι' αυτό συζήτηση στη Βουλή και μάλιστα πολύ ουσιαστική. Αυτός ο νόμος εμπεριέχει μια πραγματική βασική πολιτική επιλογή: Μεταφέρει όλες τις αρμοδιότητες για τον έλεγχο και την εποπτεία της αγοράς καθώς και τη ρύθμισή της από το Υπουργείο Μεταφορών και Επικοινωνιών σε μια ανεξάρτητη διοικητική αρχή, στην Εθνική Επιτροπή Τηλεπικοινωνιών και Ταχυδρομείων.
Η επιτροπή αυτή αναγάγεται σε πραγματικό αφεντικό του τομέα των τηλεπικοινωνιών. Το Υπουργείο κρατάει για τον εαυτό του ουσιαστικά μόνο τη χάραξη της πολιτικής.
Η Ε.Ε.Τ.Τ. είναι η εθνική ρυθμιστική αρχή που οπλίζεται με αρμοδιότητες ρυθμιστικές, κανονιστικές, ελεγκτικές, γνωμοδοτικές, εποπτικές αλλά και με αρμοδιότητες διαιτησίας.
Στελεχώνεται με ικανό προσωπικό ειδικής επιστημονικής εξειδίκευσης. Επίσης, ισχυροποιείται οικονομικά όσο καμία άλλη διοικητική αρχή στη
χώρα μας μέχρι σήμερα. 'Εχει, δηλαδή, όλες τις δυνατότητες να αποτελέσει πραγματικά το αντίβαρο σε αυτό που η οικονομική δύναμη στο χώρο αυτό βάζει στη νέα κοινωνία της πληροφορίας, αντίβαρο στην ισχύ των οικονομικών συμφερόντων στον τομέα αυτόν.
Μπορεί να αποτελέσει, επίσης, το πολιτικό αντίβαρο σε αυτό που κατά καιρούς λέμε διαπλοκές, που ως ένα βαθμό απειλούν τη δημοκρατία -όχι εδώ, παγκόσμια- σε αυτές τις συνθήκες που ζούμε σήμερα.
Και βέβαια, είναι ένα θεσμικό αντίβαρο στη διαπλοκολογία, που κατά
την άποψή μου, δημιουργεί κινδύνους και για το πολιτικό σύστημα, αλλά και για την ίδια την ανάπτυξη της χώρας, όταν κάθε είδους απόφαση οργάνου, προσώπου ή φορέα μπαίνει πάντα κάτω από ένα μάτι διαπλοκολογίας και διαπλοκής. Κατά την άποψή μου, δημιουργεί μία κινούμενη άμμο, πάνω στην οποία δεν μπορεί να στηριχθούν αποφάσεις για την ανάπτυξη της χώρας. 
Κεντρική, λοιπόν, επιλογή είναι να μεταφερθούν οι αρμοδιότητες από το
Υπουργείο Μεταφορών στην ΕΤ, που είναι βασικό στοιχείο και βασικό ζήτημα, για το οποίο όλοι οι φορείς της αγοράς μας δημιουργούσαν ζητήματα. Λέγανε: "Ξεκαθαρίστε τις αρμοδιότητες. Τι έχει το ΙΓΜΕ, τι έχει η Εθνική επιτροπή, για να μπορούμε να λειτουργήσουμε".
Αυτό γίνεται, λοιπόν, με το παρόν νομοσχέδιο. Νομίζω ότι στον τομέα
αυτόν το νομοσχέδιο είναι πρωτοποριακό και πιο αποφασιστικό, ακόμα και με όλα τα κοινωνικά δεδομένα. Δύσκολα θα βρείτε εθνική επιτροπή σε όλη την Ευρώπη, που να έχει πιο πολλές αρμοδιότητες και πιο πολλές δυνατότητες, από αυτήν που φτιάχουμε σήμερα με αυτό το σχέδιο νόμου. Κατά την άποψή μου, είναι ο ακρογωνιαίος λίθος, ο πυρήνας αυτού του νομοσχεδίου.
Το δεύτερο καινούριο που φέρνει ο νέος νόμος, είναι ότι απλοποιεί όλες τις διαδικασίες που χρειάζεται ένας παίκτης για να παίξει και να επενδύσει στην αγορά. Απλοποιεί τις αδειοδοτήσεις μέχρι σημείου που αυτοδίκαια μπορεί να πάρει κάποιος την άδεια, εάν η διοίκηση καθυστερεί να του δώσει ορισμένες συγκεκριμένες και πολύ σύντομες πολιτικές δυνατότητες, που του δίνει ο νόμος.
Το τρίτο είναι ότι για πρώτη φορά θέτει θέματα δικαιωμάτων διέλευσης για να μπορεί να το κάνει ο νέος παίκτης που είναι υποχρεωμένος να περάσει δίκτυα από δημόσια ή ιδιωτική περιουσία. Εάν καθυστερήσουν οι αρμόδιοι φορείς να του απαντήσουν, τότε αυτοδικαίως του χορηγείται το δικαίωμα να το κάνει. 'Ετσι μόνο μπορεί ο νέος παίκτης να μπει στην αγορά, για να μην παίζουν μόνο οι παίκτες που μέχρι σήμερα είναι στην αγορά και έχουν δικά τους δίκτυα.
Αγαπητοί συνάδελφοι, ένα τέταρτο θέμα είναι η μονοαπευθυντική διαδικασία. Είναι αυτό που εννοούμε, όταν απευθυνόμαστε σε ένα μόνο γραφείο και αυτό μεριμνά για όλες τις άδειες που χρειαζόμαστε, για όλες τις διαδικασίες που πρέπει να πάρουμε από μια σειρά άλλων υπηρεσιών, που
διαπλέκονται στις ίδιες αποφάσεις. Είναι πολύ ωραίο για να το πιστέψουμε, αλλά όμως με το παρόν νομοσχέδιο βάζουμε την πρώτη λίθο για αυτήν τη διαδικασία και ελπίζουμε σιγά-σιγά να καταφέρουμε να υλοποιηθεί στην πράξη.
'Ενα πέμπτο θέμα αφορά, αγαπητοί φίλοι, στην καθολική υπηρεσία, όχι
ως μια απλή υποχρέωση απέναντι στον πολίτη, αλλά ως ένα θεμελιακό δικαίωμα του πολίτη να μπορεί να παίρνει ότι βασικό η νέα τεχνολογία και η νέα ανθρώπινη γνώση προσφέρει σήμερα στην κοινωνία μας και να μπορεί να συμμετέχει σε αυτό που λέμε "κοινωνία της πληροφορίας".
Η καθολική υπηρεσία, λοιπόν, ως ανάγκη και ως θεμελιακό δικαίωμα με αυτόν το νόμο γίνεται υποχρέωση της πολιτείας. Μάλιστα γίνεται με την πιο ευρεία έννοιά του και όχι με αυτό που ξέραμε μέχρι σήμερα, δηλαδή ένα απλό τηλέφωνο, αλλά να μπορούμε αύριο ακόμα να επιδοτήσουμε την παροχή των υπηρεσιών -αν μπορούμε και εκτιμήσουμε ότι πρέπει να το κάνουμε- σε αδύναμες ομάδες του πληθυσμού ή να μπορούμε να συνδέσουμε τα κέντρα υγείας μας, τα σχολεία μας, τις βιβλιοθήκες μας, ακόμα και αν είναι στην ορεινή Αργιθέα, με το διαδίκτυο.
Αυτό είναι η καθολική υπηρεσία. Είναι μια δυναμική έννοια για το
μέλλον.
Αγαπητοί συνάδελφοι, επειδή ο χρόνος μου έχει τελειώσει, θα κλείσω την εισαγωγική μου ομιλία, λέγοντας ότι το σχέδιο νόμου που συζητάμε σήμερα εκφράζει την ισχυρή και διακριτή πολιτική βούληση να ανοίξουμε όλες τις διαδικασίες που θα ενισχύουν μια αγορά για να αναπτυχθεί προς όφελος των επιχειρήσεων, προς όφελος της κοινωνίας και κυρίως να αναπτυχθεί προς όφελος των πολιτών αυτής της χώρας. Αυτή η βούληση διατρέχει όλο το νομοσχέδιο και είναι το βασικό του σημείο. Σας καλώ λοιπόν με ανοικτό μυαλό χωρίς να μπλέκουμε με μικρομιζέριες να δούμε αυτό το καινούριο θεσμικό πλαίσιο που σε μια τέτοια αγορά θα παίξει πολύ σοβαρό ρόλο για την ανάπτυξη αυτής της χώρας. Σας καλώ να ψηφίσετε αυτό το νομοσχέδιο επί της αρχής.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντινος Γείτονας): Ο Υπουργός Μεταφορών και
Επικοινωνιών έχει το λόγο για μια παρέμβαση.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, στη συζήτηση την οποία είχαμε στην επιτροπή διατυπώθηκε μια σειρά απόψεων. Είχαμε μια πολύ παραγωγική συζήτηση. Μια σειρά από τις προτάσεις που έγιναν ενσωματώθηκαν στο κείμενο το οποίο ήδη έχετε. Μια σειρά από θέματα που αφορούσαν ασάφειες οι οποίες επισημάνθηκαν έχουν περιληφθεί σε ένα κείμενο διορθώσεων το οποίο θα καταθέσω στη γραμματεία και θα σας μοιραστεί τώρα.
Η σημαντικότερη απ' αυτές τις διορθώσεις αφορά τον τρόπο επιλογής του προέδρου, των αντιπροέδρων και των μελών της Εθνικής Επιτροπής Τηλεπικοινωνιών. Σας θυμίζω ότι είχε γίνει στην επιτροπή συζήτηση για τον τρόπο ορισμού τους. Είχαμε πει ότι ο ορισμός αυτός θα μπορεί να γίνει από τη Διάσκεψη των Προέδρων με τα 4/5.
ΑΝΑΣΤΑΣΙΟΣ ΜΑΝΤΕΛΗΣ: Δεν το ξανασκέφτεσθε, κύριε Υπουργέ; Να μην το
αλλάξετε.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Το σκεφθήκαμε αρκετά. Είχαμε χρόνο από το τέλος Σεπτεμβρίου μέχρι τώρα να το σκεφθούμε και γι' αυτό καταλήξαμε όχι μόνο ο πρόεδρος και οι αντιπροέδροι, αλλά και τα μέλη να ορίζονται κατά τον ίδιο τρόπο. Είναι υπογεγραμμένα αυτά τα οποία ενσωματώνονται μέσα στο κείμενο.
(Στο σημείο αυτό ο Υπουργός Μεταφορών και Επικοινωνιών κ. Χρήστος Βερελής καταθέτει για τα Πρακτικά τις προαναφερθείσες διορθώσεις οι οποίες έχουν ως εξής:
"Σχέδιο νόμου "Οργάνωση και λειτουργία των τηλεπικοινωνιών και
άλλες διατάξεις"
ΔΙΟΡΘΩΣΕΙΣ-ΤΡΟΠΟΠΟΙΗΣΕΙΣ
ΚΕΦΑΛΑΙΟ Α
ΓΕΝΙΚΕΣ ΔΙΑΤΑΞΕΙΣ
'Αρθρο 1
Γενικές αρχές
......................
5. Το Υπουργείο Μεταφορών και Επικοινωνιών χαράζει τις κατευθυντήριες γραμμές της πολιτικής των τηλεπικοινωνιών και λαμβάνει
τις απαιτούμενες νομοθετικές πρωτοβουλίες στον τομέα των

τηλεπικοινωνιών. Χαράζει από κοινού με το Υπουργείο Εθνικής 'Αμυνας την τηλεπικοινωνιακή πολιτική για την εθνική άμυνα. Το Υπουργείο Μεταφορών και Επικοινωνιών διαχειρίζεται τα θέματα των δορυφορικών τροχιών, προβαίνει στην κατανομή των ραδιοσυχνοτήτων και εκδίδει τον Εθνικό Κανονισμό Κατανομής Ζωνών Συχνοτήτων (Ε.Κ.Κ.Ζ.Σ.) σε συνεργασία με το Υπουργείο Εθνικής 'Αμυνας. Κάθε θέμα που αφορά τον Ε.Κ.Κ.Ζ.Σ. σχετικά με την έκδοση, σύνταξη, τήρηση, λειτουργία αυτού θα καθοριστεί με απόφαση των Υπουργών Εθνικής 'Αμυνας και Μεταφορών και Επικοινωνιών.
'Αρθρο 2
Ορισμοί
Για την εφαρμογή του νόμου αυτού οι ακόλουθοι όροι έχουν την
έννοια που τους αποδίδεται παρακάτω.
...................
ΚΕΦΑΛΑΙΟ Β'
ΔΙΟΙΚΗΣΗ ΤΟΥ ΤΟΜΕΑ ΤΩΝ ΤΗΛΕΠΙΚΟΙΝΩΝΙΩΝ
'Αρθρο 3
Συγκρότηση, αρμοδιότητες, λειτουργία και διοίκηση της Εθνικής
Επιτροπής Τηλεπικοινωνιών και Ταχυδρομείων
1. Ο έλεγχος και η ρύθμιση του τομέα των τηλεπικοινωνιών και η
εποπτεία της τηλεπικοινωνιακής αγοράς ασκούνται από την Εθνική
Επιτροπή Τηλεπικοινωνιών και Ταχυδρομείων (Ε.Ε.Τ.Τ.), η οποία αποτελεί την Εθνική Ρυθμιστική Αρχή (NRA) σε θέματα τηλεπικοινωνιών και η οποία συστάθηκε με το νόμο 2246/1994 (ΦΕΚ 172 Α')
..............
3. Η Ε.Ε.Τ.Τ. συγκροτείται από εννέα (9) μέλη, εκ των οποίων ένας είναι ο Πρόεδρος και δύο Αντιπρόεδροι, ο ένας εκ των οποίων είναι αρμόδιος για τον τομέα των τηλεπικοινωνιών και ο άλλος για τον τομέα παροχής ταχυδρομικών υπηρεσιών. Τα μέλη της Ε.Ε.Τ.Τ. κατά την άσκηση των καθηκόντων τους απολαύουν πλήρους προσωπικής και λειτουργικής ανεξαρτησίας. Ο Πρόεδρος, οι Aντιπρόεδροι και τα υπόλοιπα μέλη της Ε.Ε.Τ.Τ. διορίζονται με απόφαση του Υπουργού Μεταφορών και
Επικοινωνιών μετά από προηγούμενη επιλογή τους από την Διάσκεψη των Προέδρων της Βουλής με την αυξημένη πλειοψηφία των τεσσάρων πέμπτων

των μελών της. Ως μέλη της Ε.Ε.Τ.Τ. επιλέγονται πρόσωπα εγνωσμένου κύρους, που απολαύουν ευρείας κοινωνικής αποδοχής και διακρίνονται για την επιστημονική τους κατάρτιση και την επαγγελματική τους ικανότητα στον τεχνικό, οικονομικό ή νομικό τομέα.
4. Η θητεία του Προέδρου και των μελών της Ε.Ε.Τ.Τ. είναι πενταετής. Δεν επιτρέπεται ο διορισμός των μελών της Ε.Ε.Τ.Τ. για περισσότερο από δύο (2) θητείες.
.................
8. Στον Πρόεδρο, τους Αντιπροέδρους και στα μέλη της Ε.Ε.Τ.Τ.,
στο προσωπικό της, καθώς και στο προσωπικό της Γενικής Γραμματείας Επικοινωνιών του Υπουργείου Μεταφορών και Επικοινωνιών απαγορεύεται ο άμεσος ή έμμεσος προσπορισμός οποιουδήποτε οφέλους από τηλεπικοινωνιακές, ταχυδρομικές επιχειρήσεις ή από τρίτους που επηρεάζονται άμεσα από τη δραστηριότητά τους.
..................
13. Τα θέματα της ημερήσιας διάταξης τα καθορίζει ο Πρόεδρος, η εισήγηση δε επ' αυτών γίνεται από τον Πρόεδρο ή από άλλο μέλος που το ορίζει ο Πρόεδρος. Οι αποφάσεις της Ε.Ε.Τ.Τ. που πρέπει να είναι ειδικώς αιτιολογημένες, καταχωρούνται σε επίσημο ιδιαίτερο βιβλίο και μπορούν να ανακοινώνονται δημοσίως εκτός αν αφορούν την εθνική άμυνα και την ασφάλεια της χώρας.
14. Η Ε.Ε.Τ.Τ. έχει τις ακόλουθες αρμοδιότητες:
α. Καταρτίζει και τροποποιεί το Εθνικό Σχέδιο Αριθμοδότησης
(Ε.Σ.Α.) και εκχωρεί αριθμούς ή ομάδες αριθμών στους Τηλεπικοινωνιακούς Οργανισμούς και στους Παρόχους Τηλεπικοινωνιακών Υπηρεσιών και καθορίζει τα τέλη εκχώρησης και χρήσης των αριθμών. Κανονίζει τα της Φορητότητας των Αριθμών Κλήσης και της Προεπιλογής Φορέα. Επίσης, ρυθμίζει τα θέματα του διαδικτύου και εκχωρεί ονόματα χώρου (domain name) με κατάληξη ".gr".
.................
κζ. Εκδίδει τον Κανονισμό λειτουργίας της που ρυθμίζει τα θέματα σύγκλησης, απαρτίας και λήψης αποφάσεων.
.................
16. Η Ε.Ε.Τ.Τ. προσφέρει τις υπηρεσίες της προς επίλυση διαφορών που αναφύονται μεταξύ τηλεπικοινωνιακών επιχειρήσεων ή μεταξύ τηλεπικοινωνιακών επιχειρήσεων και του Δημοσίου ή Χρηστών ή ιδιωτών και άπτονται της εφαρμογής της νομοθεσίας περί τηλεπικοινωνιών ή των κανόνων του ανταγωνισμού. Για το σκοπό αυτό οργανώνεται μόνιμη διαιτησία της Ε.Ε.Τ.Τ., με βάση προεδρικό διάταγμα που θα εκδοθεί ύστερα από πρόταση των Υπουργών Δικαιοσύνης και Μεταφορών και Επικοινωνιών. Στο ίδιο προεδρικό διάταγμα θα ορίζονται λεπτομερώς οι διαφορές που μπορούν να υπαχθούν στη διαιτησία της Ε.Ε.Τ.Τ. και κάθε απαραίτητη λεπτομέρεια για την οργάνωση της διαιτησίας κατά τους ορισμούς του άρθρου 902 Κώδικα Πολιτικής Δικονομίας.
.................
'Αρθρο 4
Το προσωπικό της Ε.Ε.Τ.Τ.
1. Για τη στελέχωση της Ε.Ε.Τ.Τ. συνιστώνται συνολικά 180 θέσεις, συμπεριλαμβανομένων των ήδη υπηρετούντων, από τις οποίες οι 80 είναι θέσεις τακτικού προσωπικού, οι 99 είναι θέσεις ειδικού επιστημονικού προσωπικού και 1 θέση Νομικού Συμβούλου. Για την κάλυψη των θέσεων του τακτικού προσωπικού γίνεται καταρχήν πρόσληψη αυτού με σύμβαση εργασίας ορισμένου χρόνου διάρκειας ενός έτους (δόκιμη υπηρεσία). 
..................
β. Ειδική Επιτροπή Εμπειρογνωμόνων που συγκροτείται από την Ε.Ε.Τ.Τ., κατόπιν συνέντευξης των υποψηφίων εισηγείται στην Ε.Ε.Τ.Τ. για την επιλογή τους. Στην σύνθεση της Επιτροπής συμμετέχουν υποχρεωτικά ένα μέλος του ΑΣΕΠ, ως Πρόεδρος, που ορίζεται από τον Πρόεδρο του ΑΣΕΠ, και ένας τουλάχιστον καθηγητής Α.Ε.Ι. Α' βαθμίδας. Τα μέλη της Επιτροπής αμείβονται για το έργο τους.
..................
2. ...............
.................Για τη μετάταξη των ανωτέρω, απαιτείται και
γνώμη του οικείου Υπηρεσιακού Συμβουλίου. Όσοι εκ των μετατασσομένων υπαλλήλων έχουν προϋπηρεσία συναφή με το αντικείμενο της Ε.Ε.Τ.Τ. για τουλάχιστον 10 έτη μπορούν να καταλαμβάνουν θέσεις προϊσταμένων που προβλέπονται για το ειδικό επιστημονικό προσωπικό της Ε.Ε.Τ.Τ. 
...............
ΚΕΦΑΛΑΙΟ Γ'
ΑΔΕΙΕΣ
'Αρθρο 5
Γενικές 'Αδειες
................
4. Σε περίπτωση άσκησης νέου είδους τηλεπικοινωνιακών δραστηριοτήτων για τις οποίες προκύπτει αμφισβήτηση για την υπαγωγή τους στο καθεστώς Γενικών ή Ειδικών Αδειών, με απόφαση της Ε.Ε.Τ.Τ. που εκδίδεται εντός έξι (6) εβδομάδων από την παραλαβή της σχετικής Δήλωσης Καταχώρησης, είτε τίθενται προσωρινοί όροι παροχής και επιτρέπεται στην επιχείρηση να αρχίσει να παρέχει την αιτηθείσα τηλεπικοινωνιακή δραστηριότητα, είτε απορρίπτεται προσωρινά η Δήλωσή της και ενημερώνεται η ενδιαφερόμενη επιχείρηση για τους λόγους της απόρριψης. Στη συνέχεια, το ταχύτερο δυνατό και το αργότερο εντός μηνός από την έκδοση της πιο πάνω απόφασης, με νέα απόφαση της Ε.Ε.Τ.Τ. είτε καθορίζονται οι οριστικοί όροι είτε αιτιολογείται η ενδεχόμενη οριστική άρνηση σε τέτοια συναίνεση.
.................
'Αρθρο 6
Ειδικές 'Αδειες
....................
2. Ο αριθμός των Ειδικών Αδειών μπορεί να περιοριστεί μόνο στον
βαθμό που απαιτείται για τη διασφάλιση της αποδοτικής χρήσης των ραδιοσυχνοτήτων ή για όσο χρονικό διάστημα απαιτείται για να εξασφαλιστεί η παροχή επαρκών αριθμών, λαμβανομένης υπόψη της
μεγιστοποίησης του οφέλους των Χρηστών και της διευκόλυνσης της ανάπτυξης του ανταγωνισμού, ύστερα από απόφαση του Υπουργού Μεταφορών και Επικοινωνιών που δημοσιεύεται στην Εφημερίδα της Κυβερνήσεως. Με την ίδια απόφαση καθορίζεται το είδος του διαγωνισμού. 'Οταν διαπιστωθεί ότι είναι δυνατή η αύξηση του αριθμού των σχετικών Ειδικών Αδειών, ο Υπουργός Μεταφορών και Επικοινωνιών, με την ίδια διαδικασία, τροποποιεί ανάλογα την απόφασή του περί περιορισμού του αριθμού των Ειδικών Αδειών και ορίζει το είδος του τυχόν νέου διαγωνισμού. Με απόφαση του Υπουργού Μεταφορών και Επικοινωνιών και μετά από εισήγηση της Ε.Ε.Τ.Τ., καθορίζεται διαδικασία δημόσιας διαβούλευσης που διενεργείται από την Ε.Ε.Τ.Τ. και η οποία προηγείται της διαδικασίας χορήγησης Ειδικών Αδειών σε συνθήκες περιορισμού του αριθμού τους. Η τελευταία αυτή απόφαση θα δημοσιευθεί στην Εφημερίδα της Κυβερνήσεως εντός μηνός από την θέση σε ισχύ του παρόντος νόμου.
................
'Αρθρο 7
Αριθμοδότηση και ραδιοσυχνότητες ραδιοεπικοινωνιών
1. Το Εθνικό Σχέδιο Αριθμοδότησης (Ε.Σ.Α.) ρυθμίζει τα θέματα της δομής και σύνθεσης των αριθμών και ονομάτων χώρου (domain names) που χρησιμοποιούνται για τηλεπικοινωνιακές δραστηριότητες, τα των κωδικών πρόσβασης, σύντομων κωδικών για υπηρεσίες προς το κοινό, τον τρόπο αλλαγής του Ε.Σ.Α. και κάθε άλλο σχετικό ζήτημα. Η Ε.Ε.Τ.Τ. εκδίδει το Ε.Σ.Α, που δημοσιεύεται στην Εφημερίδα της Κυβερνήσεως, εντός μηνός από την θέση σε ισχύ του παρόντος νόμου και το οποίο πρέπει: 
...................
3. Η διαχείριση του φάσματος ραδιοσυχνοτήτων και ο έλεγχος των ραδιοεκπομπών πραγματοποιείται σύμφωνα με τις εθνικές ανάγκες, τις Οδηγίες της Ευρωπαϊκής 'Ενωσης, τις διεθνείς συμφωνίες και τις διατάξεις του Καταστατικού Χάρτη, της Σύμβασης και του Κανονισμού Ραδιοεπικοινωνιών της Διεθνούς 'Ενωσης Τηλεπικοινωνιών, λαμβανομένων υπόψη και των αποφάσεων της Ευρωπαϊκής Επιτροπής Ραδιοεπικοινωνιών (ERC) της Ευρωπαϊκής Συνδιάσκεψης Ταχυδρομείων και Τηλεπικοινωνιών (CEPT).
.....................
5. Με Κανονισμό ή Πράξεις που θα εκδοθούν από την Ε.Ε.Τ.Τ. ρυθμίζεται η διαδικασία , οι όροι, οι προυποθέσεις και κάθε θέμα σχετικό προς την εκχώρηση μεμονωμένων ραδιοσυχνοτήτων ή ζωνών ραδιοσυχνοτήτων για ραδιοεπικοινωνία, μετάδοση ή εκπομπή ενέργειας, προς τις τεχνικές προδιαγραφές των εγκαταστάσεων, προς την κατοχή και χρήση ραδιοεξοπλισμού, προς την προστασία των ραδιοεπικοινωνιών από παρεμβολές, προς την διαδικασία και τα κριτήρια έκδοσης, τροποποίησης, αναστολής και ανάκλησης της άδειας λειτουργίας πειραματικών σταθμών ραδιοεπικοινωνιών, προς τα τέλη αδειοδότησης και λειτουργίας των ραδιοσταθμών και ραδιοδικτύων.
6. Σε περίπτωση ραδιοσυχνοτήτων η χρήση των οποίων δεν αποτελεί
αντικείμενο του παρόντος νόμου, τα αρμόδια για την χρήση των συγκεκριμένων συχνοτήτων κρατικά όργανα, συμπεριλαμβανομένων τυχόν ανεξάρτητων διοικητικών αρχών, θα παρέχουν στην Ε.Ε.Τ.Τ. κάθε πληροφορία η οποία είναι αναγκαία για την άσκηση των αρμοδιοτήτων τις οποίες η Ε.Ε.Τ.Τ. έχει σύμφωνα με τον παρόντα νόμο και όπου είναι δυνατόν θα συνδράμουν το έργο της Ε.Ε.Τ.Τ. στο προσήκον μέτρο. 
.........................
ΚΕΦΑΛΑΙΟ Δ'
ΔΙΚΑΙΩΜΑΤΑ ΚΑΙ ΥΠΟΧΡΕΩΣΕΙΣ
'Αρθρο 8
Τηλεπικοινωνιακοί Οργανισμοί.
1....... Δεν επιτρέπεται η θέσπιση προϋποθέσεων πρόσβασης ως προς τον χρησιμοποιούμενο Τερματικό Εξοπλισμό, εφόσον ο εξοπλισμός αυτός πληροί τα θεσπισμένα Πρότυπα και προδιαγραφές σε Κοινοτικό επίπεδο ή ελλείψει αυτών, διαδοχικά κατά την ακόλουθη σειρά, τα Πρότυπα ή/και τις προδιαγραφές που θεσπίζονται από Ευρωπαϊκούς Οργανισμούς Τυποποίησης {όπως το Ευρωπαϊκό Ινστιτούτο Τυποποίησης στον τομέα των τηλεπικοινωνιών (ETSI), η Ευρωπαϊκή Επιτροπή Τυποποίησης (CEN), η
Ευρωπαϊκή Επιτροπή Ηλεκτρονικής Τυποποίησης (CENELEC)}, τα διεθνή Πρότυπα ή τις συστάσεις της Διεθνούς 'Ενωσης Τηλεπικοινωνιών ή τον Διεθνή Οργανισμό Τυποποίησης ή, τα εθνικά Πρότυπα ή/και προδιαγραφές. 
2. Με αποφάσεις της Ε.Ε.Τ.Τ. ορίζονται α) οι Τηλεπικοινωνιακοί
Οργανισμοί που υποχρεούνται να παρέχουν το ελάχιστο σύνολο των Μισθωμένων Γραμμών του Παραρτήματος ΙΙΙ του άρθρου 6 του π.δ. 40/96 (ΦΕΚ 27 Α') όπως αντικαταστάθηκε με το άρθρο 13 του π.δ. 156/99, (ΦΕΚ 153 Α') β) οι διαδικασίες παραγγελίας και χρέωσης Μισθωμένων Γραμμών, γ) οι αρχές τιμολόγησης των Μισθωμένων Γραμμών που (για τους Οργανισμούς με Σημαντική Θέση στην Αγορά) πρέπει να είναι διαφανείς και προσανατολισμένες προς το κόστος, δ) ενδεχόμενοι περιορισμοί στην παροχή και χρήση των Μισθωμένων Γραμμών σύμφωνα με την ανωτέρω παράγραφο 1, ε) κάθε άλλο θέμα που αφορά τους όρους παροχής Μισθωμένων Γραμμών.
............
4. ..... Στην περίπτωση αυτή, ο αρμόδιος φορέας, υποχρεούται να απαντήσει εντός δώδεκα (12) εβδομάδων από την παραλαβή της σχετικής πλήρους αίτησης από τον ενδιαφερόμενο. Αν παρέλθει άπρακτη η προθεσμία αυτή, η άδεια πρόσβασης ή / και διέλευσης θα τεκμαίρεται ότι χορηγήθηκε αυτοδίκαια. Οι αρμόδιοι φορείς δεν δύνανται να αρνούνται την χορήγηση της σχετικής άδειας πρόσβασης ή διέλευσης, δύνανται όμως να θέσουν προϋποθέσεις, οι οποίες όμως δεν θα αναιρούν ουσιωδώς τη χρησιμότητα της άδειας, εκτός εάν συντρέχει σπουδαίος λόγος, ενδεχόμενη δε άρνηση θα πρέπει να αιτιολογείται ειδικά, και μόνο για λόγους προστασίας του περιβάλλοντος, της δημόσιας υγείας και των αρχαιολογικών τόπων.
5. Κάθε Τηλεπικοινωνιακός Οργανισμός δικαιούται να παράσχει
Καθολική Υπηρεσία. Η Ε.Ε.Τ.Τ., με βάση τα κριτήρια της εθνικής και κοινοτικής νομοθεσίας, καταρτίζει και δημοσιεύει στην Εφημερίδα της Κυβερνήσεως τον κατάλογο των οργανισμών που υποχρεούνται να παράσχουν Καθολική Υπηρεσία, το ελάχιστο σύνολο υπηρεσιών και τα τεχνικά χαρακτηριστικά που περιλαμβάνει η Καθολική Υπηρεσία, τις αρχές κοστολόγησης που οφείλουν να ακολουθούν οι οργανισμοί για την παροχή Καθολικής Υπηρεσίας, καθώς και κάθε άλλο θέμα που άπτεται της εφαρμογής της Καθολικής Υπηρεσίας...............
ΚΕΦΑΛΑΙΟ Ε'
ΚΥΡΩΣΕΙΣ
'Αρθρο 11
Ποινικές Κυρώσεις
............
3. Ο τεχνικός εξοπλισμός και τα μέσα που χρησιμοποιήθηκαν για την τέλεση των παραπάνω αξιόποινων πράξεων δημεύονται.
............
'Αρθρο 12
Διοικητικές Κυρώσεις.
1. Σε περίπτωση παραβάσεως της κείμενης νομοθεσίας στον τομέα των τηλεπικοινωνιών ή μη πλήρωσης υποχρέωσης ή παραβάσεως όρων Αδειών, η Ε.Ε.Τ.Τ. δύναται, με ειδικά αιτιολογημένη απόφασή της και ύστερα από προηγούμενη ακρόαση των ενδιαφερομένων, να επιβάλει μία ή περισσότερες από τις παρακάτω κυρώσεις:
............
ΚΕΦΑΛΑΙΟ ΣΤ'
ΤΕΛΙΚΕΣ ΚΑΙ ΜΕΤΑΒΑΤΙΚΕΣ ΔΙΑΤΑΞΕΙΣ - ΡΥΘΜΙΣΕΙΣ ΘΕΜΑΤΩΝ ΕΛ.ΤΑ.
'Αρθρο 13
Τελικές και μεταβατικές διατάξεις
............
2. Ο ΟΤΕ Α.Ε. είναι υπόχρεος για την παροχή της Καθολικής
Υπηρεσίας και των ελαχίστων Μισθωμένων Γραμμών, κατά τις διατάξεις της κείμενης νομοθεσίας, έως 31.12.2001. Ειδικά για τον ΟΤΕ και για το χρονικό διάστημα έως 31-12-2001 ως Καθολική Υπηρεσία καθορίζεται: Η πρόσβαση στο σταθερό δημόσιο τηλεφωνικό δίκτυο (Φωνητική Τηλεφωνία για εθνικές και διεθνείς κλήσεις, επικοινωνίες τηλεομοιοτυπίας ομάδας ΙΙΙ,
σύμφωνα με τις Συστάσεις της Διεθνούς 'Ενωσης Τηλεπικοινωνιών-Τομέας Ραδιοεπικοινωνιών (ITU-T) στη "σειρά Τ", μετάδοση δεδομένων φωνητικής ζώνης μέσω διαποδιαμορφωτών - modem με ταχύτητα τουλάχιστον 9600 διαδικών ψηφίων ανά δευτερόλεπτο (bits per second-bps), σύμφωνα με τις Συστάσεις της ITU-Τ στη "σειρά V"), υπηρεσίες τηλεφωνητή, υπηρεσία πληροφοριών τηλεφωνικού καταλόγου, κατάλογοι συνδρομητών σε έντυπη ή / και ηλεκτρονική μορφή, Κοινόχρηστα Τηλέφωνα, δωρεάν πρόσβαση σε υπηρεσίες εκτάκτου ανάγκης "112".
..............
5. Με Προεδρικό Διάταγμα που θα εκδοθεί με πρόταση του Υπουργού
Μεταφορών και Επικοινωνιών, ρυθμίζεται κάθε θέμα σχετικό με την μονοαπευθυντική διαδικασία και ιδιαίτερα ο τρόπος έκδοσης μέσω της Ε.Ε.Τ.Τ. όλων των αδειών ή εγκρίσεων άλλων φορέων του ευρύτερου δημόσιου τομέα που απαιτούνται για την άσκηση της συγκεκριμένης δραστηριότητας της ενδιαφερόμενης τηλεπικοινωνιακής επιχείρησης, οι ευθύνες των αρμοδίων οργάνων στην περίπτωση της αδικαιολόγητης καθυστέρησης, η άσκηση των αρμοδιοτήτων σε περίπτωση αλληλοεπικάλυψης και κάθε άλλη σχετική λεπτομέρεια.
...........
8.........
Ο τρόπος οικονομικής διαχείρισης της Ε.Ε.Τ.Τ. καθορίζεται με
κανονισμό που εκδίδεται με κοινή απόφαση των Υπουργών Οικονομικών και Μεταφορών και Επικοινωνιών που δημοσιεύεται στην Εφημερίδα της Κυβερνήσεως. Μέχρι την δημοσίευση αυτή εξακολουθεί να εφαρμόζεται η ΚΥΑ 60266/1996 (ΦΕΚ 259 Β').
.............
11. Με Προεδρικό Διάταγμα που εκδίδεται ύστερα από πρόταση των Υπουργών Μεταφορών και Επικοινωνιών, Ανάπτυξης, Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξία και Δημοσίων Έργων και δημοσιεύεται στην Εφημερίδα της Κυβερνήσεως εντός οκτώ μηνών από την θέση σε ισχύ του παρόντος νόμου, ρυθμίζεται κάθε θέμα που αφορά την κατάρτιση και εκτέλεση των συμβάσεων εκτέλεσης δημοσίων έργων και εκπόνησης δημόσιων μελετών και παροχής δημόσιων υπηρεσιών στους τομείς των τηλεπικοινωνιών και της πληροφορικής, τον λεπτομερή τρόπο διεξαγωγής των διαδικασιών ανάθεσης των εν λόγω έργων, μελετών και υπηρεσιών, τη σύσταση των απαραίτητων επιτροπών για την αξιολόγηση των ενδιαφερομένων επιχειρήσεων, τη διαδικασία υπογραφής της σύμβασης και την ανακήρυξη των αναδόχων, τις διάφορες προθεσμίες που άπτονται της εκτέλεσης του έργου, τα δικαιώματα και τις υποχρεώσεις του αναδόχου, τον τρόπο πληρωμής του αναδόχου, την επιβολή και κατάπτωση ποινικών ρητρών, τις υποχρεώσεις των οργάνων του κυρίου του έργου ή του φορέα επίβλεψης της εκτέλεσης αυτού, τη διενέργεια της παραλαβής του έργου, την παροχή εγγυήσεων, την απόδοση ή κατάπτωση εγγυήσεων και εγγυητικών επιστολών, τη διακοπή των έργων και τη διάλυση των συμβάσεων, την επιβολή διοικητικών ποινών και κάθε άλλο συναφές θέμα που άπτεται των ανωτέρω.
12. Με Προεδρικό Διάταγμα που εκδίδεται ύστερα από πρόταση των Υπουργών Μεταφορών και Επικοινωνιών, Ανάπτυξης, Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξία και Δημοσίων Έργων και δημοσιεύεται στην Εφημερίδα της Κυβερνήσεως εντός οκτώ μηνών από την θέση σε ισχύ του παρόντος νόμου, καθορίζονται οι ελάχιστες απαιτήσεις (προδιαγραφές) που θα πρέπει να πληροί η μελέτη, η κατασκευή, η συντήρηση και η επίβλεψη τηλεπικοινωνιακών εγκαταστάσεων και εγκαταστάσεων πληροφορικής, οι κυρώσεις και λοιπές συνέπειες που συνεπάγεται η παράβαση των εν λόγω απαιτήσεων, η πιστοποίηση της εκπλήρωσης των ως άνω απαιτήσεων και ο έλεγχός τους, καθώς και κάθε άλλο συναφές θέμα που άπτεται των ανωτέρω.
13. Από την έναρξη ισχύος του παρόντος νόμου καταργούνται τα
άρθρα 1 έως και 4 του Ν. 2840/2000, ο Ν. 2246/1994 όπως ισχύει πλην των διατάξεών του που αφορούν τον τομέα παροχής ταχυδρομικών υπηρεσιών, καθώς και κάθε άλλη γενική ή ειδική διάταξη νόμου, Π.Δ. ή Υ.Α. η οποία αντίκειται στις διατάξεις του παρόντος ή κατά το μέρος

που ρυθμίζει κατά διάφορο τρόπο θέματα που ρυθμίζονται με τον παρόντα νόμο. Κατ?εξαίρεση παραμένουν σε ισχύ οι εξής διατάξεις:
.........
'Αρθρο 14
Ρυθμίσεις θεμάτων ΕΛ.ΤΑ. και άλλες διατάξεις
1. Από την έναρξη ισχύος του παρόντος, τα Ελληνικά Ταχυδρομεία
(ΕΛ.ΤΑ.) και οι θυγατρικές εταιρείες αυτών (Κέντρο Επαγγελματικής Κατάρτισης Ανώνυμος Εταιρεία και Ταχυμεταφορές ΕΛ.ΤΑ. Α.Ε.) παύουν να υπάγονται στις διατάξεις που ισχύουν για τις επιχειρήσεις που ανήκουν στο δημόσιο τομέα.
..............
'Αρθρο 15
'Εναρξη ισχύος
Η ισχύς του παρόντος νόμου αρχίζει την 1η Ιανουαρίου 2001, πλην των άρθρων 4, 10 και 14, η ισχύς των οποίων αρχίζει από την δημοσίευση του παρόντος στην Εφημερίδα της Κυβερνήσεως.").
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, να μοιραστούν οι τροποποιήσεις στους συναδέλφους. Πρέπει όμως να κατατεθούν και στα Πρακτικά, γιατί είδα ότι έχετε ένα καινούριο κείμενο με όλες τις διατάξεις με τις αλλαγές υπογραμμισμένες. Στην κατ' άρθρον συζήτηση πρέπει να δοθούν κεχωρισμένα οι αλλαγές για να μη γίνει κανένα λάθος. 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, θα ήθελα να θέσω ένα ερώτημα
προς τον κύριο Υπουργό.
ΠΡΟΕΔΡΕΥΩΝ (Κωνσταντίνος Γείτονας): Ορίστε έχετε το λόγο, κύριε
Παπαληγούρα.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Ο κύριος Υπουργός δεσμεύθηκε κατά την

τελευταία συζήτησή μας στην επιτροπή ότι θα καταθέσει αυτήν, που ο ίδιος αυθαίρετα κατά τη δική μου άποψη, ονόμασε δευτερογενή νομοθεσία. Δηλαδή, τα κενά και τις ελλείψεις που εντοπίσαμε ότι είχε το σχέδιο νόμου, δεσμεύθηκε να καλύψει καταθέτοντας τις σχετικές ρυθμίσεις κατά τη συζήτηση στην ολομέλεια της Βουλής.
Θέλω να τον ρωτήσω αν το καινούριο σχέδιο που φέρνει σήμερα -το έδωσε σε σας αλλά δεν το έχουμε ακόμα δει- περιλαμβάνει το σύνολο της δευτερογενούς νομοθεσίας.
ΠΡΟΕΔΡΕΥΩΝ (Κωνσταντίνος Γείτονας): Κατ' αρχήν, κύριε Παπαληγούρα, δεν δόθηκε το σχέδιο στην έδρα. Ο κύριος Υπουργός έδωσε αυτό το κείμενο για τους συναδέλφους. Είπαμε να διανεμηθεί για να διευκολυνθούν οι συνάδελφοι στις ομιλίες τους.
'Οσον αφορά τις κανονιστικές αποφάσεις και τα άλλα συμπαραμαρτούντα, θα σας απαντήσει ο κύριος Υπουργός.
Ο κύριος Υπουργός έχει ζητήσει το λόγο.
Ορίστε, κύριε Υπουργέ, έχετε το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε

Παπαληγούρα, προφανώς δεν μπορούν να ενσωματωθούν στο σχέδιο. Είπα ότι θα κατατεθούν κατά τη διάρκεια της συζήτησης, όταν κάνω την ομιλία μου. Αυτό το οποίο θα λάβετε είναι απλώς μια σειρά από διορθώσεις, οι περισσότερες φραστικές. Το μείζον θέμα το οποίο περιλαμβάνεται εδώ είναι ο τρόπος επιλογής του προέδρου, των αντιπροέδρων και των μελών.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο εισηγητής της
Νέας Δημοκρατίας κ. Καλογιάννης.
ΣΤΑΥΡΟΣ ΚΑΛΟΓΙΑΝΝΗΣ: Κυρίες και κύριοι συνάδελφοι, ως γνωστόν, η
εποχή μας χαρακτηρίζεται από τη σύγκλιση των τεχνολογιών στους τομείς των τηλεπικοινωνιών της πληροφορικής και των οπτικοακουστικών μέσων.
Στις αρχές του 21ου αιώνα η κοινωνία της πληροφορίας δημιουργεί νέες ευκαιρίες για την ευημερία των πολιτών. Πιστεύουμε απόλυτα ότι οι νέες τεχνολογίες πληροφοριών και επικοινωνιών, πρέπει να αποτελούν ουσιαστικό εργαλείο για τη βελτίωση των συνθηκών ανταγωνισμού, για τη δημιουργία νέων μεθόδων εργασίας, για την καλυτέρευση της ποιότητας ζωής των πολιτών με παροχή βελτιωμένων υπηρεσιών στους τομείς των επικοινωνιών και των μεταφορών.
Θεμελιώδης προϋπόθεση επιτυχίας είναι ασφαλώς η ταχεία και η πλήρης απελευθέρωση της αγοράς των τηλεπικοινωνιών. Το γεγονός αυτό θα οδηγήσει σε σημαντικές μειώσεις του μέσου κόστους των τηλεπικοινωνιακών υπηρεσιών το οποίο σήμερα παραμένει υψηλό και για τους πολίτες και για τις επιχειρήσεις και θα βελτιώσει τόσο την ποιότητα όσο και το εύρος των
προσφερομένων υπηρεσιών. Αυτό ασφαλώς προϋποθέτει ένα σαφώς ορισμένο και ξεκάθαρο νομικό πλαίσιο προϋποθέτει επίσης και αξιόπιστους φορείς οι οποίοι θα εμπλακούν στην απελευθέρωση των αγορών.
Το σχέδιο νόμου το οποίο έρχεται σήμερα προς συζήτηση αφορά στην απελευθέρωση του τομέα των τηλεπικοινωνιών, στην ανάθεση στην Εθνική Επιτροπή Τηλεπικοινωνιών και Ταχυδρομίων της εποπτείας, του ελέγχου και της ρύθμισης της αγοράς των τηλεπικοινωνιών σύμφωνα βεβαίως με τις επιταγές της Ευρωπαϊκής 'Ενωσης. Ακόμη αφορά στην έξοδο των ΕΛΤΑ και των θυγατρικών του επιχειρήσεων από το δημόσιο τομέα και στη σύσταση μιας εταιρείας θυγατρικής της "ΑΤΤΙΚΟ ΜΕΤΡΟ Α.Ε." η οποία θα αναλάβει την μελέτη, την κατασκευή, την οργάνωση, τη διαχείριση και την εκμετάλλευση των αστικών τροχαιοδρόμων του τραμ της Αθήνας.
Το παρόν σχέδιο νόμου έρχεται στη Βουλή, μετά από μεγάλη καθυστέρηση και μεγάλη κυοφορία. Πριν πέντε μήνες το Υπουργείο Μεταφορών και Επικοινωνιών είχε δώσει στους συνδικαλιστές και στον Τύπο το συγκεκριμένο σχέδιο νόμου, το οποίο όμως δεν είχε μοιράσει στα κόμματα. 'Ενα μήνα αργότερα, τον περασμένο Ιούλιο, κατατέθη στη Βουλή ένα μικρό σχέδιο νόμου αποτελούμενο από τρία μόνον άρθρα το οποίο αφορούσε στις αρμοδιότητες της Εθνικής Επιτροπής Τηλεπικοινωνιών και Ταχυδρομίων.
Σήμερα, ενώ βρισκόμαστε μόλις ένα μήνα πριν τη λήξη της προθεσμίας
της αποκλειστικότητας του ΟΤΕ στην εγκατάσταση, λειτουργία και εκμετάλλευση του σταθερού δημόσιου τηλεπικοινωνιακού δικτύου και αφού έχουμε εξαντλήσει το σύνολο της τριετούς μεταβατικής προθεσμίας την οποία έχει αναγνωρίσει η κοινοτική οδηγία 96/19, η Κυβέρνηση μόλις σήμερα λοιπόν φέρει προς συζήτηση το παρόν σχέδιο νόμου.
Ο εισηγητής της Πλειοψηφίας μας είπε ότι αυτό το σχέδιο νόμου είναι
πλήρες, το ίδιο ισχυρίστηκε και ο κύριος Υπουργός, κατά τη συζήτησή του στη Διαρκή Επιτροπή.
Κυρίες και κύριοι συνάδελφοι, το σχέδιο νόμου που συζητάμε είναι ένα γενικόλογο σχέδιο που παραπέμπει σε σωρεία κανονισμών, υπουργικών αποφάσεων, κοινών υπουργικών αποφάσεων και προεδρικών διαταγμάτων τα οποία παραπέμπονται αορίστως τα περισσότερα εξ αυτών να εκδοθούν στο μέλλον. Αναφέρω ενδεικτικά θέματα ουσίας κατά την άποψή μας που δεν ρυθμίζονται με το παρόν σχέδιο νόμου, αλλά παραπέμπονται στο μέλλον και αυτά είναι ο καθορισμός του ανώτατου ποσοστού συμμετοχής του ιδίου προσώπου σε περισσότερες ομοειδείς τηλεπικοινωνιακές επιχειρήσεις, ο τρόπος οικονομικής διαχείρισης της Εθνικής Επιτροπής Τηλεπικοινωνιών και Ταχυδρομίων, ο τρόπος έκδοσης μέσω της ΕΕΤΤ των αδειών άλλων φορέων του ευρύτερου δημόσιου τομέα όπως είναι η ΔΕΗ, ο ΟΣΕ, κλπ.
Αναφερόμενος στις ΔΕΚΟ, οφείλω να επισημάνω την προσπάθεια του Υπουργείου Μεταφορών και Επικοινωνιών να αποκλείσει όχι με τον πλέον ορθόδοξο τρόπο τη ΔΕΗ από την απόκτηση μιας εκ των αδειών ασύρματης τηλεφωνίας που θα δοθούν στον προσεχή διαγωνισμό.
Γνωστή είναι επίσης η αντίδραση του κυρίου Υπουργού Ανάπτυξης στη συγκεκριμένη τοποθέτηση του Υπουργείου Μεταφορών και Επικοινωνιών, ο οποίος Υπουργός Ανάπτυξης, μιλώντας μόλις προχθές σε εκδήλωση του ΙΟΒΕ και αναφερόμενος σε συναδέλφους του Υπουργούς, είπε χαρακτηριστικά: πρέπει να καταπολεμήσουμε την αγοραφοβία από την οποία διακατεχόμαστε στο θέμα της απελευθέρωσης των αγορών και να μη δημιουργούμε θεσμικά αναχώματα. Το να μιλάει κανείς σήμερα, τόνισε ο κύριος Υπουργός Ανάπτυξης, για κινδύνους από την απελευθέρωση των αγορών στην Ελλάδα, είναι σαν να μιλάει για κινδύνους από καύσωνα στη Φιλανδία...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, τώρα με τις
απειλούμενες αλλαγές στο κλίμα μπορεί να το δούμε και αυτό...
ΣΤΑΥΡΟΣ ΚΑΛΟΓΙΑΝΝΗΣ: Γιατί όχι! Πάντως η καθυστέρηση με την οποία εισάγεται το σχέδιο νόμου, είναι τόσο μεγάλη, που υπάρχουν αρμοδιότητες της Εθνικής Επιτροπής Τηλεπικοινωνιών για τις οποίες αμφιβάλλουμε αν θα μπορέσουν να ολοκληρωθούν μέσα στις προθεσμίες οι οποίες τίθενται. Χαρακτηριστικά παραδείγματα είναι το Εθνικό Μητρώο Ραδιοσυχνοτήτων και η ρύθμιση της νέας αριθμοδότησης που απαιτούν μεγάλα χρονικά διαστήματα για να τεθούν σε λειτουργία.
Για το θέμα της νέας αριθμοδότησης, ως και για το κέντρο διαχείρισης του φάσματος συχνοτήτων, η απουσία του οποίου αποτελεί μάλλον παγκόσμια
πρωτοτυπία, ο ίδιος ο πρόεδρος της ΕΕΤΤ κ. Γιακουμάκης μιλώντας προ ολίγων εβδομάδων σε εκδήλωση του Συνδέσμου Βιομηχανιών βορείου Ελλάδος είπε: "Σε καμία άλλη χώρα του κόσμου δεν υφίσταται σήμερα ένα τόσο άναρχο περιβάλλον αυθαίρετης χρησιμοποίησης συχνοτήτων, χωρίς καμία αδειοδότηση που πιθανόν να δημιουργεί μεγάλους κινδύνους και φθορές στην υγεία όλων μας.
Υπενθυμίζω ότι η ΕΕΤΤ έχει συσταθεί με το ν. 2246/94 και οφείλει να
απολαμβάνει διοικητικής και οικονομικής αυτοτέλειας. Για να μπορέσει όμως να ανταποκριθεί η ΕΕΤΤ στο τόσο δύσκολο καθήκον της οφείλει να στελεχωθεί. Το σχέδιο νόμου ορίζει ότι η ΕΕΤΤ συγκροτείται από εννέα μέλη εκ των οποίων ένας είναι ο πρόεδρος και δυο οι αντιπρόεδροι με αρμοδιότητα καθένας εξ αυτών στα ταχυδρομεία και τις τηλεπικοινωνίες αντίστοιχα. Ο πρόεδρος και ο αντιπρόεδρος διορίζονται σύμφωνα με όσα μας ανακοίνωσε προ ολίγου ο κύριος Υπουργός, δυστυχώς δεν έχω πάρει το κείμενο ακόμη μπροστά μου, από το υπουργικό συμβούλιο κατόπιν αποφάσεως, αν δεν κάνω λάθος, των 4/5 της Διάσκεψης των Προέδρων. Η θέση μας τόσο στη Διαρκή Επιτροπή, όσο ασφαλώς και στην Ολομέλεια, είναι το σύνολο των μελών της ΕΕΤΤ να ορίζονται με την πλειοψηφία των 3/5 της αρμόδιας επιτροπής της Βουλής.
'Οσον αφορά τη στελέχωση της ΕΕΤ.Τ., ο ν. 2246 προέβλεπε αρχικά
εξήντα θέσεις και στη συνέχεια εβδομήντα θέσεις για το προσωπικό της. Το σχέδιο νόμου αυθαίρετα ορίζει ότι πλέον οι θέσεις αυτές θα είναι εκατόν ογδόντα εκ των οποίων οι ογδόντα θα αφορούν στο τακτικό προσωπικό, οι ενενήντα εννέα στο ειδικό επιστημονικό προσωπικό και μία θέση είναι για το νομικό σύμβουλο.
Για την πρόσληψη του ειδικού επιστημονικού προσωπικού -και αυτό έχει ιδιαίτερη σημασία- αρχικώς προβλεπόταν να εφαρμοστεί ο ν. 2190/94 όπως τροποποιήθηκε και ισχύει μέχρι σήμερα. Επί έξι ολόκληρα χρόνια δυστυχώς οι Κυβερνήσεις του ΠΑ.ΣΟ.Κ. δεν έπραξαν τίποτα στο θέμα της στελέχωσης της Ε.Ε.Τ.Τ. Σήμερα, κυριολεκτικά την τελευταία στιγμή, έρχεται το Υπουργείο Μεταφορών και ορίζει με το παρόν σχέδιο νόμου ότι η Ε.Ε.Τ.Τ θα στελεχωθεί από ειδικό επιστημονικό προσωπικό, το οποίο θα προσληφθεί κατόπιν συνέντευξης. Καταργούνται, δηλαδή, οι διατάξεις που προέβλεπε ο Ν. 2246 και η σημερινή Κυβέρνηση, η οποία θέλει να λέγεται εκσυγχρονιστική, προσλαμβάνει προσωπικό κατόπιν μη αξιοκρατικών διαδικασιών.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Η ακολουθούμενη διαδικασία ασφαλώς είναι απροσδιόριστη. Ποια θα είναι τα ουσιαστικά προσόντα του επιστημονικού προσωπικού, που θα φέρει στις πλάτες του το μεγάλο βάρος της απελευθέρωσης των τηλεπικοινωνιών σήμερα και των ταχυδρομείων στη συνέχεια;
Ποια είναι τα υπόλοιπα προσόντα, η διεθνής εμπειρία, κλπ., που
απαιτείται για κάθε ένα απ' αυτά τα άτομα που θα στελεχώσει την ανεξάρτητη αρχή που λέγεται ΕΕΤΤ.;
Τίθεται, λοιπόν, το ερώτημα, κυρίες και κύριοι συνάδελφοι: Επιδιώκει πράγματι το Υπουργείο Μεταφορών και Επικοινωνιών την αξιοκρατία και τη διαφάνεια; Θέλει πράγματι η Κυβέρνηση την Εθνική Επιτροπή Τηλεπικοινωνιών και Ταχυδρομίων ανεξάρτητη αρχή; Απ' όσα αναφέρονται στο σχέδιο νόμου, η απάντηση είναι "όχι". Διότι τι είδους ανεξάρτητη αρχή είναι αυτή της οποίας ο πρόεδρος και οι αντιπρόεδροι κατά το σχέδιο νόμου, επαναλαμβάνω, διορίζονται από το Υπουργικό Συμβούλιο και τα υπόλοιπα έξι μέλη διορίζονται από τον Υπουργό Μεταφορών και Επικοινωνιών; Θα το δούμε, κύριε Υπουργέ, και θα επανέλθουμε.
Η Νέα Δημοκρατία ασφαλώς δεν συμφωνεί με αυτήν την τακτική. Και το
ότι σήμερα ο κύριος Υπουργός έρχεται και αλλάζει τον τρόπο διορισμού των μελών της Ε.Ε.Τ.Τ., ενώ το σχέδιο νόμου είναι έτοιμο, σύμφωνα με αυτά που μας έχει πει ο κύριος Υπουργός εδώ και ένα χρόνο, δείχνει ότι υπάρχουν πάρα πολλά προβλήματα στην εφαρμογή αυτού του νόμου.
Αναφορικά με το ειδικό επιστημονικό προσωπικό, η θέση μας η οποία εκφράστηκε στη Διαρκή Επιτροπή -την τονίζουμε και σήμερα- είναι ότι όλοι θα πρέπει να περάσουν με διαδικασία του ΑΣΕΠ.
Στο προτελευταίο άρθρο του το σχέδιο νόμου, μέσα σε μια μόλις γραμμή, αναφέρει ότι με τη δημοσίευση του παρόντος, τα ΕΛ.ΤΑ. και οι θυγατρικές τους επιχειρήσεις παύουν να υπάγονται πλέον στις διατάξεις του δημόσιου τομέα. Δεν κάνει όμως το σχέδιο νόμου καμία αναφορά, ως όφειλε να κάνει,
σε ποιες διατάξεις θα υπάγονται πλέον τα ΕΛ.ΤΑ., σε ποια πλαίσια θα κινηθούν, υπό ποίους όρους θα αντιμετωπίσουν τον ανταγωνισμό, τι θα γίνει με το προσωπικό και κυρίως ποιος είναι ο ρόλος της ΕΤTT από δω και πέρα στην ανάπτυξη των ΕΛ.ΤΑ. και των θυγατρικών τους επιχειρήσεων.
Αντιθέτως, με τροπολογία η οποία κατετέθη κυριολεκτικά την τελευταία στιγμή στη Διαρκή Επιτροπή και αποτελεί άρθρο στο σχέδιο νόμου, προβλέπεται στον πρόεδρο και τους αντιπροέδρους του διοικητικού συμβουλίου του Ταχυδρομικού Ταμιευτηρίου το δικαίωμα χρήσης αυτοκινήτου, για να πραγματοποιούν, όπως χαρακτηριστικά αναφέρει η αιτιολογική έκθεση, επισκέψεις στα υποκαταστήματα του Ταμιευτηρίου και στα διάφορα Υπουργεία. 
Τέλος, το σχέδιο νόμου αναφέρεται και στο τραμ των Αθηνών. Ορίζει
συγκεκριμένα ότι θα συσταθεί εταιρεία, θυγατρική της "ΑΤΤΙΚΟ ΜΕΤΡΟ Α.Ε.", στην οποία θα ανατεθεί η μελέτη, η επίβλεψη, η κατασκευή, η οργάνωση, η λειτουργία και η εκμετάλλευση του τραμ των Αθηνών.
Η εταιρεία αυτή, κυρίες και κύριοι συνάδελφοι, θα έπρεπε να έχει συσταθεί εδώ και δύο ή τρία χρόνια δεδομένου μάλιστα ότι η κατασκευή του τραμ των Αθηνών είναι και υποχρέωσή μας για τους Ολυμπιακούς Αγώνες του 2004. Εντός τριών ετών, λοιπόν, σύμφωνα με το σχέδιο νόμου θα πρέπει να γίνουν όλες αυτές οι εργασίες των μελετών, της κατασκευής, της θέσης σε λειτουργία του τραμ των Αθηνών. Για να δείξω το μέγεθος της καθυστέρησης και το πόσο μικρό είναι το χρονικό διάστημα που απομένει μέχρι το καλοκαίρι του 2004 θα σας αναφέρω το παράδειγμα του τραμ της Λυών. Είναι το τελευταίο παράδειγμα στην Ευρώπη, αντίστοιχο περίπου με αυτό των Αθηνών, το οποίο για να κατασκευαστεί και μόνο σε ένα δίκτυο μήκους περίπου δεκάξι-δεκαεπτά χιλιομέτρων χρειάστηκε κάτι περισσότερο από τρία χρόνια.
Κυρίες και κύριοι συνάδελφοι, πιστεύουμε ότι η διαδικασία απελευθέρωσης των τηλεπικοινωνιών και των ταχυδρομικών υπηρεσιών και το άνοιγμα στην παγκόσμια αγορά θα διευκολύνει την πλήρη αξιοποίηση των ευκαιριών που παρέχει η κοινωνία των πληροφοριών στις αρχές του 21ου αιώνα στους πολίτες.
Δεδομένου ότι το υπό συζήτηση σχέδιο νόμου δεν αναφέρεται σε ουσιώδη και κρίσιμα θέματα για τη διαδικασία απελευθέρωσης των τηλεπικοινωνιών, σε θέματα, δηλαδή, που θα διασφαλίζουν το διαγωνισμό προς όφελος των πολιτών.
Δεδομένου ότι δεν διασφαλίζει την υποχρέωση καθολικής υπηρεσίας από
τους Τηλεπικοινωνιακούς Οργανισμούς μετά την 31.12.2001, δεδομένου ότι καθορίζει τρόπο διορισμού των μελών της Ε.Ε.Τ.Τ. που όχι μόνο δεν επιτρέπει στην Ε.Ε.Τ.Τ. να αναγορευτεί σε ανεξάρτητη αρχή, αλλά αντιθέτως την κρατά δέσμια του εκάστοτε Υπουργού Μεταφορών και Επικοινωνιών. 
Δεδομένου ότι προβλέπει εντελώς αναξιόπιστη και μη διαφανή διαδικασία
όσον αφορά την πρόσληψη του ειδικού επιστημονικού προσωπικού που αποτελεί την πλειοψηφία του στελεχιακού δυναμικού της Εθνικής Επιτροπής Τηλεπικοινωνιών και Ταχυδρομείων,
Και δεδομένου ότι δεν κάνει καμία αναφορά στο τι μέλλει γενέσθαι στα ΕΛ.ΤΑ. και στις θυγατρικές τους επιχειρήσεις μετά τη θέση σε ισχύ του παρόντος σχεδίου νόμου αλλά και κυρίως ποιο ρόλο θα παίξει η Εθνική Επιτροπή Τηλεπικοινωνιών και Ταχυδρομείων στα ΕΛ.ΤΑ., η Νέα Δημοκρατία καταψηφίζει το σχέδιο νόμου.

Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Ο ειδικός αγορητής του
Κομμουνιστικού Κόμματος Ελλάδος κ. Σταύρος Σκοπελίτης έχει το λόγο. ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι συνάδελφοι, εκείνο που έχουμε
να τονίσουμε εμείς είναι ότι η Κυβέρνηση με το παρόν νομοσχέδιο παίρνει "άριστα". Και το "άριστα" βέβαια δεν το δίνει ούτε ο λαός ούτε οι εργαζόμενοι σε αυτόν τον τομέα των τηλεπικοινωνιών. Το δίνει το μεγάλο κεφάλαιο και όλοι εκείνοι που καιροφυλακτούν να μπουν στον τομέα αυτόν και να επωφεληθούν από την απελευθέρωση των τηλεπικοινωνιών και των ταχυδρομικών υπηρεσιών. Επίσης, βέβαια -να μην το ξεχάσουμε γιατί τονίστηκε και στην επιτροπή και σήμερα- το "άριστα" αυτό το δίνει και η Ευρωπαϊκή 'Ενωση, αφού το νομοσχέδιο αυτό αποτελεί την πλήρη συμμόρφωση της ελληνικής νομοθεσίας στις ντιρεκτίβες της Ευρωπαϊκής 'Ενωσης και μετατρέπει έτσι αυτό το κοινωνικό αγαθό σε εμπόρευμα στη διάθεση των καιροσκόπων.
Αυτή είναι η αλήθεια για μας, αυτή είναι η πραγματικότητα, μια

αλήθεια που βέβαια προσπαθεί να την αποκρύψει η Κυβέρνηση λέγοντας ότι
ελατήρια που κινούν στην κατεύθυνση εκείνη, είναι η προστασία των
χρηστών, οι προσιτές τιμές και η προστασία των προσωπικών δεδομένων. Βέβαια, πρέπει να πούμε, κύριε συνάδελφε, αν και δεν χρειάζεται νομίζω,
ότι αυτή η θέση δεν αποτελεί κάτι το πρωτόγνωρο.
'Εχει γίνει πια πάγια τακτική της Κυβέρνησης να παρουσιάζει το άσπρο

για μαύρο, προκειμένου να αποκρύψει από το λαό την πραγματική πολιτική της και έτσι να προωθήσει την πλήρη υποταγή της στις απαιτήσεις του μεγάλου κεφαλαίου και την πλήρη ενσωμάτωσή της στους κανόνες λειτουργίας της αγοράς, αυτής της αγοράς που έχετε σχεδόν θεοποιήσει, όχι μονάχα εσείς ως Κυβέρνηση, αλλά και το κόμμα της Αξιωματικής Αντιπολίτευσης. 
Πρέπει εδώ να τονίσω ότι οι διαφωνίες που εξέφρασε γι' αυτό το
νομοσχέδιο η Αξιωματική Αντιπολίτευση και σήμερα και στην επιτροπή,

δεν εκφράζουν την αντίθεσή της με το ίδιο το νομοσχέδιο και τη φιλοσοφία που το διέπει, αλλά εκφράζουν την ανησυχία της μήπως οι ασάφειες και τα κενά που έχει λειτουργήσουν αποτρεπτικά για την ιδιωτική πρωτοβουλία στο να επενδύσει στον τομέα αυτό.
Είναι σίγουρο ότι ο λαός μας δεν μπορεί να χωνέψει αυτήν την
προσπάθεια που καταβάλετε και πολύ περισσότερο δεν μπορούν να τη χωνέψουν οι εργαζόμενοι στον Ο.Τ.Ε. και στις άλλες δημόσιες επιχειρήσεις, που βρίσκονται παρόμοια στο στόχαστρο της αντιλαϊκής πολιτικής σας. Εσείς νομίζετε ότι μπορούν να τα χωνέψουν, όμως κάθε άλλο παρά αυτό θα γίνει. 
Εμείς νομίζουμε ότι αργά ή γρήγορα -μάλλον γρήγορα- θα εισπράξετε το
αντίτιμο της πολιτικής σας από το λαό. Γιατί ο λαός γνωρίζει πολύ καλά ότι και στη συγκεκριμένη περίπτωση αυτά που ισχυρίζεστε για τη βελτίωση των τηλεποικοινωνιών και για προσιτές τιμές, που τάχα θα απολαμβάνουν οι χρήστες των τηλεπικοινωνιών με την απελευθέρωση των τιμών, ούτε ήταν ούτε θα είναι στην πρακτική του μεγάλου κεφαλαίου.
Αυτό που είναι στην πρακτική του μεγάλου κεφαλαίου, αυτό που είναι ο κύριος στόχος του είναι το κέρδος και μόνο γι'αυτό επιδιώκει να μπει σε αυτόν τον τομέα. Αυτό φαίνεται και από τη δραστηριότητα που αναπτύσσει το ιδιωτικό κεφάλαιο και σε άλλους τομείς, όπου ανοίξατε δρόμους εσείς με την πολιτική σας.
'Ενα τέτοιο παράδειγμα, που είναι και στην επικαιρότητα, είναι η δράση του μεγάλου κεφαλαίου στο χώρο της ακτοπλοϊας. Εκεί όχι μονάχα βελτίωση δεν έφερε η απελευθέρωση, αλλά επιδείνωσε ακόμα περισσότερο τα προβλήματα. Εμείς πιστεύουμε ότι η πλήρης άρση του καμποτάζ θα χειροτερέψει τα πράγματα ακόμα πιο πολύ.
'Οσον αφορά την προστασία των προσωπικών δεδομένων, θα θέλαμε να ξέρουμε και εμείς αλλά και ο ελληνικός λαός για ποια προστασία μιλάτε, αφού είναι σίγουρο ότι με την απελευθέρωση των τηλεπικοινωνιών ούτε τα εθνικά μας δεδομένα δεν πρόκειται να προστατευθούν. Το αντίθετο
θα γίνει μάλιστα, αφού η χώρα μας και τα εθνικά μας συμφέροντα θα γίνουν ξέφραγο αμπέλι με συνέπειες απρόβλεπτες σε περίπτωση που εμπλακούμε σε κρίση ή σε πολεμική σύγκρουση, πράγμα που βέβαια όλοι απευχόμαστε.
Είχαμε τονίσει και στην αρμόδια επιτροπή ότι η Κυβέρνηση, ως
είθισται και έχοντας σαν στόχο της τον αποπροσανατολισμό του λαού, έδωσε στο νομοσχέδιο τον τίτλο: "Οργάνωση και λειτουργία των τηλεπικοινωνιών και άλλες διατάξεις". 'Οποιος όμως ρίξει έστω και μία ματιά στο περιεχόμενό του και έχοντας μία συγκεκριμένη άποψη γι'αυτόν τον τομέα, θα καταλήξει στο συμπέρασμα ότι ο τίτλος που θα ταίριαζε σε αυτό το νομοσχέδιο -και "θα του πήγαινε γάντι", όπως λέει ο λαός- είναι αυτός της αποδιοργάνωσης των τηλεπικοινωνιών και της πλήρους παράδοσής τους στην ιδιωτική πρωτοβουλία.
Το λέμε αυτό, γιατί το νομοσχέδιο αυτό έρχεται να καταργήσει το νόμο 2246/94, ένα νόμο που εσείς, η κυβερνητική πλειοψηφία, ψηφίσατε πριν από έξι χρόνια. 'Οχι ότι ο νόμος αυτός ήταν ό,τι χρειαζόταν ο νευραλγικός αυτός τομέας, αφού με αυτόν δρομολογήθηκαν αρνητικές εξελίξεις, γνωστές σε όλους μας, κυρίως η απαξίωση του Ο.Τ.Ε. Φαίνεται, όμως, ότι ούτε αυτός ο νόμος σας βόλευε στη φόρα που έχετε πάρει και στις επιλογές που κάνατε, γι'αυτό και προχωράτε στην κατάργησή του.

Συγχρόνως με την κατάργηση του νόμου αυτού προχωράτε και στην αφαίρεση της εποπτείας από το κράτος και του αρμόδιου Υπουργείου, που είχε
την εποπτεία στις επιχειρήσεις που ασκούσαν ή θα ασκήσουν στο μέλλον την

τηλεπικοινωνιακή δραστηριότητα. Αυτήν την εποπτεία τη μεταβιβάζετε στην Εθνική Επιτροπή Τηλεπικοινωνιών και Ταχυδρομείων που δημιουργείτε. Το δε κράτος θα αρκείται πλέον στο ρόλο του απλού θεατή-παρατηρητή των εξελίξεων, σε έναν τομέα που έπρεπε να έχει τον πρώτο και τελευταίο λόγο, μια και αυτός ο τομέας σχετίζεται, όχι μονάχα με την κοινωνική και οικονομική ανάπτυξη της χώρας μας, αλλά έχει και την αναφορά του σε εθνικούς λόγους.
Βέβαια ειπώθηκε εδώ ότι το κάνατε για να έχετε μια ευέλικτη, άμεση
και εξειδικευμένη διοίκηση. Η αλήθεια όμως για μας είναι ότι με αυτόν τον τρόπο υπηρετείτε τους κανόνες και τις απαιτήσεις της απελευθέρωσης της αγοράς, που απαιτεί το κράτος να μπαίνει συνεχώς και περισσότερο στη γωνία.
'Οσον αφορά το διορισμό των μελών της διοίκησης και την τροπολογία που κατέθεσε σήμερα ο κύριος Υπουργός, επιφυλάσσομαι να επανέλθω στη συνέχεια.
Αφού, λοιπόν, καταργείτε νόμους και αφαιρείτε από το κράτος και το
αρμόδιο Υπουργείο την αρμοδιότητα να χορηγεί, να αναστέλει άδειες λειτουργίας, προχωρείτε ακάθεκτοι στο έργο που έχετε αναλάβει, στο όνομα της απελευθέρωσης της αγοράς και της παράδοσης του στρατηγικού τομέα της οικονομίας μας στο ιδιωτικό κεφάλαιο. Πώς το κάνατε αυτό: με το να καταργείτε οποιαδήποτε αποκλειστικότητα είχε ο ΟΤΕ από 1.1.2001, ανοίγοντας έτσι διάπλατα το δρόμο στο ιδιωτικό κεφάλαιο, για να μπει στον 
τομέα των τηλεπικοινωνιών, για να κερδοσκοπήσει με ασφάλεια και σιγουριά. Αυτόν το στόχο υπηρετείτε και όχι τη βελτίωση των τηλεπικοινωνιών. Για να

είσθε σίγουροι ότι θα το πετύχετε, δεν στέκεσθε μόνο στην κατάργηση της αποκλειστικότητας του οργανισμού, αλλά με το νομοσχέδιο αυτό υποχρεώνετε τον ΟΤΕ να θέσει την υποδομή του, ό,τι δημιούργησε τόσα χρόνια με τα χρήματα του λαού, στη διάθεσή τους.
Από τώρα, αν θα γίνει νόμος του κράτους, όποιος ιδιώτης ή ιδιωτικός φορέας μπει στον τομέα αυτόν -και μπαίνει μάλιστα με σχετική ευκολίααπαιτεί από τον ΟΤΕ -και αυτός είναι υποχρεωμένος να το κάνει με βάση το άρθρο 8 παράγραφος 2 του παρόντος νομοσχεδίου- να παρέχει την υποδομή του σε τιμές κόστους που ορίζει η Εθνική Επιτροπή Τηλεπικοινωνιών για τέσσερα χρόνια. Και όταν λέμε "υποδομή", εννοούμε όχι μόνο το κεντρικό δίκτυο και τα μισθωμένα κυκλώματα, αλλά μέχρι και του σημείου του χρήστη.
Για ποιο, λοιπόν, εκσυγχρονισμό και για ποια βελτίωση της ποιότητας
των παρεχομένων υπηρεσιών και για ποιο ανταγωνισμό μιλάτε, που θα οδηγήσει η απελευθέρωση και την ποιότητα που αυτή θα φέρει, αφού όλοι όσοι θα μπουν στον τομέα αυτό θα χρησιμοποιήσουν το ήδη υπάρχον δίκτυο, την ήδη υπάρχουσα υποδομή του ΟΤΕ;
Επίσης, θα ήθελα να τονίσω σ' αυτό το σημείο ότι παραβιάζετε και τη
δική σας φιλοσοφία γύρω από την έννοια του ανταγωνισμού, γιατί
δεν θα φτιάξουν υποδομές, δεν θα βελτιώσουν την κατάσταση, αλλά θα χρησιμοποιήσουν την ήδη υπάρχουσα υποδομή του ΟΤΕ. Αυτό το στοιχείο, ότι θα χρησιμοποιήσουν την ήδη υπάρχουσα υποδομή του ΟΤΕ, για να κάνουν τη δουλειά τους, δείχνει τις μεγάλες δυνατότητες που είχε αυτός ο οργανισμός να δώσει ποιότητα υπηρεσιών στον πολίτη, αν δεν υπήρχε μια πολιτική, η πολιτική σας, που τον οδήγησε στην παραπέρα απαξίωσή του, με τελικό στόχο την άλωσή του από το ιδιωτικό κεφάλαιο που ήδη έχει αποφασιστεί. Μία απαξίωση, όπως τονίσαμε και στην Επιτροπή, οδήγησε στο να χρησιμοποιούνται τα χρήματα που βγήκαν, ένα τρισεκατομμύριο διακόσια δισεκατομμύρια (1.200.000.000.000) δραχμές, όχι για να κάνει επενδύσεις ο οργανισμός, για να βελτιώσει τις υπηρεσίες του και να καλύψει τα κενά του, αλλά στο να καλύψουν μαύρες τρύπες του δημόσιου χρήματος.
'Ενα παράδειγμα για τις δυνατότητες που έχει ο οργανισμός για να αναπτυχθεί και να δώσει βελτιωμένες υπηρεσίες, είναι και αυτό της COSMOTE, που δεν έχει να ζηλέψει σε τίποτα από τις άλλες εταιρείες που λειτουργούν σε αυτόν τον τομέα.
'Ενα άλλο παράδειγμα που κάνει ξεκάθαρες τις προθέσεις σας να
εξυπηρετήσετε με κάθε τρόπο τα συμφέροντα όσων επιχειρηματιών μπουν στον τομέα των τηλεπικοινωνιών, είναι και αυτό που έχετε στο άρθρο 8, παράγραφος 4. Τι λέει αυτό το άρθρο; Λέει ότι όχι μόνον ο Ο.Τ.Ε., αλλά και το ίδιο το δημόσιο είναι υποχρεωμένο να δίνει πρόσβαση σε δημόσια πράγματα και κοινόχρηστους χώρους, αν ζητηθεί από τις επιχειρήσεις και εάν η απάντηση των φορέων ή του δημοσίου δεν έχει δοθεί σε τρεις μήνες,
αυτοδίκαια αποκτούν το δικαίωμα οι επιχειρηματίες να μπουν στους χώρους αυτούς και να κάνουν ό,τι θέλουν.
Επίσης, με το ίδιο άρθρο τους δίνεται η δυνατότητα για τη δέσμευση ακόμα και ακινήτων ιδιωτών έναντι αμοιβής, αν κρίνουν ότι εκεί πρέπει να τοποθετήσουν εγκαταστάσεις ή υποδομές.
Ενώ, λοιπόν, τα κάνετε όλα αυτά, δηλαδή, θυσιάζετε τα πάντα για χάρη της ιδιωτικής πρωτοβουλίας, από την άλλη πλευρά αγνοείτε τους εργαζόμενους στον τομέα αυτό, έστω και αν αφορά το επάγγελμα της πληροφορικής. 'Ετσι, στα προεδρικά διατάγματα που θα ακολουθήσουν δεν θα συμπεριλαμβάνονται οι πτυχιούχοι της πληροφορικής. 'Εχουν δίκιο λοιπόν, που ξεκινάνε έναν αγώνα για την υπεράσπιση των δικαιωμάτων τους. 
Κλείνοντας την τοποθέτησή μου, κυρίες και κύριοι συνάδελφοι, θα ήθελα
να τονίσω αυτό που είπα και στην αρχή, ότι το νομοσχέδιο αυτό δεν έρχεται να ικανοποιήσει ανάγκες για την παραπέρα βελτίωση των τηλεπικοινωνιών. 'Ερχεται να ικανοποιήσει τις απαιτήσεις του μεγάλου κεφαλαίου που θέλει να βάλει στο χέρι τις τηλεπικοινωνίες, γιατί αυτές αποτελούν σίγουρο, άμεσο και υψηλό κέρδος.
Το νομοσχέδιο αφαιρεί την εποπτεία από το κράτος και το ΙΓΜΕ, απαλλάσσει τους οργανισμούς από το κοινωνικό τους σκέλος και η έννοια πλέον "δημόσιο" αφορά χρήση από το κοινό και όχι περιουσία ή ιδιοκτησία του κοινωνικού συνόλου μέσω του κράτους.
Ο Ο.Τ.Ε., αν με τον προηγούμενο νόμο, τον 2246/1994, είχε οδηγηθεί
στη συρρίκνωσή του, τώρα με αυτό το νομοσχέδιο ουσιαστικά κατεδαφίζεται, μέσω της εφόδου των πολυεθνικών σε κάθε τομέα της τηλεπικοινωνιακής δραστηριότητας, αφού υποχρεώνεται να παρέχει στον κάθε ενδιαφερόμενο ιδιώτη τη χρήση της υποδομής του και του δικτύου του με όρους ουσιαστικά χαριστικούς. Και αυτήν την κατεδάφιση του οργανισμού θα την πληρώσουν οι εργαζόμενοι, ο λαός και αυτό το γνωρίζουν πάρα πολύ καλά και είναι σίγουρο ότι θα αναπτύξουν τον αγώνα τους στην αντίθετη κατεύθυνση.
'Οσον αφορά τον οργανισμό των ΕΛ.ΤΑ, ξεμπερδεύετε με ένα άρθρο, το
14, λέγοντας ότι με την έναρξη ισχύος του παρόντος, παύουν να ισχύουν γι'αυτόν και για τις θυγατρικές εταιρείες οι διατάξεις που ισχύουν για τις επιχειρήσεις που ανήκουν στο δημόσιο, χωρίς να αναφέρετε ποιες είναι αυτές οι διατάξεις, στο πώς θα διοικείται αύριο αυτός ο οργανισμός, τι θα γίνει με τους εργαζόμενους κλπ.
Συμπερασματικά λοιπόν, το νομοσχέδιο κινείται σε μια αρνητική, για το συμφέρον της χώρας μας και του λαού μας, κατεύθυνση. Αντιστρατεύεται την ίδια την κοινωνικοοικονομική ανάπτυξη της χώρας μας και υποθηκεύει τα εθνικά συμφέροντα και την εθνική μας ασφάλεια.
Κατά εμάς, ως εκ τούτου, δεν επιδέχεται βελτιωτικές ή διορθωτικές επιμέρους παρεμβάσεις, αφού η κεντρική του φιλοσοφία και η κεντρική του ιδέα είναι καθ'υπαγόρευση του διευθυντηρίου της Ευρωπαϊκής 'Ενωσης και αυτό υλοποιεί η Κυβέρνηση. Εμείς, ζητούμε την απόσυρσή του. Είμαστε, όμως, βέβαιοι και δεν έχουμε καμία αμφιβολία ότι δεν πρόκειται να κάνει κάτι τέτοιο η Κυβέρνηση. Και δεν έχουμε αυτήν την αμφιβολία, διότι το συγκεκριμένο νομοσχέδιο, όπως και τα άλλα που πέρασαν ή θα περάσουν από τη Βουλή -αυτά που ετοιμάζει να φέρει για συζήτηση στο άμεσο χρονικό διάστημα, όπως το νομοσχέδιο για τις εργασιακές σχέσεις ή το νομοσχέδιο για τα ασφαλιστικά δικαιώματα των εργαζομένων κλπ.- κινούνται στην ίδια αντιλαϊκή κατεύθυνση και υλοποιούν την ίδια πολιτική που υπαγορεύουν τα μεγάλα ιδιωτικά συμφέροντα της Ευρωπαϊκής 'Ενωσης.
Εμείς, κυρίες και κύριοι συνάδελφοι, καταψηφίζουμε το νομοσχέδιο επί της αρχής.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο ειδικός αγορητής του Συνασπισμού της Αριστεράς και της Προόδου, κ. Γεώργιος Αμπατζόγλου έχει το λόγο. 
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, κύριοι συνάδελφοι, οι
τηλεπικοινωνίες αποτελούν σήμερα ένα κοινωνικό αγαθό. Ειδικά μάλιστα για το σύγχρονο τρόπο ζωής, για το σύγχρονο άνθρωπο, αποτελούν κοινωνικό αγαθό πρώτης προτεραιότητας. Οι ρυθμοί ανταλλαγής πληροφοριών και η ανάγκη ταχύτατης και ποικιλόμορφης επικοινωνίας των ανθρώπων για προσωπικούς, επαγγελματικούς και επιχειρηματικούς σκοπούς έχουν καταστήσει τις τηλεπικοινωνίες αναπόσπαστο κομμάτι της καθημερινής μας ζωής.
Επιβάλλεται, λοιπόν, με το παρόν σχέδιο νόμου να αναγνωριστεί ο
χαρακτήρας των τηλεπικοινωνιών ως κοινωνικού αγαθού. 'Ενα κοινωνικό αγαθό
στο οποίο να εξασφαλίζεται το δικαίωμα της ισότιμης πρόσβασης κάθε πολίτη- χρήστη, αλλά και η παροχή σε κάθε πολίτη-χρήστη της καθολικής υπηρεσίας. Είναι εξίσου αναγκαίο όμως οι τηλεπικοινωνίες να μην αποτελέσουν αντικείμενο διαπλεκομένων οικονομικών συμφερόντων, να μην παραδοθούν σε μονοπωλιακές ή ολιγομονοπωλιακές καταστάσεις, να μην καθορίζονται οι οικονομικοί όροι από το κριτήριο της μεγιστοποίησης του κέρδους, να εξασφαλίζουν τη βασική αρχή της προστασίας του απορρήτου των τηλεπικοινωνιών.
Το νομοσχέδιο, σύμφωνα με τους εισηγητές, κινείται σε δύο κατευθύνσεις-στόχους: Να απελευθερώσει την αγορά με εφαρμογή των κανόνων του ανταγωνισμού και να διασφαλίσει τα δικαιώματα των χρηστών, καθώς και την παροχή της καθολικής υπηρεσίας. Για την εκπλήρωση αυτών των στόχων αναβαθμίζεται ο ρόλος της Εθνικής Επιτροπής, η οποία αναδεικνύεται πλέον στην εθνική ρυθμιστική αρχή.
Το σχέδιο νόμου από τη φύση του θα αποτελέσει ένα νόμο-πλαίσιο πάνω στο οποίο θα βασιστεί η όλη διαδικασία της απελευθέρωσης, ο ανταγωνισμός και η πολιτική τιμών, καθώς και η ποιότητα των παρεχομένων υπηρεσιών.
Το σχέδιο νόμου οφείλει να αποτελέσει ένα ισχυρό εργαλείο στα χέρια της Εθνικής Επιτροπής, για να μπορέσει να διαχειριστεί την ελεύθερη αγορά και να ασκήσει τις ρυθμιστικές, ελεγκτικές, γνωμοδοτικές και διαιτητικές αρμοδιότητές της. Το σχέδιο νόμου πρέπει να καθορίζει το γενικό πλαίσιο στο οποίο θα κινηθεί η απελευθερωμένη αγορά, πρέπει να δίνει με σαφήνεια τις κατευθύνσεις και την πολιτική που θα ασκηθεί.
Είναι γνωστό ότι η χώρα μας εξάντλησε το σύνολο της μεταβατικής περιόδου, ενώ χώρες με βαθμό ανάπτυξης των δικτύων τους ανάλογο και παρόμοιο της δικής μας, όπως η Ισπανία, η Ιρλανδία και η Πορτογαλία είτε δεν έκαναν χρήση της μεταβατικής περιόδου είτε δεν την εξάντλησαν. Η καθυστέρηση αυτή θα πρέπει να ανατραπεί, ώστε να μην υπονομευθεί το μέλλον των τηλεπικοινωνιών στη χώρα μας.
Πιστεύουμε ότι είναι αναπόφευκτα τα ερωτήματα: Πώς αξιοποιήσαμε τη
μεταβατική περίοδο για να προετοιμαστούμε; Πόσο επαρκές είναι το νομοθετικό υπόβαθρο που καλούμεθα να ψηφίσουμε ένα μήνα πριν την απελευθέρωση, για να καλύψει και να ρυθμίσει την απελευθερωμένη αγορά; Γιατί δεν ρυθμίζονται με το σχέδιο νόμου κεφαλαιώδους σημασίας ζητήματα και αφήνονται στην Εθνική Επιτροπή και σε προεδρικά διατάγματα με τη δικαιολογία ότι είναι νόμος- πλαίσιο και η αγορά είναι συνεχώς εξελισσόμενη;
Ο ΟΤΕ, με ευθύνες κατά κύριο λόγο της Κυβέρνησης και της διοίκησής του, δεν μπόρεσε να αξιοποιήσει το μεταβατικό διάστημα μέχρι την πλήρη απελευθέρωση, για να μπορέσει να ανταποκριθεί στα σίγουρα στις ανάγκες του σκληρού και ανελέητου ανταγωνισμού που θα ακολουθήσει.
Πιο συγκεκριμένα, με τις συνεχείς μετοχοποιήσεις το 41% του ΟΤΕ
ανήκει πλέον σε ιδιώτες και έχει ψηφιστεί η δυνατότητα να μεταβιβαστεί ένα επιπλέον 17% περίπου, με συνακόλουθο την εκχώρηση του μάνατζμεντ σε ιδιώτη παρά τις περί αντιθέτου δηλώσεις κυβερνητικών στελεχών. Είναι νωπές ακόμα οι προεκλογικές δεσμεύσεις του κ. Παπαντωνίου που δήλωνε, ότι η πλειοψηφία των μετοχών του ΟΤΕ θα παραμείνει στο κράτος.
Από τα 1,2 τρισεκατομμύρια δραχμές που συγκεντρώθηκαν από τη μετοχοποίηση του ΟΤΕ τα 3/4 πήγαν στο κράτος για την κάλυψη του δημόσιου χρέους.
Από τα 1,5 τρισεκατομμύρια που ήταν τα κέρδη του ΟΤΕ την τελευταία πενταετία το ένα τρισεκατομμύριο γύρισε στο κράτος ως μερίσματα και φόροι. Χρησιμοποιήθηκαν, δηλαδή, πόροι του ΟΤΕ για να καλύπτουν μαύρες τρύπες του δημοσίου χρέους, αδιαφορώντας για το πώς θα αναπτυχθεί και θα εκσυγχρονισθεί. Η κατάσταση αυτή στερεί από τον ΟΤΕ τους αναγκαίους πόρους για τις επενδύσεις του, οι οποίες έχουν μειωθεί σε απόλυτους αριθμούς τόσο ως ποσοστό των εσόδων όσο και ως ποσοστό των κερδών του με αποτέλεσμα να υπάρχουν σοβαρές καθυστερήσεις στην ανάπτυξη των υπηρεσιών του, κυρίως των νέων και απώλειες μεγάλων μεριδίων της αγοράς. Πριν μερικά χρόνια ο ΟΤΕ είχε το σύνολο της αγοράς. Το '98 κατείχε το 78% και το '99 το 71%.
Παρά τις μεγάλες αυξήσεις των τιμολογίων του ΟΤΕ και την επέκταση της χρονοχρέωσης στην αστική μονάδα έχει μειωθεί η κερδοφορία του σε σχέση με την προϋπολογιζόμενη κατά ογδόντα δισεκατομμύρια το '98 και κατά εκατόν είκοσι δισεκατομμύρια το '99.
Επενδύθηκαν από τον ΟΤΕ για εξαγορές τηλεπικοινωνιακών οργανισμών στα
Βαλκάνια και στην πρώην Σοβιετική 'Ενωση γύρω στα εξακόσια δισεκατομμύρια χωρίς να έχουν προηγηθεί μελέτες σκοπιμότητας, κυρίως με κίνητρο τα συμφέροντα ελληνικών ιδιωτικών επιχειρήσεων που επιδιώκουν να αναλάβουν τις προμήθειες και τα έργα αυτών των οργανισμών.
Η διοίκηση του ΟΤΕ αδυνατεί να ελέγξει σήμερα την κατάσταση μέσα στον οργανισμό και τις θυγατρικές του και βαθαίνει η οργανωτική και διοικητική απορύθμιση. Η υπηρεσιακή ιεραρχία έχει υπονομευθεί λόγω του νοθευμένου συστήματος επιλογής των στελεχών, με αποτέλεσμα όλοι να είναι υποχείριοι του ρουσφετιού, χωρίς να μπορούν να ασκήσουν ορθολογικό
μάνατζμεντ. Η λήψη στρατηγικών αποφάσεων για τον ΟΤΕ έχει ανατεθεί στην ουσία σε ιδιαίτερες εταιρείες συμβούλων έναντι υπέρογκων αμοιβών, οι οποίες μάλιστα ελέγχονται από ένα καθορισμένο λόμπι εταιρειών και προσανατολίζουν σε συγκεκριμένη κατεύθυνση τις εισηγήσεις και τις μελέτες τους προς τον οργανισμό.
Οι προγραμματικές συμφωνίες που το κύριο μέρος τους καρπώθηκαν δύο
μόνο εταιρείες, η "SIEMENS" και η "INTRAKOM" υλοποιούνται στον ΟΤΕ, χωρίς ο ίδιος να μπορεί να ελέγξει την ποιότητα και τις τιμές των υλικών που παραλαμβάνει.
Το νέο στρατηγικό σχέδιο του ΟΤΕ είναι μονόπλευρα προσανατολισμένο
στο κέρδος των ιδιωτών μετόχων και προς τους μεγάλους πελάτες. Είναι πλήρως αφυδατωμένο από κοινωνικούς στόχους, ώστε να είναι ποιοτικές και φθηνές οι υπηρεσίες του σε όλους τους πολίτες και κυρίως στα ασθενέστερα στρώματα. Επίσης, υποβαθμίζεται συνεχώς ο ρόλος των εργαζομένων του ΟΤΕ και η ανάγκη αντιμετώπισης των προβλημάτων τους.
Σύμφωνα με τις δηλώσεις του κυρίου Υπουργού στην επιτροπή της Βουλής ο τζίρος των εταιρειών τηλεπικοινωνίας είναι σήμερα δύο δισεκατομμύρια και στα προσεχή τέσσερα χρόνια θα υπερβεί τα πέντε δισεκατομμύρια. Δηλαδή οι τηλεπικοινωνίες εκτός του κοινωνικού τους χαρακτήρα αποτελούν και μία σοβαρή, σοβαρότατη οικονομική δραστηριότητα.
Ο κύριος Υπουργός δεσμεύθηκε επίσης ότι σημαντικό μέρος της δευτερογενούς αλλά πολύ σημαντικής νομοθεσίας που αφορά την καθολική υπηρεσία, τη γενική άδεια, την ειδική άδεια, το εθνικό σχέδιο αριθμοδότησης, τη δημόσια διαβούλευση, καθώς και τις αρχές κοστολόγησης, θα κατατεθούν στην Ολομέλεια.
Μέχρι σήμερα δεν έχουν κατατεθεί και πολύ φοβούμαι ότι θα επαναληφθεί το φαινόμενο με προηγούμενο συνάδελφο να ομιλούμε και να τοποθετούμεθα επί του θέματος και την ίδια στιγμή να μοιράζονται και να διανέμονται τόσο σημαντικά κείμενα.
Η λειτουργία και η δράση της Εθνικής Επιτροπής μέχρι σήμερα ήταν ανεπαρκής, όπως φαίνεται από την αδυναμία της να ελέγξει τον αθέμιτο ανταγωνισμό ιδιωτών σε βάρος του ΟΤΕ, το μπλακ-άουτ στις 7 Σεπτεμβρίου του 1999 και τη χωρητικότητα του δικτύου των ιδιωτικών εταιρειών κινητής τηλεφωνίας. Την αδυναμία της να ελέγξει τους αθέμιτους παράνομους ανταγωνιστές του ΟΤΕ, είτε αυτούς που ατιμώρητα διαφημίζονται είτε όπως αναφέρουν δημοσιεύματα του Τύπου στην παροχή ασύρματης τηλεφωνίας από PANAFON και TELESTET, παρ'ότι ο σχετικός διαγωνισμός για τη χορήγηση των αδειών, θα διενεργηθεί σε λίγες ημέρες.
Οι εισηγητές δηλώνουν ότι βασική τους επιλογή είναι να δημιουργήσουν μια ανεξάρτητη εθνική ρυθμιστική αρχή και να μεταφέρουν σ' αυτές όλες τις αρμοδιότητες και τις ευθύνες του Υπουργείου Επικοινωνιών και Μεταφορών. 
Είναι εμφανές και θετικό ότι με το σχέδιο νόμου επιχειρείται η
αναβάθμιση και η διεύρυνση των αρμοδιοτήτων της Εθνικής Επιτροπής αφού θα διαχειρίζεται θέματα όπως η κατανομή και χρήση σπανίων πόρων, η κοστολόγηση και τιμολόγηση, η ρύθμιση του περιεχομένου της καθολικής υπηρεσίας. Η τεράστια σημασία που έχει για την οικονομία και την κοινωνία, η κατανομή και χρήση των σπάνιων πόρων αλλά και η ανάγκη κατοχύρωσης του κοινωνικού ελέγχου στο έργο της επιτροπής καθιστούν αναγκαία την εκπροσώπηση των κοινωνικών φορέων όπως έχει επισημάνει και η ΟΚΕ. Κατά την άποψή μας η Εθνική Επιτροπή οφείλει να είναι μια διοικητική 
αρχή, πραγματικά ισχυρή και ανεξάρτητη αλλά με κανέναν τρόπο ανεξέλεγκτη. Για να ανταποκριθεί στην αποστολή της, προτείνουμε να εκλέγεται από την Επιτροπή Θεσμών και Διαφάνειας με την ισχυρή πλειοψηφία των 2/3 και να υπάρχει εκπροσώπηση των κοινωνικών φορέων.
Μας βρίσκει αντίθετους η έννοια της πλήρους και ισοπεδωτικής

απελευθέρωσης. Γιατί θα δημιουργήσει ασύδοτες καταστάσεις προς όφελος μερικών εταιρειών. Ποιο θα είναι το περιεχόμενο της καθολικής υπηρεσίας που θα παρέχουν οι εταιρείες; Πόσο ισότιμοι θα είναι οι όροι ανταγωνισμού όταν ο ΟΤΕ θα καλύπτει όλη την επικράτεια και οι διάφοροι provider μόνο τις πλέον κερδοφόρες περιοχές; Ποιες θα είναι οι αρχές κοστολόγησης αλλά και τιμολόγησης με βάση το κόστος ώστε να εξασφαλίζεται μια ικανοποιητική ποιότητα προσφερόμενων υπηρεσιών σε προσιτή τιμή; Στα θέματα αυτά δεν μπόρεσαν να δοθούν πειστικές απαντήσεις ούτε από τον κύριο Υπουργό ούτε από τον κύριο διοικητή του ΟΤΕ στην επιτροπή της Βουλής, ο οποίος μάλιστα δήλωσε ότι το Γενάρη θα μπορέσει η Εθνική Επιτροπή να δώσει τον τρόπο αποτίμησης της καθολικής υπηρεσίας.
Σε ό,τι αφορά το διαγωνισμό για τις επτά άδειες ασύρματης σταθερής
τηλεφωνίας ο οποίος έχει προκηρυχθεί από την Εθνική Επιτροπή και βρίσκεται σε εξέλιξη, έχουμε να σημειώσουμε τα ακόλουθα. Αποκλείστηκαν από το διαγωνισμό με ευθύνη της Κυβέρνησης, κυρίως του Υπουργού Μεταφορών και Επικοινωνιών η ΔΕΗ καθώς και άλλες τρεις δημόσιες επιχειρήσεις η ΕΥΔΑΠ, ο ΟΣΕ και η ΔΕΠΑ που διαθέτουν δίκτυα μέσα από τα οποία θα μπορούσε να περάσει το τηλεπικοινωνιακό αυτό δίκτυο.
Ο Υπουργός Εθνικής Οικονομίας δεν συντόνισε τις παραπάνω τέσσερις ΔΕΚΟ που διαθέτουν δίκτυα ώστε να μπορέσουν να κάνουν κοινοπραξία με τον ΟΤΕ για να διεκδικήσουν από κοινού τουλάχιστον μια άδεια. Επομένως ο Υπουργός δεν ενδιαφέρεται για την ανάπτυξη και το μέλλον των ΔΕΚΟ σε καθεστώς ελεύθερου ανταγωνισμού αλλά μόνο για την αφαίμαξή τους μέσω διαδοχικών μετοχοποιήσεων, ιδιωτικοποιήσεων. Δυο ιδιωτικές εταιρείες η "PANAFON" συμερόντων της αγγλικής "MODAFON" Κόκκαλη και Λαμπράκη, και η "TELESTET" συμφερόντων της ιταλικής "ΤΕΤ" και Κοντομηνά που διεκδικούν άδειες μέσω αυτού του διαγωνισμού προσφέρουν ήδη εδώ και μήνες στους πελάτες ασύρματη σταθερή τηλεφωνία. Ο διαγωνισμός ξεκινά στις 20 Νοέμβρη και τα αποτελέσματα θα βγουν στις 4 Δεκεμβρίου. Επομένως οι δυο αυτές εταιρείες πριν καν ξεκινήσει ο διαγωνισμός θεωρώντας σίγουρο ότι θα πάρουν άδειες γιατί φαίνεται ότι από κοινού με την Κυβέρνηση είχαν στήσει το σκηνικό εντελώς παράνομα πωλούν αυτήν την υπηρεσία. Και μάλιστα καταλαμβάνοντας με πειρατικό τρόπο συχνότητες για τις οποίες ακόμη δεν έχουν άδειες. Θα πρέπει να αναζητηθούν ευθύνες από την Κυβέρνηση και τον Υπουργό Μεταφορών γιατί απέκλεισαν από το διαγωνισμό τη ΔΕΗ, την ΕΥΔΑΠ, τον ΟΣΕ και την ΔΕΠΑ. Από τον Υπουργό Εθνικής Οικονομίας γιατί δεν συντόνησε τις τέσσερις αυτές ΔΕΚΟ που διαθέτουν δίκτυα μέσω των οποίων θα μπορούσε να περάσει το ασυρματικό δίκτυο σταθερής τηλεφωνίας, να κάνουν κοινοπραξία με τον ΟΤΕ και να διεκδικήσουν μια άδεια. Από την δήθεν ανεξάρτητη αρχή, την Εθνική Επιτροπή Τηλεπικοινωνιών και Ταχυδρομείων, γιατί ενώ ήξερε ότι οι δυο αυτές εταιρείες παρέχουν παράνομα και πειρατικά αυτήν την υπηρεσία, καθυστέρησε πολύ να παρέμβει.
Και τέλος από τη διοίκηση του ΟΤΕ, γιατί ενώ το ήξερε δεν προσέφυγε στην Εθνική Επιτροπή και μάλιστα τους ενοικίαζε και μισθωμένα κυκλώματα για να κάνουν τη δουλειά τους, παρ' ό,τι αυτές οι δύο εταιρείες ανταγωνίζονται παράνομα και δυναμικά τον ίδιο τον ΟΤΕ.
Θεωρούμε αναγκαίο να αναφέρουμε από την αρχή μερικές βασικές
παρατηρήσεις σε πρωτεύοντα ζητήματα.
Είναι κατ' αρχήν θετικό ότι ο κύριος Υπουργός υιοθέτησε την πρότασή
μας για το απόρρητο των τηλεπικοινωνιών και σχετική αναφορά περιλαμβάνεται στο άρθρο 1 παράγραφος 4. 'Ομως δεν επαναλαμβάνεται το ίδιο στο άρθρο 11 παράγραφος 2 και δεν προβλέπονται κυρώσεις για την περίπτωση παράβασης απορρήτου των τηλεπικοινωνιών.
Στο άρθρο 2 καθορίζεται το περιεχόμενο τριάντα τεσσάρων εννοιών. Αν και οι έννοιες αυτές οφείλουν να είναι πλήρεις και αυστηρά οριζόμενες ώστε στον ειδικό αυτό τομέα να μην υπάρχουν συγχύσεις και παρερμηνείες, αυτό δεν συμβαίνει. Οι ορισμοί της άδειας, της ειδικής και γενικής άδειας πρέπει να προσαρμοστούν σύμφωνα με την οδηγία 13/97. Ενώ οι ορισμοί των όρων "ιδιωτικό δίκτυο", "απλή μεταπώληση τηλεπικοινωνιακών υπηρεσιών", "κινητή και προσωπική επικοινωνία" πρέπει να προσαρμοστούν σύμφωνα με τις υποδείξεις της ΟΚΕ.
Στο άρθρο 4 καθορίζεται ότι η Εθνική Επιτροπή θα στελεχωθεί συνολικά με εκατόν ογδόντα άτομα εκ των οποίων οι ογδόντα θα αποτελούν το τακτικό
προσωπικό, οι ενενήντα εννιά το ειδικό επιστημονικό προσωπικό και μια θέση για το νομικό σύμβουλο.
Δεν υπάρχει όμως καμία τεκμηρίωση γιατί επαρκούν εκατόν ογδόντα άτομα και όχι ογδόντα ή διακόσια ογδόντα. Γιατί χρειάζονται ογδόντα άτομα προσωπικό και εκατό επιστημονικό προσωπικό και όχι η αντίστροφη αναλογία; 
Σε ό,τι αφορά τον τρόπο πρόσληψης του προσωπικού σημειώνουμε ότι δεν
υπάρχει καμία διάταξη η οποία να εγγυάται στοιχειωδώς κάποια αξιοκρατική διαδικασία, αφού η Εθνική Επιτροπή αποφασίζει τελείως ανεξέλεγκτα το ποιους θα επιλέξει αγνοώντας αν θέλει ακόμα και την πρόταση της Ειδικής Επιτροπής Εμπειρογνωμόνων που η ίδια έχει συστήσει. Θα αρκείται σε μια απλή συνέντευξη των υποψηφίων.
Σε ό,τι τέλος αφορά το ΑΣΕΠ η μόνη του αρμοδιότητα είναι πλέον να επικυρώνει τους πίνακες των επιλεγομένων. Και αν δεν τους επικυρώσει σε είκοσι μέρες η Εθνική Επιτροπή, προβαίνει στην πρόσληψή τους.
Η γενική διατύπωση για την έξοδο των ΕΛΤΑ από το δημόσιο τομέα
καταργεί πλήρως τον πολυδιαφημισμένο νόμο 2414/96 για τις ΔΕΚΟ και προετοιμάζει το πλαίσιο για την πλήρη ιδιωτικοποίηση των ΕΛΤΑ.
Με την ευκαιρία αυτή θα θέλαμε να ρωτήσουμε ποιοι νόμοι και ποιες
διατάξεις παύουν πλέον να ισχύουν. Πώς θα ορίζεται ο διευθύνων σύμβουλος; Θα υπογράφει ο διευθύνων σύμβουλος -σύμβουλος διαχείρισης με τον εποπτεύοντα Υπουργό; Θα καταθέτουν τα ΕΛΤΑ τριετές επιχειρησιακό σχέδιο στη Βουλή; Εξακολουθεί να ισχύει απαραίτητα η σύμφωνη γνώμη του σωματείου για τις αλλαγές στον κανονισμό προσωπικού και των εργασιακών σχέσεων; 
Τέλος, με τι θα αντικατασταθεί το σχετικό άρθρο του 2414 για τις
υποχρεώσεις αυτής της ΔΕΚΟ προς τον πολίτη;
Με βάση τα όσα εξέθεσα, κύριοι συνάδελφοι, θα καταψηφίσουμε το νομοσχέδιο αυτό επί της αρχής επειδή είμαστε αντίθετοι στην άκρατη φιελελευθεροποίηση και γιατί πιστεύουμε ότι το παρόν σχέδιο νόμου δεν εξασφαλίζει τις τηλεπικοινωνίες ως κοινωνικό αγαθό. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, κάθε εποχή χαρακτηρίζεται από τα πολιτικά, 
τα οικονομικά, τα κοινωνικά, τα πολιτιστικά γεγονότα τα οποία δημιουργεί. Οι συνιστώσες της οικονομίας, της κοινωνίας, του πολιτισμού οδηγούν την

ανθρωπότητα σε δρόμους διαφορετικούς κάθε φορά, δρόμους ενδιαφέροντες για όσους συμμετέχουν στη γένεσή τους. Οι κοινωνίες μεταλλάσσονται, εξελίσσονται, δοκιμάζουν νέους τρόπους και νέες περιοχές. Πολλές φορές οι αλλαγές είναι τόσο ραγδαίες που μετασχηματίζουν ολόκληρες κοινωνίες, ή ακόμα και ολόκληρη την ανθρωπότητα, μέσα σε πάρα πολύ λίγο χρόνο. 
Φαίνεται ότι σήμερα ζούμε μια τέτοια περίοδο, μια τεχνολογική εξέλιξη
που φέρει όλα τα χαρακτηριστικά μιας μεγάλης ανατροπής. Η αλλαγή που συντελείται στον τρόπο που επικοινωνούμε επομένως στον τρόπο που μαθαίνουμε, στον τρόπο που διασκεδάζουμε, στον τρόπο που συναλλασσόμεθα και ζούμε επηρεάζει ριζικά τον πολιτισμό, την οικονομία, τη δομή της οικογένειας, της κοινότητας των ανθρώπων.
Οι τοπικές οικονομίες με όχημα τις εξελιγμένες μεταφορές και τις αναπτυγμένες τηλεπικοινωνίες γνωρίζουν νέες αγορές, γίνονται πλέον διεθνείς.
Οι κοινωνίες έχουν τις αξίες της πληφορορίας ως μέσο για την επιβίωση της ομάδας και αυτό το μέσο είναι πλέον ανεκτίμητο.
Η σύγχρονη επανάσταση, λοιπόν, αποκαλείται επανάσταση της πληροφορίας και η κοινωνία που διαμορφώνεται είναι η κοινωνία της πληροφορίας.

Στις δύο δεκαετίες που πέρασαν έγινε πλέον ορατό σε όλους μια σημαντική αξία η οποία ήταν στην κατοχή μας, αλλά δεν την είχαμε αναδείξει επαρκώς και αυτή η αξία είναι οι τηλεπικοινωνίες.
Δεν είναι ακόμα μακρυά η εποχή που η μόνη συσκευή που μπορούσε κανείς
να συνδέσει στην άκρη της τηλεφωνικής του γραμμής ήταν ένα απλό τηλέφωνο. Σήμερα η τηλεφωνική γραμμή ενώνει ολόκληρο τον κόσμο με φωνή, με
κείμενα, με εικόνες, με πληροφορίες. Η απελευθέρωση των τηλεπικοινωνιών
επέτρεψε σε χιλιάδες ιδέες να δοκιμάσουν την αξία τους και την
αποτελεσματικότητά τους στην καθημερινή ζωή.
Η Ελλάδα χρειάστηκε λίγο παραπάνω χρόνο για να προετοιμάσει και να
εκσυχρονίσει τις δομές της γι' αυτήν την μεταλλαγή, τη μεταλλαγή της
εισόδου της πληροφορίας στις τηλεπικοινωνίες. Οι τηλεπικοινωνίες πρέπει,

λοιπόν, να ανοίξουν για όλους, για όποιον θέλει να τις χρησιμοποιήσει και να δημιουργήσει νέες υπηρεσίες και νέο περιεχόμενο.
Κυρίες και κύριοι συνάδελφοι, ζούμε σε έναν κόσμο όπου όλα είναι δυνατά και τίποτα σίγουρο. Ελάχιστα απ' αυτά που κατά καιρούς είχαν προβλεφθεί επαληθεύθηκαν και τα περισσότερα απ' όσα έγιναν δεν είχαν προβλεφθεί. 'Ετσι και για τα νέα χρόνια που έρχονται μάλλον δεν θα αλλάξουν τα πράγματα σε ό,τι αφορά τις προβλέψεις. Υπάρχουν όμως διαπιστώσεις που μπορούμε να κάνουμε με βεβαιότητα. Για παράδειγμα ότι δεν θα είμαστε ποτέ πια μόνοι μας σ' αυτόν τον κόσμο στον οποίο ζούμε και δεν μπορούμε να κάνουμε πια σαν να μην υπάρχει κανένας άλλος στον παγκόσμιο χάρτη. Υπάρχει μια σύμπτωση της εποχής μας με τις νέες συνθήκες της παγκόσμιας οικονομίας που δημιούργησαν μια κατάσταση πραγμάτων εντελώς καινούρια. Το φαινόμενο αυτό θα προκαλέσει κρίσεις αλλά και εξελίξεις αλλού περισσότερο και αλλού λιγότερο. 'Η αλλιώς χωρίς την εξασφάλιση όρων ελεύθερης αγοράς δεν κινείται η οικονομία, αλλά ταυτόχρονα θα ήταν καταστροφικό να λειτουργούν όλα με τους νόμους της αγοράς.
Η Ευρωπαϊκή 'Ενωση και μέσα σ' αυτή και η Ελλάδα πρέπει να διασώσει
τη δική της ιδιότυπη ελεύθερη οικονομία, την δικιά της έκδοση δημοκρατικής διακυβέρνησης και στον αιώνα της παγκοσμιοποίησης. Πρέπει, λοιπόν, να βρούμε νέες απαντήσεις για να αντιμετωπίσουμε τις ανισότητες να δώσουμε απάντηση όχι με επιδόματα ανεργίας, αλλά με θέσεις δημιουργικής εργασίας στις νέες γενιές. Χρειάζεται νέα κριτική σκέψη, χρειάζεται νέος πολιτικός λόγος, για τη χάραξη των κατευθύνσεων του μέλλοντος, που ήδη γίνεται παρόν. 'Ετσι πιστεύω ότι εξακολουθεί να παραμένει ως πρώτιστο καθήκον η προσαρμογή του οικονομικού μας περιβάλλοντος παράλληλα με τη διάσωση της κοινωνικής ευαισθησίας.
Η πρώτη κατεύθυνση της νέας φάσης πρέπει να είναι η βελτίωση της
ανταγωνιστικότητας της οικονομίας μας.
'Οσο το κύριο πλεονέκτημα της παραγωγής είναι απλά και μόνο αυτό των χαμηλών τιμών τόσο να γνωρίζουμε ότι θα υπάρχει ένα συγκριτικό μειονέκτημα. Η ενσωμάτωση νέων τεχνολογιών στα προϊόντα της παραγωγής, όπως επίσης και η ενσωμάτωση νέων οργανωτικών δομών στην παραγωγή είναι αυτά τα πλεονεκτήματα, τα οποία θα διασφαλίσουν την ανοδική πορεία της χώρας.
Και κάτι ακόμα: Η Ελλάδα διαθέτει ως συγκριτικό πλεονέκτημα την παράδοσή της με την ευρεία έννοια του όρου. Και πρέπει η παράδοση αυτή να τύχει σύγχρονης αξιοποίησης: Μια στρατηγική για την ύπαιθρο και τον τουρισμό, την απασχόληση που θα διαμορφώσει νέα δεδομένα και κυρίως την περιφερειακή Ελλάδα. Και να σταματήσει αυτός ο κύκλος ερήμωσης της υπαίθρου που στην Ευρωπαϊκή 'Ενωση, αν και είχε διαφορετικά χαρακτηριστικά, ολοκληρώθηκε.
Μιλάω για την ανάγκη ισόρροπης ανάπτυξης της χώρας. Με αυτήν την έννοια για παράδειγμα η ολοκλήρωση των επικοινωνιακών υποδομών, η προσαρμογή της χώρας μας στα επικοινωνιακά στάνταρτς των χωρών της Ευρωπαϊκής 'Ενωσης δεν αποτελούν τεχνικά θέματα. Αποτελούν βαθιά πολιτικά ζητήματα.
Κυρίες και κύριοι συνάδελφοι, θα σας δώσω σε λίγο την πρότασή μας γι' αυτό το οποίο ονομάζεται "καθολική υπηρεσία". Είναι ένα βαθύτατο πολιτικό ζήτημα. Είναι ο τρόπος με τον οποίον θα επιλέξουμε ως κοινωνία από εδώ και πέρα πού θα τοποθετήσουμε τα χρήματά μας. Και η καθολική υπηρεσία για παράδειγμα -για να εισάγω μία έννοια νέας τεχνολογίας- θα πρέπει να περιλαμβάνει νέες γραμμές ISDN; Θα πρέπει να δώσουμε στα παιδιά της επαρχίας τη δυνατότητα να συνδέονται με το διαδίκτυο από το τελευταίο χωριό της Ελλάδας; Αυτό είναι ένα απλό παράδειγμα για να δείξουμε πόσο αυτές οι νέες τεχνολογίες έχουν ένα σύνολο δομών, ένα σύνολο εννοιών και πόσο αυτές πρέπει να αντιμετωπιστούν κυρίως πολιτικά.
Η Ελλάδα, κυρίες και κύριοι συνάδελφοι, είναι όπως έχω ξαναπεί σε αυτήν την Αίθουσα η Ευρώπη της γειτονιάς. Αυτό είναι το συγκριτικό της πλεονέκτημα. Η Ελλάδα είναι η καλύτερα προετοιμασμένη χώρα αυτής της περιοχής και πρέπει να αξιοποιήσει τις δυνατότητες της νέας εποχής, την οποίαν διανύουμε. Η απελευθέρωση, λοιπόν, της τηλεπικοινωνιακής αγοράς και η ραγδαία διάδοση νέων τεχνολογιών πρέπει να βρουν τη χώρα αυτή έτοιμη.
Το νομοσχέδιο, το οποίο παρουσιάζουμε, θα οδηγήσει σταθερά σε αύξηση της δραστηριότητας στην αγορά, θα δημιουργήσει συνθήκες ανταγωνισμού με
θετικά αποτελέσματα στους χρήστες, ενώ η αναμενόμενη αύξηση της επιχειρηματικότητας θα ευνοήσει συνολικά το επιχειρηματικό περιβάλλον. 
Φροντίσαμε να είναι σαφής ο προσδιορισμός των εμπλεκόμενων αρχών
καθώς και να απλοποιηθούν οι διαδικασίες αδειοδότησης. Αυτό σημαίνει και αποτελεσματικότερο έλεγχο, αλλά και ενισχύει τη διαφάνεια των διαδικασιών. Παράλληλα επιδιώκουμε να παρέχεται ένα βασικό επίπεδο σύγχρονων τηλεπικοινωνιακών υπηρεσιών σε όλες τις περιοχές, σε όλους τους κατοίκους της Ελλάδας προστατεύοντας τον καταναλωτή και -αυτονόητο είναι αυτό- τα προσωπικά του δεδομένα. Ακόμη προστατεύουμε το δικαίωμα του χρήστη να απαιτεί χρήση της ελληνικής γλώσσας.
Στόχος είναι να έρθει το Υπουργείο, να έρθει η διοίκηση, να έρθει το κράτος πιο κοντά στην πολιτική. Να μετατραπεί για παράδειγμα το Υπουργείο Μεταφορών και Επικοινωνιών από Υπουργείο θεμάτων εταιριών σε Υπουργείο πολιτικής. Να μην είναι το Υπουργείο του ΟΤΕ, αλλά Υπουργείο τηλεπικοινωνιών. Γι' αυτόν το λόγο μεταφέρουμε όλες τις αρμοδιότητες των διαδικασιών και της καθημερινής επίλυσης των διαφορών που ανακύπτουν στην αγορά σε μία ανεξάρτητη αρχή, στην Εθνική Επιτροπή Τηλεπικοινωνιών και Ταχυδρομείων.
'Ετσι στο εξής το Υπουργείο θα χαράσσει πολιτική, θα εκδηλώνει τις απαιτούμενες νομοθετικές πρωτοβουλίες για την εφαρμογή της, θα παρακολουθεί τις διεθνείς εξελίξεις και θα είναι ο φορέας οργάνωσης και επεξεργασίας των εργασιών του φόρουμ των τηλεπικοινωνιών. Θα ορίζει τους διαθέσιμους πόρους για αδειοδότηση και τον τρόπο διάθεσής τους.
Πιστεύω, κυρίες και κύριοι συνάδελφοι, ότι ο ΟΤΕ δεν ωφελήθηκε από τη μονοπωλιακή του μοναξιά. Στο εξής θα συμμετέχει πλέον σε μία πολύ μεγαλύτερη αγορά με το άνοιγμα της οποίας -αφού θα του έχει δοθεί η ευκαιρία να κινητοποιήσει το σύνολο των δυνάμεών του- θα είναι πολλαπλάσια αυτής των δέκα εκατομμυρίων που είναι η χώρα μας. 
Παρακολουθούμε με ενδιαφέρον το πώς αντιμετώπισαν το θέμα στις άλλες
ευρωπαϊκές χώρες. 'Οσον αφορά δε στη διαδικασία ορίζεται από το νομοσχέδιο και σύμφωνα μ' αυτήν ο Υπουργός Τηλεπικοινωνιών αποστέλλει στην Εθνική Επιτροπή Τηλεπικοινωνιών και Ταχυδρομείων τον προς διάθεση πόρο, το διαθέσιμο φάσμα δηλαδή και ζητάει τη διερεύνηση της ανάγκης ορισμού του αριθμού των ειδικών αδειών. Η δημόσια διαβούλευση, την οποίαν ορίζουμε και ως έννοια και ως διαδικασία σ' αυτόν το νόμο, είναι συνήθως ένα καλό μέτρο των αναγκών της αγοράς και λαμβάνεται υπόψη στην απόφαση για τον αριθμό των αδειών. Ο γνώμονας για τον αριθμό των αδειών είναι η σωστή εξυπηρέτηση των χρηστών, η βέλτιστη ανάπτυξη του ανταγωνισμού και η σημερινή αξία διατιθέμενου πόρου.
'Ηδη έχουν γίνει, κυρίες και κύριοι συνάδελφοι, τρεις διαβουλεύσεις
το τελευταίο διάστημα με ανάλογες αδειοδοτήσεις για δίκτυα σταθερής ασύρματης πρόσβασης, για δίκτυα NTEKT και διάθεση επιπλέον φάσματος και πιθανόν τέταρτης άδειας κινητής τηλεφωνίας με τον τρόπο που θα βγουν μαζί με τις άδειες της τρίτης γενιάς, δηλαδή φάσμα UMTS και υπόλοιπο φάσματος GSM.
Βασικός στόχος του νέου νόμου είναι η προσφορά στον καταναλωτή
καλύτερης ποιότητας τηλεπικοινωνιακών υπηρεσιών σε χαμηλότερες τιμές για τις επιχειρήσεις και τον τελικό καταναλωτή.
Η μείωση των τιμών επιτυγχάνεται με την ελάττωση του κόστους χρήσης
της βασικής τηλεπικοινωνιακής υποδομής, αλλά και με την ταυτόχρονη ενίσχυση του ανταγωνισμού, με την είσοδο δηλαδή πολλών νέων δυναμικών επιχειρήσεων.
Επιχειρήσεις ιδιωτικές αλλά και με δημόσιο χαρακτήρα, καλούνται να συμμετάσχουν στη νέα τηλεπικοινωνιακή πραγματικότητα, πραγματοποιώντας συνέργειες και επενδύσεις και αναπτύσσοντας δραστηριότητες σ'έναν τομέα της αγοράς που έχει ευοίωνες προοπτικές.
Οι διαδικασίες αδειοδότησης είναι απλές και σύντομες. Και στην περίπτωση που δεν απαιτούνται ραδιοσυχνότητες και αριθμοί κλήσης, η έναρξη των δραστηριοτήτων αρχίζει μέσα σε δεκαπέντε ημέρες από την υποβολή των δικαιολογητικών. 'Ετσι δημιουργούνται οι προϋποθέσεις για ενίσχυση του ανταγωνισμού με έναρξη επενδύσεων και δραστηριοτήτων από άλλους φορείς.
Η δημιουργία, λοιπόν, εναλλακτικών δικτύων υποδομής, θα αποτελέσει τη βάση πάνω στην οποία θα στηριχθεί μια ποικιλία τηλεπικοινωνιακών προϊόντων και υπηρεσιών για μεταφορά δεδομένων για πρόσβαση στο διαδίκτυο

για ηλεκτρονικό εμπόριο, για παροχή υπηρεσιών φωνής.
Η πολιτεία, με τον προς ψήφιση νόμο, προσβλέπει στην ανάπτυξη
παρόμοιων εναλλακτικών δικτύων, χωρίς καθυστερήσεις και σπατάλη δημόσιου χρήματος, με ιδιωτικοοικονομικά κριτήρια, με στόχο όχι την παγίωση μονοπωλιακών καταστάσεων, αλλά την ανάπτυξη ενός υγιούς ανταγωνισμού προς όφελος των καταναλωτών.
Πώς διαμορφώνεται το τοπίο μετά την εφαρμογή του νόμου, είναι ένα
βασικό ερώτημα. 'Οπως γνωρίζετε, η χώρα μας έχει πάρει παράταση στην ημερομηνία πλήρους απελευθέρωσης της τηλεπικοινωνιακής αγοράς και ιδιαίτερα της φωνητικής τηλεφωνίας μέχρι τις 31 Δεκεμβρίου του έτους που διανύουμε. Σήμερα, βρισκόμαστε πια μπροστά στο μετασχηματισμό της εσωτερικής αγοράς από μια μονοπωλιακή κρατική αγορά σε μια ελεύθερη και ανταγωνιστική αγορά με πολλούς παίκτες. Αυτό σε μεγάλο βαθμό σημαίνει μετατροπή του ΟΤΕ σε μια σύγχρονη εταιρεία, με δυνατότητα και 
αναγκαιότητα να ανταπεξέλθει στον ανταγωνισμό, αλλά και να επεκτείνει τις δραστηριότητές του σε περιοχές διάφορες αυτής της στενής τοπικής αγοράς. 
Θέλω να τονίσω την ιδιαίτερη σημασία που έχει η παρουσία του
ανταγωνισμού στη βελτίωση των υπηρεσιών και της εξυπηρέτησης των χρηστών σ'έναν τομέα με εκρηκτική ανάπτυξη, όπως αυτός των τηλεπικοινωνιών. Η εποχή αυτή έφτασε. Η αγορά απελευθερώνεται πλήρως και αυτό αναμένεται να λειτουργήσει με τον τρόπο που ανέφερα πιο πάνω. Το νομοσχέδιο που ετοιμάσαμε να δίνει την ευκαιρία σε όποιον ενδιαφέρεται να εγκαταστήσει και να λειτουργήσει τηλεπικοινωνιακά συστήματα και δίκτυα και να προσφέρει υπηρεσίες με γρήγορες και τυποποιημένες διαδικασίες αδειοδότησης. Πριν από λίγα χρόνια, η ενασχόληση με τις τηλεπικοινωνίες, ουσιαστικά απαγορευόταν. Με την εφαρμογή του νέου νόμου, θα είναι ελεύθερη και επιπλέον θα υποστηρίζεται και θα διευκολύνεται από το κράτος.
Απελευθερώνεται ένας χώρος δραστηριοτήτων από τον οποίο όλες οι πλευρές αναμένουν οφέλη. Μιλούμε για ένα εύρος χρήσεων από την απλή αστική τηλεφωνία μέχρι τη μεταφορά δεδομένων υψηλής ταχύτητας και σε τομείς από τον οικιακό, μέχρι τον επιχειρηματικό και βιομηχανικό. Μπροστά στην αλλαγή που συντελείται στον τρόπο εργασίας και διασκέδασης, σε μια κοινωνία που η κατοχή και η διακίνηση της πληροφορίας είναι σημαντικός παράγοντας επιτυχίας στον επαγγελματικό τομέα, αλλά προσφέρει και άλλες διεξόδους. Οι εταιρείες παροχής τηλεπικοινωνιακών υπηρεσιών έχουν ανιχνεύσει εδώ και καιρό τη μεγάλη ανάγκη της ελληνικής αγοράς για τέτοιες υπηρεσίες. Το ίδιο και οι εμπορευόμενες τηλεπικοινωνιακές συσκευές και συστήματα. Η αύξηση της κινητικότητας σημαίνει και αύξηση της ανάγκης για επαγγελματίες δεκάδων ειδικοτήτων που εμπλέκονται στην αλυσίδα αυτή των δραστηριοτήτων. Αυτό σημαίνει δουλειά με μέλλον για χιλιάδες ανθρώπους. Προσπαθούμε να πετύχουμε να δημιουργήσουμε ένα περιβάλλον όπου όλοι θα μπορούν να χρησιμοποιούν τα πλεονεκτήματα αυτής της τεχνολογίας. Να είναι όλοι ψηφιακά εγγράμματοι. Το πρόγραμμα κοινωνίας της πληροφορίας ύψους σχεδόν ενός τρισεκατομμυρίου δραχμών, ένα πρόγραμμα στο οποίο μετέχουν πέντε Υπουργεία, έχει για στόχο τη δημιουργία και την επέκταση της υποδομής και την προσαρμογή των υπηρεσιών στο σύγχρονο ηλεκτρονικό περιβάλλον, αλλά και την εκπαίδευση των χρηστών σ'αυτό. Απ'αυτήν την κινητικότητα αναμένουμε ασφαλώς ένα και βασικό, τη δυνατότητα επιλογής του χρήστη, επιλογής σε δίκτυο, επιλογής σε τιμές, επιλογής σε ποιότητα. Και αυτό είναι μια βασική υποχρέωση της πολιτείας. 
Είναι απολύτως δυνατό ελληνικές εταιρείες που μέχρι τώρα
δραστηριοποιούνταν σε άλλους τομείς, να δραστηριοποιηθούν στο χώρο των τηλεπικοινωνιών στην Ελλάδα αλλά και στο εξωτερικό και ιδίως στην ευρύτερη περιοχή μας όπου μπορεί να αξιοποιηθεί το συγκριτικό πλεονέκτημα της χώρας μας. Αυτήν τη δραστηριοποίηση την αναμένουμε, αυτήν τη δραστηριοποίηση προωθούμε.
Η δική μας δουλειά, η δουλειά του κράτους είναι να θέσουμε τους
κανόνες για να λειτουργήσουν σωστά τα πράγματα. Αναθέτουμε, λοιπόν, στην Ανεξάρτητη Ρυθμιστική Αρχή την πλήρη αρμοδιότητα ρύθμισης και ελέγχου της αγοράς και δημιουργούμε με το νέο νόμο ένα πλαίσιο για να ξεκινήσει η μηχανή προσπαθώντας να δούμε και λίγο πιο μπροστά από το σήμερα. Και αναμένουμε ότι αυτό θα έχει θετικά αποτελέσματα για όλους.
Κυρίες και κύριοι συνάδελφοι, γνωρίζουμε όλοι ότι η εποχή που ζούμε
είναι η εποχή της ηλεκτρονικής επικοινωνίας. Σε αυτό το περιβάλλον, λοιπόν, καλούμαστε να προσαρμόσουμε τη νομοθεσία της χώρας ώστε να είναι δυνατή, αλλά και να ευνοείται η ηλεκτρονική εξυπηρέτηση του πολίτη και των επιχειρήσεων.
Είναι γεγονός ότι στα θέματα ηλεκτρονικής εξυπηρέτησης και ιδίως μέσω του διαδικτύου, η Ελλάδα παρουσιάζει υστέρηση σε σχέση με τις άλλες ευρωπαϊκές χώρες. Αναζητούμε τους λόγους που η διαφορά της εφαρμογής του διαδικτύου της κινητής τηλεφωνίας είναι τόσο μεγάλη. Γιατί, δηλαδή, να είναι τόσο μικρή η διείσδυση του διαδικτύου στην Ελλάδα;
Φυσικά εκτός από τα διάφορα χαρακτηριστικά αυτής της κοινωνίας, ο
λόγος είναι ότι δεν υπάρχουν ακόμα επαρκείς προϋποθέσεις. Για να συνδεθεί παραδείγματος χάριν μία τράπεζα με τα υποκαταστήματά της χρειάζεται τηλεπικοινωνιακό δίκτυο που να τη συνδέει με τις άλλες γειτονιές, με τις άλλες πόλεις. Και χρειάζεται ένα δίκτυο αξιόπιστο και χαμηλού κόστους για να μπορέσει να λειτουργήσει αποδοτικά και ανταγωνιστικά. Χρειάζεται αφθονία σε τηλεπικοινωνιακά μέσα.
Η Ελλάδα, κυρίες και κύριοι συνάδελφοι, δεν έχει αφθονία τηλεπικοινωνιακών μέσων. 'Εχει ικανοποιητική τηλεπικοινωνιακή υποδομή, αλλά όχι αφθονία.
Τι χρειάζεται, λοιπόν, για να υπάρξει αφθονία; Ερχόμαστε από ένα
παρελθόν όπου οι τηλεπικοινωνίες ήταν αποκλειστική κρατική υπόθεση, όχι μόνο στην Ελλάδα, αλλά σε ολόκληρο τον κόσμο. Η τηλεπικοινωνιακή υποδομή ήταν δημόσια και την εκμεταλλεύονταν δημόσιοι τηλεπικοινωνιακοί οργανισμοί. Σήμερα οι συνθήκες έχουν αλλάξει. Διατηρούνται τεράστιες ποσότητες πληροφορίας, οπτικής, ακουστικής. Για να υπάρξει αφθονία, θα πρέπει να μπορούν όλοι να παράγουν. Χρειάζεται να ελευθερωθεί το πεδίο από τα μονοπώλια και τα ειδικά δικαιώματα και να εισέλθουν στην αγορά νέοι και ικανοί παίκτες.
Με το νομοσχέδιο που συζητούμε αναγνωρίζουμε πλήρως τις νέες αυτές συνθήκες στο χώρο των τηλεπικοινωνιών και θεσμοθετούμε τους κανόνες για την ανάπτυξη αυτής της αγοράς.
Η ελληνική οικονομία διανύει τα τελευταία χρόνια τη μεγάλη απόσταση από τον προστατευτισμό και την τοπική οπτική προς την απελευθέρωση και τη διεθνοποίηση με ένα συγχρονισμό με τα τεκτενόμενα στο ευρωπαϊκό και παγκόσμιο οικονομικό περιβάλλον. Οι συντελούμενες αλλαγές αφορούν ένα μεγάλο φάσμα των δραστηριοτήτων του πολίτη και επηρεάζουν σημαντικά τη ζωή του όπως επίσης επηρεάζουν και τις προσδοκίες του από το κράτος και τις δημόσιες επιχειρήσεις.
Η προσοχή στο γεγονός αυτό αποτελεί και την ειδοποιό διαφορά της 
επιτυχημένης από την αποτυχημένη πολιτική, κυρίες και κύριοι συνάδελφοι. Στον επιχειρηματικό χώρο οι εμπειρίες μιας επιχείρησης είναι βασικός παράγοντας για την επιτυχία της στην ανταγωνιστική αγορά.
Στον τομέα των τηλεπικοινωνιών επιχειρούμε μία αλλαγή τοπίου. Αυτή είναι μία δύσκολη διαδικασία που θεωρώ ότι τουλάχιστον στα πρώτα αυτά βήματα θα βρει αντιστάσεις, θα βρει προκαταλήψεις. Είμαστε, όμως,
απολύτως βέβαιοι ότι είμαστε στη σωστή κατεύθυνση.
Η ευρεία χρήση των ηλεκτρονικών επικοινωνιών σε όλο το οικονομικό και
κοινωνικό φάσμα, αναμένεται να επιταχύνει και να κάνει
αποτελεσματικότερες και αποδοτικότερες τις σχετικές διαδικασίες και σε πάρα πολλές περιπτώσεις απλούστερες.
Η ύπαρξη επαρκούς και προσιτής τηλεπικοινωνιακής υποδομής και κατάλληλου νομικού πλαισίου είναι επομένως απαραίτητη προϋπόθεση για την ανάπτυξη των διαδικασιών αυτών και ιδιαίτερα του ηλεκτρονικού εμπορίου, του επιχειρείν, που αποτελεί και το θέμα της εποχής.
Κυρίες και κύριοι συνάδελφοι, το νομοσχέδιο αυτό καινοτομεί σε μία
σειρά ζητημάτων. Θα επιχειρήσω με λίγα λόγια να σας τα παρουσιάσω. Συνδυάζει αυτό που σας είπα προηγουμένως. Την καθολική υπηρεσία με

την κοινωνία της πληροφορίας. Εάν σήμερα είναι αναγκαίο σε όλους το τηλέφωνο, οι τηλεφωνικές υπηρεσίες έκτακτης ανάγκης και ο τηλεφωνικός κατάλογος, αύριο θα είναι αναγκαιότητα η συνεχής σύνδεση με το διαδίκτυο, η τηλεϊατρική, η τηλεεκπαίδευση, οι γραμμές δηλαδή ISDN. Η Εθνική Επιτροπή Τηλεπικοινωνιών υπάγεται μόνο στον έλεγχο των δικαστηρίων.
Η τρίτη καινοτομία είναι ότι για πρώτη φορά θέματα της ονοματοδοσίας στο διαδίκτυο ανατίθενται για ρύθμιση σε ένα επίσημο δημόσιο φορέα, όπως
είναι η Εθνική Επιτροπή Τηλεπικοινωνιών. Και είναι γνωστό ότι έχουν δημιουργηθεί στο παρελθόν πολλά προβλήματα από την ανεξέλεγκτη χρήση ονομάτων στο διαδίκτυο.
Η τέταρτη καινοτομία είναι οι διαδικασίες και οι προθεσμίες που
προβλέπονται για την έκδοση των αναγκαίων αδειών παροχής τηλεπικοινωνιακών υπηρεσιών και ανάπτυξης δικτύων. Οι προθεσμίες αυτές συντομεύονται και απλοποιούνται σε σημείο αυτοδίκαιης έκδοσής τους σε ορισμένες περιπτώσεις που η διοίκηση καθυστερεί να ενεργήσει.
Η πέμπτη καινοτομία είναι ότι προστατεύονται δραστικά τα δικαιώματα
των χρηστών με αξιοσημείωτη αναφορά αφ' ενός το δικαίωμα να ζητούν από τις τηλεπικοινωνιακές επιχειρήσεις τη χρήση της ελληνικής γλώσσας για οποιαδήποτε παρεχόμενη υπηρεσία και αφ' ετέρου το δικαίωμα πλήρους αποζημίωσης είτε αυτό αφορά θετική ζημιά είτε αποδοτική ζημιά είτε ηθική βλάβη και για κακή λειτουργία των δικτύων ή κακή παροχή υπηρεσιών.
Η έκτη καινοτομία είναι ότι απελευθερώνει από την 1.1.2001 τον τοπικό βρόγχο και παρέχει δικαιώματα διέλευσης για την εξάπλωση των δικτύων, εξασφαλίζει, δηλαδή, την παροχή ανοιχτού δικτύου των μισθωμένων γραμμών, προβλέπει τα της διασύνδεσης μεταξύ τηλεπικοινωνιακών οργανισμών, καθώς και την υποχρέωσή τους για εθνική περιαγωγή, καθώς και για την επιλογή και προεπιλογή φορέα.
Κυρίες και κύριοι συνάδελφοι, όταν φέραμε το νομοσχέδιο αυτό στην επιτροπή είχαμε ορίσει ως προθεσμία λειτουργίας της περιαγωγής σε εθνικό δίκτυο, δηλαδή της υποχρέωσης των εταιρειών παροχής κινητής τηλεφωνίας οπουδήποτε υπάρχει δίκτυο το οποίο δεν καλύπτουν, να μπορεί να συνδέεται ο χρήστης με δίκτυο άλλου παρόχου, ο οποίος καλύπτει αυτήν την περιοχή σε δύο χρόνια. Υπήρξε μία παραγωγική συζήτηση και αποφασίσαμε να μειώσουμε το διάστημα αυτό στον ένα χρόνο. Το αποτέλεσμα αυτής της απλής φράσης είναι ότι οι εταιρείες αυτές θα υποχρεωθούν ταχύτατα σε πραγματοποίηση σημαντικών επενδύσεων και τεχνολογικών εφαρμογών προς όφελος απόλυτο του χρήστη.
Το υπό ψήφιση νομοσχέδιο θα το ακολουθήσει η λεγόμενη δευτερογενής
νομοθεσία. Για τη δευτερογενή νομοθεσία έγινε μια συζήτηση.
'Εχω, λοιπόν, τη δυνατότητα να καταθέσω σήμερα την πρότασή μας για
την καθολική υπηρεσία, τον Κανονισμό των Γενικών Αδειών που προβλέπεται στο άρθρο 5 παράγραφος 6, τον Κανονισμό των Ειδικών Αδειών που προβλέπεται στο άρθρο 6 παράγραφος, 7, το Εθνικό Σχέδιο Αριθμοδότησης που προβλέπεται στο άρθρο 7, παράγραφος 1, τη διαδικασία δημόσιας διαβούλευσης που προβλέπεται στο άρθρο 2, παράγραφος 2, και τέλος τις αρχές κοστολόγησης για τη διασύνδεση, την πρόσβαση και χρήση τοπικού βρόγχου που προβλέπεται από το άρθρο 13, παράγραφος 4, περίπτωση β'.
(Στο σημείο αυτό ο κύριος Υπουργός καταθέτει τα σχετικά έγγραφα τα οποία βρίσκοτναι στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κυρίες και κύριοι συνάδελφοι, επειδή έγινε μία συζήτηση γύρω από τον τρόπο ορισμού του προέδρου και των αντιπροέδρων της Εθνικής Επιτροπής Τηλεπικοινωνιών ήθελα, πριν επαναλάβω αυτά που είπα στην αρχή της συζήτησής μας, να σας κάνω μία πολύ σύντομη περιγραφή του τι ισχύει αυτήν τη στιγμή διεθνώς, αλλά ιδιαίτερα στην Ευρωπαϊκή 'Ενωση.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Από τις δεκαπέντε χώρες της Ευρωπαϊκής 'Ενωσης στις δώδεκα ο ορισμός γίνεται από τον Υπουργό ή από την Κυβέρνηση. Στη μία γίνεται από τον Υπουργό και την Κυβέρνηση, μετά από πρόταση ανωτάτου δικαστηρίου, επειδή ο πρόεδρος πρέπει να είναι ανώτερος δικαστικός. Σε μία ακόμη γίνεται από τον Πρόεδρο της Δημοκρατίας, τον Πρόεδρο της Γερουσίας και τον Πρόεδρο της Βουλής. Και σε μία τελευταία γίνεται ο πρόεδρος από την Κυβέρνηση και τα μέλη από τη Βουλή.
Εμείς πήραμε μία απόφαση, η οποία θεωρούμε -παρ' όλο που ο κ. Μαντέλης εκφράζει τη διαφωνία του- ότι έχει έναν εναρμονισμό με την υπάρχουσα αυτή τη στιγμή διαδικασία του δημόσιου διαλόγου σ' αυτήν την χώρα. Η απόφασή μας είναι σαφής και πιστεύουμε ότι είναι και ορθή. Τόσο ο πρόεδρος, οι αντιπρόεδροι, όσο και τα μέλη της Εθνικής Επιτροπής Τηλεπικοινωνιών να ορίζονται από την πλειοψηφία των 4/5 του συνόλου των Προέδρων της Βουλής.
ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ, είναι ευθύνη δική σας.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ευχαριστώ για
την προτίμηση, κύριε Κεδίκογλου, αλλά πιστεύουμε ότι θα πρέπει να ελέγχεται από τη Βουλή.
ΒΑΣΙΛΗΣ ΚΕΔΙΚΟΓΛΟΥ: Ποιος θα κάνει τον έλεγχο;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Σας παρακαλώ, κύριε Κεδίκογλου. ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Επίσης αυτό
το οποίο κανονίσαμε είναι οι εκθέσεις οι οποίες προβλέπονταν να κατατίθενται από την Ε.Ε.Τ.Τ. στο Υπουργείο Μεταφορών και Επικοινωνιών, να κατατίθενται ταυτοχρόνως και στον Πρόεδρο της Βουλής.
'Εγινε μια συζήτηση για τις προσλήψεις η οποία πιστεύω ότι ήταν μια
παραποίηση της πραγματικότητας. Να σας πω μια λεπτομέρεια από το παρελθόν. Επί τέσσερα χρόνια η Ε.Ε.Τ.Τ. προσπαθούσε να προσλάβει σαράντα άτομα ως ειδικό επιστημονικό προσωπικό με βάση τον ορισμό που έχει ο νόμος γι'αυτή την κατηγορία προσωπικού, δηλαδή άτομα με μεταπτυχιακές σπουδές. Κατάφερε να εξεύρει μόνο δώδεκα άτομα σε τέσσερα χρόνια. Αυτός είναι ο λόγος που μας αναγκάζει ειδικά για το επιστημονικό προσωπικό με μεταπτυχιακές σπουδές να ορίσουμε άλλη διαδικασία η οποία θα ελέγχεται από το ΑΣΕΠ.
ΓΕΩΡΓΙΟΣ ΔΑΣΚΑΛΑΚΗΣ: Δεν είναι αυτή η διαδικασία.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Πιστεύουμε ότι τα πράγματα αυτά είναι πολύ συγκεκριμένα. Σε ό,τι αφορά το υπόλοιπο προσωπικό, αυτό ορίζεται με τις διατάξεις του ΑΣΕΠ έτσι όπως ισχύουν. 
Επίσης στην επιτροπή έγιναν μια σειρά από συζητήσεις. Μια βασική
συζήτηση η οποία έγινε ήταν όλη αυτή η ιστορία, γιατί δεν μπορεί κάποιος ο οποίος διαθέτει ήδη άδεια ή μετέχει στο διαγωνισμό με άδεια, να συμμετέχει με δεύτερο σχήμα προκειμένου να διεκδικήσει άδεια.
'Ηθελα λοιπόν πληροφοριακά να σας πω τι ισχύει στις άλλες χώρες. Στην Αγγλία το ποσοστό συμμετοχής μέλους υποψήφιας ομάδας με άλλο συμμετέχοντα είναι 15%. Αυτό τηρήθηκε στις διαδικασίες που έγιναν για τις άδειες τρίτης γενιάς, τις άδειες UMTS. Στη Γερμανία το ποσοστό είναι 0%, στο Βέλγιο το ποσοστό είναι 15% πάλι στις άδειες UMTS. Και στη Δανία το ποσοστό είναι 15%, για τη δημοπρασία του UMTS. Στην Αυστρία το ποσοστό είναι 15% για τη δημοπρασία του UMTS και 5% για τη δημοπρασία σταθερής ασύρματης πρόσβασης.
Κυρίες και κύριοι συνάδελφοι, πιστεύω ότι η γνώση του περιβάλλοντος για αυτά τα οποία συζητούμε έχει μια βασική αξία. Υπάρχει μια διεθνής εμπειρία, η οποία βεβαίως εμπλουτίζεται. Είμαστε σε ένα χώρο νέων τεχνολογιών και αυτή η διεθνής εμπειρία εμπλουτίζεται. Αυτό το οποίο πιστεύω ότι πρέπει να αναγνωριστεί από όλους είναι η θετική, καλοπροαίρετη διάθεση της Κυβέρνησης να συζητήσει μαζί σας μια σειρά θεμάτων. Και θέλω με λίγα λόγια να υπενθυμίσω τα εξής:
Προτάθηκε η Εθνική Επιτροπή Τηλεπικοινωνιών και Ταχυδρομείων να υποβάλει εκθέσεις, όπως σας είπα, και στο Προεδρείο της Βουλής. 'Εγινε δεκτό.
Προτάθηκε η συγκρότηση της Ε.Ε.Τ.Τ. να γίνεται από τη Βουλή με
αυξημένη πλειοψηφία. 'Εγινε δεκτό έτσι όπως σας το είπα.
Προτάθηκε η υποχρέωση εμπιστευτικότητας των μελών της Ε.Ε.Τ.Τ. να
ισχύει για όλο το προσωπικό. 'Εγινε δεκτό και η υποχρέωση εμπιστευτικότητας ισχύει για το προσωπικό τέσσερα χρόνια μετά την αποχώρηση.
Προτάθηκε να ορισθεί ακριβής χρόνος έκδοσης άδειας σε περίπτωση νέων υπηρεσιών, άρθρο 5, παράγραφος 4. 'Εγινε δεκτό.
H υποχρέωση περί αγωγής να ισχύσει εντός έτους αντί για δύο χρόνια
-σας το είπα και προηγουμένως- έγινε επίσης δεκτή.
Προτάθηκε για συμβάσεις έργων και τηλεπικοινωνιών να εκδοθούν
νωρίτερα τα προεδρικά διατάγματα από τους δώδεκα μήνες που περιγράφει το σχέδιο νόμου. 'Εγινε δεκτό και θα εκδοθούν εντός οκτώ μηνών.
Προτάθηκε να υπάρχει αναφορά στη βασική αρχή της τήρησης του απορρήτου. 'Εγινε δεκτό και κάναμε και δήλωση, παρ'όλο που προβλέπεται στον ειδικό νόμο 2774/1999.
Προτάθηκε επίσης να υπάρχουν μια σειρά από άλλα πράγματα και να προβλέπονται ποινικές κυρώσεις. Σας υπενθυμίζω ότι στο άρθρο 11 παράγραφος 2 σε περίπτωση παραβίασης του απορρήτου των τηλεπικοινωνιών προβλέπονται ποινικές κυρώσεις.
Θα ήθελα να αναφερθώ στην τροπολογία που καταθέσαμε όσον αφορά το
τραμ. Είχα πει, κύριοι συνάδελφοι, και επαναλαμβάνω ότι είχαμε μια σταθερή απόφαση να ξαναφτιάξουμε στην Αθήνα τραμ, διότι αυτή η πόλη
χρειάζεται τραμ. Είναι κάτι διαπιστωμένο, κάτι το οποίο έχει συζητηθεί επανειλημμένα. 'Εχουν γίνει τεράστιες συζητήσεις, έχουν χυθεί ποταμοί από μελάνι τα τελευταία χρόνια και έχουν γίνει και άπειρες μελέτες. Πολύ σύντομα να σας αναφέρω ότι έγινε μελέτη το 1990 επί δημαρχίας του αείμνηστου Τρίτση. Ακολούθησαν μελέτες του Δήμου Αθηναίων το 1995. Το "ΑΤΤΙΚΟ ΜΕΤΡΟ" έκανε μελέτη το 1996. 'Εγινε δεύτερη, επίσης, μελέτη το 1997.
Πήραμε όλες αυτές τις μελέτες και κάναμε μία σύνθεση. Βγάλαμε μία συγκεκριμένη διαδρομή για την πρώτη φάση του τραμ. Τη συζητήσαμε με όλους τους δήμαρχους της περιοχής από την οποία θα διέρχεται αυτό το τραμ. Καταλήξαμε σε έναν κοινό τόπο. Αυτόν τον τόπο τον παρουσιάσαμε επανειλημμένα. Σας τον επαναλαμβάνω και σήμερα. Διαδρομή: Ζάππειο,

Φιξ, Νέα Σμύρνη, Παλαιό Φάληρο, Νέο Φάληρο, σταθμό του ΗΣΑΠ και Παλαιό Φάληρο, 'Αγιος Κοσμάς, Γλυφάδα με προοπτική ολοκλήρωσής της πριν από το τέλος του 2003. Είναι βασική υποχρέωση σε μία πόλη, η οποία έχει ένα κολοσσιαίο κυκλοφοριακό ζήτημα, σε μία πόλη όπου κάθε δέκα χρόνια διπλασιάζονται τα αυτοκίνητα και δυστυχώς δεν μπορούμε αντίστοιχα να διπλασιάσουμε τους δρόμους.
Είχαμε δύο, λοιπόν, δυνατότητες προκειμένου να υλοποιήσουμε και να
βάλουμε σε εφαρμογή αυτό το σχέδιο.
Η μία ήταν να κάνουμε κάτι καινούριο. 'Ισως, εάν το θέλετε, θα ήταν
και μια δυνατότητα που θα ικανοποιούσε το Υπουργείο Μεταφορών ότι στήνει έναν καινούριο θεσμό. Δεν κάναμε αυτό. Βρήκαμε κάτι το οποίο είναι έτοιμο, κάτι το οποίο έχει φως, νερό, τηλέφωνο: Το "ΑΤΤΙΚΟ ΜΕΤΡΟ". 
Ζητήσαμε να στεγαστούμε εκεί με τη δημιουργία μιας τηλεοπτικής εταιρείας. Νομίζω ότι είναι ό,τι πιο έντιμο υπάρχει, προκειμένου να εξοικονομήσουμε πόρους, να εξοικονομήσουμε χρόνο, να δώσουμε ένα μέσο στον αθηναϊκό λαό,

ο οποίος ταλαιπωρείται καθημερινά. Αυτή είναι η βασική πολιτική μας υποχρέωση και αυτό κάναμε.
Ρωτήθηκα την περασμένη φορά γιατί δεν λέω ότι ισχύουν ό,τι ισχύει για το "ΑΤΤΙΚΟ ΜΕΤΡΟ". Αυτό ακριβώς λέω με πολύ λίγα λόγια, κυρίες και κύριοι συνάδελφοι, γιατί το θεωρώ ένα θέμα στο οποίο πρέπει να είμαστε απόλυτα ανοιχτοί, καθαροί κρυστάλλινοι.
Η κύρωση του καταστατικού της "ΑΤΤΙΚΟ ΜΕΤΡΟ" που περιλαμβάνεται στο
ν. 1955/91 προφανώς δεν προβλέπεται, διότι αφορά μία κύρωση για ένα άλλο μέσο. Προβλέπεται η άμεση ίδρυση της "ΑΤΤΙΚΟ ΜΕΤΡΟ" που ήταν αναγκαία και ακολουθούσε την κύρωση του εργολαβικού συμφωνητικού. Εδώ δεν έχουμε εργολαβικό συμφωνητικό. Δεν έχουμε καταλήξει. Εκεί ήταν το τέλος μιας διαδικασίας. Εδώ είναι η αρχή μιας διαδικασίας.
Προβλεπόταν επίσης η κύρωση του ειδικού εργολαβικού συμφωνητικού. Δεν έχει εφαρμογή στο τραμ. Προβλεπόταν η μεταβίβαση δικαιωμάτων του ελληνικού δημοσίου στην εταιρεία. Δεν έχει εφαρμογή στο τραμ. Γι' αυτό λοιπόν και το άρθρο 1 και το άρθρο 2 και το άρθρο 3 και το άρθρο 4 δεν περιλαμβάνονται σε αυτό το οποίο σας έφερα, ούτε και το άρθρο 5 το οποίο προβλέπει συγχώνευση της εταιρείας.
Το άρθρο 6, που λέει ότι το "ΑΤΤΙΚΟ ΜΕΤΡΟ" καθίσταται κύριος του έργου, δεν έχει εφαρμογή στο τραμ. Το άρθρο 6, παράγραφος 2, προβλέπεται στην τροπολογία, διότι δίνει τη δυνατότητα προσωρινής απόσπασης προσωπικού.
Επίσης, στο άρθρο 7 η εποπτεία αλλάζει και την έχει προφανώς το Υπουργείο Μεταφορών. Το άρθρο 7 προβλέπεται επίσης στην τροπολογία και αφορά στον τρόπο πρόσληψης.
Το άρθρο 8 προβλέπεται στην τροπολογία, διότι αφορά στη σύναψη
δανείων.
Το άρθρο 9, παράγραφος 1, που αφορά στο φόρο συγκέντρωσης κεφαλαίου, προβλεπόταν στην αρχή, αλλά κρίθηκε ότι θα δημιουργούσε προβλήματα και αφαιρέθηκε. Οι παράγραφοι όμως 2, 3 και 4, που αφορούν απαλλαγές από φόρο μεταβίβασης από καταβολή τελών χαρτοσήμου καθώς και οι ειδικοί όροι απόσβεσης προβλέπονται σε αυτήν την τροπολογία.
Το άρθρο 10 για απαλλοτριώσεις ιδιοκτησιών, σύμπτυξη διαδικασιών
κήρυξης και περαίωσης απαλλοτρίωσης προβλέπεται σε αυτήν την τροπολογία. Τέλος, το άρθρο 11 το οποίο αφορά στο ρυθμιστικό ζήτημα της Αθήνας
και προφανώς δεν έχει σχέση με το τραμ. Ούτε οι καταργούμενες διατάξεις προφανώς δεν έχουν σχέση με το τραμ.
Κυρίες και κύριοι συνάδελφοι, πιστεύουμε ότι κάναμε μια προσπάθεια να δημιουργήσουμε ένα θεσμικό πλαίσιο, προκειμένου να δοθεί η δυνατότητα να
αναπτυχθούν νέες τεχνολογίες, επιχειρηματικότητα και με την τροπολογία που φέραμε να υπάρξει η δυνατότητα να ξεκινήσει το τραμ στην Αθήνα. Εγώ πιστεύω ότι υπάρχουν εκείνες οι συνθήκες, οι οποίες θα επέτρεπαν φυσιολογικά, αν γινόταν μία συζήτηση χωρίς μικροκομματικές σκοπιμότητες να ψηφιστεί από όλες τις πτέρυγες της Βουλής. Σας καλώ για άλλη μια φορά να το κάνετε. Πιστεύω ότι θα είναι μια θετική πράξη.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Αναστάσης Παπαληγούρας.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κυρίες και κύριοι συνάδελφοι, προσάπτουμε κατ' αρχήν το καθυστερημένο και το ανέτοιμο της πολιτείας και σε επίπεδο θεσμικό και σε επίπεδο πρακτικό, παρ'ότι ήδη εδώ και οκτώ χρόνια όλοι γνωρίζουμε ότι την 1.1.2001 απελευθερώνεται η αγορά των τηλεπικοινωνιών. 
Κράτη όπως η Ισπανία, η Πορτογαλία, η Ιρλανδία είτε δεν έκαναν χρήση
της μεταβατικής περιόδου είτε πάντως δεν την εξήντλησαν. Προσάπτουμε και το απαράδεκτα πρόχειρο του τρόπου με τον οποίον προσεγγίζει η Κυβέρνηση την έκρηξη από την απελευθέρωση των τηλεπικοινωνιών, απελευθέρωση η οποία έρχεται σε ένα μήνα. Φαίνεται ότι κανείς δεν έχει συνειδητοποιήσει τις επιπτώσεις από αυτήν την έκρηξη.
Το εξοργιστικά πρόχειρο και ανέτοιμο προκύπτει και από το γεγονός ότι μόλις προ τριμήνου η Κυβέρνηση έφερε νομοσχέδιο για τις τηλεπικοινωνίες στο καλοκαιρινό Τμήμα της Βουλής, που δεν περιελάμβανε ούτε τα στοιχειωδέστερα της ρύθμισης της απελευθέρωσης. Επρόκειτο για ένα τηλεγραφικό νομοσχέδιο μιάμισης σελίδας. Ακόμη σήμερα όλη η Βουλή διερωτάται, γιατί ήρθε να ψηφιστεί το καλοκαίρι.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το είπαμε τότε.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Το απαράδεκτα ανέτοιμο και πρόχειρο του
νομοσχεδίου αναδείχτηκε ανάγλυφα και σήμερα. Μόλις
μοιράστηκαν πάμπολλες διορθώσεις και τροποποιήσεις του κειμένου το οποίο πριν από πέντε ημέρες συζητήσαμε στη Διαρκή Επιτροπή! Αρχίσαμε δε να συζητάμε σήμερα ένα νομοσχέδιο, το οριστικό περιεχόμενο του οποίου δεν το έχουμε -το συνομολόγησε ο Υπουργός- ακόμη στα χέρια μας. Θα το καταθέσει ο Υπουργός κατά τη διάρκεια -λέει- της τριήμερης συζήτησης. Διερωτώμαι, ειλικρινά, γιατί συζητάμε σήμερα.
Είναι τόσο καθυστερημένο το συζητούμενο νομοσχέδιο, ώστε πολλές ρυθμίσεις που περιλαμβάνονται σε αυτό είναι ανέφικτες πριν από την παρέλευση χρόνων. Για παράδειγμα, η αναγκαία νέα αριθμοδότηση, προκειμένου να δοθούν νέοι αριθμοί στις εταιρείες του σταθερού δικτύου, απαιτεί παρέλευση διετίας περίπου κατά τους ειδικούς.
Η βασική όμως ένσταση αναφέρεται στο ότι Κυβέρνηση, έστω με
καθυστέρηση, δεν κατέθεσε έναν ολοκληρωμένο νόμο. Κατέθεσε ένα αόριστο, γενικόλογο και ασαφές πλαίσιο νόμου, με το οποίο όλα τα ουσιώδη και τα κρίσιμα είτε δεν θίγονται είτε παραπέμπονται για να ρυθμιστούν στο μέλλον με πλήθος προβλεπόμενων προεδρικών διαταγμάτων και Υπουργικών αποφάσεων αλλά και εσωτερικών κανονισμών της Εθνικής Επιτροπής Τηλεπικοινωνιών και Ταχυδρομείων, αγνώστου σήμερα περιεχομένου.
Στην αιτίασή μας για αόριστο και ασαφές νομοσχέδιο ο Υπουργός αρχικά στη Διαρκή Επιτροπή είπε ότι το νομοσχέδιο τάχα εξ ορισμού δεν μπορούσε να περιλαμβάνει τη δευτερογενή νομοθεσία. 'Ετσι ονόμασε -πρωτοτύπως- τις ελλείψεις, που αναφέρονται τάχα αποκλειστικά σε θέματα εφαρμογής. Σε απόδειξη της απίστευτης προχειρότητας -αν όχι του αλλοπρόσαλου χειρισμού-, στο τέλος της ίδιας συνεδρίασης ο Υπουργός δεσμεύτηκε να καταθέσει τις ρυθμίσεις που καλύπτουν τις ελλείψεις που σημειώσαμε μέχρι τη συζήτηση στην Ολομέλεια. Το επανέλαβε και τώρα, αλλά δεν το έχουμε μπροστά μας για να το συζητήσουμε.
Το νομοσχέδιο εξακολουθεί να μη δεσμεύεται σε σχέση με τον τρόπο αντιμετώπισης της επερχόμενης κοσμογονίας. 'Ενα σημαντικό μέρος του αναλίσκεται στη διατύπωση κοινότοπων ορισμών -τι σημαίνει δίκτυο πρόσβασης, τι σημαίνει περιαγωγή κ.α.- όρων που είναι βέβαια προσιτοί σε οποιονδήποτε αν καταφύγει στο τελευταίο επιστημονικό εγχειρίδιο, στο τελευταίο επιστημονικο σύγγραμμα. Αυτά λοιπόν τα ορίζει.
Αλλά σιωπά σχετικά με τα κριτήρια τα αναφερόμενα στον αριθμό των
αδειών που θα δοθούν. Σιωπά σχετικά με τα του αναγκαίου άμεσου ξεκαθαρίσματος του φάσματος των συχνοτήτων πριν από την απελευθέρωση ώστε

να προκύψουν οι διαθέσιμες ραδιοσυχνότητες. Σιωπά σχετικά με τα των αρχών κοστολόγησης και τιμολόγησης των τηλεπικοινωνιακών υπηρεσιών, που θα παρέχονται από αυτούς που θα πάρουν τις άδειες.
Οι αοριστολογίες και οι γενικότητες, από τις οποίες βρίθει το νομοσχέδιο, αποκαλύπτουν την ύποπτη πρόθεση του νομοθέτη να μην ορίσει οριστικά τα ουσιώδη, τα κρίσιμα της απελευθέρωσης των τηλεπικοινωνιών. 
Το νομοσχέδιο δεν ρυθμίζει, αλλά μεταθέτει για το μέλλον με έκδοση
όπως είπα πριν προεδρικών διαταγμάτων, υπουργικών αποφάσεων, ή με τον ίδιο τον κανονισμό της Ε.Ε.T.T., τη ρύθμιση θεμάτων σχετικών με τη σύνταξη του εθνικού κανονισμού ραδιοεπικοινωνιών, με την εσωτερική 
διάρθρωση της Ε.Ε.Τ.Τ., με την οργάνωση μόνιμης διαιτησίας της Ε.Ε.Τ.Τ. και τον ορισμό των διαφορών που θα υπαχθούν σε αυτήν, με την κατανομή ζωνών συχνοτήτων βάσει εθνικού σχετικού κανονισμού. Δεν ρυθμίζει αλλά μεταθέτει για το μέλλον τον καθορισμό των διαδικασιών δημόσιας 
διαβούλευσης, που -ορθώς, σημειώνω- προηγείται της χορήγησης των αδειών. Δεν ρυθμίζει, αλλά μεταθέτει για το μέλλον τη σύνταξη κανονισμού για τον τρόπο απόκτησης γενικών αδειών, τον καθορισμό ανώτατου ποσοστού
συμμετοχής του ιδίου προσώπου σε περισσότερες ομοειδείς τηλεπικοινωνιακές επιχειρήσεις, τα μέτρα προστασίας της δημόσιας υγείας και ασφάλειας από

τη λειτουργία των τηλεπικοινωνιακών συσκευών και εγκαταστάσεων, τον τρόπο έκδοσης μέσω της Ε.Ε.Τ.Τ. αδειών άλλων φορέων του ευρύτερου δημόσιου τομέα -παραδείγματος χάρη της ΔΕΗ, και θα έρθω στο θέμα αμέσως μετά. Δεν ρυθμίζει, αλλά μεταθέτει για το μέλλον τον καθορισμό της νομικής μορφής, του ελάχιστου κεφαλαίου και της ελάχιστης στελέχωσης των τηλεπικοινωνιακών επιχειρήσεων που θα λάβουν άδεια. Δεν ομιλεί, ρυθμίζει, αλλά μεταθέτει για το μέλλον τη διάρθρωση της Γενικής Γραμματείας Επικοινωνιών του Υπουργείου Μεταφορών και Επικοινωνιών. Δεν ρυθμίζει, αλλά μεταθέτει για το μέλλον τα της οικονομικής διαχείρισης της Ε.Ε.Τ.Τ. 
Για όλα αυτά το νομοχέδιο σιωπά. Και αναρωτιόμαστε, είναι ασήμαντα
αυτά, είναι τριτεύοντα; Αποτελούν ανιαρές τάχα λεπτομέρειες;
Δεν αποτελούν, αγαπητοί συνάδελφοι, λεπτομέρειες. Πότε με τη σιωπή του -σημειώνουμε-, πότε με το ασαφές της διατύπωσής του, το νομοσχέδιο εξυπηρετεί συγκεκριμένα ιδιωτικά συμφέροντα.
Ειδικότερα, δεν επιβάλλει την άμεση εθνική περιαγωγή, δηλαδή την
αναγκαία υπηρεσία δυνατότητας πραγματοποίησης τηλεφωνικής επικοινωνίας, ανεξάρτητα με την εταιρεία στο δίκτυο της οποίας είναι κάποιος συνδρομητής και έτσι απαλλάσσονται για ικανό χρονικό διάστημα οι ιδιωτικές εταιρείες κινητής τηλεφωνίας της σημαντικής δαπάνης οργάνωσης μιας τέτοιας ιδιαίτερα χρήσιμης για τους καταναλωτές υπηρεσίας.
Επίσης, προς όφελος ιδιωτικών συμφερόντων αποβαίνει η εσκεμμένη καθυστέρηση ορθολογικής κατανομής του φάσματος, που ήδη έθιξα, και η συντήρηση του θολού και αυθαίρετου τοπίου φάσματος που σήμερα επικρατεί. 
Επικίνδυνη για το καταναλωτικό κοινό είναι ακόμη η ασάφεια ως προς
την παροχή της ονομαζόμενης "καθολικής υπηρεσίας" εκ μέρους των τηλεπικοινωνιακών εταιρειών -αυτών που θα αποκτήσουν άδεια. Θα υποχρεώνονται να παρέχουν κάποιες ελάχιστες υπηρεσίες και μάλιστα σε ολόκληρη την επικράτεια- κάτι -ας πω- ανάλογο με την υποχρέωση λειτουργίας, των άγονων γραμμών στις μεταφορές; Και πού καθορίζονται οι υποχρεώσεις αυτές;
Επιπρόσθετα, σε ορισμένες περιπτώσεις δεν διευκρινίζεται ο χρόνος που θα τεθούν σε ισχύ οι κανονιστικές πράξεις εφαρμογής του νόμου, ούτε προκύπτει η οποιαδήποτε δέσμευση της ΕΕΤΤ να προβεί στην υλοποίησή τους εντός συγκεκριμένου χρονοδιαγράμματος.
Το νομοσχέδιο καθιδρύει έτσι ένα αναξιοκρατικό, ένα ευνοιοκρατικό,
ένα μη υγιώς ανταγωνιστικό καθεστώς, καθώς διατηρεί πολλά και κρίσιμα θέματα αρρύθμιστα, νεφελώδη, αόριστα, εκκρεμή. Και είναι προφανές ότι η Κυβέρνηση συνειδητά έτσι οργανώνει ένα θερμοκήπιο, συντηρεί ένα άρρωστο κλίμα αδιαφάνειας, ασυδοσίας και διαπλοκής.
'Αλλωστε, τα έργα και οι ημέρες της Κυβέρνησης, ιδιαίτερα στον τομέα των τηλεπικοινωνιών, δεν της περιποιούν καμία τιμή.
Αποτελεί σκάνδαλο πρώτου μεγέθους ο μονοψωνιακός χαρακτήρας των προμηθειών του ΟΤΕ, σκάνδαλο οικονομικό μα και σκάνδαλο θεσμικό, καθώς ο ΟΤΕ φαίνεται να μην ελέγχεται από την Κυβέρνηση, αλλά από .... τους
προμηθευτές τηλεπικοινωνιακού υλικού.
Σκάνδαλο αποτελούν και οι επενδύσεις του ΟΤΕ στο εξωτερικό. Γιατί
παρ'ότι πρόδηλα ασύμφορες για τον ίδιο τον οργανισμό, παρά ταύτα επιχειρούνται γιατί προδήλως υπηρετούν το συμφέρον του βασικού προμηθευτή του ΟΤΕ!
Σκάνδαλο αποτελεί επίσης η αποτυχία, το ναυάγιο της εξαγοράς του βουλγαρικού οργανισμού τηλεπικοινωνιών, καθώς προκλήθηκε από την εμμονή του ΟΤΕ να καταστούν οι Βούλγαροι δέσμιοι της "INTRAKOM" στις προμήθειες του τηλεπικοινωνιακού υλικού τους. Πράγμα που βέβαια οι Βούλγαροι απέρριψαν. Και, έτσι, στο βωμό της προσπάθειας εξυπηρέτησης ιδιωτικών συμφερόντων η Κυβέρνηση επέτρεψε τη θυσία του δημόσιου συμφέροντος, αφού η ακύρωση της εξαγοράς του βουλγαρικού οργανισμού τηλεπικοινωνιών ισοδυναμεί με εθνική ήττα! Δεν είναι μεγαλοστομία. Ισοδυναμεί πράγματι με εθνική ήττα στο ζωτικό βαλκανικό οικονομικό χώρο.
'Ονειδος επίσης αποτελεί το ναυάγιο στο οποίο φαίνεται να οδηγείται η εξαγορά του 35% του ρουμανικού οργανισμού τηλεπικοινωνιών, αυτή η κολοσσιαία επένδυση εξακοσίων εβδομήντα πέντε εκατομμυρίων δολαρίων, δηλαδή παραπάνω από διακοσίων δισεκατομμυρίων δραχμών.
Η εξαγορά τινάζεται στον αέρα, αφού κρίθηκε από τη ρουμανική Βουλή ως παράνομη, αδιαφανής και άκυρη, μομφή που διασύρει διεθνώς τη χώρα μας, καθώς καταγγέλλεται χρηματισμός από τον Ο.Τ.Ε. ενός πρώην Ρουμάνου Πρωθυπουργού και τεσσάρων υψηλόβαθμων κυβερνητικών αξιωματούχων με τριάντα δισεκατομμύρια δραχμές! Η πολυδιαφημισμένη οικονομική διείσδυση της Ελλάδος στα Βαλκάνια καταρρέει και υποκαθίσταται από την εξαγωγή της διαπλοκής.
'Αλλη μία κραυγαλέα περίπτωση υπηρέτησης ιδιωτικών συμφερόντων: Σε πείσμα του νόμου, ο οποίος καταστρατηγείται πριν ακόμη στεγνώσει η μελάνη του, επιβάλλεται από την Κυβέρνηση ο πραξικοπηματικός αποκλεισμός της Δ.Ε.Η. από τη συμμετοχή της στη δημοπράτηση των επτά αδειών -όχι μίας ή δύο- σταθερής ασύρματης τηλεφωνίας, κατά τρόπο ώστε αποτελεσματικά να αξιοποιείται το υπαρκτό δίκτυο της Δ.Ε.Η.
Η κυβερνητική αυτή μεθόδευση αποκλεισμού αντίκειται σκανδαλωδώς σε κάθε έννοια ελεύθερου ανταγωνισμού. Αντίκειται σκανδαλωδώς στην ίδια την απελευθέρωση της αγοράς, που υποτίθεται ότι επιδιώκουμε -και αν δεν την επιδιώκουμε, πάντως μας επιβάλλεται σε ένα μήνα-, καθώς η Κυβέρνηση φαίνεται να εξοστρακίζει από το σχετικό διαγωνισμό μία εταιρεία, που διαθέτει λόγω του δικτύου της ισχυρότατα όπλα.
ΒΑΣΙΛΗΣ ΚΕΔΙΚΟΓΛΟΥ: Ασύρματη τηλεφωνία και δίκτυα είναι αντίθετα. ΑΝΑΣΤΑΣΗΣ ΠΑΠΑΛΗΓΟΥΡΑΣ: 'Οχι, κύριε Κεδίκογλου, μιλάμε για τη σταθερή
ασύρματη τηλεφωνία σε διάκριση από την κινητή. Η πρώτη χρησιμοποιεί και ενσύρματη πρόσβαση και ασύρματη.
'Ελεγα, λοιπόν, ότι πλήττεται σε πολύ κρίσιμο βαθμό η Δ.Ε.Η., καθώς
έχει στηρίξει τις διαδικασίες μετοχοποίησής της -βγαίνει στο χρηματιστήριο- αλλά και την πορεία της εν γένει ανάπτυξής της στην εκμετάλλευση όλων των ευκαιριών που προσφέρει και η απελευθέρωση της αγοράς των τηλεπικοινωνιών και η απελευθέρωση της αγοράς της ενέργειας. 
Ακόμα, αγαπητοί συνάδελφοι, ο αποκλεισμός της Δ.Ε.Η. δημιουργεί
βαριές υπόνοιες ότι κάποια κυβερνητικά κέντρα απεργάζονται την απελευθέρωση της αγοράς, τόσο των τηλεπικοινωνιών όσο και της ενέργειας, κατά τρόπο κομμένο και ραμμένο στις επιταγές ενός κλειστού κυκλώματος διαπλεκομένων συμφερόντων που ενδιαφέρονται για τις αγορές αυτές. Προκύπτει εύλογα η υποψία ότι το πολύτιμο δίκτυο της παραγκωνιζόμενης σήμερα Δ.Ε.Η. προορίζεται για κάποιον -γνωστό ήδη;- ιδιώτη που θα αποκομίσει τεράστια κέρδη.
Είναι πια προφανές ότι οι επικείμενες απελευθερώσεις των δύο αυτών
αγορών μεθοδεύεται από τους καθ' ημάς "εκσυγχρονιστές" ως άλλη μία εκχώρηση προς τους διαπλεκόμενους εντολείς τους. Τα συμφέροντα των λίγων προηγούνται, φαίνεται, κατά τη σημερινή Κυβέρνηση, από την υπηρέτηση του δημοσίου συμφέροντος.
Σας αναφέρω και άλλο παράδειγμα -πρόσφατο, πριν από δύο ημέρες-,
επίσης απαράδεκτο. Η δημοπράτηση των αδειών ασύρματης τηλεφωνίας LMDS και η διασφάλιση γνήσια ανταγωνιστικού τοπίου, γνήσια ανταγωνιστικού καθεστώτος, έχουν ήδη ναρκοθετηθεί από το γεγονός ότι σήμερα με την ανοχή της Κυβέρνησης οι δύο μη κρατικές εταιρείες κινητής τηλεφωνίας έχουν πειρατικά καταλάβει τα ασύρματα δίκτυα και παράνομα δραστηριοποιούνται ως παρέχουσες υπηρεσίες σταθερής ασύρματης πρόσβασης
στην αγορά.
Οι καταγγελίες έχουν φθάσει στην Ευρωπαϊκή 'Ενωση, στις αρμόδιες
διευθύνσεις ανταγωνισμού και τηλεπικοινωνιών, ενώ το ουσιωδέστατο αθέμιτο πλεονέκτημα, που με την παράνομη αυτή δραστηριότητά τους αποκτούν οι παρανομούντες σε βάρος των επίδοξων ανταγωνιστών τους, υπονομεύει τον επικείμενο διαγωνισμό αδειοδότησης και άρα τα ίδια τα έσοδα του ελληνικού δημοσίου. Και ακόμα, καθιστά νόθα την πολυδιαφημισμένη απελευθέρωση της αγοράς.
Και όλα αυτά η Κυβέρνηση κάνει πως δεν τα βλέπει. Θα συνειδητοποιήσετε ότι έχετε την ευθύνη της διακυβέρνησης του τόπου και θα πάψετε να ενεργείτε, να συμπεριφέρεσθε ως εάν πρακτορεύετε ιδιωτικά συμφέροντα;
Τελευταία παρατήρηση: Η Κυβέρνηση ισχυρίζεται ότι καθιδρύει την Εθνική Επιτροπή Τηλεπικοινωνιών ως ανεξάρτητη διοικητική αρχή. 'Ομως, στην πραγματικότητα δημιουργείται μια κατ' εξοχήν εξαρτημένη δημόσια υπηρεσία, καθώς ο πρόεδρος και οι δύο αντιπρόεδροί της, κατά μεν την αρχική εκδοχή διορίζονταν από το υπουργικό συμβούλιο, κατά δε την τελική, που προέκυψε μετά τη δική μας καταγγελία για οφθαλμοφανή κομματική εξάρτηση, θα διορίζονται από τη δεδομένη όμως πλειοψηφία της Διάσκεψης των Προέδρων υπό τον Πρόεδρο της Βουλής. Τα μέλη της Εθνικής Επιτροπής Τηλεπικοινωνιών διορίζονται από τον Υπουργό Μεταφορών και Επικοινωνιών και οι υπάλληλοι επιλέγονται και αυτοί εκτός διαδικασιών ΑΣΕΠ. Οποία ανεξαρτησία!
Με το νομοσχέδιο, κυρίες και κύριοι συνάδελφοι, δεν μπαίνει τάξη στα των τηλεοπικοινωνιών, αλλά αντίθετα θεσμοθετείται η επίσημη αταξία. Μετά από τις παρατηρήσεις αυτές, είναι πρόδηλο ότι η Νέα Δημοκρατία καταψηφίζει το νομοσχέδιο κατ' αρχήν, κατ' άρθρον και στο σύνολο. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κυρία
Πρόεδρε, θα ήθελα το λόγο.
ΠΡΟΕΔΡΕΟΥΣΑ ('Αννα Μπενάκη-Ψαρούδα): 'Εχει ζητήσει το λόγο ο κ.
Σπυρόπουλος. Θέλετε να παρέμβετε τώρα;
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ναι. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, έχετε το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κυρίες και
κύριοι συνάδελφοι, μου κάνουν εντύπωση πάντοτε οι μεγάλες φράσεις. Εντυπωσιάζομαι από παιδί. Πιστεύω, όμως, ότι οι μεγάλες φράσεις πρέπει να έχουν και μεγάλο περιεχόμενο. Διότι μεγάλες φράσεις κενές περιεχομένου δημιουργούν μια αίσθηση ελαφρότητας.
Θα γίνω συγκεκριμένος με δύο φράσεις. Ο προλαλήσας είπε προηγουμένως ότι εδώ υπάρχει μια πιθανότητα πρακτόρευσης συμφερόντων, επειδή απαγορεύουμε σε δύο δυνατότητες, όταν υπάρχει ένας συγκεκριμένος ιδιοκτήτης με άνω του 15% να κατέβει στο διαγωνισμό. Τι θα έλεγαν, αν ιδιωτικά συμφέροντα με πολλαπλές συμμετοχές θα κατέβαιναν στο διαγωνισμό; Θα ήταν αυτό απόδειξη διαπλοκής, ή αυτό ακριβώς θέλετε;
ΑΝΑΣΤΑΣΗΣ ΠΑΠΑΛΗΓΟΥΡΑΣ: Αποφασίστε εσείς τι θέλετε.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Τα νομίσματα έχουν δύο όψεις και δεν έχετε καμία δυνατότητα και κανένα κύρος να λέτε αυτά που λέτε.
ΙΩΑΝΝΗΣ ΚΕΦΑΛΟΓΙΑΝΝΗΣ: Πάρτε τις μεγάλες κουβέντες πίσω. Είσθε
διαπλεκόμενοι.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος
του ΠΑΣΟΚ κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κυρία Πρόεδρος, κυρίες και κύριοι συνάδελφοι, σε καμια περίπτωση δεν θα ακολουθήσω τον ολισθηρό αντιπολιτευτικό και αντιπαραθετικό λόγο προς τον κοινοβουλευτικό εκπρόσωπο της Νέας Δημοκρατίας.
Θεωρώ ότι η σημερινή αγόρευση του κοινοβουλευτικού εκπροσώπου βρύθει στοιχείων χαρακτηρισμών, καταγγελτικών και βέβαια απορώ πως είναι δυνατόν σε μια ευνομούμενη κοινοβουλευτική δημοκρατία από έναν έμπειρο κοινοβουλευτικό να απονέμονται τόσο εύκολα τόσο σοβαρά καταγγελτικού περιεχομένου θέματα, χωρίς να υπάρχει ούτε μια αιτιολόγηση.
Να σας πω τι ειπώθηκε; Θα αναφερθώ σε ένα-δύο σημεία και θα κλείσω το θέμα. Ειπώθηκαν πράγματα που σε κάθε περίπτωση προσβάλουν τη νοημοσύνη και των Βουλευτών και βέβαια όλων όσων μας ακούν. Ουσιαστικά είπε ότι τα
πάντα αποτελούν σκάνδαλο σε σχέση με τον Ο.Τ.Ε., σε σχέση με τις τηλεπικοινωνίες, ότι η Κυβέρνση είναι εγκλωβισμένη στη λογική των σκανδάλων, ότι είναι σκάνδαλο η αγορά των τηλεπικοινωνιών της Σερβίας, είναι σκάνδαλο η μη αγορά της Βουλγαρίας, θα ήταν σκάνδαλο αν αγόραζε τη Βουλγαρία, είναι σκάνδαλο η αγορά της Ρουμανίας, θα ήταν μη σκάνδαλο αν δεν αγοράζαμε τη Ρουμανία. Ε, λοιπόν, νομίζω ότι αυτή ακριβώς η πολιτική λογική είναι πραγματικά ένα σκάνδαλο που τελικά σκανδαλίζει και τη λογική μας αλλά και την πολιτική σοβαρότητά μας.
Κυρίες και κύριοι συνάδελφοι, δεν θα μπω σε αυτή τη λογική. 'Αλλωστε θέλω να δώσω μία και μόνο απάντηση. Η τοποθέτηση του κ. Παπαληγούρα σήμερα ήταν εντελώς διαφορετική και έξω από την όποια λογική είχε η τοποθέτησή του στη Διαρκή Επιτροπή. Μάλιστα, σε εκείνο το πεδίο είχε μπροστά του τους εκπροσώπους των φορέων. Θα μπορούσε να ρωτήσει τον εκπρόσωπο του Συνδέσμου των Ελληνικών Βιομηχανικών αν πράγματι ήταν όλα αυτά σκάνδαλα και αν πράγματι η Κυβέρνηση με το νομοθέτημα αυτό στρεβλώνει τον ανταγωνισμό κλπ. Ειπώθηκαν τέτοιες ερωτήσεις εκεί και βέβαια δόθηκαν συγκεκριμένες απαντήσεις. Και οι απαντήσεις ήταν ακριβώς 
στην εντελώς διαφορετική κατεύθυνση από αυτή που ήθελε να περάσει ο κ. Παπαληγούρας με την τοποθέτησή του, ότι το νέο θεσμικό πλαίσιο, ο νόμος

πλαίσιο διαμορφώνει μία εικόνα υγιούς ανταγωνισμού. Είναι η μεγάλη πρόκληση για όσους θέλουν να επενδύσουν στις τηλεπικοινωνίες, αυτό είπαν οι θεσμικοί εκπρόσωποι, όλων όσων θα κληθούν να συμμετάσχουν στον ανταγωνισμό. Ο μόνος που δεν το άκουσε αυτό ήταν ο κ. Παπαληγούρας, η Νέα Δημοκρατία.
Κυρίες και κύριοι συνάδελφοι, θα περάσω σε ένα άλλο σημείο, γιατί
νομίζω ότι αυτός ο νόμος-πλαίσιο έχει και κάποια ιστορικά στοιχεία. Είναι μία ιστορική στιγμή για την ελληνική Βουλή. Πιστεύω ότι όλοι μας πρέπει να ξέρουμε την πορεία εξέλιξης των τηλεπικοινωνιών.
Στη χώρα μας υπήρξαν οι φρυκτωρίες, ουσιαστικά ο φάρος, και οι
φρυκτωρίες ήταν τα πρώτα ερεθίσματα ή τα πρώτα εργαλεία επικοινωνίας και επικοινωνιών. Στη συνέχεια βέβαια και στον 18ο αιώνα υπήρξαν και άλλα, όπως ήταν ο οπτικός τηλέγραφος, τα τηλεσκόπια, το ηλιόγραφο και άλλα. 'Οταν μπήκαμε στο 19ο αιώνα άρχισαν πια να υπάρχουν τα πρώτα ψήγματα τεχνολογικής προσέγγισης της σημερινής πραγματικότητας.

Ο Κλόσαμπ ανακάλυψε ουσιαστικά το πρώτο τηλεπικοινωνιακό εργαλείο. Στη συνέχεια ήρθε ο Κράχαμ Μπελ με το πρώτο τηλέφωνο, ο Μαρκόνι με την
πρώτη ασύρματη επικοινωνία και σε όλη αυτή την περίοδο η Ελλάδα
βρισκόταν στο περιθώριο, συγκροτήθηκε σαν κράτος και το 1958 ουσιαστικά τηλεπικοινωνιακά εργαλεία.
Πιστεύω ότι θα ήταν σημαντικό για όλους όσους επιχειρούμε να

ερμηνεύσουμε τις εξελίξεις, να ξέραμε τις εξελίξεις. Και όταν μιλούμε για την εξέλιξη των επικοινωνιών, καλό θα ήταν να είχαμε μελετήσει και τη διαχρονική τους πορεία από το 1825 μέχρι σήμερα. Αν το κάνουμε αυτό, τότε ίσως να κατανοήσουμε και την εναγώνια προσπάθεια του ελληνικού κράτους, της κρατικής αρχής, να συμβιώσει με αυτήν την εξελισσόμεμενη πραγματικότητα και τις διάφορες φάσεις που υιοθέτησε το ελληνικό κράτος για να αναπτυχθεί τηλεπικοινωνικά.
Υπήρχε φάση που τα πάντα τα είχε εκχωρήσει στους ιδιώτες, υπήρχε φάση που τα ξαναπήρε πάλι στα χέρια του, γιατί δεν μπορούσαν οι ιδιώτες, και βέβαια στην τελική φάση από το 1965-1970 και μετά, από τότε ουσιαστικά διεφάνη η προοπτική της σημερινής εξέλιξης.
Να σας πω ένα ενδεικτικό νούμερο, για να δείτε πόσο σημαντικές και πόσο γρήγορες είναι οι εξελίξεις. Το 1949 στην Ελλάδα αντιστοιχούσε μία τηλεφωνική συσκευή σε κάθε εκατό κατοίκους. Σήμερα έχουμε πεντέμισι εκατομμύρια σταθερές τηλεπικοινωνιακές συνδέσεις και τέσσερα και πλέον εκατομμύρια κινητά τηλέφωνα.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Πέντε
εκατομμύρια.
ΡΟΒΕΡΤΟΣ ΣΠΥΡΟΠΟΥΛΟΣ: Πέντε. Και δεν μιλώ για τις άλλες μορφές επικοινωνιών, δεν μιλώ για το διαδίκτυο, για να μην πω ποσοτικά στοιχεία τα οποία αυτή τη στιγμή δεν τα έχω. Κατανοείτε μέσα σ' αυτά τα πενήντα χρόνια ποια ήταν η έκρηξη στον τομέα των τηλεπικοινωνιών. Αυτό που θέλω να εντοπίσω είναι ότι αυτό που συνέβη τα προηγούμενα πενήντα χρόνια δεν έχει σε τίποτα να αντιστοιχηθεί με αυτό που θα συμβεί στα επόμενα πενήντα. Και ουσιαστικά το νομοθέτημα έρχεται να δημιουργήσει το πλαίσιο

λειτουργίας, όπου το κράτος θα σηματοδοτήσει τη δική του παρουσία στις εξελίξεις της επόμενης δεκαετίας ή της επόμενης πεντηκονταετίας. 
Νομίζω ότι είναι πολύ καθαρό και πολύ διαυγές το πολιτικό πλαίσιο που
επιλέγει η Κυβέρνηση. Τι λέει μέσα από το πλαίσιο, το οποίο θέτει σήμερα στην κρίση της Εθνικής Αντιπροσωπείας; Σαφώς δεν λέει τίποτα απ'όλα όσα είπε ο κ. Παπαληγούρας. Μάλιστα, θέλω να εντοπίσω ότι ο κ. Παπαληγούρας τεχνηέντως εντόπισε τα κενά, τα οποία θα καλυφθούν εκ των πραγμάτων με το δευτερογενές δίκαιο σαν ελλείψεις του νομοσχεδίου. Κάλεσε και έκρινε ότι το Υπουργείο θα έπρεπε να ορίσει ακόμα και τις οργανικές θέσεις στο νομοσχέδιο της τάδε υπηρεσίας, του τάδε οργανισμού. Η βασική φιλοσοφία με την οποία κανείς νομίζω δεν διαφωνεί -ούτε η Νέα Δημοκρατία κατά βάση δεν διαφωνεί- είναι ότι σε ένα νόμο-πλαίσιο εκ των πραγμάτων πρέπει να υπάρχει δευτερογενές δίκαιο και μάλιστα το οποίο θα μεταλλάσσεται και θα προσαρμόζεται με όλες τις εξελίξεις.
Ο κ. Παπαληγούρας συνεπώς εντόπισε ελλείψεις στο νομοσχέδιο, ενώ
ξέρει πολύ καλά ότι αυτές οι ελλείψεις θα καλυφθούν σε σαφώς προσδιορισμένες προθεσμίες και με προσδιορισμένους τους όρους που θα εμπεριέχονται στο δευτερογενές δίκαιο είτε με προεδρικά διατάγματα είτε με υπουργικές αποφάσεις. Ακόμα νομίζω ότι δεν διεπίστωσε ή δεν τοποθετήθηκε πάνω στα πολιτικά κλειδιά του νομοσχεδίου. Και υπάρχει πεδίο δόξης λαμπρόν να τοποθετηθεί η Νέα Δημοκρατία πάνω σ' αυτά.
Τα πολιτικά κλειδιά του νομοσχεδίου είναι τρία. Θα πρέπει να πάρετε θέση και δεν μπορείτε να υπεκφεύγετε μιλώντας για σκάνδαλα και τέτοιες ανοησίες.
Το πρώτο πολιτικό κλειδί αφορά στην πολιτική απόφαση της προσαρμογής ή μη στις νέες εξελίξεις. Είστε υπέρ ή κατά; Πρέπει να απαντήσετε. Μην υπεκφεύγετε με ιδιότυπους λαϊκισμούς.
Δεύτερο σημείο: Αφορά στο κατά πόσο το σχέδιο νόμου δημιουργεί το θεσμικό πλαίσιο γι'αυτήν την προσαρμογή. Κρίνετέ το αυτό, εάν μπορείτε. Δώστε συμπληρωματική πρόταση. Ουσιαστικά σιωπάτε.
Και το τρίτο αφορά την ίδια την πολιτική απόφαση της Κυβέρνησης να
ανακηρύξει, να αναγορεύσει την Εθνική Επιτροπή Τηλεπικοινωνιών και Ταχυδρομείων ως βασική αρχή που θα καθορίζει τους κανόνες ανταγωνιστικής λειτουργίας αυτής της αγοράς. Δύο-τρία τέτοια κλειδιά είναι. Πάρτε θέση πάνω σ' αυτά. Πείτε πού συμφωνείτε και πού διαφωνείτε.
Κυρίες και κύριοι συνάδελφοι, πιστεύω ότι ο νόμος-πλαίσιο είναι σαφώς προς τη σωστή κατεύθυνση. Πιστεύω ότι ο νόμος-πλαίσιο δημιουργεί τις προϋποθέσεις του μετασχηματισμού των ως τώρα γνωστών τηλεπικοινωνιών σε ηλεκτρονικές επικοινωνίες. Αυτή είναι η ουσία. Διαμορφώνει τους όρους μεταλλαγής των εθνικών μονοπωλίων μέσα στις νέες συνθήκες που διαμορφώνονται γι'αυτά στην ελεύθερη αγορά, στον ανταγωνισμό. Οι αδυσώπητες εξελίξεις αυτό επιβάλλουν. Η στασιμότητα θα οδηγούσε τον Οργανισμό Τηλεπικοινωνιών στο περιθώριο και στη χρεοκοπία και, βέβαια, θα καθιστούσε ανίκανη και ανήμπορη τη χώρα να εγκαθιδρύσει ή να αναπτύξει για το λαό, για τους νέους, για τις επόμενες γενιές τις ηλεκτρονικές επικοινωνίες. 'Aρνηση, δηλαδή, προσαρμογής ουσιαστικά θα ήταν καταστροφική για τις επόμενες γενιές.
Ο κυρίαρχος στόχος είναι φανερός: Είναι να προχωρήσουμε μέσα στο
2003 στο νέο αναθεωρημένο θεσμικό πλαίσιο με οριοθέτηση των πολιτικών μας επιλογών στην εκπόνηση των βασικών πέντε οδηγιών: της οδηγίας- πλαίσιο για τους ειδικούς και γενικούς πολιτικούς στόχους και των τεσσάρων ειδικών οδηγιών που θα αφορούν την αδειοδότηση, τη διασύνδεση, τη διαλειτουργία, την καθολική υπηρεσία και την προστασία των δεδομένων. 
'Εχουμε γνώση -νομίζω έχετε γνώση, όλοι έχουμε- ότι καλούμεθα να
νομοθετήσουμε για ένα θέμα που τα επόμενα χρόνια και οι προβλέψεις στη δυναμική της εξέλιξής του είναι παρακινδυνευμένες. Μία πρόβλεψη είναι ασφαλής: 'Οτι σ' αυτόν το χώρο μπορεί να περιμένουμε εκπλήξεις. Η μοναδική πρόβλεψη, που δεν απειλεί να μας οδηγήσει σε διάψευση, είναι αυτή.
Από κει και πέρα, κυρίες και κύριοι συνάδελφοι, πιστεύω ότι ειδικότερα αυτό το σχέδιο νόμου, αυτός ο νόμος-πλαίσιο, ίσως είναι ο μόνος, ίσως είναι ο πρώτος που δοκιμάζει το ελληνικό Κοινοβούλιο, τη δυνατότητα όλων μας να ενημερωνόμαστε, τη δυνατότητα όλων μας να τιθασεύουμε τις κομματικές, τις μικροκομματικές ή τις προσωπικές μας δυνατότητες και αδυναμίες πάνω σε μια νέα πρόκληση, που εκ των πραγμάτων
θα υπάρχει μπροστά μας, όπου κι αν είμαστε, είτε στην Κυβέρνηση ή στην Αντιπολίτευση.
Θα υπάρχουν τα επόμενα χρόνια μπροστά μας νομοθετήματα που δεν θα
μπορούμε να τα παρακολουθούμε με την παραδοσιακή αντιπολιτευτική ή κυβερνητική λογική. Υπάρχουν νομοθετήματα που απαιτούν συναινέσεις, συγκλίσεις, συμφωνίες. 'Ενα τέτοιο νομοθέτημα είναι αυτό.
Και πολύ λυπάμαι που η Νέα Δημοκρατία ουσιαστικά φυγομαχεί από την
πρώτη πρόκληση, που αντιμετωπίζει ως θεσμικό κόμμα, πάνω σ' ένα νομοσχέδιο που παρόμοιά του φαίνεται ότι τα επόμενα χρόνια θα υπάρξουν πολλά.
Θέλω να κλείσω, κυρίες και κύριοι συνάδελφοι -ο χρόνος μου υπεραρκεί, έχω καλυφθεί, νομίζω, και από το συνάδελφο εισηγητή και από τον κύριο Υπουργό- τονίζοντας με ιδιαίτερη έμφαση την πίστη του κόμματός μας, την πίστη της Κοινοβουλευτικής μας Ομάδας ότι, αν ο πολιτικός μας δρόμος και η αναμέτρηση των πολιτικών μας ιδεών δεν γίνει έξω από το μίζερο και λασπωμένο δρόμο που έχει επιλέξει η Νέα Δημοκρατία για να αντιπολιτευθεί την Κυβέρνηση, αν όλα αυτά δεν συμβούν, δεν σημαίνει ότι για μας δυσκολεύουν τα πράγματα. Ενδεχομένως στο θέμα της σκοπιμότητας να διευκολυνόμαστε.
Ωστόσο με αυτήν της την τακτική η Νέα Δημοκρατία ουσιαστικά εμποδίζει την αναβάθμιση του πολιτικού διαλόγου. Συσκοτίζει τη δυνατότητα που έχει και η ίδια και τα άλλα κόμματα να διατυπωθεί ουσιαστική πολιτική κουβέντα σ' αυτήν την Αίθουσα.
Η θεσμική αντιπολίτευση είναι μία κυρίαρχη δύναμη σε ένα πολιτικό
σύστημα. Δεν είναι αμελητέα. Οι ευθύνες σας είναι σημαντικές, είναι διαχρονικές. Θα τις βρείτε μπροστά σας.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Θέλετε να παρέμβετε, κύριε
Υπουργέ;
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ναι, κυρία
Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, κύριε Υπουργέ.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, θέλω να πω ότι προηγουμένως μου δόθηκε η εντύπωση με αυτά τα οποία είπα ότι έθιξα τον κ. Παπαληγούρα. 'Οχι μόνον δεν ήταν πρόθεσή μου, απλώς αντέδρασα σε κάποιους χαρακτηρισμούς και δεν μπορούσε να ήταν διαφορετικά, διότι τον κ. Παπαληγούρα και τον σέβομαι και τον συμπαθώ πάρα πολύ προσωπικά.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Παυλόπουλος έχει το λόγο. ΠΡΟΚΟΠΗΣ ΠΑΥΛΟΠΟΥΛΟΣ: Κυρίες και κύριοι συνάδελφοι, σε κάθε
νομοσχέδιο πέρα από τις επί μέρους διατάξεις, είναι ορισμένες οι οποίες αποδίδουν το πνεύμα και την ουσία του. Και είναι εκείνες, ανεξάρτητα από το αν συμφωνεί ή διαφωνεί κανείς σε ειδικότερα θέματα, που καθορίζουν και το αν και κατά πόσο μπορεί κατά συνείδηση να το ψηφίσει κανείς και να το θεωρήσει ότι κινείται προς την ορθή κατεύθυνση.
Σπεύδω νας σας πω ότι αυτό το νομοσχέδιο από τα τέσσερα πρώτα του
άρθρα δίνει τις εξετάσεις εκείνες και τα δείγματα γραφής που θα επέβαλαν όχι σε εμάς, στην Αξιωματική Αντιπολίτευση μόνο, σε εσάς πρωτίστως -και αναφέρομαι και στον Κοινοβουλευτικό Εκπρόσωπο του ΠΑ.ΣΟ.Κ.- να ζητήσετε από τον Υπουργό να το είχε πάρει ήδη από την επιτροπή πίσω. Και θα σας πω ευθύς αμέσως. Ποια είναι η ψυχή, η καρδιά, αυτού του νομοσχεδίου; Αυτό το νομοσχέδιο στηρίζεται στην ύπαρξη μιας ανεξάρτητης διοικητικής αρχής, την Εθνική Επιτροπή Τηλεπικοινωνιών και Ταχυδρομείων, η οποία θα έχει τη μεγάλη ευθύνη του να ρυθμίσει όλα τα θέματα σ'αυτόν τον καίριο τομέα και να διασφαλίσει τους όρους διαφάνειας. Και έρχεται αυτήν τη στιγμή αυτό το νομοσχέδιο, συνιστά μια ανεξάρτητη διοικητική αρχή και καθορίζει τους όρους συγκρότησής της.
Κύριε Υπουργέ, όταν οι αρμόδιοι φορείς του Υπουργείου σας κατασκεύαζαν αυτό το νομοθέτημα, δεν σκέφθηκε κανείς, δεν αναλογίστηκε, ότι υπάρχει μια διαδικασία Αναθεώρησης του Συντάγματος, η οποία όχι μόνο βρίσκεται στο τέλος της αλλά αυτή η διαδικασία αναθεώρησης έχει καταλήξει σχεδόν ομόφωνα, τουλάχιστον σε ορισμένα θέματα, που έπρεπε, εν πάση περιπτώσει, να τα λάβετε υπόψη σας; Κανείς δεν σας είπε τι λέει αυτή η πρόταση αναθεώρησης, όπως ομόφωνα έχει γίνει δεκτή κατά βάση σε δύο καίρια θέματα; Εκείνα που αφορούν τη συγκρότηση των ανεξάρτητων διοικητικών αρχών και αυτά που αφορούν τα θέματα πρόσληψης προσωπικού;
Και θεωρείτε ότι είναι πολιτικώς πρέπον να φέρνετε αυτήν τη στιγμή, όταν σε μια εβδομάδα ξεκινάμε στην Ολομέλεια, τη διαδικασία της οριστικής ψήφισης της αναθεώρησης, να φέρνετε ένα νομοσχέδιο που παραβιάζει ωμά και το άρθρο 101Α, όπως θα διατυπωθεί στην Ολομέλεια και το άρθρο 103. Να σας πω γιατί ευθέως: Τι μας λέει αυτό το νομοσχέδιο, το οποίο έρχεται -επαναλαμβάνω- μια εβδομάδα πριν ξεκινήσει η διαδικασία της οριστικής πλέον ψήφισης της Αναθεώρησης του Συντάγματος; Μας λέει ότι αυτή η διοικητική αρχή είναι ανεξάρτητη και μας λέει ότι, πρώτον, τα μέλη της και δει ο πρόεδρος και ο αντιπρόεδρός της να διορίζονται με απόφαση του Υπουργικού Συμβουλίου μετά από γνώμη της αρμόδιας επιτροπής της Βουλής... 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): 'Εχει αλλάξει. ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, θα ακούσετε μέχρι το τέλος τι θα
πω και κατόπιν θα αποφασίσετε. Αλλά περιμένετε να ακούσετε. Μιλάω για το νομοσχέδιο όπως το φέρατε στην επιτροπή. Δεν το γνωρίζατε όταν είχε έρθει στην επιτροπή και όταν βρισκόσασταν στις παραμονές εδώ, δεν γνωρίζατε τι είχε πει η Επιτροπή Αναθεώρησης;
'Ερχεσθε λοιπόν, φτιάχνετε ένα νομοσχέδιο, επιχειρείτε να το φέρετε -ο Υπουργός Τύπου και Μέσων Μαζικής Ενημέρωσης- εδώ για να το περάσετε και να συγκροτείται υπό τον απόλυτο έλεγχο της εκτελεστικής εξουσίας. Και φυσικά έχει προηγηθεί η ιστορία του νομοσχεδίου του Υπουργού Τύπου και Μέσων Μαζικής Ενημέρωσης και αναγκάζεσθε να το προσαρμόσετε στο άρθρο 101Α. Το προσαρμόζετε; Πρώτα-πρώτα, θα ισχύσουν αυτά που είπαμε και στον κ. Ρέππα, που είχε το προηγούμενο νομοσχέδιο που βρισκόταν εδώ. Το προσαρμόζετε στη διατύπωση την οποία έχει το σημερινό άρθρο 101Α του Συντάγματος. Θα το ξεχάσετε, κύριε Υπουργέ, εγώ θα το επαναλάβω, γιατί δεν το άκουσε, φαίνεται, και δεν θέλησε να ακούσει τη φωνή της λογικής ο κ. Ρέππας. Σας το λέω και εσάς.
Το προσαρμόζετε στο άρθρο 101, όπως διαμορφώθηκε την τελευταία στιγμή πάνω στις ψηφοφορίες και όχι όπως το είχαμε διαμορφώσει ομόφωνα ως Επιτροπή Αναθεώρησης του Συντάγματος.
Εκεί είχαμε πει ότι αρμόδια για τις ανεξάρτητες διοικητικές αρχές θα είναι η κοινοβουλευτική επιτροπή της Βουλής με πλειοψηφία των 3/5. Ξαφνικά ο κ. Βενιζέλος υπό την πίεση κάποιων, που ξέρετε όλοι σας, έρχεται και παίρνει πίσω αυτή την πρόταση και παρά τις αντιδράσεις τις δικές σας από το χώρο του ΠΑΣΟΚ, ούτε λίγο ούτε πολύ καθορίζει ως αρμόδια τη Διάσκεψη των Προέδρων.
Κάνετε και εσείς το ίδιο σφάλμα που έκανε ο κ. Ρέππας. Το φέρνετε
πρώτα απ' όλα χωρίς να έχετε λάβει υπόψη σας την Αναθεώρηση του Συντάγματος, το προσαρμόζετε στη συνέχεια στην πρόταση αναθεώρησης του 101 άρθρου, όπως διαμορφώθηκε την τελευταία στιγμή και προκαταλαμβάνετε τι πρόκειται να πει η Επιτροπή Αναθεώρησης του Συντάγματος. Δηλαδή μας λέτε ότι θα φτιάξετε τώρα μια ανεξάρτητη διοικητική αρχή, η οποία δεν θα μπορέσει να λειτουργήσει ως το τελείωμα της διαδικασίας Αναθεώρησης του Συντάγματος, γιατί θα πρέπει να τροποποιηθεί ο Κανονισμός για να το κάνετε αυτό. Δεν ξέρω αν έχετε συλλογιστεί ότι πρέπει πρώτα να τροποποιηθεί ο Κανονισμός πλέον για να μπορέσετε να το κάνετε έτσι όπως λέτε και να προσαρμόσετε το 101 άρθρο.
Θα πρέπει λοιπόν να τελειώσει η διαδικασία Αναθεώρησης του Συντάγματος και ο Κανονισμός της Βουλής και τότε να συγκροτηθεί η επιτροπή. Δηλαδή μας λέτε να ψηφίσουμε τώρα μια διάταξη νόμου που παραπέμπει σε μια διάταξη της Επιτροπής Αναθεώρησης του Συντάγματος, η οποία ενδεχομένως θα ανατραπεί. Γιατί είναι γνωστό ότι αντιρρήσεις υπήρχαν μέσα στην επιτροπή και από τους συναδέλφους σας μέσα στη Βουλή και μας ζητάτε ένα είδος επιταγής εν λευκώ εκ των προτέρων για το τι πρόκειται να κάνουμε εδώ.
Διερωτάται κανείς: γιατί δεν περιμένετε τουλάχιστον ως προς τη συγκρότηση της επιτροπής, να δείτε πού θα καταλήξει η Επιτροπή Αναθεώρησης του Συντάγματος; Γιατί προκαταλαμβάνετε τον αναθεωρητικό νομοθέτη μέσα απ' αυτό το νομοσχέδιο; Ξέρετε σε τι συμπέρασμα θα καταλήξει; Πού ξέρετε ότι αυτή η απόφαση, όπως είναι, θα καταλήξει έτσι και δεν θα είναι η αρμόδια κοινοβουλευτική επιτροπή; Και, εν πάση περιπτώσει, δεν σκέπτεσθε ότι για να γίνει αυτό πρέπει, όπως είπα και προηγουμένως, να τελειώσει η Αναθεώρηση του Συντάγματος και να αλλάξει ο Κανονισμός της Βουλής;
Το ίδιο είπαμε και στον κ. Ρέππα, το ίδιο λέμε και τώρα. Καταλάβατε,
κύριε Βούλγαρη, τι λέω;
Επαναλαμβάνω λοιπόν και πάλι ότι προσαρμόζεται το νομοσχέδιο όπως λέει το άρθρο 101 του Συντάγματος με την τωρινή του διατύπωση, εκείνη τη διατύπωση που προέκυψε κατά τη διάρκεια των ψηφοφοριών, ενώ άλλη ήταν η ομόφωνη πρόταση της Επιτροπής Αναθεώρησης πλην νομίζω του Συνασπισμού και λέτε ότι θα γίνει από τη Διάσκεψη των Προέδρων, όπως λέει το άρθρο 101. Αυτή δεν είναι η πρότασή σας;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Μη ρωτάτε, κύριε Παυλόπουλε.
'Εχει διανεμηθεί το κείμενο και μπορεί να το διαβάσετε.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κάναμε μία αντίστοιχη ρύθμιση με αυτή του Ε.Ρ.Σ. με την τροποποίηση που καταθέσαμε σήμερα εδώ για τον ορισμό του Προέδρου, των δύο Αντιπροέδρων και των μελών της Εθνικής Επιτροπής Επικοινωνιών και Ταχυδρομείων.
Εσείς λέτε τώρα για τη ρύθμιση που έγινε στο νομοσχέδιο που ψηφίστηκε στο σύνολο σήμερα. Κάναμε λοιπόν την αντίστοιχη ρύθμιση με αυτή του Ε.Ρ.Σ. και επιμένετε ότι δεν έπρεπε να κάνουμε αυτή τη ρύθμιση; Διότι σήμερα συζητάμε και πρέπει να ψηφίσουμε ένα νομοσχέδιο για το πώς στελεχώνεται και καθορίζονται τα μέλη της Εθνικής Επιτροπής Τηλεπικοινωνιών και Ταχυδρομείων. Μπορούμε να παραπέμπουμε σε μια μελλοντική απόφαση;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εντάξει, κύριε Βούλγαρη, δώσατε τη διευκρίνιση και κατάλαβε ο κ. Παυλόπουλος.
ΠΡΟΚΟΠΗΣ ΠΑΥΛΟΠΟΥΛΟΣ: Δεν ήσασταν εδώ και λογικό είναι να μη γνωρίζετε τη συζήτηση που έγινε. Εγώ σας ρωτώ ένα πράγμα πολύ απλό. Μέχρις ότου οριστικοποιηθεί η Αναθεώρηση του Συντάγματος και αλλάξει ο Κανονισμός της Βουλής, αυτή τη ρύθμιση, την οποία μας καλείτε να ψηφίσουμε, μπορείτε να την εφαρμόσετε;
Αν μεθαύριο ψηφισθεί ο νόμος σας από τη Βουλή και από τον Πρόεδρο της Δημοκρατίας κυρωθεί ο σχετικός νόμος, σας ερωτώ: μπορείτε πριν από την Αναθεώρηση του Συντάγματος και την αλλαγή του Κανονισμού της Βουλής να συγκροτήσετε την Επιτροπή Τηλεπικοινωνιών και Ταχυδρομείων με τη μορφή την οποία τη φέρνετε; Ναι ή όχι;
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Να σας απαντήσω;
ΠΡΟΚΟΠΗΣ ΠΑΥΛΟΠΟΥΛΟΣ: Ευχαρίστως.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): 'Οχι τώρα. Δεν μπορεί να συνεχισθεί έτσι η συζήτηση, κύριε Παυλόπουλε. Θα πάρει το λόγο μετά ο κύριος Υπουργός και θα σας απαντήσει.
ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, όταν μου απαντάει ο αρμόδιος Υπουργός και μου λέγει ότι έκανε ό,τι έκανε ο κ. Ρέππας και δεν έχει καταλάβει την κριτική η οποία έγινε στο νομοσχέδιο αυτό και που οδήγησε τους πάντες -πλην της Πλειοψηφίας- να το καταψηφίσουν, από εκεί και πέρα πρέπει να δώσει ορισμένες εξηγήσεις.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κυρία
Πρόεδρε, αν μου επιτρέπετε, να δώσω μια απάντηση.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Παρακαλώ, κύριε Υπουργέ.
Πάντως ο χρόνος σας τρέχει, κύριε Παυλόπουλε.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Παυλόπουλε, η Επιτροπή Τηλεπικοινωνιών και Ταχυδρομείων είναι διορισμένη και ο νόμος προβλέπει μεταβατική διάταξη για την ισχύ των αποφάσεων της Εθνικής Επιτροπής μέχρι να ισχύσει η διάταξη την οποία συζητούμε. Επομένως δεν υπάρχει νομικό κενό.
ΠΡΟΚΟΠΗΣ ΠΑΥΛΟΠΟΥΛΟΣ: 'Ετσι επιβεβαιώνετε αυτό που σας λέγω. Μας καλείτε λοιπόν και μας λέτε μέχρις ότου συγκροτηθεί αυτή η επιτροπή θα πρέπει να ισχύσει ο νόμος που ίσχυε μέχρι τώρα. Και θα συγκροτηθεί έτσι όταν το επιτρέψει η Αναθεώρηση του Συντάγματος και όταν το επιτρέψει ο Κανονισμός της Βουλής. Και σας ερωτώ εκ των προτέρων.
ΑΝΔΡΕΑΣ ΛΟΒΕΡΔΟΣ: Μπορεί ο Κανονισμός της Βουλής να αλλάξει νωρίτερα. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Θα παρακαλέσω να μη γίνεται
διάλογος. Τελειώνετε, κύριε Παυλόπουλε. Είναι γεγονός ότι όταν ερωτάτε, θα προκαλείτε και απάντηση. Παρακαλώ να τελειώσετε.
ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, καλό είναι να γίνει ένας διάλογος, διότι φαίνεται ότι οι συνάδελφοι του ΠΑ.ΣΟ.Κ., καίτοι παρακολούθησαν την Επιτροπή Αναθεώρησης, καίτοι παρακολούθησαν το σχετικό νομοσχέδιο, εξακολουθούν να μην καταλαβαίνουν γιατί μιλάμε.
Τους λέγω πολύ απλά. Γιατί μας καλείτε να ψηφίσουμε μια ρύθμιση που

θα ισχύσει μετά την αναθεώρηση όταν δεν ξέρουμε πού θα καταλήξει η αναθεώρηση; Αυτό είπαμε και στον κ. Ρέππα. Το αποτέλεσμα είναι απλό. Τρέχετε να προκαταλάβετε και τους συναδέλφους σας μέσα στο ΠΑ.ΣΟ.Κ., να δημιουργήσετε τετελεσμένα γεγονότα και να τους πείτε: Αυτή η αθλιότητα που συνέβη στο τέλος των ψηφοφοριών στην Επιτροπή Αναθεώρησης του Συντάγματος αποτελεί προγεφύρωμα για να οδηγηθούμε στη Διάσκεψη των Προέδρων ως αρμόδιο όργανο για τις ανεξάρτητες διοικητικές αρχές.
Το δεύτερο που θέλω να σας πω: Εκεί πλέον δεν φέρατε καμιά
τροπολογία. Και πού μπορούσατε να φέρετε; Δεν διαβάσατε το άρθρο 103 που λέγει ότι εφεξής, όταν ολοκληρωθεί η διαδικασία Αναθεώρησης του Συντάγματος, το αρμόδιο όργανο για την επιλογή του προσωπικού που θα προσλαμβάνεται στον ευρύτερο δημόσιο τομέα -βεβαίως και σε αυτή τη συγκεκριμένη επιτροπή- θα είναι το ΑΣΕΠ; 'Οπως θα είναι την εποχή εκείνη. Γιατί αυτή την αρμοδιότητα την αναθέτετε στην ίδια την Εθνική Επιτροπή

και δεν την αναθέτετε στο ΑΣΕΠ; Και βάζετε μέσα "δίκην μαϊντανού" ένα μέλος του ΑΣΕΠ, το οποίο δήθεν θα εκπροσωπεί το ΑΣΕΠ! 'Ετσι αντιλαμβάνεσθε το σεβασμό στον περίφημο νόμο Πεπονή; Φαίνεται ότι από τον καιρό που δεν βγήκε Βουλευτής ο κ. Πεπονής -δυστυχώς, γιατί ήταν μια φωνή που έπρεπε να υπάρχει σε αυτή τη Βουλή- αποφασίσατε να ξηλώσετε και το νόμο του.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): 'Ομως
το νόμο αυτόν δεν τον ψηφίσατε, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Εμείς, κύριε Υφυπουργέ, προκαλέσαμε την
ολοκλήρωσή του. Δεν ψηφίσαμε την αρχική του μορφή, γιατί ήταν ατελέστατος. Εμείς όμως ως Νέα Δημοκρατία -ρωτήστε τον κ. Παπαδόπουλο και τον κ. Μπένο- μέσα σε αυτήν την Αίθουσα επιβάλαμε την επέκτασή του. Και αν δεν το ξέρετε, επειδή δεν μετείχατε τότε στο Κοινοβούλιο, είναι δικός σας λογαριασμός. Αλλά σεβαστείτε τουλάχιστον την ιστορία του Κοινοβουλίου και τα όσα έχουν γίνει.
Γι'αυτούς τους δυο λόγους αποδεικνύεται ότι στόχος σας δεν είναι η διαμόρφωση μιας ανεξάρτητης διοικητικής αρχής, η οποία έχει ως στόχο να επιβάλει τη διαφάνεια. Κάτω δε από αυτές τις προϋποθέσεις, αλλά και για τους λόγους που εκθέσαμε στον κ. Ρέππα όταν μιλάγαμε για το Εθνικό Συμβούλιο Ραδιοτηλεόρασης, δεν είναι δυνατόν να δεχθούμε αυτό το νομοσχέδιο.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Κακλαμάνης έχει το λόγο. ΝΙΚΗΤΑΣ ΚΑΚΛΑΜΑΝΗΣ: Κυρία Πρόεδρε, ο κύριος Υπουργός κλείνοντας,
μάλλον δευτερολογώντας και έτσι με στεντορεία τη φωνή απευθυνόμενος στον κ. Παπαληγούρα, κάτι είπε περί κύρους και δυνατοτήτων. Δεν ξέρω ποια είναι τα κριτήρια που μετράει ο κύριος Υπουργός στο πολιτικό ή προσωπικό κύρος των συναδέλφων. Υποθέτω ότι μάλλον θα πήρε ως κριτήριο το σωματικό 
βάρος, τον όγκο. Οπότε πράγματι, κύριε Υπουργέ, σε σχέση με τον κ. Παπαληγούρα έχετε μεγαλύτερο κύρος. Δεν υπάρχει καμία αμφιβολία περί

αυτού. Εάν όμως υπονοείτε άλλου είδους κύρος, σας συνιστώ να διαβάζετε προσεκτικά τον ημερήσιο Τύπο και ιδιαίτερα τα παραπολιτικά που αφορούν το κόμμα σας και που διαρρέουν μέσα από το κόμμα σας. Και σας αφορούν.
Και τη στεντορεία φωνή και με το χέρι έτσι όπως κάνετε περί κύρους, ας το δείχνετε προς την από εδώ πλευρά, προς συναδέλφους σας, για τα όσα λένε ή όσα υπονοούν και όχι προς τον κ. Παπαληγούρα. Αυτό είναι το ένα. 
Το δεύτερο: Κύριε Πρόεδρε, διερωτώμαι τελικά εμείς εδώ τι κάνουμε.
Είναι τώρα το δεύτερο νομοσχέδιο μετά το νομοσχέδιο για το Γ' Κοινοτικό Πλαίσιο Στήριξης που στην ουσία η Βουλή δεν καλείται να ψηφίσει νόμο. Καλείται να ψηφίσει λευκή εξουσιοδότηση στον Υπουργό, όπως έγινε με τον κ. Παπαντωνίου, όπου είχε τριάντα δύο υπουργικές αποφάσεις μέσα εκείνος ο νόμος και εξουσιοδοτούσαμε στην ουσία τον κ. Παπαντωνίου, δεν κάναμε θεσμικό πλαίσιο σύμφωνα με τις οδηγίες της Ευρωπαϊκής 'Ενωσης. Το ίδιο γίνεται και τώρα με το παρόν νομοσχέδιο. Και καλόπιστα ή και κακόπιστα αν θέλετε, κύριε Υπουργέ -εγώ να πάρω το κακόπιστα για να σας ευχαριστήσωδικαιούμεθα να λέμε ότι ανάλογα με ποιον ενδιαφέρεσθε να δώσετε τις δουλειές, να βγάζετε και μια υπουργική απόφαση που να έχει και μια φωτογραφία. Ανοίξτε το INTERNET, κύριε Υπουργέ, και πηγαίνετε στη σελίδα "Ευρωπαϊκή 'Ενωση", κάντε το αύριο, βάλτε ένα συνεργάτη σας να το κάνει
και πηγαίνετε στα αντίστοιχα κράτη της Ευρωπαϊκής 'Ενωσης που έχουν ήδη ψηφίσει αντίστοιχους νόμους και πείτε μου σε ποιο κράτος θα βρείτε τον αντίστοιχο νόμο, που μέσα να έχει τόσες υπουργικές αποφάσεις για ένα τόσο κολοσσιαίο θέμα. Και να έρθετε να μας το πείτε αύριο το βράδυ, εάν βρείτε έναν που να έχει νομοθετήσει σύμφωνα με τις επιταγές της Ευρώπης, που επικαλεστήκατε την ώρα που διαβάζατε την ομιλία σας, που να έχει τέτοιες υπουργικές αποφάσεις -τόσες πολλές εννοώ- όπως αυτό που φέρνετε εσείς 
απόψε εδώ. Και εγώ δεν θα μιλήσω για τον ΟΤΕ, τα είπαν οι συνάδελφοί μου. Θα έρθω στα ΕΛ.ΤΑ. Δεν ήσασταν εσείς, ήταν ο Υφυπουργός που είναι δίπλα

σας στην επιτροπή το καλοκαίρι, όταν προανήγγειλα την ιδιωτικοποίηση των ΕΛ.ΤΑ. Είναι στα πρακτικά αυτό γραμμένο. Και απαντώντας ο κ. Βούλγαρης και ο εισηγητής σας, με κατηγόρησε ότι κινδυνολογώ μέχρι και ότι ξέρω εγώ τι άλλο. Και έρχεσθε εσείς τώρα απόψε και ιδιωτικοποιείτε τα ΕΛ.ΤΑ. Λέτε ότι φεύγει από το δημόσιο. Πού πάει; Τι είναι τα ΕΛ.ΤΑ; Κάτι το αέναο, κάτι το αόρατο; Νερό που κυλάει στο αυλάκι και χύνεται στη θάλασσα; Γιατί δεν λέτε τι γίνονται τα ΕΛ.ΤΑ; Φεύγουν από το δημόσιο και πού πάνε; Τι νομική ισχύ έχουν; Τι θα γίνει με τους εργαζόμενους στα ΕΛΤΑ; Ποια πρόνοια λαμβάνει το νομοσχέδιο γι' αυτούς; Γιατί δεν το γράφετε μέσα; Γιατί όποια απάντηση και να μου δώσετε, εγώ δικαιούμαι, από τη στιγμή που από τον Ιούλιο μέχρι σήμερα τότε μου είπατε ότι δεν ξέρω τι μου γίνεται και ότι κινδυνολογώ και απόψε έρχεσθε με τον πιο επίσημο τρόπο να επιβεβαιώσετε εκείνο που σας είπα εγώ τον Ιούλιο, γιατί να πιστέψω εγώ την όποια εξήγηση-απάντηση μου δώσατε απόψε, θα μου πείτε, Ευρωπαϊκή 'Ενωση. Να βγούμε έξω, κύριε Κακλαμάνη; 'Οχι. Η Ευρωπαϊκή 'Ενωση λέει απελευθέρωση και των ΕΛ.ΤΑ.
Πρώτον, η Ευρωπαϊκή 'Ενωση λέει, με παρέμβαση βέβαια της Γαλλίας -διότι στη Γαλλία υπάρχουν πανίσχυρα συνδικάτα ΕΛ.ΤΑ. και αναγκάσανε τη Γαλλία να κάνει παρέμβαση, όταν πριν από τρία χρονια είχε προκύψει για πρώτη φορά, όταν συνεζητείτο η έκθεση στο Ευρωπαϊκό Κοινοβούλιο και να πάμε την απελευθέρωση για το 2007.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Τόση βιασύνη σας έπιασε;
Και εγώ σας ερωτώ και να μας πείτε απόψε στη δευτερολογία σας μέσα στη Βουλή: Είναι ή δεν είναι αλήθεια ότι τα ΕΛ.ΤΑ. πρόκειται να σπάσουν σε δύο: Το ένα θα είναι το δίκτυο διανομής που θα το πάρει ο χι κύριος και το άλλο, η οικονομική διαχείριση, που θα την αναλάβει ο χι κύριος. Δεν ξέρω ποιος, τι με νοιάζει, εγώ με ονόματα δεν ασχολούμαι, διότι δεν με ενδιαφέρει αν είναι ο άλφα ή ο βήτα.
Και θέλω να μου πείτε και κάτι άλλο. 'Οταν θα φθάσει η ώρα να ιδιωτικοποιηθούν τα ΕΛ.ΤΑ., αυτός που θα πάει τη διανομή τι θα πάρει, κύριε Υπουργέ; Τα αστικά κέντρα, το φιλέτο; Το γράμμα πώς θα πάει στη Λήμνο; Το γράμμα πώς θα πάει στο τελευταίο χωριό στα 'Αγραφα; Αυτός που θα πάρει, ο ιδιώτης, το φιλέτο της διανομής, θα αναλάβει και αυτές τις υποχρεώσεις;
Προτίθεσθε να κάνετε αυτό που συζητάει να κάνει η Γαλλία περί
κοινωνικού ταμείου, ώστε να επιδοτεί για να πηγαίνει και στη Λήμνο; Διότι η Ελλάδα δεν είναι Ολλανδία, όπου είχαν σηκώσει οι φίλοι μας οι Ολλανδοί τη σημαία της πλήρους απελευθεροποίησης των ΕΛ.ΤΑ. -των αντίστοιχων ταχυδρομείων τους, εν πάση περιπτώσει- στο Ευρωπαϊκό Κοινοβούλιο και έλεγαν να φύγουν τα πάντα, σε ιδιώτες. Η Ολλανδία και το Βέλγιο είναι σε ευθεία γραμμή. Με ένα αυτοκίνητο σε δύο ώρες τις διέσχισες από τη μία άκρη στην άλλη. Πεδιάδες είναι. Το υψηλότερο βουνό είναι οι Αβδένες, που έχουν τετρακόσια είκοσι μέτρα υψόμετρο.
Εδώ στην Ελλάδα πώς την έχετε εννοήσει αυτήν την ιστορία περί ιδιωτικοποιήσεως και πώλησης των ΕΛ.ΤΑ., για να καταλάβουμε; Να μας τα πείτε απόψε. Μπορεί να είμαστε κι εδώ κακόπιστοι, να μην έχουμε καταλάβει, να μην ξέρουμε τι μας γίνεται, εν πάση περιπτώσει. Αλλά ο χωριάτης που είναι πάνω στα 'Αγραφα πρέπει να ξέρει αν θα παίρνει δέμα ή γράμμα και ο ψαράς στη Λήμνο πρέπει να ξέρει αν θα παίρνει δέμα ή γράμμα και ποιος θα του το πηγαίνει.
Μήπως θα κρατήσετε ένα κομμάτι υπό κρατικό έλεγχο, που είναι το
πλέον μειονεκτικό; Να μας το πείτε κι αυτό. Είμαστε έτοιμοι κι αυτό να το συζητήσουμε, αλλά τα ξέρουμε όλα αυτά. Δεν βλέπω να γράφετε τίποτα μέσα στο νομοσχέδιο για όλα αυτά. Και επικαλείσθε συνέχεια την Ευρωπαϊκή
'Ενωση. Εγώ είμαι ο πρώτος που κάνω σκληρή κριτική στην Ευρωπαϊκή 'Ενωση και δεν έχω κανένα πρόβλημα, το έχω δηλώσει και εντός και εκτός Βουλής ότι είμαι ευρωσκεπτικιστής. Αλλά όχι να την επικαλούμεθα μόνο εκεί που μας συμφέρει και να μην την επικαλούμεθα εκεί που δεν μας συμφέρει. Γιατί τέτοια πράγματα δεν έχει πει η Ευρωπαϊκή 'Ενωση. Αντίθετα προσπαθεί να βάλει δικλείδες και στις θέσεις εργασίας και σ' αυτά τα υπόλοιπα, για τα οποία σας είπα.
Αυτά, λοιπόν, θα πρέπει να μας τα πείτε. Και να τα πείτε και στους εργαζόμενους στα ΕΛ.ΤΑ. και στους συνδικαλιστές σας στα ΕΛ.ΤΑ. Εσείς οι Υπουργοί έχετε ένα κακό. Ξεχνάτε το προεκλογικό πρόγραμμα του κόμματός 
σας, όπως και ο αγαπητός κατά τα άλλα Υπουργός Υγείας, ο κ. Παπαδόπουλος. Λες και είναι Υπουργός ενός άλλου κόμματος, μιας άλλης Κυβέρνησης που προέκυψε ξαφνικά. Τι σχέση έχουν αυτά που πάει να κάνει με αυτά που
λέγατε ως κόμμα προεκλογικά, ένας Θεός ξέρει!
Για κάντε, λοιπόν, κι εσείς το ίδιο. Για πάρτε, λοιπόν, το προεκλογικό σας πρόγραμμα κι ελάτε αύριο να μας πείτε σε ποια σημεία συμπίπτετε με αυτά που λέγατε μέχρι τις 8 Απριλίου και με αυτά που μας λέτε απόψε, για να δούμε πόσα είναι τα κοινά σημεία; Διότι τότε, εάν δεν βρούμε και πολλά κοινά σημεία, κύριε Υπουργέ -και πολύ φοβούμαι για σας ότι δεν θα βρούμε- δικαιούμεθα εμείς να μιλάμε περί κύρους και περί αξιοπιστίας πολιτικής και όχι εσείς κουνώντας μάλιστα και το δάχτυλο προς τον Κοινοβουλευτικό μας Εκπρόσωπο.
Μπορεί εμείς να ανήκουμε σε άλλο χώρο και να μη μας δίδετε και
ιδιαίτερη σημασία -δικαίωμά σας- αλλά οφείλετε να δώσετε εξηγήσεις στους συναδέλφους σας του ΠΑ.ΣΟ.Κ. Οφείλετε να δώσετε εξηγήσεις στα στελέχη σας και οφείλετε να δώσετε εξηγήσεις σ' αυτά τα τρία εκατομμύρια των Ελλήνων, που τα εξαπατήσατε μ' αυτά που λέγατε προεκλογικά και σας ψήφισαν. Αυτή είναι η πραγματικότητα.
Και μετά ζητάτε και να στηρίξουμε το νομοσχέδιο επειδή είμαστε φιλοευρωπαϊστές. Εσείς δεν έχετε καταλάβει το βαθμό της γονιδιακής πολιτικής μεταλλαγής, που έχει γίνει στο εκσυγχρονιστικό μπλοκ του ΠΑ.ΣΟ.Κ., όχι στο σύνολο του ΠΑ.ΣΟ.Κ. Εσείς φτάσατε σε τέτοια άκρα, που ξεπεράσατε και τον κοινωνικό φιλελευθερισμό της Νέας Δημοκρατίας και

έχετε αγγίξει πλέον το θατσερικό νεοφιλελευθερισμό. Βέβαια είναι επιδημική η νόσος. 'Ολοι οι πρωθυπουργοί, οι "σοσιαλιστές" της Ευρώπης από τον Μπλερ μέχρι τον Σρέντερ, έχετε κάνει τη Θάτσερ να ντρέπεται, που έλεγε τόσα λίγα όταν ήταν πρωθυπουργός! 'Εχετε γίνει άκρατα νεοφιλελεύθεροι. Υπό αυτήν την έννοια σας κατανοώ.
ΠΡΟΕΔΡΕΥΩΝ (Παναγιώτης Σγουρίδης): Εξανθρωπίσαμε τον υπαρκτό σοσιαλισμό και εκσυγχρονίσαμε τον καπιταλισμό, κύριε συνάδελφε.

ΝΙΚΗΤΑΣ ΚΑΚΛΑΜΑΝΗΣ: Πράγματι είναι και αυτή μία εξήγηση, κύριε
Πρόεδρε. Καλό είναι να τους την αναλύσετε και επιστημονικά στην πρώτη σύνοδο της Κεντρικής Επιτροπής.
Δεν θα ψηφίσουμε το νομοσχέδιο, κύριε Υπουργέ. Εν πάση περιπτώσει δώστε μας απαντήσεις σε όσα θέματα σας έθεσα. Μπορεί να είναι αφελή. Δεν πειράζει. Πείτε τα να είναι γραμμένα στη Βουλή, για να δούμε πόσα απ' αυτά θα ισχύσουν μετά από μερικούς μήνες.
Ευχαριστώ πολύ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Γείτονας έχει το λόγο. ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κυρίες και κύριοι
συνάδελφοι, λέω στον κύριο Νικήτα Κακλαμάνη ότι ασφαλώς δεν σας προσάπτουμε κακοπιστία. Καχυποψία όμως, ναι, και πολύ περισσότερο αντιφατικότητα. Επιτέλους διαλέξτε το πεδίο των επιχειρημάτων σας. Πότε μας κατηγορείτε γιατί δεν προχωρούμε στις απελευθερώσεις της αγοράς, στις διαρθρωτικές αλλαγές, στην οικονομία τις οποίες μάλιστα εσείς ουσιαστικά έχετε επικεντρώσει στις ιδιωτικοποιήσεις, και πότε μας λέτε όπως τώρα ότι βιάζεται ο κύριος Υπουργός για την απελευθέρωση της αγοράς.
Τα ερωτήματά σας επομένως δεν απευθύνονται προς την πτέρυγα του
ΠΑ.ΣΟ.Κ., αλλά μάλλον προς την πτέρυγα τη δική σας.
Το συζητούμενο πάντως νομοσχέδιο πιστεύω ότι εκσυγχρονίζει και
συμπληρώνει το νομοθετικό πλαίσιο για το κρίσιμο πεδίο των τηλεπικοινωνιών, ένα κρίσιμο και καθοριστικό πεδίο για την ατομική, τη συλλογική μας ζωή, την εθνική μας ζωή, θα έλεγα ακόμα.
Η εθνική νομοθεσία προσαρμόζεται προς την κοινοτική και δημιουργούνται πραγματικά όροι και προϋποθέσεις για τη λειτουργία της

απελευθερούμενης τηλεπικοινωνιακής αγοράς και την περαιτέρω, όμως, ανάπτυξη της. Kαι αυτό έχει ιδιαίτερη σημασία. Γι' αυτό έχει τη μορφή και τη δομή ενός νόμου-πλαισίου. Και απορώ πώς γίνεται τέτοια κριτική για τις πολλές κανονιστικές αποφάσεις.
Το νομοσχέδιο φιλοδοξεί προφανώς να ανταποκριθεί στις ανάγκες μιας
συνεχώς μεταβαλλόμενης και δυναμικής αγοράς, που διαμορφώνεται με τις εξελίξεις στην τεχνολογία. Γι' αυτό πρέπει να κρατήσει την ευελιξία, το τονίζω, επειδή άκουσα προηγουμένως και τον κ. Παυλόπουλο να εστιάζει κριτική πάνω σε αυτό.
Πορευόμαστε, κυρίες και κύριοι συνάδελφοι, για να θυμηθούμε λίγο εδώ
τον Θάροου -βλέπω με παρακολουθεί εδώ ο Γιώργος Αλογοσκούφης- στο
σημερινό κόσμο, στις τεκτονικές πλάκες του οικονομικού φλοιού της γης -όπως έλεγε-που επιπλέουν στο ρευστό μάγμα της τεχνολογίας και της ιδεολογίας. Και όταν μιλάμε για τεχνολογία, ουσιαστικά μιλάμε για πληροφορική, μιλάμε αν θέλετε για ηλεκτρονικές συγκλίνουσες πια επικοινωνίες. Και όταν φθάσαμε στον κόσμο από τη Βαβυλωνία στην επικοινωνία, τώρα προχωρούμε από την τηλεπικοινωνία στην ηλεκτρονική επικοινωνία και στις συγκλίνουσες τεχνολογίες συνδυαζόμενες,
(πληροφορική, πολυμέσα, διαδίκτυα κλπ.)
'Εχουμε ραγδαίες αλλαγές και γι'αυτό θα πρέπει οι ρυθμίσεις
-ακούστηκε προηγουμένως ότι ενδεχόμενα να έλθουν και άλλα νομοσχέδια στο μέλλον- να έχουν ευελιξία για να προσαρμόζονται στα νέα δεδομένα.
Μην ασκούμε λοιπόν, κριτική γιατί έχουμε ένα νόμο-πλαίσιο. Κακώς
γίνεται.
Είπε ο κύριος Υπουργός και δεσμεύθηκε ότι ετοιμάζονται οι
κανονιστικές οι αποφάσεις πολλές από τις οποίες μπορεί να τις θέσει και υπόψη της Βουλής κατά τη συζήτηση. Αλλά δεν μπορεί να γίνεται εύκολα σύγκριση -και μάλιστα άκουσα επ' αυτού πέραν του κ. Κακλαμάνη τον κ. Παυλόπουλο, εξέχοντα νομικό- του δικού μας κανονιστικού πλαισίου με το νομοθετικό σύστημα της Ευρώπης. Είναι άλλο το δικό μας σύστημα για το κανονιστικό πλαίσιο (νόμοι, διατάγματα, αποφάσεις).
Επί της αρχής του νομοσχεδίου δεν θα επεκταθώ διότι νομίζω πως
αναφέρθηκε διεξοδικά ο εισηγητής μας κ. Σαλαγιάννης, αλλά και ο Υπουργός. Θέλω, όμως, να επισημάνω δύο σημεία του νομοσχεδίου που τα θεωρώ και καινοτόμες ρυθμίσεις και καθοριστικές και θα επικεντρωθώ, στο λίγο χρόνο που έχω στη διάθεσή μου, σε ένα μεγάλο ζήτημα, στην προστασία του απορρήτου των επικοινωνιών, που αποτελεί και ύψιστο δικαίωμα των πολιτών και μέγιστο χρέος για όλους μας -εννοώ όλες τις πτέρυγες- αλλά και για

την πολιτεία.
Η ανάθεση -άκουσα μάλιστα αδικαιολόγητα κριτική προηγουμένως από τον κ. Παυλόπουλο- από το Υπουργείο Μεταφορών σε ανεξάρτητη αρχή, στην Εθνική Επιτροπή Τηλεπικοινωνιών Ταχυδρομείων της εποπτείας, του ελέγχου και της ρύθμισης, δηλαδή αποφασιστικών αρμοδιοτήτων στον τομέα των επικοινωνιών, είναι ένα σημαντικό βήμα. Και είναι υπέρ της διαφάνειας, υπέρ της εξασφάλισης όρων και κανόνων υγιούς ανταγωνισμού, αλλά και υπέρ της ισότητας στην πρόσβαση των πολιτών και στην αποφυγή διακρίσεων.
Οι επιφυλάξεις που ακούσαμε από τον κ. Παυλόπουλο σε σχέση με το
διορισμό των προέδρων της Εθνικής Επιτροπής, δεν μπορεί πλέον να ισχύουν μετά τις αλλαγές που έγιναν. Γίνεται ανάλογη ρύθμιση με αυτή που έγινε για το Εθνικό Ραδιοτηλεοπτικό Συμβούλιο. Και από που προκύπτει -λείπει ο κ. Παυλόπουλος, γιατί σ' αυτόν απευθύνομαι- το πρωτοφανές ότι δεν μπορεί να αλλάξει ο Κανονισμός της Βουλής πριν την Αναθεώρηση του Συντάγματος; 
Εγώ -και θα το αποδείξω- ασχολούμενος με το θέμα της προστασίας του
απορρήτου, πιστεύω ότι το νομοσχέδιο αυτό κινείται στο περιβάλλον της συνταγματικής αναθεώρησης, όπως επίσης και στο θέμα αυτό της ανεξάρτητης αρχής, που επικεντρώθηκε η κριτική.
Το δεύτερο σημείο στο οποίο δίνω εγώ ιδιαίτερη σημασία είναι το άρθρο 8 που με τις διατάξεις του ρυθμίζει το πλαίσιο λειτουργίας της απελευθερωμένης, της ελεύθερης αγοράς. Που επιτρέπει την ανταγωνιστική άσκηση όλων των τηλεπικοινωνιακών δραστηριοτήτων από τη μια μεριά, αλλά και από την άλλη τη διασφάλιση της ποιότητας και της ισοτιμίας στις παρεχόμενες υπηρεσίες. Εδώ είναι η χρυσή τομή, εδώ είναι ο καλός συνδυασμός των σχετικών διατάξεων του νομοσχεδίου. Γιατί από τη μια μεριά γίνεται πράξη η ελεύθερη αγορά σε καθεστώς υγιούς ανταγωνισμού χωρίς μονοπωλιακές δομές με την εξασφάλιση παροχής ανοικτού δικτύου από τους
τηλεπικοινωνιακούς οργανισμούς, την καθολική υπηρεσία κλπ. -να μη σας κουράζω- και από την άλλη -και αυτό έχει αξία- ο πολίτης μέσα από τις ρυθμίσεις του σχεδίου νόμου μπορεί να απολαμβάνει όλων των υπηρεσιών, που προσφέρονται από τη σύγχρονη τεχνολογία, ιδιαίτερα της πληροφορικής με καλύτερη ποιότητα και με μειωμένο κόστος.
Το μειωμένο κόστος θα είναι και λόγω ανταγωνισμού. 'Οχι όμως μόνο λόγω ανταγωνισμού, αλλά και λόγω των συνδυασμένων μέσων και υπηρεσιών.
Θα έλθω τώρα στο θέμα που σας είπα στο υπόλοιπο του χρόνου μου και
λόγω της ιδιότητάς μου ως Προέδρου της Εθνικής Διακομματικής Επιτροπής για την Προστασία του Απορρήτου με βάση το ν. 2225/94 που το θεωρώ κρίσιμο ζήτημα. Είναι το ζήτημα της κατοχύρωσης του απορρήτου των τηλεπικοινωνιών και στο νέο περιβάλλον, για το οποίο πιστεύω ότι όλοι είμαστε ιδιαίτερα ευαισθητοποιημένοι.
Ακούστηκαν αιτιάσεις και στην επιτροπή από την Αντιπολίτευση, σχετικά με την κατοχύρωση του απορρήτου και προηγουμένως, συνάδελφοι, αναφέρθηκαν και στο Σύνταγμα στην αναθεώρηση. Θέλω να υπενθυμίσω ότι πράγματι βρισκόμαστε στη διαδικασία Αναθεώρησης του Συντάγματος. Η αρμόδια επιτροπή του Συντάγματος εισήγαγε το άρθρο 9Α και συμπλήρωσε και διατύπωσε το άρθρο 19. Αυτό το θεωρώ σημαντικό βήμα. Με τα αναθεωρούμενα άρθρα απαγορεύεται συνταγματικά η συλλογή και η επεξεργασία προσωπικών δεδομένων, κάτι που έχει σχέση με τις τηλεπικοινωνίες, γιατί από εκεί πια συνδυασμένα μεταφέρονται πολλά προσωπικά δεδομένα. Και επαναλαμβάνεται η αυστηρή διατύπωση του άρθρου 19 σχετικά με το απόρρητο των επιστολών και της ελεύθερης ανταπόκρισης της επικοινωνίας. Δεν εισάγεται καμία σχετικοποίηση της ρύθμισης του άρθρου αυτού και προστίθενται δύο σημαντικές παράγραφοι στο άρθρο 19. Η μία που αφορά τη θεσμική εγγύηση της ανεξάρτητης αρχής και η δεύτερη που αφορά την απαγόρευση -και αυτήν τη θεωρώ εξίσου σημαντική για την προστασία του απορρήτου των τηλεπικοινωνιών από οποιαδήποτε παραβίαση- από το Σύνταγμα πια της χρήσης παρανόμων αποδεικτικών μέσων.
Είναι σημαντικό αυτό γιατί μπορεί να αποτελέσει αντικίνητρο. Αυτό που βλέπουμε στην επιτροπή μας, που φοβόμαστε, είναι ότι μπορεί να έχουμε παραβίαση ενδεχομένως του απορρήτου από εκείνους που ενδιαφέρονται να συλλέξουν πληροφορίες, για να αξιοποιηθούν ακόμα και σε διαμάχες, διαφορές προσώπων, οικογενειακές διαφορώς κλπ.
Το παρόν σχέδιο νόμου, λοιπόν, είναι μέσα στο περιβάλλον της Συνταγματικής Αναθεώρησης και από αυτήν την άποψη, με βάση δηλαδή το στόχο, για τη διασφάλιση της προστασίας του απορρήτου. Και επιπλέον, όχι μόνο δεν καταργεί τις ισχύουσες διατάξεις -αναφέρομαι κυρίως στον 2774/99 και στον 2225/94 σχετικά είτε με την προστασία των δεδομένων είτε με το απόρρητο των επικοινωνιών- αλλά ενισχύει την προστασία αυτή. Και θα αναφερθώ συγκεκριμένα.
Στο άρθρο 1 παράγραφος 4γ τίθεται ως μία από τις βασικές αρχές που διέπει την οργάνωση και λειτουργία του τομέα των τηλεπικοινωνιών, η προστασία προσωπικών δεδομένων και του απορρήτου των τηλεπικοινωνιών.
Στο άρθρο 2 αναφέρεται ότι ουσιώδεις απαιτήσεις είναι οι λόγοι
δημοσίου συμφέροντος μη οικονομικού χαρακτήρα, βάσει των οποίων γίνεται η εγκατάσταση, η λειτουργία, η παροχή υπηρεσιών και ότι αυτοί οι ουσιώδεις λόγοι μπορούν να επιτραπούν υπό προϋποθέσεις. Και ένας από τους λόγους αυτούς είναι η προστασία των δεδομένων προσωπικού χαρακτήρα και του απορρήτου των επικοινωνιών.
Στο άρθρο 8 παρ. 1 επιτρέπονται οι περιορισμοί στην παροχή ανοικτού δικτύου μόνο για τις ουσιώδεις απαιτήσεις, δηλαδή για την προστασία του απορρήτου.
Στο άρθρο 9 παράγραφος 6 κατοχυρώνεται το δικαίωμα του χρήστη να διατηρεί εμπιστευτικό και απόρρητο το χαρακτήρα των επικοινωνιών του.
Και τέλος στο άρθρο 11 παράγραφος 2 θεσπίζονται ποινικές κυρώσεις
για την παραβίαση σεβασμού της ιδιωτικής ζωής και της τήρησης του απορρήτου.
'Εφερα αυτό το παράδειγμα για να πω ότι κινείται και στο συνταγματικό περιβάλλον, αλλά και το ενισχύει, σε σχέση με την προστασία αυτού του υψίστου δικαιώματος. 'Αρα, σε επίπεδο θεσμών, έχουμε περαιτέρω θωράκιση και στη συνταγματική και στη νομοθετική σφαίρα σε σχέση με το απόρρητο. 
Εκείνο συνεπώς, που πρέπει να μας απασχολήσει -και εδώ είναι μία
πρόταση προς τον κύριο Υπουργό- είναι το πεδίο εφαρμογής. Και το λέω αυτό
γιατί τόσο η ραγδαία τεχνολογική εξέλιξη στον τομέα των τηλεπικοινωνιών όσο και η απελευθέρωση της αγοράς, μας βάζουν μπροστά σε νέους κινδύνους. 
Επιβάλλεται, λοιπόν, να θέσουμε αυστηρότερες προϋποθέσεις, πιο
εξειδικευμένες προϋποθέσεις κατά τη χορήγηση των αδειών λειτουργίας -και αυτό να προσεχθεί, κύριε Υπουργέ- αλλά και να ενισχύσουμε τις δυνατότητες και τους μηχανισμούς ελέγχου των οργανισμών που δραστηριοποιούνται σε αυτόν τον τομέα. Χρειάζεται με άλλα λόγια να θεσπίσουμε συγκεκριμένους και ενιαίους κανόνες και διαδικασίες αυτοελέγχου και εσωτερικής ασφάλειας των τηλεπικοινωνιακών οργανισμών.
Απ'όσα ακροαστήκαμε εμείς στην επιτροπή αυτή, κύριε Υπουργέ, είδαμε ότι υπάρχει διαφορετικό πλαίσιο κανόνων για την εσωτερική ασφάλεια. Αυτό είναι ένα μείζον θέμα, το οποίο είναι ευθύνη και του Υπουργείου Μεταφορών και της Εθνικής Επιτροπής Τηλεπικοινωνιών και Ταχυδρομείων, να το αντιμετωπίσουν με το νέο κανονιστικό πλαίσιο της εφαρμογής του νόμου. 
Κεντρικός μας στόχος θα πρέπει να είναι να διαφυλάξουμε το απόρρητο
τόσο έναντι της παραβίασης από τρίτους όσο και από την τυχόν ελλιπή εσωτερική λειτουργία και οργάνωση των οργανισμών αυτών. Σε αυτήν την κατεύθυνση πιστεύω και η Εθνική Επιτροπή -αυτή η Διακομματική Eπιτροπήπροστασίας του απορρήτου στο προβλεπόμενο από το νόμο ετήσιο πόρισμά της θα προσπαθήσει να συμβάλει με συγκεκριμένες προτάσεις.
Κύριε Υπουργέ, και εκ μέρους της Διακομματικής Εθνικής Επιτροπής
ζητούμε να επικεντρώσετε την προσοχή σας στο μείζον αυτό θέμα κατοχύρωσης του θεμελιώδους δικαιώματος μέσα από ένα τέτοιο νέο, ενιαίο και ισχυρό κανονιστικό πλαίσιο.
Κυρίες και κύριοι συνάδελφοι, άκουσα προηγουμένως τον κ. Κακλαμάνη και τον κ. Παυλόπουλο να λένε ότι δεν ψηφίζουν το σχέδιο νόμου. Και από όσα άκουσα και διάβασα από τα Πρακτικά της συζήτησης στη Διαρκή Επιτροπή, αλλά και όσα είπαν οι άλλοι συνάδελφοι, αδυνατώ να κατανοήσω την άρνηση ιδιαίτερα σε αυτό το μείζον θέμα. Δεν είναι πειστικές οι δικαιολογίες σας. Η εξέλιξη δεν σταματά. Δεν μπορούμε να την αρνηθούμε ούτε αρκεί να την εξορκίζουμε.
Κύριοι συνάδελφοι της Αξιωματικής Αντιπολίτευσης, ξέρετε τι αρνείστε καταψηφίζοντας το νομοσχέδιο; Αρνείστε το ρυθμιστικό ρόλο της πολιτείας στην απελευθερωμένη αγορά. Σε τελευταία ανάλυση αρνείστε στην πράξη η πολιτική ως η μόνη δημόσια εξουσία νομιμοποιουμένη από το λαό και αυτόνομη από την οικονομία και την τεχνολογία, να μπορεί και να πρέπει να παρέμβει στις αγορές για να προωθήσει το συλλογικό συμφέρον. Αυτή και είναι η μεγάλη σας ευθύνη.

Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, δεν θα είχαμε
καμία αντίρρηση να ψηφίσουμε ένα νομοσχέδιο για την πραγματική απελευθέρωση των τηλεπικοινωνιών και μάλιστα ένα νομοσχέδιο που θα 
ενσωμάτωνε τις βασικές μας αρχές, που είναι η προώθηση του ανταγωνισμού. Το κάνει όμως το νομοσχέδιο αυτό; 'Ολη η πολιτική της Κυβέρνησης μέχρι
τώρα στον κρίσιμο αυτόν τομέα των τηλεπικοινωνιών υλοποιεί αυτά τα οποία
επαγγέλθηκε εδώ ο Υπουργός, ο Κοινοβουλευτικός Εκπρόσωπος του ΠΑ.ΣΟ.Κ. 
και οι συνάδελφοι της Πλειοψηφίας;
Ας πάρουμε πρώτα την κυβερνητική πολιτική όλων αυτών των χρόνων,
διότι είναι ένας οδηγός για το πώς θα χρησιμοποιηθούν αυτές οι

εξουσιοδοτήσεις, οι εν λευκώ εξουσιοδοτήσεις, που δίνει αυτό το νομοσχέδιο.
Η κυβερνητική πολιτική στον τομέα των τηλεπικοινωνιών όλα αυτά τα χρόνια συνίστατο στη μετοχοποίηση του Ο.Τ.Ε. με τα τραγικά αποτελέσματα για τους επενδυτές. Και αυτό γιατί ο Οργανισμός κακοδιοικήθηκε την περίοδο αυτή και δυστυχώς, κακοδιοικείται ακόμη. Είναι χαρακτηριστικά αυτά που είπε ο κ. Παπαληγούρας προηγουμένως. Ξοδεύονταν παλαιότερα χρήματα του ελληνικού λαού και σήμερα και των ιδιωτών μετόχων, οι οποίοι έχουν μετάσχει στη μετοχοποίηση για σκοπούς αλλότριους από τους σκοπούς για τους οποίους λειτουργεί αυτή η επιχείρηση.
Η κυβερνητική πολιτική, έτσι όπως εκδηλώθηκε τους τελευταίους μήνες, είναι μία πολιτική επιβράδυνσης της απελευθέρωσης και όχι μία πολιτική προώθησης της απελευθέρωσης. Είναι μία πολιτική για το τι φρένα μπορούμε να βάλουμε, ώστε η απελευθέρωση να μην προχωρήσει γρήγορα. Και φάνηκε

αυτό από το γεγονός ότι το συγκεκριμένο πολυδιαφημισμένο νομοσχέδιο ανακοινώθηκε κάποια στιγμή. Αντί όμως να έρθει στη Βουλή ως όφειλε, αποσύρθηκε. 'Ηρθαν εδώ κάποιες τροπολογίες που ρύθμιζαν ορισμένα ζητήματα που είχαν να κάνουν με τη δανειοδότηση της νέας γενιάς τηλεφώνων, της σταθερής ασύρματης τηλεφωνίας. Αυτές οι τροπολογίες εξουσιοδοτούσαν στην ουσία τον Υπουργό και όχι την Εθνική Επιτροπή Τηλεπικοινωνιών -γιατί ως τώρα αυτή η επιτροπή ορίζεται και ελέγχεται μόνο από τον Υπουργό- να προσδιορίσει τους όρους μέσω των οποίων θα προχωρούσε αυτή η δανειοδότηση τελικά.
Δεν εξετάζω τις σκοπιμότητες, που κρύβονται πίσω από τις ενέργειες
του Υπουργού. Αναφέρομαι σε όλη την πολιτική που καταλήγει στο πώς θα περιορίσουμε τον ανταγωνισμό προς τη σημερινή επιχείρηση που έχει δεσπόζουσα θέση στην αγορά, τον Ο.Τ.Ε.. Δεν εκσυγχρονίζουμε πραγματικά τον Ο.Τ.Ε., δεν του δίνουμε την ευκαιρία να προσαρμοστεί στο νέο περιβάλλον που δημιουργείται.
Δυστυχώς αυτό κάνει και το παρόν νομοσχέδιο. Δεν πρόκειται για
πραγματική απελευθέρωση, διότι όταν το νομοσχέδιο δεν ορίζει με σαφήνεια τους όρους και τις προϋποθέσεις για την πρόσβαση στο εθνικό τηλεπικοινωνιακό δίκτυο όλων των εν δυνάμει ανταγωνιστών του Ο.Τ.Ε., δεν μπορούμε να μιλάμε για απελευθέρωση. Αυτό είναι το κύριο, αυτό είναι το μείζον.
'Οταν η πρακτική της Κυβέρνησης μέχρι σήμερα και οι διενέξεις που έχουν υπάρξει -διένεξη μεταξύ του Υπουργού Ανάπτυξης και του Υπουργού Μεταφορών- δείχνουν ότι ο Υπουργός Μεταφορών και Επικοινωνιών ενδιαφέρεται να σταματήσει την είσοδο στην αγορά τηλεπικοινωνιών της μοναδικής άλλης ελληνικής επιχείρησης, που σήμερα έχει ένα επαρκές δίκτυο για να λειτουργήσει ανταγωνιστικά προς το υφιστάμενο τηλεπικοινωνιακό δίκτυο, αυτό φανερώνει πώς βλέπουμε τον ανταγωνισμό.
Κυρίες και κύριοι συνάδελφοι, σήμερα στην Ελλάδα -υπάρχει αυτό και σε άλλες χώρες- έχουμε το προνόμιο να διαθέτουμε ουσιαστικά δύο δίκτυα που μπορούν να χρησιμεύσουν ως βάση ενός εθνικού τηλεπικοινωνιακού ιστού: Το δίκτυο του Ο.Τ.Ε. και το δίκτυο της Δ.Ε.Η., το οποίο με επενδύσεις σχετικά περιορισμένες μπορεί να μετατραπεί σε ένα αξιόλογο τηλεπικοινωνιακό δίκτυο.
Η κυβερνητική πολιτική, ήδη εκπεφρασμένη, είναι να σταματήσουμε το
δίκτυο της Δ.Ε.Η. από το να μετεξελιχθεί και σε ένα τηλεπικοινωνιακό δίκτυο. Γιατί λέμε όλον αυτόν τον καιρό ότι οι τηλεπικοινωνίες ήταν φυσικό μονοπώλιο; Γιατί είναι ακριβό να φτιάξεις δίκτυα. Μα, έχουμε ήδη δύο δίκτυα. Θέλουμε ανταγωνισμό; Πρέπει και τα δύο δίκτυα να μπορούν υπό ίσους όρους να ανταγωνίζονται μεταξύ τους. Πρέπει όλοι όσοι θα χρησιμοποιήσουν αυτά τα δίκτυα να μπορούν να επιλέξουν ποιο από τα δύο δίκτυα θα χρησιμοποιήσουν ή και τα δύο.
Τι κάνει σήμερα το νομοσχέδιο; Σ'αυτά τα ζητήματα είναι εξαιρετικά
ασαφές. Χωρίς να τα αποκλείει παραπέμπει σε αποφάσεις της Εθνικής Επιτροπής Τηλεπικοινωνιών και Ταχυδρομείων. Εκχωρούμε κρίσιμα ζητήματα πολιτικής, πολιτικές αποφάσεις, στην Εθνική Επιτροπή Τηλεπικοινωνιών και Ταχυδρομείων.
Αυτό είναι μεγάλο λάθος και θα πω γιατί είναι μεγάλο λάθος. 'Οχι ότι δεν χρειάζονται οι ανεξάρτητες διοικητικές αρχές. Αυτές οι ανεξάρτητες ρυθμιστικές αρχές χρειάζονται για να εφαρμόζουν το νόμο που εμείς εδώ ψηφίζουμε, να εφαρμόζουν τους νόμους που ψηφίζει η Βουλή με ακρίβεια και μέσα από τη λειτουργία τους να προστατεύουν τελικά τον πολίτη και να ελέγχουν ότι η εφαρμογή του νόμου είναι σωστή.
Τι κάνουμε με αυτό το νομοσχέδιο; Μετατρέπουμε την Εθνική Επιτροπή Τηλεπικοινωνιών και Ταχυδρομείων σε νομοθέτη, διότι όταν της δίνουμε τη δυνατότητα αυτή να ορίζει τους όρους και τις προϋποθέσεις, εκχωρούμε πολιτική εξουσία, που δεν υπάρχει ανάγκη να την εκχωρήσουμε, διότι ένα καλά μελετημένο νομοσχέδιο, ένα προσεγμένο νομοσχέδιο, θα μπορούσε να ρυθμίσει αυτά τα ζητήματα.
'Ερχεται, λοιπόν, εδώ ένα γενικόλογο νομοσχέδιο, που το μόνο που
κάνει στην ουσία είναι να επαναλαμβάνει ορισμένες γενικές αρχές, γνωστές άλλωστε από τις κατευθυντήριες γραμμές της Ευρωπαϊκής 'Ενωσης, αλλά δεν ρυθμίζει τίποτα. 'Ολα παραπέμπονται στο μέλλον. Παραπέμπονται σε υπουργικές αποφάσεις, οι οποίες θα υπογραφούν και θα προωθηθούν ερήμην της Βουλής. Θα είναι πολιτικές αποφάσεις στις οποίες εμείς δεν θα έχουμε κανένα λόγο. Ο μόνος λόγος που θα έχουμε θα είναι εκ των υστέρων να
κάνουμε κριτική. Δεν θα μπορέσουμε ποτέ να επηρεάσουμε τίποτα.
Θα ψηφίσουμε, λοιπόν, εδώ μια γενική εξουσιοδότηση προς τον Υπουργό
Μεταφορών και Επικοινωνιών, όταν μάλιστα η μέχρι σήμερα πολιτική της Κυβέρνησης σε αυτό το συγκεκριμένο ζήτημα δεν παρέχει κανένα εχέγγυο ότι στόχος είναι η προώθηση του υγιούς ανταγωνισμού;
Τι θα έπρεπε να κάνει ένα τέτοιο νομοσχέδιο; Γιατί θέλουμε εμείς να ρυθμίσουμε την υπό απελευθέρωση αγορά; Θέλουμε να προστατέψουμε όλους εκείνους, οι οποίοι εν δυνάμει θέλουν να μπουν στην αγορά. Να τους δώσουμε τη δυνατότητα να μπουν στην αγορά εύκολα, φτηνά και με ίσους όρους. Να υπάρξει πραγματικός ανταγωνισμός για να ωφεληθεί τελικά και η εθνική οικονομία και ο καταναλωτής.
Μιλάμε για μια αγορά, η οποία θα αποτελεί τη βάση της οικονομίας στα χρόνια που έρχονται, γιατί η βάση της οικονομίας στα χρόνια που έρχονται θα είναι αυτή η κοινωνία της πληροφορίας που έχει να κάνει και με τους ηλεκτρονικούς υπολογιστές, αλλά κυρίως με τα ραδιοτηλεπικοινωνιακά δίκτυα.
Και αυτήν την αγορά αντί να την ανοίξουμε όσο το δυνατόν περισσότερο στον ανταγωνισμό για να αναπτυχθεί περισσότερο, για να δημιουργηθούν περισσότερα προϊόντα, περισσότερες θέσεις εργασίας και να έχει όσο το δυνατόν μεγαλύτερη ευελιξία, προσπαθούμε να την περιορίσουμε. Δεν βάζουμε υποχρεώσεις πέραν των γενικών αναφορών που υπάρχουν στο άρθρο 8. Δεν βάζουμε υποχρεώσεις στους φορείς των τηλεπικοινωνιακών δικτύων ούτε στον ΟΤΕ. Δεν υπάρχει καμία πρόβλεψη για την ενίσχυση του άλλου εναλλακτικού δικτύου, που είναι το δίκτυο της ΔΕΗ. Και μάλιστα η κυβερνητική πολιτική όπως έχει εκφραστεί μέχρι τώρα -όχι στο συγκεκριμένο νομοσχέδιο- στις αντιπαραθέσεις του τελευταίου καιρού μεταξύ του Υπουργού Μεταφορών και Επικοινωνιών και του Υπουργού Ανάπτυξης, είναι αντιπαραθέσεις που δείχνουν ότι τουλάχιστον ο στόχος της Κυβέρνησης, όπως εξελίσσεται η κατάσταση, είναι να περιορίσει και όχι να προωθήσει τον ανταγωνισμό.
Γι' αυτό εμείς δεν θα ψηφίσουμε το νομοσχέδιο. Φέρτε ένα νομοσχέδιο
που να προωθεί τον ανταγωνισμό, που να βάζει σαφείς και καθαρές προϋποθέσεις για την πρόσβαση στο Εθνικό Τηλεπικοινωνιακό Δίκτυο και εμείς ευχαρίστως θα μπορούσαμε να το ψηφίσουμε. 'Ενα όμως νομοσχέδιο που συνιστά εν λευκώ εξουσιοδότηση προς τον Υπουργό, δεν μπορούμε να το ψηφίσουμε γιατί δεν εμπιστευόμαστε την Κυβέρνηση και δεν μπορούμε με την ψήφο μας να νομιμοποιήσουμε τέτοιες πρακτικές.
( Χειροκροτήματα από την πτέρυγα της Νέας Δημοκρατίας ) ΠΡΟΕΔΡΕΥΩΝ (Παναγιώτης Σγουρίδης): Ο κ. Γκελεστάθης έχει το λόγο. Απών, διαγράφεται.
Το λόγο έχει ο κ. Μαντέλης.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, θα πρέπει
να συνειδητοποιήσουμε το τεχνολογικό θαύμα που έχει γίνει. Δεν μιλάω τόσο για την ψηφιακή τεχνολογία αλλά για τη σύγκλιση των τεχνολογιών, η οποία έχει αλλάξει τον ορίζοντα. Μέσα από τα ίδια δίκτυα, μέσα απ'τα ίδια τερματικά, μέσα από τις ίδιες τις επιχειρήσεις, παρέχονται τηλεπικοινωνιακές υπηρεσίες ή υπηρεσίες που αναφέρονται στην πληροφορική, στην πρόσβαση, στην επεξεργασία, στην αποθήκευση και στη διάδοση της γνώσης.
Ταυτόχρονα παρέχονται και ραδιοτηλεοπτικές υπηρεσίες με περιεχόμενο που μπορεί να είναι ψυχαγωγικό, μορφωτικό, δηλαδή ό,τι μπορεί να θέλει η ανθρωπότητα για να τροφοδοτεί την εξέλιξή της και την πρόοδό της. 'Ετσι, λοιπόν, διαμορφώνεται μια αγορά που πρέπει να εξυπηρετήσει αυτήν τη σύγκλιση που πραγματοποιήθηκε σε τεχνολογικό επίπεδο. Το μεγάλο ζήτημα που υπάρχει, βάσει του οποίου προσδιορίζουμε την πολιτική μας, είναι ότι έχουμε υποχρέωση να δημιουργήσουμε τις υποδομές, τις λεωφόρους
ώστε να μην υπάρχει πολίτης σ' αυτήν τη χώρα που να μην έχει πρόσβαση στην πληροφορία, στη γνώση. Ο πολίτης αλλά και ολόκληρες κοινωνικές ομάδες δεν πρέπει να αποκλειστούν από τη γνώση, από την πληροφορία.

Αυτό επιβάλλει συναγερμό των εθνικών επενδύσεων, κρατικών και
ιδιωτικών. Επιβάλλει αξιοποίηση όλων των λεωφόρων της πληροφορίας, που μπορούμε να διαθέσουμε. Επιβάλλει πολιτικές με τις οποίες θα έχουμε όχι μόνο τεχνολογική και υποδομική πρόσβαση στην πληροφορία και στη γνώση, αλλά και οικονομική πρόσβαση στην πληροφορία και στη γνώση. Επιβάλλει πολιτικές μέσα από τις οποίες ο πολίτης θα μπορεί να έχει ποιότητα και άφθονη πληροφορία στις χαμηλότερες δυνατές τιμές.

Αυτό σημαίνει ότι οργανώνεις μια αγορά με την οποία αξιοποιείς όλες τις δυνατότητες της χώρας, χωρίς να κάνεις διακρίσεις, αν είναι δημόσιες ή ιδιωτικές. Ακριβώς αυτήν την αγορά έρχεται να οργανώσει το νομοσχέδιο αυτό και να βάλει τους κανόνες μέσα στους οποίους θα λειτουργήσει. Το νομοσχέδιο αυτό είναι πλαισιακό. Πολλά απ' αυτά έχουν ήδη ρυθμιστεί από οδηγίες της Ευρωπαϊκής 'Ενωσης, οι οποίες είναι εν ισχύι και εφαρμόζονται. Χρειάζεται όμως και η συνεκτική ύλη για όλες αυτές τις οδηγίες που υπάρχουν. Το νομοσχέδιο αποτελεί αυτήν τη συνεκτική ύλη. 
Ταυτόχρονα όμως προβλέπει τις δυνατότητες μέσα από τις οποίες θα
έχουμε εξέλιξη, όχι μόνο οικονομική, αλλά και τεχνολογική. Προβλέπει τις δυνατότητες, δίνει την ελαστικότητα εκείνη, με την οποία δεν χρειάζεται όσο προχωρεί η τεχνολογία να φέρουμε νέα νομοσχέδια, αλλά να προσαρμόζεται αυτόματα η αγορά σε εκείνο, το οποίο θα γίνεται και θα συνεχίσει να γίνεται.
Και μια από τις μεγαλύτερες συνεισφορές στην ανάπτυξη αυτού του τόπου, αλλά και συνεισφορά στην πολιτική, ενάντια στον αποκλεισμό είτε 
κοινωνικών ομάδων είτε ατόμων, είναι η καθιέρωση της καθολικής υπηρεσίας. Εδώ ακριβώς φαίνεται ο χαρακτήρας της πολιτικής της Κυβέρνησης σε μία ανοιχτή αγορά. Την ανοιχτή αγορά την προσδιορίζουν οι οικονομικές

συνθήκες. Την καθιέρωση της καθολικής υπηρεσίας την καθορίζει η Κυβέρνηση. Και καθολική υπηρεσία σημαίνει ότι η Κυβέρνηση, η πολιτεία, ο νομοθέτης, εμείς, πρέπει να καθορίσουμε το ελάχιστο εκείνο επίπεδο υπηρεσιών, την ελάχιστη ποιότητα υπηρεσιών, την οποία πρέπει να εγγυηθούμε και στον πολίτη της χώρας.
Δεν πρέπει να υπάρχει συμπολίτης μας στα χωριά ή τα νησιά μας, στις γειτονιές μας, τις φτωχές ή πλούσιες, που να μην του παράσχει, να μην του εγγυηθεί η πολιτεία ένα ελάχιστο επίπεδο υπηρεσιών. Και αυτό το κατοχυρώνει το νομοσχέδιο. Μόνο γι' αυτήν τη διάταξη, αυτό το νομοσχέδιο θα έπρεπε να ψηφισθεί απόψε.
Δυστυχώς άκουσα μια αλλοπρόσαλλη πολιτική ιδιαίτερα από τη Νέα Δημοκρατία, που δεν μπορώ να βρω άκρη για το τι ακριβώς πρεσβεύει. "Εθαύμασα" την εθνική οικονομική της πολιτική, με την οποία διαμαρτύρεται γιατί ο Ο.Τ.Ε. από το να έχει μία αγορά δέκα εκατομμυρίων, δημιούργησε μια αγορά πενήντα εκατομμυρίων πολιτών, τους οποίους εξυπηρετεί. Διαμαρτύρεται γιατί ο Ο.Τ.Ε. επεκτείνεται, γιατί έχει κέρδη στις επιχειρήσεις, που επεκτείνεται. Και το χειρότερο απ' όλα: Παίρνει ως παράδειγμα μια χώρα, που έχει μία πολιτική αστάθεια -βρίσκεται σε εκλογική περίοδο- κι εδώ έχουμε ακούσει πολλούς αντιπολιτευόμενους να λένε πολλά και διάφορα-υιοθετεί την άποψη του ενός αντιπολιτευόμενου και έρχεται να την κάνει επίσημη πολιτική της στη χώρα. Λέει κάποιος Ρουμάνος Βουλευτής ότι έγινε κάποια ατασθαλία, γιατί του χρειάζεται στο πολιτικό του παιχνίδι κι ερχόμαστε εμείς να το υιθετήσουμε σαν πολιτική ολόκληρου κόμματος ή ενδεχόμενα και πολιτική αυτής της χώρας.
Ας περιμένουμε να δούμε τις εκλογές, που θα γίνουν στη Ρουμανία, ας
δούμε τι θα κάνει η κυβέρνηση που θα βγει κι αν η κυβέρνηση που θα εκλεγεί -όποια κι αν είναι- υιοθετήσει αυτές τις απόψεις, θα το συζητήσουμε.
Μη σπεύδετε να πλήξετε τη χώρα. Μη σπεύδετε να υιοθετείτε συκοφαντίες 
κατά της χώρας. Την οικονομική και εξωτερική πολιτική της χώρας πλήττετε. Την ανάπτυξη της χώρας μας, την ανάπτυξη των δικών μας οργανισμών, την ανάπτυξη των προσπαθειών του ελληνικού λαού πλήττετε.
Και θα "θαυμάσω" εκείνη την περίφημη αποστροφή σας σε σχέση με το τι γίνεται στη νέα αγορά. Σας έχω ακούσει να μιλάτε για την ιδιωτικοποίηση, την οποία συκοφαντήσατε. Ο κόσμος έχει μία αποστροφή κατά της ιδιωτικοποίησης εξαιτίας της πολιτικής που εφαρμόσατε. Τη συνδυάσατε με απολύσεις, με άνεργες οικογένειες στο δρόμο. Τ0 συνδυάσατε και με τις αλλοπρόσαλλες σκέψεις σας.
Κάνουμε μια καινούρια αγορά, οργανώνουμε τον Ο.Τ.Ε. να μπορεί να
σταθεί στην παγκόσμια αγορά με στρατηγικούς επενδυτές, με μικροεπενδυτές, να μπορεί να αντλήσει κεφάλαια, να δώσει δύναμη και από την άλλη πλευρά ερχόμαστε και λέμε "όλες οι άλλες ΔΕΚΟ, που δεν είναι τηλεπικοινωνιακές, θα πρέπει να είναι κρατικές, μονοπωλιακές". Τι είδους λογική είναι αυτή; Πώς την υιοθετείτε;
Επανερχόμενος στο θέμα της καθολικής υπηρεσίας και στρεφόμενος ιδιαίτερα προς την Κυβέρνηση θέλω να πω ότι πρέπει να μην είναι

αφηρημένη η έννοια της καθολικής υπηρεσίας. Δώστε ένα ή δύο παραδείγματα νομοθετικής πρωτοβουλίας, να τα περιλάβουμε στο νομοσχέδιο, έτσι ώστε να δείχνουν την ποιότητα της πολιτικής μας.
'Ηδη κατέθεσα μία τροπολογία που λέει ότι πρέπει ο νομοθέτης, εμείς, να καθορίσουμε ότι, για να μπορούν να σταθούν οι συμπολίτες μας, που έχουν ειδικές ανάγκες και να τους φέρουμε στο ίσο επίπεδο, που έχουν οι άλλοι πολίτες, θα πρέπει να μην αποκλειστούν από την εξέλιξη. Σε αυτούς τους συμπολίτες μας δεν αρκεί να δώσεις δικαιώματα, που έχουν οι άλλοι. 
'Iσα δικαιώματα σημαίνει γι' αυτούς ανισότητα. Θα πρέπει, κύριοι
συνάδελφοι, σ' αυτούς τους συμπολίτες μας να δώσουμε κάτι παραπάνω. Και αυτό το κάτι παραπάνω, το έχουν ανάγκη για να μπορούν να επικοινωνήσουν. Γιατί αυτοί έχουν πολύ μεγαλύτερη ανάγκη επικοινωνίας απ' ό,τι έχουμε εμείς, για να μπορούν να διασυνδεθούν με τη γνώση και την πληροφορία. Θα πρέπει ρητά να περιλάβουμε ότι στο πλαίσιο της καθολικής υπηρεσίας υποχρεούται η Ε.Ε.Τ.Τ. να θέσει και υποχρεούνται όλοι οι τηλεπικοινωνιακοί οργανισμοί, όλοι οι φορείς, όλες οι εταιρείες, δημόσιες, ιδιωτικές, ανεξάρτητα από το ποιες είναι, να παρέχουν ειδικό κοστολόγιο με χαμηλότερα τιμολόγια, για να δώσουμε την ευκαιρία σ' αυτούς τους συμπολίτες μας.
Και χαίρομαι επειδή έθιξε και άλλο ένα θέμα ο κύριος Υπουργός
Μεταφορών.
Πρέπει να το υιοθετήσετε, κύριε Υπουργέ. Το είπατε ως παράδειγμα και μην περιοριστείτε να είναι παράδειγμα. Να το βάλουμε εδώ στο νομοσχέδιο. Να συμπληρώσουμε την τροπολογία την οποία κατέθεσα και η οποία αναφέρεται σε άτομα με ειδικές ανάγκες, λέγοντας ευθέως ότι η διασύνδεση στο διαδίκτυο για τους νέους ανθρώπους μέχρι είκοσι πέντε χρονών, θα έχει ειδικό κοστολόγιο χαμηλότερο των συναλλαγών των λοιπών πολιτών. Αυτούς τους πολίτες μας πρέπει να ενισχύσουμε, τη νέα γενιά πρέπει να πλάσουμε. Η κοινωνία της γνώσης και η κοινωνία της πληροφορίας για μας είναι κάτι το οποίο δεν ξέρω πόσο θα μπορέσουμε να το προσεγγίσουμε. Οι νέοι άνθρωποι όμως το έχουν ανάγκη. Ο γιος μου διασυνδέεται και το λέω ευθέως μέσω του Μετσόβιου Πολυτεχνείου, στο οποίο ήταν φοιτητής. Το ίδιο και τα παιδιά πολλών συμπολιτών μας. 'Αλλοι όμως συμπολίτες μας δεν έχουν τη δυνατότητα να πληρώσουν τα τέλη διασύνδεσης για τα παιδιά τους. Εμείς πρέπει να το περιλάβουμε και προτείνω ευθέως να περιληφθεί ρητά σ' αυτό το νομοσχέδιο η υποχρέωση χαμηλότερου κοστολογίου και χαμηλότερου τιμολογίου για τα παιδιά αυτής της χώρας, τα νέα παιδιά που σπουδάζουν είτε στο γυμνάσιο είτε στο λύκειο είτε στο πανεπιστήμιο και ακόμη είτε στο δημοτικό, γιατί από εκεί ξεκινάει η κοινωνία της γνώσης.
Μια μικρή αναφορά για την Εθνική Επιτροπή Τηλεπικοινωνιών.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, παρακαλώ να μου δώσετε ένα λεπτό, γιατί έχω έναν
προβληματισμό σχετικά με την Εθνική Επιτροπή Τηλεπικοινωνιών. Συζητώντας στο Σύνταγμα είπαμε ότι χρειάζεται να κάνουμε ανεξάρτητες αρχές τις οποίες θα τις επιλέγουμε με τον τρόπο που συμφωνήσαμε ή που θα συμφωνήσουμε συζητώντας για το Σύνταγμα. Είπαμε ότι αυτές οι ανεξάρτητες διοικητικές αρχές είναι κατ' εξοχήν αυτές, που αποστολή τους είναι να προστατεύσουν τον πολίτη απέναντι στην αυθαιρεσία του κράτους σε σχέση με τα ατομικά του δικαιώματα, Ραδιοτηλεοπτικό Συμβούλιο, προστασία των ατομικών δεδομένων, προστασία από το απόρρητο των επικοινωνιών. Είπαμε να 
περιοριστούμε. Δεν πρέπει να επεκταθούμε σε κάθε μορφή διοικητικής αρχής. Εδώ έχουμε μία αγορά και αυτή η αγορά έχει ανάγκη μιας ρυθμιστικής παρέμβασης. Είναι ευθύνη πολιτική της Κυβέρνησης να συμμετέχει στην ανάπτυξη και στην παρακολούθηση αυτής της αγοράς.
Η δική μου γνώμη είναι ότι οι τηλεπικοινωνίες, που είναι ο ταχύτερα αναπτυσσόμενος τομέας της οικονομίας. Θα φθάσει τα επόμενα χρόνια το 7% του ΑΕΠ, θα αποδίδει περισσότερο απ' ό,τι αποδίδει ο τουρισμός ή η αγροτική οικονομία. Αυτό δεν μπορούμε να το απομονώσουμε από την πολιτική της Κυβέρνησης. Η Κυβέρνηση πρέπει να συμμετέχει ενεργά και έχει ευθύνη. Δεν μπορεί να μην έχει ευθύνη. Και το κυριότερο φανταστείτε πως ό,τι και να γίνει, ανεξάρτητα αν εμείς έχουμε κάνει ανεξάρτητη, όπως την προσδιορίσατε διοικητική αρχή την Ε.Ε.Τ.Τ. την ευθύνη θα συνεχίσει να την έχει η Κυβέρνηση, χωρίς όμως να μπορεί να παρέμβει. Και ταυτόχρονα από

την άλλη πλευρά πρέπει να ελέγχεται η Ε.Ε.Τ.Τ. Φανταστείτε έναν τομέα σαν τις τηλεπικοινωνίες, που πραγματικά είναι ζωντανός θα έχει συγκρούσεις οικονομικών συμφερόντων, θα έχει συγκρούσεις εμπορικών συμφερόντων αρκεί 
να μην μπορεί να ελεγχθεί από τη Βουλή η Εθνική Επιτροπή Τηλεπικοινωνιών. Δεν σας προβληματίζει το γεγονός που ο ίδιος ο Υπουργός Μεταφορών ανέφερε από τις δεκαπέντε χώρες της Ευρωπαϊκής 'Ενωσης στις δώδεκα η Κυβέρνηση ορίζει τις εθνικές τηλεπικοινωνιακές αρχές. Οι υπόλοιπες δε τρεις προσδιορίζονται με συμμετοχή της Κυβέρνησης; Το βάζω σαν προβληματισμό. Αντιλαμβάνομαι ότι η Κυβέρνηση θέλει σε όλα να είναι καθαρή και το συμμερίζομαι, το ενισχύω και το υποστηρίζω. Αλλά όμως, κύριοι συνάδελφοι, σκεφθείτε και πώς σ' αυτή την αγορά, που ραγδαία αναπτύσσεται, αν μπορεί

η Κυβέρνηση να τραβήξει πίσω τις ευθύνες ανάπτυξης αυτής της αγοράς.
Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουρουμπλής έχει το λόγο. ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Προέδρε, συζητάμε σήμερα ενώπιον της
Εθνικής Αντιπροσωπείας ένα σημαντικό νομοθέτημα, που διαμορφώνει τους όρους, τις προϋποθέσεις και τους κανόνες απελευθέρωσης της τηλεφωνίας. Βέβαια λαμβάνοντας υπόψη κανείς τον εκρηκτικό βηματισμό της εξέλιξης της τεχνολογίας, για να μπορεί να παρακολουθεί αυτήν την εξέλιξη θα έπρεπε να βρισκόμαστε σε μία καθημερινή διεργασία νομοθέτησης. Ωστόσο η Κυβέρνηση και η σημερινή πολιτική ηγεσία του Υπουργείου Μεταφορών και Επικοινωνιών φέρνει ενώπιον της Αντιπροσωπείας ένα νομοθέτημα, που όποιος το προσεγγίσει, με καλόπιστο τρόπο, διαπιστώνει ότι πραγματικά διαμορφώνει εκείνο το απαραίτητο πλαίσιο μέσα στο οποίο θα μπορεί και ο ανταγωνισμός να είναι γνήσιος, δίνοντας τη δυνατότητα σε όλους τους ενδιαφερόμενους, που θα ήθελαν να λάβουν μέρος σε μια τέτοια διαδικασία, να λάβουν μέρος. 
Αν κανείς δει τι είχε γίνει πριν από οκτώ-εννέα χρόνια θα διαπιστώσει
τι είχε κάνει η τότε κυβέρνηση της Νέας Δημοκρατίας, αποκλείοντας τον ΟΤΕ από τη δυνατότητα να συμμετέχει στην κινητή τηλεφωνία και παρέχοντας τη δυνατότητα σε δύο ιδιωτικές εταιρείες με συμβάσεις τις οποίες πολλοί χαρακτήρισαν αποικιοκρατικές, να αναπτύξουν τον τομέα αυτό διαμορφώνοντας μια συνθήκη που όσοι την έχουμε βιώσει αυτά τα χρόνια μπορούμε να είμαστε οι αψευδείς μάρτυρες. Οι εταιρείες αυτές δεν οργάνωσαν το δίκτυο σε όλη την Ελλάδα. Και διαπιστώνει κανείς ότι όπου δεν υπήρχε ενδιαφέρον εμπορικό, σε αγροτικές και ορεινές περιοχές δεν υπάρχει ουσιαστικά ακόμη και σήμερα ικανοποιητικό δίκτυο, από αυτές τις εταιρείες. Και βέβαια πολύ περισσότερο έχουμε γίνει μάρτυρες γιατί βιώσαμε μία αρνητική εμπειρία την ημέρα του σεισμού όταν όλοι είχαμε ανάγκη την τηλεφωνία και όταν θα μπορούσε ο πανικός που είχε επιβληθεί στην κοινωνία της Αθήνας τουλάχιστον να είχε περιοριστεί στο 50% αν οι εταιρείες αυτές εκείνη την ημέρα είχαν φανεί ικανές να εξυπηρετήσουν τον Αθηναίο πολίτη. Απλώς προχώρησαν μέσα σε ένα πλαίσιο, που άφηνε η σύμβαση που είχαν συνάψει με το ελληνικό κράτος την εποχή που πήραν τις άδειες, να αυξήσουν τους συνδρομητές σε υπερβολικό βαθμό. Και θα μου επιτρέψετε να φέρω ένα παράδειγμα για να αντιληφθείτε την εικόνα. 'Εβαλαν μέσα σε ένα διαμέρισμα που χωράει δέκα ανθρώπους, πενήντα ανθρώπους και όταν έπρεπε αυτοί οι άνθρωποι να βγουν σε μια στιγμή έξω καταλαβαίνετε τι έγινε. Αντιλαμβάνεστε, λοιπόν, τι είχε συμβεί εκείνη την ημέρα του σεισμού. Αυτό επαναλαμβάνω σαν ένα παράδειγμα και σαν μια απάντηση από αυτά που ψελλίζει η Αξιωματική Αντιπολίτευση για το σημερινό σχέδιο νόμου.
Και βεβαίως με αυτό το σχέδιο νόμου παρέχεται η δυνατότητα και στον
ΟΤΕ και στη ΔΕΗ να παίξουν ισότιμα στην αγορά αυτή. Και απεδείχθη από τη δυνατότητα που παρείχε μετέπειτα η Κυβέρνηση του ΠΑΣΟΚ στον ΟΤΕ να δημιουργήσει την "COSMOTE" ότι πραγματικά δημιουργήθηκε μία εταιρεία στον ευρύτερο δημόσιο τομέα, η οποία και ανταγωνιστική είναι και υπηρεσίες αξιόπιστες και ποιοτικές παρέχει.
Με το σχέδιο νόμου αυτό, κυρίες και κύριοι συνάδελφοι, παρέχεται η
δυνατότητα στην Εθνική Επιτροπή Τηλεπικοινωνιών να έχει σημαντικές αρμοδιότητες. Και πρέπει να ομολογήσουμε ότι είναι από τις σπάνιες περιπτώσεις που ένα Υπουργείο και ένας Υπουργός απεμπολεί αρμοδιότητες,
περιορίζει δηλαδή τη δική του εξουσία παρέχοντας αυτού του είδους τις αρμοδιότητες σε έναν άλλο φορέα. Και ο φορέας αυτός έχει μια ουσιαστική θα έλεγα ανεξαρτησία, αφού δέχθηκε και παρέχει πλέον τη δυνατότητα ουσιαστικά διορισμού του προεδρείου της διοίκησής του από την αρμόδια επιτροπή της Βουλής.
Είναι μία σημαντική κατάκτηση της δημοκρατίας και οφείλουμε με ειλικρίνεια να το αναγνωρίσουμε είτε συμφωνούμε με την πολιτική της Κυβέρνησης είτε όχι.
Παρέχει επίσης και σημαντική οικονομική δυνατότητα. Διότι είθισται πολλές φορές στην Ελλάδα η διοίκηση να παρέχει αρμοδιότητες σε ένα φορέα, χωρίς όμως να του δίδει την οικονομική δυνατότητα, ώστε μέσα από την οικονομική ανεξαρτησία να μπορεί να οργανώνει τις παρεμβάσεις του, ώστε να έχουν αποτέλεσμα.
Παράλληλα παρέχει τη δυνατότητα στελέχωσης αυτής της υπηρεσίας με σημαντικό αριθμό επιστημονικού και βοηθητικού προσωπικού, ώστε πραγματικά να υπάρχει ένας ολοκληρωμένος φορέας, που θα μπορεί να παρεμβαίνει, να παρακολουθεί, να διαμορφώνει ακριβώς εκείνες τις συνθήκες, ώστε να υπάρχει ένα άγρυπνο μάτι, που θα απαιτεί και θα επιβάλλει την τήρηση των κανόνων σε αυτόν τον πολύ δύσκολο τομέα, όπου ο ανταγωνισμός θα είναι πάρα πολύ σκληρός.
Με το σχέδιο νόμου αυτό δίδεται η δυνατότητα στο συγκεκριμένο φορέα, σε στιγμές δύσκολες τεχνικά, να μπορεί να παρεμβαίνει και να διακόπτει όποιες υπηρεσίες μπορεί να χρησιμοποιηθούν από ξένες δυνάμεις εις βάρος της χώρας. Αυτό είναι πάρα πολύ σημαντική δυνατότητα, γιατί διασκεδάζει και τις ανησυχίες ακόμα και εκείνων, που έχουν πολλές επιφυλάξεις για το τι μπορεί να συμβεί σε μία τόσο δύσκολη στιγμή.
Παράλληλα με παρεμβάσεις που έγιναν στην επιτροπή και τις οποίες απεδέχθη ο Υπουργός, εξασφαλίζεται και το απόρρητο των προσωπικών δεδομένων, ώστε και σε αυτόν τον τομέα να υπάρχουν κανόνες, που θα διασφαλίζουν με απόλυτο τρόπο το απόρρητο.
Κυρίες και κύριοι συνάδελφοι, με το νομοσχέδιο αυτό παρέχεται η δυνατότητα και στον Ο.Τ.Ε. και στη Δ.Ε.Η., όπως προείπα, σε δύο κρατικούς φορείς του ευρύτερου δημόσιου τομέα, να μπορούν να χρησιμοποιήσουν τη δυνατότητα να εξασφαλίσουν άδειες και να αναπτύξουν δραστηριότητες στον τομέα αυτό. Πιστεύω ότι με αυτόν τον τρόπο εξασφαλίζεται ο γνήσιος ανταγωνισμός και δίδεται η δυνατότητα, αλλά και η υποχρέωση στους κρατικούς φορείς να προσαρμοσθούν στα νέα δεδομένα, προκειμένου να μπορέσουν να αντέξουν μέσα σε αυτόν τον ανταγωνισμό.
Επίσης διαμορφώνονται τα νέα δεδομένα, ώστε η χώρα να μπορέσει να
κερδίσει το χαμένο χρόνο, που τη χωρίζει από άλλες κοινωνίες, χρησιμοποιώντας τη σύγχρονη τεχνολογία, διαμορφώνοντας τις συνθήκες, που πραγματικά θα προσφέρουν υψηλού επιπέδου υπηρεσίες σε όλους τους ανθρώπους.
Εξασφαλίζεται η λεγόμενη καθολική υπηρεσία. Και εδώ, κύριε Υπουργέ,
πρέπει με κάθε τρόπο αυτή ειδικά η διάταξη να γίνει μία ζώσα πραγματικότητα, για να νιώσουν όλοι οι 'Ελληνες οπουδήποτε της Ελλάδος και όλοι οι πολίτες ανεξάρτητα από κοινωνική θέση ότι είναι πολίτες με τις ίδιες δυνατότητες, ότι δημιουργούμε τις προϋποθέσεις του αυτού σημείου εκκίνησης όλων των πολιτών.
Για το θέμα αυτό, κατέθεσα και εγώ μία τροπολογία παρεμφερή με εκείνη του αγαπητού συναδέλφου κ. Μαντέλη. Πρέπει, κύριε Υπουργέ, να δώσετε τη δυνατότητα στα άτομα με ειδικές ανάγκες αλλά, όπως προείπατε, και στους νέους να μπορούν να προσπελαύνουν με τον πιο προσιτό τρόπο τις υπηρεσίες αυτές. Γιατί η σύγχρονη τεχνολογία, κυρίες και κύριοι συνάδελφοι, μπορεί να υπηρετήσει συνολικά την αναβάθμιση της ποιότητας ζωής του ανθρώπου ή αντίθετα, αν χρησιμοποιηθεί αρνητικά, να διευρύνει τις κοινωνικές ανισότητες, να δημιουργήσει θύλακες κοινωνικού αποκλεισμού και περιθωριοποίησης.
Οφείλουμε ως μία σύγχρονη κοινωνία, με κοινωνικά αντανακλαστικά, με κοινωνική ταυτότητα, να δημιουργούμε τις συνθήκες και τις προϋποθέσεις του αυτού σημείου εκκίνησης όλων των πολιτών.
Με αυτές τις σκέψεις θεωρώ ότι θα πρέπει να ψηφίσουμε αυτό το σχέδιο νόμου, να το καταστήσουμε νόμο του ελληνικού κράτους, γιατί διαμορφώνει εκείνες τις συνθήκες, μέσα στις οποίες θα αναπτυχθεί ο τομέας αυτός, μέσα σε ένα πλαίσιο υγιούς ανταγωνισμού. Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε
Πρόεδρε, κυρίες και κύριοι συνάδελφοι, άκουσα με προσοχή τον Κοινοβουλευτικό Εκπρόσωπο της Νέας Δημομοκρατίας στην κριτική, για το νομοσχέδιο που συζητάμε σήμερα, και διαπίστωσα ότι τα ίδια ακριβώς, στα οποία αναφέρθηκε ο κ. Παπαληγούρας, ήταν αυτά που αναφέρθηκαν και σε ένα μικρό νομοσχέδιο, που συζητήσαμε στη θερινή περίοδο, σχετικά με την Εθνική Επιτροπή Τηλεπικοινωνιών και Ταχυδρομείου.
Φαίνεται ότι η Νέα Δημοκρατία έχει αποφασίσει -και έχει μία στρατηγική και μία πολιτική αντιμετώπισης και στη Βουλή που συζητάμε σχέδια νόμων- να μιλάει για την εξυπηρέτηση συγκεκριμένων οικονομικών συμφερόντων, για αδιαφάνεια, ασυδοσία και διαπλοκή.
Και πραγματικά εκπλήσσομαι, όταν με ένα νομοσχέδιο που συζητάμε
σήμερα για τις τηλεπικοινωνίες, για να καθορίσουμε τις προοπτικές και τις δυνατότητες της λειτουργίας της ελεύθερης αγοράς στις τηλεπικοινωνίες με τον καλύτερο δυνατό τρόπο και με κάθε σαφήνεια, όπως αναφέρονται στις διατάξεις αυτού του νομοσχεδίου, όταν η βασική πολιτική επιλογή αυτού του νομοσχεδίου είναι να περάσουμε από ένα πελατειακό πολιτικό σύστημα, όπου ο Υπουργός υπογράφει όλες τις άδειες, τις γενικές, τις ειδικές, για επιχειρήσεις που θέλουν να δραστηριοποιηθούν στον τηλεπικοινωνιακό τομέα, όταν λοιπόν όλο αυτό το σύστημα περνάει σε μία ανεξάρτητη ρυθμιστική αρχή, την οποία έχουν όλες οι χώρες της Ευρωπαϊκής 'Ενωσης, πραγματικά εκπλήσσομαι τι είναι αδιαφάνεια, ασυδοσία και διαπλοκή. Τι είναι καλύτερο, να κρατήσουμε αυτό το σύστημα αδειοδότησης όπου δίνουμε τη δυνατότητα κάτω από όρους και προϋποθέσεις και από θεσμούς, τους οποίους έχουμε και εφαρμόζουμε μέχρι σήμερα, όπου ένας, ο Υπουργός, ή Υφυπουργός υπογράφει και δίνει τη δυνατότητα σε μία επιχείρηση να έχει τεράστια κέρδη στον τηλεπικοινωνιακό τομέα, από το να παραχωρήσουμε αυτήν την αρμοδιότητα σε μία εθνική επιτροπή ανεξάρτητη, η οποία διοικείται από εννεαμελές συμβούλιο, όπου μάλιστα και με την τελευταία προσθήκη ο πρόεδρος, οι αντιπρόεδροι και τα μέλη ορίζονται με διαδικασίες, που βρίσκονται μέσα στη Βουλή; Και ποια είναι η επιχειρηματολογία;

Κύριοι συνάδελφοι, εδώ κάνουμε ένα δημοκρατικό διάλογο και μιλάμε με
επιχειρήματα και όχι με πυροτεχνήματα και θα πρέπει να αποδεικνύουμε του λόγου το αληθές και το ακριβές. Και ποια είναι τα επιχειρήματα, τα οποία αναπτύχθηκαν από τον Κοινοβουλευτικό Εκπρόσωπο; Δεν επιβάλλει άμεσα το νομοσχέδιο την εθνική περιαγωγή. Μα, στη Διαρκή Επιτροπή, με παρέμβαση συναδέλφων από το χώρο της Νέας Δημοκρατίας, τα δύο χρόνια τα κάναμε ένα. Δεν είπε κανείς ότι άμεσα πρέπει να επιβάλουμε την εθνική περιαγωγή,

γιατί αυτό είναι ανέφικτο. Θέλετε να συζητάμε με προτάσεις που τεχνικά είναι ανέφικτες; Μα, δεν θα μας πάρει κανείς στα σοβαρά.
Δεύτερον, εσκεμμένη καθυστέρηση κατανομής φάσματος.
Κύριοι συνάδελφοι, δεν γνωρίζετε ότι το φάσμα με αποφάσεις που
εκδίδονται σύμφωνα με την ισχύουσα νομοθεσία κατανέμεται σε επιχειρήσεις; Οι τρεις επιχειρήσεις κινητής τηλεφωνίας έχουν φάσμα. Στις τριάντα αποφάσεις που έχει βγάλει το Υπουργείο για την κατανομή του φάσματος ραδιοσυχνοτήτων, στους νομούς της χώρας δίδονται συγκεκριμένες συχνότητες για τις επιχειρήσεις εκείνες, οι οποίες δραστηριοποιούνται στη ραδιοφωνία και στην τηλεόραση.
Στη διαδικασία των αδειών ασύρματης σταθερής πρόσβασης, που βρίσκεται σε εξέλιξη και γίνεται ο πλειστηριασμός στις 4 Δεκεμβρίου, υπάρχει συγκεκριμένο φάσμα, που εκχωρείται στις επιχειρήσεις που θα αποκτήσουν ειδική άδεια για να δραστηριοποιηθούν σ' αυτόν τον τομέα. Πού είναι, λοιπόν, η εσκεμένη καθυστέρηση στην κατανομή του φάσματος;
'Αλλο επιχείρημα: Επικίνδυνος ο μη καθορισμός καθολικής υπηρεσίας. Κύριε συνάδελφε, στη παράγραφο 2, του άρθρου 13, περιγράφεται με σαφήνεια τι θεωρείται καθολική υπηρεσία για τον Οργανισμό Τηλεπικοινωνιών Ελλάδας ο οποίος θα παρέχει την καθολική υπηρεσία μέχρι τις 31.12.2001. Τι θα γίνει μετά; Μα, το κατέθεσε σήμερα ο Υπουργός. Είναι η απόφαση σύμφωνα με το άρθρο 8, παράγραφος 5, για το περιεχόμενο της καθολικής υπηρεσίας. 
Γνωρίζετε πολύ καλά ότι η εξέλιξη της τεχνολογίας στις
τηλεπικοινωνίες είναι ραγδαία και μια υπηρεσία η οποία σήμερα καλύπτεται
με άλφα τεχνικό τρόπο, αύριο θα παρέχεται με βήτα τεχνικό τρόπο και θα έχουμε τη δυνατότητα, μέσα από νέες τεχνολογίες, να στηρίξουμε την καθολική υπηρεσία με τον καλύτερο δυνατό τρόπο.
'Αρα θα πρέπει να υπάρχει μια ευελιξία στη νομοθεσία που αφορά την καθολική υπηρεσία και αυτό κάνουμε, κύριοι συνάδελφοι. 'Αλλο επιχείρημα για οικονομικά συμφέροντα, Αδιαφάνεια, ασυδοσία, διαπλοκή. Δεν υπάρχει χρονοδιάγραμμα ενεργειών για τις αρμοδιότητες της εθνικής επιτροπής. Μια μόνο περίπτωση δεν υπήρχε και με τις τροποποιήσεις και συμπληρώσεις, που καταθέσαμε σήμερα στο νομοσχέδιο, καθορίστηκε και αυτή. 'Ετσι δεν υπάρχει αποφασιστική αρμοδιότητα, που αφορά την παροχή γενικών ή ειδικών αδειών για τις τηλεπικοινωνίες, που να μην υπάρχει χρόνος καθορισμένος για την εθνική επιτροπή.
Υπάρχει, λοιπόν, σε όλες τις αποφαστιστικές αρμοδιότητες της εθνικής επιτροπής, συγκεκριμένος χρόνος μέσα στον οποίο η εθνική επιτροπή πρέπει να χορηγήσει ή όχι μια άδεια.
'Εγινε μεγάλη συζήτηση και δόθηκαν απαντήσεις και από τον Υπουργό, κύριοι συνάδελφοι, για τον πραξικοπηματικό αποκλεισμό της ΔΕΗ. Δεν έχει αποκλειστεί καμιά ΔΕΚΟ, κύριοι συνάδελφοι. Υπάρχουν συγκεκριμένοι όροι από την Εθνική Επιτροπή Τηλεπικοινωνιών και Ταχυδρομείων για το συγκεκριμένο διαγωνισμό της ασύρματης σταθερής πρόσβασης. Η πολιτεία δεν θέλει να παρεμβαίνει. 'Η θα πιστέψουμε στην ανεξάρτητη αρχή των τηλεπικοινωνιών και ταχυδρομείων ή θα παρεμβαίνουμε πολιτικά. Πρέπει να διαλέξουμε.
Εδώ έχουμε και μια τοποθέτηση του κ. Αλογοσκούφη, ο οποίος διαπιστώνει ότι είναι μεγάλο λάθος η εκχώρηση πολιτικών αρμοδιοτήτων στην Ε.Ε.Τ.Τ. Είναι μια άλλη άποψη από το χώρο της Νέας Δημοκρατίας. Εκχωρείται πολιτική εξουσία στην Ε.Ε.Τ.Τ. διότι ορίζει όρους και προϋποθέσεις.
Μα, κύριοι συνάδελφοι, δε νομοθετεί η Εθνική Επιτροπή Τηλεπικοινωνιών και Ταχυδρομείων και τις αποφασιστικές αρμοδιότητες, όσον αφορά την πολιτική διαχείριση του τομέα των τηλεπικοινωνιών, τις κρατάει το Υπουργείο Μεταφορών και Επικοινωνιών. Απλώς δεν θέλει να είναι ούτε Υπουργείο του ΟΤΕ ούτε Υπουργείο της Ολυμπιακής ούτε Υπουργείο των Ελληνικών Ταχυδρομείων. Θέλει να είναι Υπουργείο Μεταφορών και Επικοινωνιών.
'Αρα όλες τις αρμοδιότητες θα τις ασκεί η ανεξάρτητη ρυθμιστική αρχή και οι οργανισμοί, οι οποίοι μπαίνουν πια στον ελεύθερο ανταγωνισμό, κάτω από τους νέους όρους και τις συνθήκες που δημιουργούνται στην αγορά και καλούνται να πετύχουν, όπως και οι άλλες ιδιωτικές επιχειρήσεις. Αυτό κύριοι συνάδελφοι, πρέπει να εξασφαλίσουμε.
Θα πω τώρα δύο λόγια σε σχέση με τα σκάνδαλα του ΟΤΕ. Ναυάγιο η αγορά του Βουλγαρικού ΟΤΕ, εθνική ήττα. Από την άλλη πλευρά κατηγορείται πάλι ο ΟΤΕ και η Κυβέρνηση ότι η εξαγορά του 35% του ρουμανικού οργανισμού τηλεπικοινωνιών, έγινε από κάποιες αδιαφανείς συνθήκες, με κάποιες -θα έλεγα- δωροληψίες Ρουμάνων Υπουργών κλπ. Από τη μια πλευρά έχουμε ναυάγιο σε μια προσπάθεια του ΟΤΕ να μπει στον βουλγαρικό οργανισμό τηλεπικοινωνιών και από την άλλη έχουμε κριτική γιατί μπήκε στη Ρουμανία, πώς μπήκε, με τον τρόπο που μπήκε. Ε, επιτέλους, κύριοι συνάδελφοι της Νέας Δημοκρατίας, αποφασίστε. Πρέπει να μπαίνει ο ΟΤΕ στις επιχειρήσεις, στο βαλκανικό χώρο ή δεν πρέπει;
Η απόφαση και η στρατηγική που ακολουθεί ο ΟΤΕ, κύριοι συνάδελφοι,
είναι να δραστηριοποιηθεί στο χώρο των Βαλκανίων. Αυτή είναι η στρατηγική και αυτή είναι η ανάπτυξη του Οργανισμού Τηλεπικοινωνιών Ελλάδας και στο χώρο των Βαλκανίων και στο χώρο της Νοτιοανατολικής Ευρώπης. Και να μην έχουμε διλήμματα, αν πετυχαίνουμε να κατηγορούμαστε γιατί πετύχαμε και πώς πετύχαμε και αν δεν πετυχαίνουμε πάλι να κατηγορούμαστε γιατί δεν πετυχαίνουμε.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Χρηματίζοντας;
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριοι συνάδελφοι...
ΠΡΟΕΔΡΕΥΩΝ (Παναγιώτης Σγουρίδης): Αυτό πώς το λέτε, από πού το
συμπεραίνετε;
ΓΕΩΡΓΙΟΣ ΟΡΦΑΝΟΣ: Το είπε ο ίδιος.
ΠΡΟΕΔΡΕΥΩΝ (Παναγιώτης Σγουρίδης): Αν είναι δυνατόν! Είναι κάποια
πράγματα τα οποία δεν πρέπει να εκστομίζονται αλόγιστα.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών):
Γνωρίζετε πολύ καλά ότι σε μια προεκλογική περίοδο, στην οποία βρίσκεται τώρα η Ρουμανία, λέγονται πάρα πολλά, όμως εμείς δεν μπορούμε να υιοθετούμε τέτοιες περιπτώσεις, αν δεν υπάρχει διαδικασία της δικαιοσύνης. Και αυτήν τη στιγμή όλη η κριτική γίνεται σε πολιτικό επίπεδο, κύριοι συνάδελφοι. Θα πρέπει, λοιπόν, να είμαστε πάρα πολύ προσεκτικοί. Και βέβαια...
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε
Πρόεδρε, θα χρειαστώ ένα με δυο λεπτά το πολύ.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ όμως συντομεύετε. Ούτως ή άλλως υπάρχει ονομαστική ψηφοφορία.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Ναι
κύριε Πρόεδρε.
Πρέπει να πούμε ότι υπάρχει μια πολύ σωστή παρατήρηση από τον κ. Αλογοσκούφη για τη ΔΕΗ, ότι πρέπει να δώσουμε τη δυνατότητα προσφοράς στην ιδιωτική πρωτοβουλία εναλλακτικών δικτύων. Μα, δεν έχει κανείς αντίρρηση σ' αυτό. Βεβαίως και η ΔΕΗ έχει ένα εκτεταμένο δίκτυο όπως και ο ΟΤΕ, το οποίο όμως μπορεί να το αξιοποιήσει μέσα από τις συνθήκες της απελευθέρωσης της αγοράς.
Και πρέπει να πούμε εδώ ότι στα κράτη-μέλη της Ευρωπαϊκής 'Ενωσης
υπάρχουν τέσσερις επιχειρήσεις ενέργειας, που έχουν δραστηριοποιηθεί στις τηλεπικοινωνίες, χωρίς όμως να κατέχουν ποσοστό πάνω από το 51% της επιχείρησης. Δεν έχει λοιπόν, κανείς καμία αντίρρηση σ' αυτό. Δεν θα πρέπει όμως, κύριοι συνάδελφοι, να λέμε ότι έτσι, θέσφατα, έχει αποκλειστεί η ΔΕΗ ή οι ΔΕΚΟ. Κανείς δεν έχει αποκλειστεί από τον διαγωνισμό. Αυτό είναι σαφές και το γνωρίζετε πάρα πολύ καλά. Υπάρχουν όμως όροι και προϋποθέσεις και αν αναφέρεστε στο 15% αυτό ισχύει για όλες τις επιχειρήσεις και θα ήταν σκάνδαλο αν δεν υπήρχε ο όρος του 15% και να έρθει μια μεγάλη επιχείρηση -και τότε θα μας κατηγορούσατε- όπου με διάφορες μορφές, αν δεν υπήρχε το 15%, θα μπορούσε να πάρει όλες τις άδειες.
'Οσον αφορά τα Ελληνικά Ταχυδρομεία -και κλείνω, κύριε Πρόεδρεεπειδή υπήρχε και μια κριτική για το θέμα αυτό. Κατ' αρχάς αυτό το νομοσχέδιο δεν ασχολείται με τα Ελληνικά Ταχυδρομεία. Υπάρχει μόνο μια διάταξη, η οποία αναφέρεται στα Ελληνικά Ταχυδρομεία και ανάλογη διάταξη ισχύει σήμερα και για τον ΟΤΕ. Και γιατί η διάταξη; Γιατί τα Ελληνικά Ταχυδρομεία σήμερα στη χώρα μας ανταγωνίζονται ιδιωτικές επιχειρήσεις και θα πρέπει να έχουν τους ίδιους όρους και τις ίδιες προϋποθέσεις με τις ιδιωτικές επιχειρήσεις, για να μπορέσουν να δραστηριοποιηθούν.
Απαντώντας στον κ. Κακλαμάνη ο οποίος δεν βρίσκεται εδώ αυτήν τη
στιγμή, θέλω να πω ότι αυτό το οποίο είχαμε συζητήσει στη Διαρκή Επιτροπή το καλοκαίρι με τον Υπουργό για το νομοσχέδιο ισχύει και σήμερα. Με τη διάταξη που έγινε για την κεφαλαιοποίηση των Ελληνικών Ταχυδρομείων το 51% παραμένει στο ελληνικό δημόσιο.
Πρέπει να πω επίσης σε σχέση με την καθολική υπηρεσία ότι η Ελλάδα
στην πρόσφατη σύνοδο των Υπουργών Επικοινωνιών στο Λουξεμβούργο πρωτοστάτησε στη συζήτηση για το σχέδιο της οδηγίας την οποία είχε φέρει η ευρωπαϊκή επιτροπή, με την οποία στα πλαίσια της σταδιακής απελευθέρωσης θα δημιουργούσε τεράστια προβλήματα στα Ελληνικά Ταχυδρομεία, όσον αφορά την καθολική υπηρεσία. Και ευτυχώς με τη συμπαράσταση της Ελλάδας, της Γαλλίας και των άλλων χωρών του νότου ανετράπη αυτή η πρόταση από την Ευρωπαϊκή Επιτροπή και έτσι οδηγούμαστε στο Συμβούλιο Υπουργών στις 22 Δεκέμβρη σε μια πολιτική λύση, όπου τελικά κερδισμένα θα είναι τα Ελληνικά Ταχυδρομεία, κύριοι συνάδελφοι. Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχουν διανεμηθεί τα Πρακτικά της Τρίτης 31 Οκτωβρίου 2000 και της Παρασκευής 3 Νοεμβρίου 2000 και ερωτάται το Σώμα έαν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 31 Οκτωβρίου 2000 και της Παρασκευής 3 Νοεμβρίου 2000 επεκυρώθησαν.
Υπάρχει κάποιος εκ των συναδέλφων που να θέλει να δευτερολογήσει;
ΝΙΚΟΛΑΟΣ ΣΑΛΑΓΙΑΝΝΗΣ: Εγώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγιάννη, έχετε το λόγο.

ΝΙΚΟΛΑΟΣ ΣΑΛΑΓΙΑΝΝΗΣ: Μόνο πέντε λεπτά θα χρειαστώ, κύριε Πρόεδρε. Πρέπει να ομολογήσω ότι δεν παίρνω το λόγο για να δικαιολογήσω τη
θέση μας να υποστηρίξουμε το νομοσχέδιο, αλλά για να υπερασπιστώ από τη δική μου πλευρά την παρουσία μας στη Βουλή και στον πολιτικό στίβο αυτής της χώρας.
Και το κάνω αυτό, γιατί με εξέπληξε -και το λέω ειλικρινά- δυσάρεστα η ομιλία του Κοινοβουλευτικού Εκπροσώπου της Νέας Δημοκρατίας. Πρέπει να πω ότι δεν είχε καμμία σχέση με τη σοβαρότητα, με τη σύνεση και με το ήθος της ομιλίας του εισηγητή της.
Εν πάση περιπτώσει, αν μέσα σε αυτήν τη Βουλή, οποιαδήποτε διάταξη
νόμου, ό,τι λέμε, θεωρείται ότι είναι λόγια πληρωμένων, εκβιασμένων, 
διεφθαρμένων, τότε, νομίζω, το άρρωστο κλίμα για το οποίο μίλησε ο κ. Παπαληγούρας, είναι πραγματικά άρρωστη αντίληψη της πολιτικής. Και δεν

την αποδέχομαι ως κλίμα και αντιμετώπιση της λειτουργίας, την οποία επιτελούμε. Ελπίζω να ήταν μία υπερβολή, στην οποία υπέπεσε, θέλοντας να υπερασπιστεί την άποψη του κόμματός του, να μην υπερψηφίσει ένα νομοσχέδιο που καταφανώς, θα μπορούσε να ψηφιστεί θετικά και από τους ίδιους.
'Εχουν εξαντληθεί εκ μέρους του όλες οι λέξεις από το λεξιλόγιο για
να εκφραστεί η καχυποψία απέναντι σε ένα σχέδιο νόμου.
Μιλάμε για την ανεξάρτητη αρχή. Και εκεί καχυποψία. Πότε είναι μία αρχή ανεξάρτητη; 'Οταν της δίνουμε όλες τις αρμοδιότητες; Πότε; 'Οταν της δίνουμε το προσωπικό ικανό να υπερασπιστεί στην πράξη τους νόμους και τους κανόνες; 'Οταν την ισχυροποιούμε με ισχυρή οικονομική ενίσχυση και όταν για πρώτη φορά τη διορίζουμε με έναν κανόνα, που στο κάτω-κάτω της γραφής δεν είναι μόνο κανόνας του κόμματός μας, αλλά χρειάζεται τουλάχιστον τη σύμφωνη γνώμη κι ενός άλλου κόμματος.
Να πω και κάτι εδώ, κύριε Πρόεδρε. Αν ανεξάρτητες αρχές σημαίνουν ότι θέλουμε κάποιους μηχανισμούς, που έχουν τη γνώση, την οργάνωση, τη δυνατότητα, την εξειδίκευση να υπερασπιστούν τους αγώνες της αγοράς και την ανάπτυξη υπέρ των πολιτών, τότε ναι, πρέπει να το κάνουμε. Αν όμως θέλουμε να μεταφέρουμε την πολιτική και την κοινωνική μας ευθύνη σε ένα άλλο υποκείμενο, τότε είμαστε απαράδεκτοι, ως πολιτικοί. Και αν επίσης το να λέμε για ειδικές αρχές σημαίνει στην υποδομή της σκέψης μας -και αυτό να το τονίζουμε καθημερινά από τις ομιλίες μας- ότι είμαστε οι πολιτικοί ανίκανοι να αντισταθμούμε στις πιέσεις των οικονομικών παραγόντων, ότι είμαστε εν δυνάμει πουλημένοι και διεφθαρμένοι, αυτό δεν το αποδέχομαι ως έννοια της πολιτικής και ως παρουσία μας στην πολιτική ζωή.
Νομίζω ότι, όπου και αν ανήκουμε, έχουμε χρέος να υπερασπιστούμε
αυτήν μας την πολιτική στάση απέναντι στα πράγματα. Δεν μπορεί κάθε φορά το βήμα να γίνεται ένα βήμα ελεεινολογίας για την πολιτική μας στάση απέναντι στην πολιτική.
Η κουβέντα μου αυτή, που δεν την έχω κάνει άλλη φορά στο Κοινοβούλιο με τέτοιο ύφος, είναι ακριβώς γιατί η σημερινή ομιλία πραγματικά ήταν μια ομιλία κεραυνός απέναντι σε όλους μας, που λειτουργούμε στο πολιτικό σύστημα και θεωρώ ότι έγινε από λάθος και υπερβολή.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Μεταφορών και Επικοινωνιών; "Οργάνωση και λειτουργία των τηλεπικοινωνιών και άλλες διατάξεις".
Κύριοι συνάδελφοι, έχει υποβληθεί αίτηση ονομαστικής ψηφοφορίας
Βουλευτών της Νέας Δημοκρατίας επί της αρχής του νομοσχεδίου, της οποίας το κείμενο έχει ως εξής:
Κύριε Πρόεδρε,
Οι υπογράφοντες Βουλευτές ζητούμε τη διεξαγωγή ονομαστικής ψηφοφορίας επί της αρχής του νομοσχεδίου για την "Οργάνωση και Λειτουργία των Τηλεπικοινωνιών" στο πέρας της σχετικής συζήτησης.
1. Αναστάσης Παπαληγούρας.
2. Σταύρος Καλογιάννης.
3. Σπύρος Σπύρου.
4. Αντώνιος Μπέζας.
5. Γεώργιος Τρυφωνίδης.

6. Σάββας Τσιτουρίδης. 7. Μιχαήλ Παπαδόπουλος. 
8. Μαριέττα Γιαννάκου-Κουτσίκου. 9. Γεώργιος Ορφανός.
10. Θεοφάνης Δημοσχάκης.

11. Νικόλαος Τσιαρτσιώνης.
12. Προκόπης Παυλόπουλος.

13. Αικατερίνη Παπακώστα-Σιδηροπούλου.
14. Μιλτιάδης Βαρβιτσιώτης.
15. Γεώργιος Βλάχος.
16. Γεώργιος Αλογοσκούφης.
17. Αθανάσιος Βαρίνος.
18. Χρήστος Ζώης.
Θα αναγνώσω και τον κατάλογο των υπογραφόντων την αίτηση ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.

Ο κ. Αναστάσης Παπαληγούρας. Παρών. Ο κ. Σταύρος Καλογιάννης. Παρών.
Ο κ. Σπυρίδων Σπύρου. Παρών.

Ο κ. Αντώνιος Μπέζας. Παρών.
Ο κ. Γεώργιος Τριφωνίδης. Παρών.
Ο κ. Σάββας Τσιτουρίδης. Παρών.
Ο κ. Μιχαήλ Παπαδόπουλος. Παρών.
Η κ. Μαριέττα Γιαννάκου-Κουτσίκου. Παρούσα.
Ο κ. Γεώργιος Ορφανός. Παρών.
Ο κ. Θεοφάνης Δημοσχάκης. Παρών.
Ο κ. Νικόλαος Τσιαρτσιώνης. Παρών.
Ο κ. Προκόπης Παυλόπουλος. Παρών.
Η κ. Αικατερίνη Παπακώστα-Σιδηροπούλου. Απούσα.
Ο κ. Μιλτιάδης Βαρβιτσιώτης. Παρών.
Ο κ. Γεώργιος Βλάχος. Παρών.
Ο κ. Γεώργιος Αλογοσκούφης. Παρών.
Ο κ. Αθανάσιος Βαρίνος. Παρών.
Ο κ. Χρήστος Ζώης. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός
υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10') λεπτά, σύμφωνα με
τον Κανονισμό.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα
συνεδρίαση.
Κύριοι συνάδελφοι, το Προεδρείο, εκτιμώντας τις ανάγκες του νομοθετικού έργου, σύμφωνα με τον Κανονισμό, άρθρο 72, παράγραφος 3, θα λύσει τη συνεδρίαση, για αύριο Τετάρτη 15 Νοεμβρίου 2000 και ώρα 18.30' με αντικείμενο εργασιών του Σώματος: α) ειδική συνεδρίαση της Ολομέλειας της Βουλής προς τιμήν των Ελλήνων Παραλυμπιονικών των Παραλυμπιακών Αγώνων 2000 β) ειδική ημερήσια διάταξη για τις αιτήσεις άρσεως ασυλίας Βουλευτών και γ) νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: "Οργάνωση και λειτουργία των τηλεπικοινωνιών και άλλες διατάξεις".
Λύεται η συνεδρίαση.
'Ωρα λήξης: 23.05'

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

