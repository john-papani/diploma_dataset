ΣΥΝΕΔΡΙΑΣΗ 11-2-2000
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΠΓ'
Παρασκευή 11 Φεβρουαρίου 2000
ΘΕΜΑΤΑ
Α. ΕΙΔΙΚΑ ΘΕΜΑΤΑ  
1. Επικύρωση Πρακτικών.
2. Ανακοινώνεται ότι τη συνεδρίση παρακολουθούν μαθητές από: το Α' Δημοτικό Σχολείο Κερατέας, το Γυμνάσιο Διονύσου Αττικής και το 40ο Δημοτικό Σχολείο Πατρών.
 Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ  
1) Κατάθεση αναφορών.
 2) Απαντήσεις Υπουργών σε ερωτήσεις Βουλευτών.
3) Ανακοίνωση του δελτίου επικαίρων ερωτήσεων της Δευτέρας 14 Φεβρουαρίου 2000.
 4) Συζήτηση επικαίρων ερωτήσεων:
 α) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις παράνομες προσλήψεις στο Νοσοκομείο "Αγία 'Ολγα" κλπ.
β) Προς τον Υπουργό Τύπου και Μέσων Μαζικής Ενημέρωσης, σχετικά με την καθυστέρηση της ψηφιακής αναμετάδοσης των ραδιοφωνικών και τηλεοπτικών προγραμμάτων, από την Ελληνική Ραδιοφωνία Τηλεόραση.
 γ) Προς τον Υπουργό Υγείας και Πρόνοιας, σχετικά με τη λήψη μέτρων επίλυσης των προβλημάτων, που αντιμετωπίζει το Κέντρο Υγείας Πρίνου Θάσου.
 5) Συζήτηση επερώτησης προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την κατασκευή και λειτουργία του έργου ΑΤΤΙΚΟ ΜΕΤΡΟ.
 ΟΜΙΛΗΤΕΣ 
 Α. Επί των επικαίρων ερωτήσεων:
 ΑΓΓΟΥΡΑΚΗΣ Χ.
 ΡΕΠΠΑΣ Δ.
 ΡΟΚΟΣ Γ.
 ΣΟΥΡΛΑΣ Γ.
 ΦΑΡΜΑΚΗΣ Ν.
 Β. Επί της επερώτησης:
 ΑΓΓΟΥΡΑΚΗΣ Χ.
 ΑΡΑΠΗ-ΚΑΡΑΓΙΑΝΝΗ Β.
 ΒΟΥΛΓΑΡΑΚΗΣ Γ.
 ΔΡΑΓΑΣΑΚΗΣ Ι.
 ΚΑΡΑΜΑΝΛΗΣ Α.
 ΚΟΡΚΟΛΟΠΟΥΛΟΣ Β.
 ΛΑΛΙΩΤΗΣ Κ.
 ΜΕΙΜΑΡΑΚΗΣ Ε.
 ΜΗΤΣΟΤΑΚΗΣ Κ.
 ΠΑΠΑΔΗΜΗΤΡΙΟΥ Ε.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ'
ΣΥΝΕΔΡΙΑΣΗ ΠΓ'
Παρασκευή 11 Φεβρουαρίου 2000
-----------
Αθήνα, σήμερα στις 11 Φεβρουαρίου 2000, ημέρα Παρασκευή και ώρα 10.20' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' ΑντιΠροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
 (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 10.2.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΠΒ' συνεδριάσεώς του, της 10ης Φεβρουαρίου 2000 σε ό,τι αφορά την ψήφιση στο σύνολο του σχεδίου νόμου "Κύρωση της Σύμβασης αμοιβαίας δικαστικής συνδρομής σε ποινικές υποθέσεις μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής".
Παρακαλείται ο Γραμματέας να ανακοινώσει τις αναφορές προς το Σώμα. Χρόνια πολλά, κύριε Αγγουράκη, για την ονομαστική σας εορτή. (Ανακοινώνονται προς το Σώμα από τον κ. Χαράλαμπο Αγγουράκη, Βουλευτή Α' Αθηνών, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής)
 ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 14 Φεβρουαρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 618/9.2.2000 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τους Υπουργούς Γεωργίας, Ανάπτυξης σχετικά με την αποζημίωση των πληγέντων, από το ψύχος, πατατοπαραγωγών της περιοχής Νευροκοπίου Δράμας.
2. Η με αριθμό 623/9.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Γεωργίας, σχετικά με την τροποποίηση του Κανονισμού για τα καπνά, την αύξηση των ποσοστώσεων κλπ.
3. Η με αριθμό 614/9.2.2000 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Υγείας και Πρόνοιας, σχετικά με την πλήρη κάλυψη από τα ασφαλιστικά ταμεία, των ατόμων, που πάσχουν από  σακχαρώδη διαβήτη.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν.Βουλής) 1. Η με αριθμό 616/9.2.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Βουλγαράκη προς τον Υπουργό Εθνικής Παιδείας και Θρησκευμάτων, σχετικά με τον αριθμό των μαθητών που φοιτούν στη δευτεροβάθμια εκπαίδευση κλπ.
2. Η με αριθμό 622/9.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εξωτερικών, σχετικά με την πορεία του θέματος του "κατοχικού δανείου" και των πολεμικών επανορθώσεων.
3. Η με αριθμό 613/9.2.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την υλοποίηση της σύναψης Προγραμματικής Σύμβασης του Δήμου Ελευσίνας με το Υπουργείο.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ  Επίκαιρες ερωτήσεις πρώτου κύκλου:
 Η πρώτη επίκαιρη ερώτηση με αριθμό 624/9.2.2000 του Βουλευτή της Νέας Δημοκρατίας κ. Αθανασίου Κονταξή προς τον Υπουργό Γεωργίας, σχετικά με τη λήψη μέτρων, για τη στήριξη των πορτοκαλοπαραγωγών του Νομού 'Αρτας διαγράφεται λόγω κωλύματος του Υπουργού.
 Η δεύτερη επίκαιρη ερώτηση με αριθμό 620/9.2.2000 του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Περιβάλλοντος, Χωροταξίας και Δημοσίων 'Εργων, Πολιτισμού, σχετικά με την αξιοποίηση της έκτασης του αεροδρομίου του Ελληνικού και της πρώην αμερικάνικης βάσης κλπ. διαγράφεται λόγω κωλύματος των Υπουργών.
Η τρίτη επίκαιρη ερώτηση με αριθμό 619/9.2.2000 του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων 'Εργων, σχετικά με την αξιοποίηση χώρου του "Τένις Κλάμπ Βριλησσίων" κλπ. διαγράφεται λόγω κωλύματος των Υπουργών.
Η τέταρτη με αριθμό 612/9-2-2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εθνικής Παιδείας και Θρησκευμάτων, σχετικά με τη στελέχωση των νηπιαγωγείων της περιοχής Λαγκαδά κλπ., διαγράφεται λόγω κωλύματος του κυρίου Υπουργού.
Εισερχόμαστε στη συζήτηση των επικαίρων ερωτήσεων δευτέρου κύκλου: Πρώτη είναι με αριθμό 617/9-2-2000 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τις παράνομες προσλήψεις στο Νοσοκομείο "Αγία 'Ολγα" κλπ.
 Η επίκαιρη ερώτηση του κυρίου Βουλευτή έχει ως εξής:
  "Η Κυβέρνηση τηρεί απαρέγκλιτα το ισχύον νομοθετικό πλαίσιο του ν.              2190/94 για τις προσλήψεις στο δημόσιο τομέα" αναφέρει ο Υφυπουργός Εσωτερικών σε απάντηση ερώτησης (3928/25-11-99) για παράνομες προσλήψεις".
 "Τομή στη Δημόσια Διοίκηση" το χαρακτήρισε ο Πρωθυπουργός κατά τη συζήτηση του προϋπολογισμού.
'Ομως στην πραγματικότητα η Κυβέρνηση καταστρατηγεί το νόμο, υπονομεύει το ΑΣΕΠ και υποθάλπτει όσους παρανομούν.
 Χαρακτηριστική περίπτωση αποτελούν οι προσλήψεις στο νοσοκομείο "Αγία 'Ολγα".
Ενώ το ΑΣΕΠ αποφαίνεται ότι και οι είκοσι οκτώ προσληφθέντες στο νοσοκομείο το 1994 είναι παράνομοι, παραμένουν επί πέντε χρόνια και αμείβονται κανονικά.
 Ενώ τα μέλη της επιτροπής που αποφάσισαν τους παράνομους διορισμούς καταδικάστηκαν από το τριμελές πλημμελιοδικείο σε φυλάκιση δέκα  μηνών.
Ενώ η ολομέλεια του ΝΣτΚ απεφάνθη μετά από αίτημα του Υπουργείου ότι οι κριθέντες παράνομοι υπάλληλοι δεν μπορούν να παραμείνουν στις θέσεις τους.
 Ενώ η ΓΓ του Υπουργείου Υγείας κ. Πανοπούλου με έγγραφό της ζητά την ανάκληση των παρανόμων διορισμών.
 Ενώ διαδραματίζονται όλα αυτά έρχεται ο Υπουργός Υγείας και ζητά την αναπομπή του θέματος στην ολομέλεια του ΝΣτΚ, που ως γνωστό απεφάνθη δυο φορές επί του ιδίου ζητήματος.
 Αντί ο Υπουργός να ζητήσει την άμεση ανάκληση των αποφάσεων, να ασκήσει πειθαρχικές διώξεις εναντίον των μελών της επιτροπής που παρανόμησαν, να ζητήσει τη δίωξη των υπαλλήλων του νοσοκομείου που εξαφάνισαν τους φακέλους των υποψηφίων, αντί όλων αυτών αυθαιρετεί ο ίδιος κατά τρόπο πρωτοφανή, προκλητικό και απαράδεκτο.
 Επειδή μετά από όλα αυτά τίθεται ζήτημα σεβασμού και εφαρμογής των νόμων και των αποφάσεων θεσμικών οργάνων, συγκάλυψης παρανομιών από την πολιτική ηγεσία του Υπουργείου Υγείας, απειθαρχίας ή συμπαιγνίας ΔΣ και Υπουργείου.
Ερωτάται η Υπουργός και παρακαλείται να ενημερώσει τη Βουλή, αν η Κυβέρνηση τηρεί απαρέγκλιτα το ισχύον νομικό πλαίσιο".
 Ο Υφυπουργός Υγείας και Πρόνοιας κ. Φαρμάκης έχει το λόγο.
 ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, έχει τονιστεί πολλές φορές σ'αυτήν την Αίθουσα από τον ίδιο τον Πρωθυπουργό, ότι η Κυβέρνηση απαρέγκλιτα και με τη μεγαλύτερη δυνατή αυστηρότητα, εφαρμόζει το ισχύον νομικό καθεστώς για τις προσλήψεις στο δημόσιο και στον ευρύτερο δημόσιο τομέα.
 Το θέμα που δημιουργήθηκε με τις είκοσι οκτώ παράνομες προσλήψεις στο νοσοκομείο "Αγία 'Ολγα" διερευνάται και με τη δικαστική και με τη διοικητική οδό. Δεν έχει ολοκληρωθεί ώστε να ληφθεί απόφαση του διοικητικού συμβουλίου για την απόλυση αυτών των εργαζομένων.
 Πρέπει να πω στον κ. Σούρλα ότι από την πλευρά του Υπουργείου έγιναν όσα έπρεπε να γίνουν και δεν υπάρχει καμία συμπαιγνία και καμία συνεργασία για παρανομίες με τη διοίκηση του νοσοκομείου. Ούτε υπάρχει νέα αναπομπή του θέματος από τον Υπουργό της Υγείας για κωλυσιεργία. Με την ισχύ του νέου δημοσιοϋπαλληλικού κώδικα, σε κάποια ρύθμιση ανεφέρετο ότι: "εάν ένας υπάλληλος, ο οποίος από λάθος υπηρετεί περισσότερο από δύο χρόνια στο δημόσιο, δεν έχει δηλαδή συντελεστεί η απόλυσή του, τότε ο υπάλληλος παραμένει". Γι'αυτό το λόγο και μόνον ο Υπουργός Υγείας ζήτησε τη γνωμοδότηση του Νομικού Συμβουλίου του Κράτους, το οποίο έκρινε ότι αυτοί οι υπάλληλοι έπρεπε παραταύτα να απολυθούν. Ζητήσαμε από τη διοίκηση -και το αναφέρετε στο σκεπτικό της ερώτησής σας- με έγγραφο της Γενικής Γραμματέως του Υπουργείου, την απόλυση των υπαλλήλων από τη διοίκηση του νοσοκομείου. Υπήρξε μία αντίσταση, αν θέλετε, από την πλευρά των εργαζομένων και των εκπροσώπων τους -συνεχής αντίσταση, η οποία διαρκεί- στο διοικητικό συμβούλιο.  Αρκετά διοικητικά συμβούλια αναβλήθηκαν ελλείψει απαρτίας. Η απόφαση, όμως, και του προέδρου και του Υπουργείου είναι δεδομένη και έχει αποτυπωθεί σε έγγραφα. Αυτοί οι υπάλληλοι θα απολυθούν.
 Ελπίζω ότι αυτό θα συμβεί στο αμέσως επόμενο δικαστικό συμβούλιο που έχει συγκαλέσει ο πρόεδρος, όπως χθες με διαβεβαίωσε. Δεν υπάρχει λοιπόν κανένα θέμα συγκάλυψης ούτε από την πλευρά τη δική μας ούτε πολύ περισσότερο από τον πρόεδρο του νοσοκομείου και τα διορισμένα από το Υπουργείο μέλη. Βεβαίως, υπάρχουν εκεί και οι αιρετοί εκπρόσωποι των εργαζομένων, οι οποίοι έχουν άλλες απόψεις και γνωρίζετε ότι υπάρχουν και συνεχείς κινητοποιήσεις των εργαζομένων στο Υπουργείο για την "προστασία" αυτών των συναδέλφων τους. Επαναλαμβάνω ότι η θέση του Υπουργείου είναι πως πρέπει να εφαρμοσθεί ο νόμος. Αφού δηλαδή οι υπάλληλοι έχουν προσληφθεί παρανόμως -και αυτό αποκαλύπτεται από αποφάσεις του ΑΣΕΠ, αλλά και από τις γνωμοδοτήσεις του Νομικού Συμβουλίου του Κράτους- πρέπει να απολυθούν.
  ΠΡΟΕΔΡΕΥΩΝ (Παναγιώτης Σγουρίδης): Ο κ. Σούρλας έχει το λόγο για δύο λεπτά για να αναπτύξει την επίκαιρη ερώτησή του.
ΓΕΩΡΓΙΟΣ ΣΟΥΡΛΑΣ: Θυμάμαι τη συζήτηση και την αποδοχή από τον παριστάμενο Υφυπουργό ότι οι διορισμοί είναι παράνομοι.
  Το ΑΣΕΠ πραγματικά έκανε πολύ καλά τη δουλειά του, απεφάνθη και εισηγήθηκε την απόλυση. Η δικαιοσύνη παρενέβη και τιμώρησε με δέκα μήνες φυλάκιση αυτούς που αποτελούσαν την επιτροπή, το Νομικό Συμβούλιο του Κράτους απεφάνθη δύο φορές ότι είναι παράνομες οι προσλήψεις και πρέπει να απολυθούν -έχω τις γνωμοδοτήσεις και εσείς φυσικά τις έχετε πιστεύω στο φάκελό σας- ωστόσο όμως υπάρχουν ευθύνες της ηγεσίας του Υπουργείου Υγείας και της σημερινής και της προηγούμενης, διότι ενώ αποφαίνεται, κύριε Φαρμάκη, το Νομικό Συμβούλιο του Κράτους δύο φορές, ο κ. Παπαδήμας αναπέμπει το θέμα και πάλι με ένα ερώτημα...
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν υπάρχει σε εξέλιξη αναπομπή.
  ΓΕΩΡΓΙΟΣ ΣΟΥΡΛΑΣ: 'Εγινε η αναπομπή από τον κ. Παπαδήμα και είναι η τρίτη φορά. Δύο φορές πήγε το θέμα στο Νομικό Συμβούλιο του Κράτους το 1998. Γίνεται αναπομπή από τον κ. Παπαδήμα, απαντά το Νομικό Συμβούλιο του Κράτους στις 8-11-1999 ότι δεν ευσταθούν οι λόγοι τους οποίους επικαλείται και αποκρύπτει ότι στις ίδιες οργανικές θεσεις, κύριε Φαρμάκη, εκτός από τον παρανόμως προσληφθέντα προσλαμβάνεται και άλλος.  Δύο δηλαδή στην ίδια θέση. Αυτό δεν έγινε ποτέ. Το αποκρύπτει από το Νομικό Συμβούλιο του Κράτους.
Ζητά, λοιπόν, για τρίτη φορά η Ολομέλεια να γίνει σεβαστή αυτή η απόφαση. 'Εχει ευθύνες το Υπουργείο Υγείας και ο Υπουργός σας.
  'Εχω στη διάθεσή σας -ενδεχομένως να μη σας το έδωσαν- το έγγραφο του Συλλόγου Εργαζομένων του Νοσοκομείου Αγία 'Ολγα με ημερομηνία 19.1.2000. Τι λέει; Λέει ότι ο πρόεδρος του Συλλόγου Εργαζομένων είχε συνάντηση με τον κ. Παπαδήμα και δόθηκε από μέρους του υπόσχεση ότι θα κατατεθεί τροπολογία για την τακτοποίηση τη νομιμοποίηση των είκοσι πέντε παρανόμως προσληφθέντων, η οποία τροπολογία θα συμπεριληφθεί στο νομοσχέδιο για τη μονιμοποίηση εκτάκτων υπαλλήλων του δημοσίου τομέα.  Το διοικητικό συμβούλιο των εργαζομένων απευθύνει το έγγραφο προς το διοικητικό συμβούλιο του νοσοκομείου και λέει: "Μη συνεδριάζετε, εμείς τα έχουμε τακτοποιήσει όλα με τον Υπουργό. Τώρα που θα έρθει η τροπολογία για τη μονιμοποίηση των συμβασιούχων, θα μονιμοποιήσουμε και τους δικούς σας".
Αυτό είναι το έγγραφο. Προφανώς δεν σας έχει ενημερώσει ο Υπουργός.
Εγώ χαίρομαι για τη δική σας άποψη, συμφωνώ μαζί σας. Αλλά το θέμα δεν είναι να συμφωνούμε εμείς. 'Εχουν αποφανθεί τα αρμόδια θεσμικά όργανα.
Ο Υπουργός όμως αποκαλύπτει μεθοδεύσεις. Επομένως, καλά έκανε η Νέα Δημοκρατία και δε συμφώνησε στη μονιμοποίηση των συμβασιούχων, γιατί φαίνεται ότι ετοιμάζονταν και άλλα να έλθουν εδώ για να τακτοποιηθούν, σε ο,τι αφορά τις παράνομες προσλήψεις, τις παρανομίες και τις κομματικές φαυλότητες. Εγώ δεν γνωρίζω το έγγραφο αυτό. Εγώ είμαι ικανοποιημένος από τη δική σας απάντηση, αλλά συμφωνεί με εσάς ο Υπουργός;
  ΠΡΟΕΔΡΕΥΩΝ (Παναγιώτης Σγουρίδης): Ο κ. Φαρμάκης έχει το λόγο για δύο λεπτά για να δευτερολογήσει.
  ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συναδελφε, συμφωνούμε απολύτως με τον Υπουργό και έχουμε την ίδια γνώμη ως πολιτική ηγεσία για το θέμα. Αυτό που επισείετε ως έγγραφο δεν είναι έγγραφο του Υπουργού.
  ΓΕΩΡΓΙΟΣ ΣΟΥΡΛΑΣ: Συμφωνία είναι.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Μέλος του διοικητικού συμβουλίου ανέφερε -και αναφέρεται στα Πρακτικά- σχετικά με την αναβολή λήψης απόφασης για το θέμα, ότι δήθεν συνεννοήθηκε με τον Υπουργό, ο οποίος πρόκειται να καταθέσει τροπολογία για να τακτοποιηθεί το θέμα αυτών των ανθρώπων. Δεν υπάρχει τέτοιο θέμα από την πλευρά του Υπουργού, όπως δεν υπήρξε θέμα προς ρύθμιση στη διακομματική επιτροπή. Μπορείτε να το πληροφορηθείτε από τον εκπρόσωπό σας στη διακομματική επιτροπή, που θα συμφωνούσε ή όχι για την τακτοποίηση των εκτάκτων υπαλλήλων του δημοσίου και των συμβασιούχων έργου.
Αναφέρεται στα Πρακτικά -και το έχετε κι εσείς- σε μία συνεδρίαση του διοικητικού συμβουλίου, ως αιτιολογικό αναβολής του. Κι εγώ σας μίλησα με ειλικρίνεια στην πρωτολογία μου, ότι οι εργαζόμενοι του νοσοκομείου αντιδρούν, ότι κινητοποιούνται, ότι θέλουν να προστατεύσουν τους συναδέλφους τους -το "προστατεύσουν" σε εισαγωγικά-διότι αυτή είναι η άποψή τους και προσπαθούν να κωλυσιεργήσουν τη λήψη απόφασης από την πλευρά του διοικητικού συμβουλίου.
 ΓΕΩΡΓΙΟΣ ΣΟΥΡΛΑΣ: 'Εξι χρόνια, κύριε Υπουργέ.
 ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Επίπλέον, θέλω να  σας πω ότι οι ένοχοι, αν θέλετε οι παρανομήσαντες, δεν τιμωρήθηκαν.             Τιμωρήθηκαν από το Μονομελές Πλημμελειοδικείο, αλλά αθωώθηκαν από το  Τριμελές. Επίσης, πρέπει να σας πω ότι το Υπουργείο διέταξε ΕΔΕ για την απώλεια των φακέλων στο νοσοκομείο και δυστυχώς δεν υπήρξε αποτέλεσμα στον εντοπισμό των ενόχων. Δηλαδή τι πρέπει να κάνουμε; 'Εχετε κάνει  Υπουργός της Υγείας, τα νοσοκομεία είναι νομικά πρόσωπα αυτοδιοικούμενα.    Το Υπουργείο Υγείας εποπτεύει. Το Υπουργείο δεν αποφασίζει ούτε για την απόλυση των υπαλλήλων ούτε για την καθημερινή λειτουργία των διοικήσεων  των νοσοκομείων και πρέπει αυτό να το καταλάβουμε. Εάν υπάρξουν συνέπειες, θα ελεγχθούν αυτοί οι οποίοι κωλυσιεργούν.
Θέλω να επανέλθω στο θέμα της αναπομπής. Μία φορά προσέφυγε ο Υπουργός στο Νομικό Συμβούλιο του Κράτους.
 ΓΕΩΡΓΙΟΣ ΣΟΥΡΛΑΣ: Τρεις.
 ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Μία φορά. Και επαναλαμβάνω, ζήτησε δεύτερη γνώμη, επειδή εν τω μεταξύ οι δικηγόροι των εργαζομένων επικαλέσθηκαν ρύθμιση του Δημοσιοϋπαλληλικού Κώδικα, που έλεγε, ότι ένας υπάλληλος εφόσον υπηρετήσει και δεν απολυθεί εντός διετίας από το δημόσιο για όποιους λόγους παραμένει.  Επειδή λοιπόν υπήρξε αυτό το θέμα, έπρεπε να ρωτηθεί το Νομικό Συμβούλιο του Κράτους.
Αυτό που θέλω να σας πω, εν τέλει, κύριε Σούρλα -για να κλείσω, επειδή δεν έχω κι εγώ χρόνο- είναι ότι το Υπουργείο δεν συγκαλύπτει τίποτα και ότι η Κυβέρνηση τηρεί με αυστηρότητα την κείμενη για τις προσλήψεις νομοθεσία.
 ΠΡΟΕΔΡΕΥΩΝ (Παναγιώτης Σγουρίδης): Κι εμείς θέλουμε να επικροτήσουμε αυτό το θέμα και πρέπει να το κάνετε έτσι ακριβώς.
 Η με αριθμό 621/9.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Τύπου και Μέσων Μαζικής Ενημέρωσης, Μεταφορών και Επικοινωνιών, σχετικά με την καθυστέρηση της ψηφιακής αναμετάδοσης των ραδιοφωνικών και τηλεοπτικών προγραμμάτων, από την Ελληνική Ραδιοφωνία Τηλεόραση.
 Η επίκαιρη ερώτηση του κυρίου συναδέλφου, έχει ως εξής:
 "Η πολιτική που ακολουθεί η Κυβέρνηση στην ΕΡΤ δημιουργεί σοβαρά προβλήματα στη λειτουργία της και οδηγεί στην παραπέρα υποβάθμιση και συρρίκνωσή της προς όφελος των ιδιωτών μεγαλοκαναλαρχών.
Ενδεικτικό της κατάστασης που επικρατεί είναι και το γεγονός ότι αν και η ΕΡΤ είναι έτοιμη να προχωρήσει στην ψηφιακή αναμετάδοση των ραδιοφωνικών και τηλεοπτικών προγραμμάτων, μέχρι σήμερα δεν έχει γίνει αυτό. Προκειμένου να προχωρήσει η σχετική διαδικασία, είναι αναγκαίο η ΕΡΤ σε συνεργασία με τον ΟΤΕ να κάνει δοκιμές στην ψηφιακή αναμετάδοση ραδιοφωνικών και τηλεοπτικών προγραμμάτων, για τις οποίες απαιτείται σχετική άδεια από το Υπουργείο Μεταφορών, που μέχρι σήμερα δεν έχει δοθεί. Επίσης, μέχρι σήμερα η ΕΡΤ δεν έχει πληρώσει ούτε τη συνδρομή στους διεθνείς οργανισμούς, που επιχορηγούν αυτές τις δοκιμές.
Η καθυστέρηση αυτή είναι σίγουρο ότι λειτουργεί σε βάρος της ΕΡΤ. Ερωτώται οι κύριοι Υπουργοί, γιατί μέχρι σήμερα δεν έχουν γίνει οι απαραίτητες ενέργειες, ώστε η ΕΡΤ να προχωρήσει στην ψηφιακή αναμετάδοση των ραδιοφωνικών και τηλεοπτικών προγραμμάτων; Μήπως η όλη καθυστέρηση οφείλεται στο ότι η Κυβέρνηση σχεδιάζει να δώσει άδεια ψηφιακής αναμετάδοσης σε ιδιώτες;".
Ο Υπουργός Τύπου και Μέσων Μαζικής Ενημέρωσης κ. Ρέππας έχει το λόγο. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε και κύριοι συνάδελφοι, η ερώτηση του αγαπητού συναδέλφου είναι ατυχής και ασαφής. Είναι ατυχής, γιατί οι μεγαλόστομες καταγγελίες, τις οποίες περιλαμβάνει στο κείμενο της ερώτησής του, όχι μόνο δεν ανταποκρίνονται στην αλήθεια, αλλά θα έλεγα ότι προκαλούν τη μνήμη μας, γιατί ο αγαπητός συνάδελφος πρέπει να γνωρίζει ότι η παθογένεια του ραδιοτηλεοπτικού τοπίου προέκυψε μετά την ισχύ του ν.1866, ο οποίος ψηφίστηκε από κυβέρνηση, στην οποία συμμετείχε το κόμμα του κ.  Αγγουράκη. Το λέω αυτό, γιατί τότε δόθηκε η δυνατότητα σε ιδιώτες επιχειρηματίες να αναπτύξουν δραστηριότητα σε αυτόν το νέο τομέα, χωρίς η πολιτεία, η τότε κυβέρνηση, να λάβει σχετικά μέτρα, ώστε να ενισχύσει το ρόλο της ΕΡΤ, προκειμένου σε αυτό το νέο πεδίο του ανταγωνισμού, να μπορεί με αξιώσεις να πάρει μέρος.
Η ΕΡΤ παρέμεινε ουσιαστικά  παρατηρητής των εξελίξεων με αποτέλεσμα να χάσει μερίδιο στη ραδιοτηλεοπτική αγορά. 'Επρεπε να περάσουν αρκετά χρόνια ώστε επί των ημερών μας και για πρώτη φορά η ΕΡΤ λειτουργεί με βάση συγκεκριμένο επιχειρησιακό σχέδιο,είναι πλέον μια επιχείρηση που σε οικονομικό επίπεδο έχει εξυγιανθεί, σε επίπεδο δε προγράμματος εκπομπών έχει κερδίσει μια αξιοπιστία η οποία είναι από όλους αποδεκτή για την ποιότητα και το περιεχόμενο των προγραμμάτων της. Ας αφήσει στην άκρη λοιπόν ο αγαπητός συνάδελφος, κατηγορίες περί εξυπηρέτησης συμφερόντων μεγαλοκαναλαρχών. Οι μεγαλοκαναλάρχες εξυπηρετήθηκαν μέσω του νόμου 1866 που ψήφισε η συγκυβέρνηση Τζαννετάκη, όταν τους δόθηκε το ραδιοτηλεοπτικό τοπίο εν λευκώ, χωρίς ταυτόχρονα η Κυβέρνηση να προετοιμάσει γι' αυτήν τη  νέα περίοδο στο νέο ανταγωνιστικό περιβάλλον την ΕΡΤ. 'Ενα το κρατούμενο.       Είναι και ασαφής η ερώτηση του αγαπητού συναδέλφου, γιατί αναφέρεται στην ψηφιακή αναμετάδοση ραδιοφωνικών και τηλεοπτικών προγραμμάτων χωρίς να  γνωρίζει ίσως, ότι ο ν. 2644/98 που ψηφίσαμε για την παροχή αυτών των νέου τύπου συνδρομητικών ραδιοτηλεοπτικών υπηρεσιών, προβλέπει την ίδρυση θυγατρικής εταιρείας της Ελληνικής Ραδιοφωνίας Τηλεόρασης η οποία κατά παρέκκλιση των διαδικασιών που προβλέπονται για τους ιδιώτες επιχειρηματίες, θα μπορεί να αναπτύξει αυτού του τύπου τις νέες δραστηριότητες. Η πρόνοια που έχουμε κάνει με αυτόν το νόμο, είναι πάρα πολύ ενδεικτική της βούλησής μας να επιβάλουμε μια τάξη στο ραδιοτηλεοπτικό τοπίο. Δεν κάναμε αυτό που έκανε μια προηγούμενη παλαιότερα κυβέρνηση. Ορίσαμε ένα εξειδικευμένο, ένα πλήρες πλαίσιο και βάσει αυτού καλέσαμε τους ιδιώτες να αναπτύξουν την επιχειρηματική δραστηριότητά τους. Είναι ο ν. 2644 και υπογράψαμε την πρώτη σύμβαση παραχώρησης με ιδιωτική εταιρεία που προβλέπει μεταξύ των άλλων εικοσιτετράωρης διάρκειας που διατίθεται σε δημόσιες υπηρεσίες αφ' ενός, αφ' ετέρου σ' αυτήν την ίδια τη Βουλή, προκειμένου χωρίς την παραμικρή δαπάνη να προβάλλει τα προγράμματά της. 'Αρα η ΕΡΤ μαζί με τον ΟΤΕ και άλλους ιδιωτικούς φορείς, είναι έτοιμοι σύμφωνα με ανακοίνωσή τους μετά την πρώτη συμφωνία στην οποία έχουν οδηγηθεί να προχωρήσουν στην ανάπτυξη αυτών των νέων υπηρεσιών τους επόμενους μήνες. 'Ηδη γίνεται πειραματική εκπομπή αυτού του προγράμματος με ψηφιακή δηλαδή τεχνολογία, μέσω του δορυφόρου ΗOMBERT 3 τον οποίο έχει νοικιάσει εδώ και χρόνια η ΕΡΤ και πληρώνει βεβαίως το ενοίκιο, τις συνδρομές.
Πρέπει δε να πω ότι η ΕΡΤ δεν οφείλει σε κάποιον διεθνή οργανισμό.
'Εχει ανταποκριθεί στις υποχρεώσεις της, έχει καταβάλει όλες τις συνδρομές όπως υποχρεούται να κάνει, δεν αντιλαμβάνομαι σε τι αναφέρεται ο αγαπητός συνάδελφος και αναμένω τη δική του ομιλία για να διευκρινιστεί αν αναφέρεται στην ανάπτυξη αυτών των νέων ψηφιακής τεχνολογίας ραδιοτηλεοπτικών υπηρεσιών συνδρομητικών ή αναφέρεται στην ψηφιακοποίηση όπως θα λέγαμε, του επίγειου δικτύου που σήμερα χρησιμοποιείται με την  αναλογική μέθοδο προκειμένου να προχωρήσω και εγώ σε περαιτέρω εξηγήσεις.  Αλλά από την ερώτηση του συναδέλφου αυτά δεν προκύπτουν, γι' αυτό, όπως είπα, είναι ασαφής. Κατά τα άλλα οι κατηγορίες είναι αδικαιολόγητες γι' αυτό είναι ατυχής η ερώτηση, η δε προετοιμασία της ΕΡΤ είναι πλήρης για  να αντιμετωπίσει τις προκλήσεις του νέου ραδιοτηλεοπτικού περιβάλλοντος. ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγουράκης έχει το λόγο. 
ΧΑΡΑΛΑΜΠΟΣ ΑΓΓΟΥΡΑΚΗΣ: Κατ' αρχήν, όσον αφορά τα περί κυβέρνησης Τζαννετάκη το 1989, τα επιστρέφω στον κύριο Υπουργό. Το ΠΑ.ΣΟ.Κ. είχε δέκα χρόνια στη διάθεσή του να διορθώσει τα πάντα. 'Οχι μόνο δεν τα διόρθωσε, τα έκανε και χειρότερα γιατί έτσι ήθελε. Και το τι γίνεται με το Ραδιοτηλεοπτικό Συμβούλιο και διάφορα άλλα που βλέπουμε αυτές τις μέρες είναι ενδεικτικό. Αλλά εν πάση περιπτώσει είναι προφανή η δυσκολία της Κυβέρνησης να δικαιολογήσει τα αδικαιολόγητα.
  Κύριε Υπουργέ, όσον αφορά το ΚΚΕ, θα παρακαλούσα να είσαστε πιο προσεκτικός. Αν υπάρχει κάτι για το οποίο μπορούμε να υπερηφανευόμαστε, είναι ότι ακριβώς ότι μονίμως κάναμε ό,τι περνούσε από το χέρι μας για την υπεράσπιση του δημόσιου χαρακτήρα της ΕΡΤ, ενάντια στις επιθέσεις της κυβέρνησης και της τωρινής και άλλων και μάλιστα αυτές τις μέρες.
 Αν φέραμε αυτήν την ερώτηση, κύριε Πρόεδρε, είναι γιατί σε σχέση με άλλους ιδιωτικούς φορείς έχει καθυστέρηση. 'Ηδη υπάρχει το πακέτο της ΝΟΒΑ. Εσείς τώρα αυτό που μας είπατε είναι ότι "θα" εκπέμπει το πρόγραμμα της ΕΡΤ σε συνεργασία με τον ΟΤΕ κλπ. και εμείς διαβάζουμε εφημερίδες. Πρέπει να ενημερωθούμε από τα "ΝΕΑ", γιατί πριν δυο μέρες κλείστηκε η συμφωνία μεταξύ ΕΡΤ, ΟΤΕ και ΑΛΦΑ για την αξιοποίηση, εκμετάλλευση της ψηφιακής πλατφόρμας. Η ερώτηση μας είναι πολύ συγκεκριμένη.
 'Εχουμε πληροφορίες που λένε ότι η ΕΡΤ είναι καθ'όλα έτοιμη και για ψηφιακά προγράμματα, για την παραγωγή τους και για την αναμετάδοσή τους και το μοναδικό που της έλλειπε, ήταν μια έγκριση από το δικό μας Υπουργείο Μεταφορών, ώστε να προχωρήσει σε δοκιμαστικές εκπομπές.
 Η ερώτησή μας αφορούσε στο γιατί καθυστερεί αυτή η άδεια του Υπουργείου Μεταφορών και πολύ περισσότερο γιατί θα πρέπει και η Βουλή να ενδιαφερθεί γιατί σ'αυτό το ψηφιακό μπουκέτο συμμετέχει και το πρόγραμμα της Βουλής των Ελλήνων.
Αυτό που μας είπε ο κύριος Υπουργός, είναι ότι γίνονται οι δοκιμές αυτές από τον ΟΤΕ και κατά συνέπεια, η ερώτηση δεν έχει βάση γιατί  γίνονται οι συγκεκριμένες δοκιμές. Δεν ξέρω αν έτσι έχουν τα πράγματα.              Δεν ξέρω αν η άδεια για τις συγκεκριμένες δοκιμές πρέπει να πηγαίνει μόνο  στον ΟΤΕ ή θα έπρεπε να την έχει και η ΕΡΤ και σ'αυτό θέλω μια σαφή απάντηση από τον Υπουργό. Δηλαδή, αν υπήρχε θέμα άδειας από το Υπουργείο Μεταφορών όσον αφορά την ΕΡΤ ή όχι και αν ναι, γιατί καθυστέρησε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, θα μου επιτρέψετε να απευθύνω μια ερώτηση στον κύριο συνάδελφο και παρακαλώ να του δοθεί η δυνατότητα να δώσει απάντηση, προκειμένου να διευκρινίσουμε περί ποίου θέματος συζητούμε.
 Μιλάτε, κύριε συνάδελφε, για την παροχή συνδρομητικών ραδιοτηλεοπτικών υπηρεσιών με ψηφιακή μέθοδο μέσω δορυφόρου ή μιλάτε για την καλούμενη ψηφιακοποίηση του αναλογικού δικτύου που χρησιμοποιείται σήμερα, για τη μετάδοση ραδιοτηλεοπτικών προγραμμάτων μέσω σταθμών ελεύθερης λήψης; Σε ποιο απ'τα δύο αναφέρεσθε, μπορείτε να μου πείτε;
ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Υπουργέ, αναφέρομαι και στα δύο. Και στο πρώτο θέμα που βάλατε αν η άδεια που έχει ο ΟΤΕ είναι αρκετή για την ΕΡΤ και δεν χρειάζεται το Υπουργείο Μεταφορών να δώσει άδεια και στην ΕΡΤ για τις συγκεκριμένες δοκιμές, αλλά αναφέρομαι και στο δεύτερο θέμα, για την ψηφιακοποίηση των εκπομπών.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Αυτό όμως δεν προκύπτει από την ερώτησή σας. Βρήκατε την ευκαιρία μετά τα όσα είπα -και χαίρομαι γιατί τα είπα, προκειμένου να τα διευκρινίσουμε και να έχω εγώ την ευκαιρία να πω αυτά που θέλω για να παρουσιάσω το έργο της Κυβέρνησης- να αναφέρετε αυτά τα πράγματα.
Μου δίνετε όμως έτσι τη δυνατότητα να προσθέσω και τα εξής: 'Οσον αφορά την παροχή των νέων συνδρομητικών ραδιοτηλεοπτικών υπηρεσιών, το  νομικό πλαίσιο 2644/98 είναι πλήρες. Είναι μοναδικό σε όλη την Ευρώπη.                        Χρησιμοποιείται και αξιοποιείται. 'Ηδη τις προηγούμενες ημέρες ανακοινώθηκε η συνεργασία της ΕΡΤ, του ΟΤΕ και άλλων φορέων, προκειμένου  να προχωρήσουν στη σύναψη της τελικής μεταξύ τους εταιρικής σύμβασης για να δημιουργήσουν αυτήν τη νέα δέσμη προγραμμάτων.
 Κατά παρέκκλιση των διαδικασιών που προβλέπονται για τους ιδιώτες επιχειρηματίες, η ΕΡΤ θα λάβει αμέσως αυτήν την άδεια, την έχει αυτήν την άδεια, δεν χρειάζεται οποιαδήποτε άλλη έγκριση, είτε από το Υπουργείο Μεταφορών είτε από άλλο φορέα, προκειμένου ν'αναπτύξει αυτήν τη δραστηριότητα. Είναι μια εξαιρετική διαδικασία που δίνει πλεονεκτήματα στην ΕΡΤ, πράγμα που κάναμε εμείς με τον 2044 και δεν είχαν κάνει κάποιοι. Αντιθέτως θα έλεγα, έκαναν ρυθμίσεις εναντίον της ΕΡΤ μια προηγούμενη περίοδο.
Δεύτερον, όσον αφορά την καλούμενη ψηφιακή, ήδη ο ΟΤΕ εκπέμπει πειραματικά προγράμματα και τους επόμενους μήνες θα μπει πλέον στην αγορά αυτός ο φορέας εφόσον συμφωνηθούν και οι τελευταίες λεπτομέρειες και θα έχει τους δικούς του συνδρομητές.
 'Οσον αφορά τώρα την ψηφιακοποίηση του αναλογικού δικτύου, της λεγόμενης επίγειας τηλεόρασης, πρέπει να σας πω ότι πουθενά στην Ευρώπη εκτός της Αγγλίας δεν έχει ολοκληρωθεί αυτή η διαδικασία. Είναι προς μελέτη. Μελετάται και από τους αρμόδιους φορείς στην Ελλάδα και θέλει τεράστιο κόστος με δυσανάλογα αποτελέσματα.
Τέλος, θα μου επιτρέψετε να πω ότι εκτιμώ το Κομμουνιστικό Κόμμα Ελλάδος, όπως εκτιμώ όλα τα κόμματα. Δεν αντιλαμβάνομαι όμως γιατί πρέπει το ΠΑΣΟΚ, το κυβερνητικό κόμμα, να απολαμβάνει μικρότερης τιμής, πολύ περισσότερο όταν είναι το κόμμα που με την ψήφο του ελληνικού λαού, κυβερνά επί σειρά ετών. 'Εχει επιλεγεί επανειλημμένως από την πλειοψηφία των Ελλήνων πολιτών να κυβερνά τον τόπο.
ΧΑΡΑΛΑΜΠΟΣ ΑΓΓΟΥΡΑΚΗΣ: Γι'αυτό έφερε την κατάσταση εκεί που την έφερε...
  ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Αυτό δεν είναι τεκμήριο για την τιμή που πρέπει ν'αποδίδεται σ'ένα κόμμα, όταν πολλοί περισσότεροι απ'αυτούς που ψηφίζουν το δικό σας κόμμα, το επιλέγουν για να κυβερνήσει τον τόπο; Είναι κόμμα δεύτερης κατηγορίας το κυβερνών κόμμα ή τα άλλα κόμματα; Ισότιμα τιμούμε όλα τα κόμματα. Αφήστε, λοιπόν, αυτές τις αναφορές στο κομμουνιστικό κόμμα. Δεν θα συζητήσουμε επί του πεδίου αυτού. Θα μας κρίνει όλους ο ελληνικός λαός.
 Για το Συμβούλιο Ραδιοτηλεόρασης που αναφερθήκατε, σας λέω ότι αυτό λειτουργεί. Συνεδρίασε χθες, έλαβε τις αποφάσεις του για να αποδειχθεί ότι όλα αυτά που εμφανίσθηκαν επί αρκετούς μήνες ως κρίση σχέσης Συμβουλίου Ραδιοτηλεόρασης και Υπουργείου Τύπου, δεν ήταν τίποτε άλλο παρά η προσπάθεια κομματικών παραγόντων να στραφούν εναντίον της Κυβέρνησης για μικροκομματικούς λόγους....
 ΧΑΡΑΛΑΜΠΟΣ ΑΓΓΟΥΡΑΚΗΣ: Της Κυβέρνησης του ΠΑΣΟΚ...
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Αυτό ακριβώς, το ότι το Συμβούλιο λειτουργεί χωρίς να μιλάει ουδείς πλέον για κρίση, αποδεικνύει με τον καλύτερο τρόπο πιο ήταν το πρόβλημα που υπήρξε και τώρα επίσης τη βούληση που έχουν τα μέλη του να ανταποκριθούν στην αποστολή που τους έχει ανατεθεί. Και πιστεύω ότι θα ανταποκριθούν.
ΠΡΟΕΔΡΕΥΩΝ (Παναγιώτης Σγουρίδης): Τρίτη επίκαιρη ερώτηση είναι η με  αριθμό 611/8.2.2000 του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Υγείας και Πρόνοιας, σχετικά με τη λήψη μέτρων επίλυσης των προβλημάτων, που αντιμετωπίζει το Κέντρο Υγείας Πρίνου (Θάσου).
 Η επίκαιρη ερώτηση του κ. Ρόκου είναι η ακόλουθη:
"Το Κέντρο Υγείας Πρίνου Θάσου, που από την ίδρυσή του το 1988 συνέβαλε σημαντικά στην αναβάθμιση της περίθαλψης των κατοίκων του νησιού, σταδιακά ερημώνει.
Ενώ τα προηγούμενα χρόνια υπήρχαν τακτικές ανα εβδομάδα επισκέψεις γιατρών διαφόρων ειδικοτήτων, σήμερα επισκέπτεται το νησί μόνο γυναικολόγος και τους θερινούς μήνες δερματολόγος.
Το πρόβλημα επιτείνεται από τη δυσκολία διακομιδής των ασθενών στο Νοσοκομείο Καβάλας, ιδιαίτερα κατά τους χειμερινούς μήνες, καθώς δεν υπάρχει μέσο μεταφοράς.
 Ελλείψεις παρατηρούνται επίσης και σε νοσηλευτικό και διοικητικό προσωπικό, ενώ το εργασιακό καθεστώς των ήδη απασχολουμένων είναι ασαφές, με αποτέλεσμα να αισθάνονται μόνιμη ανασφάλεια.
Επειδή η ύπαρξη και η λειτουργία του Κέντρου Υγείας Πρίνου είναι ζωτικής σημασίας για τους κατοίκους του νησιού  Ερωτάται ο κύριος Υπουργός:
Εάν προτίθεται να αναλάβει συγκεκριμένες πρωτοβουλίες, για την επίλυση των προβλημάτων που αντιμετωπίζει το Κέντρο Υγείας Πρίνου Θάσου, το οποίο προσφέρει σημαντικές υπηρεσίες στους κατοίκους του νησιού αυτού του Βόρειου Αιγαίου."  O Yφυπουργός Υγείας και Πρόνοιας έχει το λόγο.
 ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, το Κέντρο Υγείας Πρίνου της Θάσου λειτουργεί ικανοποιητικά και έχει προσφέρει σημαντικά, από την εποχή της ιδρυσής του όπως αναφέρεται και στην επίκαιρη ερώτηση του συναδέλφου κ. Ρόκου, στην αναβάθμιση της περίθαλψης των κατοίκων του νησιού.
Το Κέντρο Υγείας της Θάσου έχει αρκετό αριθμό γιατρών, μπορώ να αναφέρω τα σχετικά στοιχεία. Στερείται βεβαίως γιατρών ειδικοτήτων, δεν υπάρχουν στη σύνθεσή του, όπως δεν υπάρχουν στη σύνθεση γιατροί ειδικοτήτων, πλην κάποιων εργαστηριακών, σε όλα τα κέντρα υγείας της χώρας. Εξυπηρετείται από ειδικούς γιατρούς με επισκέπτες γιατρούς, όταν υπάρχει αυτή η δυνατότητα, από το νοσοκομείο στο οποίο ανήκει, όπως συμβαίνει, επαναλαμβάνω, σε όλα τα Κέντρα Υγείας της χώρας μας.
 Η φροντίδα μας για το κέντρο υγείας αυτό και για όλα τα κέντρα υγείας της χώρας είναι καθημερινή.
 Θέλω να πληροφορήσω, λοιπόν, τον κύριο συνάδελφο, ότι πέραν του αριθμού των γιατρών που υπηρετούν, ολοκληρώνεται στις 14 Φεβρουαρίου η προκήρυξη, έχει γίνει δηλαδή από πέρυσι στις 21 Ιανουαρίου, για την πρόσληψη δύο ακόμη γιατρών, γενικής ιατρικής ή παθολογίας, ενός διευθυντού κι ενός επιμελητή Α' και ενός ακόμα παιδιάτρου. Επίσης έχει προκηρυχθεί από το ΑΣΕΠ θέση πληρωμάτων ασθενοφόρων, όπως λέγεται.
  Στο κέντρο υγείας υπηρετεί επίσης μια σειρά εργαζομένων νοσηλευτικού προσωπικού και παρασκευαστών εργαστηρίων. Υπήρξε κάποιο πρόβλημα με τη διακίνηση των αρρώστων και των ασθενοφόρων, αλλά πρέπει να πληροφορήσω επίσης τον κύριο συνάδελφο, ότι από τις 11.10.99 εγκρίθηκε η προμήθεια ενός νέου ασθενοφόρου για το Κέντρο Υγείας, αξίας 22 εκατ. δραχμών και ότι οι διαδικασίες αυτής της προμήθειάς ευρίσκονται σε εξέλιξη.
 'Ολα αυτά που σας είπα δηλαδή, η πρόσληψη νέου προσωπικού, η προμήθεια του ασθενοφόρου, δείχνουν το ενδιαφέρον μας γι' αυτό το Κέντρο Υγείας, δεδομένου ότι υπάρχει η ιδιορρυθμία της λειτουργίας του στο νησί. Αλλά, επαναλαμβάνω. Η προσφορά των υπηρεσιών του είναι πολύ καλή, σε σύγκριση και με άλλα κέντρα υγείας της χώρας που έχουν προβλήματα. Υπηρετεί σημαντικός αριθμός και γιατρών και εργαζομένων και όλοι προσφέρουν με τον καλύτερο δυνατό τρόπο τις υπηρεσίες τους.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ρόκο, έχετε δύο λεπτά για να αναπτύξετε την ερώτησή σας.
ΓΕΩΡΓΙΟΣ ΡΟΚΟΣ: Κύριε Πρόεδρε, η διαφορά με την οποία αντιμετωπίζεται σήμερα, τη δεκαετία του '90, το θέμα των κέντρων Υγείας, είναι οφθαλμοφανής.
 Εγώ από την αρχή της ερώτησής μου, κύριε Υπουργέ, σας είπα ότι, όταν ιδρύθηκε το κέντρο υγείας ήταν βάλσαμο γι' αυτήν την περιοχή. Τότε, για  να καταλάβετε τη διαφορά, κύριε Υπουργέ, υπήρχαν εβδομαδιαίες επισκέψεις από χειρουργό, από οφθαλμίατρο, ουρολόγο, γυναικολόγο, δερματολόγο, ψυχίατρο, ακόμα και ρευματολόγο ανά δεκαπενθήμερο. Σήμερα παραμένει μόνο επίσκεψη, όπως σας είπα και στην ερώτησή μου, γυναικολόγου και τους καλοκαιρινούς μήνες μόνο δερματολόγου. Eίναι σαφής η αλλαγή τη δεκαετία του '90, είναι σαφής η εγκατάλειψη της λειτουργίας των Κέντρων Υγείας πανελλαδικά, αλλά και συγκεκριμένα στη Θάσο.
 'Εκανα συγκεκριμένα την ερώτησή μου για τη Θάσο για την ιδιομορφία του. Η Θάσος είναι ένα νησί το οποίο απομονώνεται πάρα πολλές ημέρες το χρόνο λόγω καιρικών συνθηκών. Επιβάλλεται δηλαδή σε επίπεδο οργανογράμματος να υπάρχει πιο σαφής λειτουργία και πιο αποτελεσματική.
Υπήρχε ένα πλωτό μέσο το οποίο έχει αποσυρθεί. Υπάρχει ανάγκη, λοιπόν, ενός πλωτού μέσου τουλάχιστον για να μπορεί να επικοινωνεί. 'Επρεπε να ενταχθεί στο πρόγραμμα των πέντε ελικοπτέρων, των Απάτσι, όπως και τα υπόλοιπα νησιά του Αιγαίου και δεν έχει μπει στο πρόγραμμα. Δεν υπάρχει δηλαδή μία ουσιαστική βούληση να λυθούν τα προβλήματα όπως ακριβώς τίθενται.
 Επιπλέον, πρέπει να καταλάβετε και τα χαρακτηριστικά του νησιού. Με βάση το π.δ. 131/85 είναι προβληματική περιοχή α' κατηγορίας, έτσι ώστε το οργανόγραμμά του να προβλέπει τις παρεμβάσεις από πλευράς πολιτείας που θα δίνουν ουσιαστική απάντηση και αποτέλεσμα.
Είναι γεγονός ότι οι εργαζόμενοι εκεί γιατροί επί δέκα χρόνια τώρα δεν έχουν οργανική θέση στο κέντρο υγείας, θεωρούνται αποσπασμένοι από το νοσοκομείο Καβάλας και δεν απολαμβάνουν των προνομοίων που θα μπορούσαν να απολαμβάνουν και είναι με το ένα πόδι στο νησί και με το άλλο στην Καβάλα. Αυτό δημιουργεί και μια ανισότητα λειτουργίας των ίδιων των γιατρών που υπάρχουν. Υπάρχει έλλειψη διοικητικού προσωπικού, δεν υπάρχει ούτε ένας διοικητικός υπάλληλος. Χρέη διοικητικού υπαλλήλου πληροί νοσοκόμος. Ζητάει τη μετάταξή της η ίδια για να ενταχθεί και να υπάρχει διοικητικό προσωπικό, μιας και προσφέρει διοικητικές υπηρεσίες γραμματέως δηλαδή και δεν της δίνεται. Δεν υπάρχει μια επισκέπτρια. Κέντρο υγείας που προσφέρει πρωτοβάθμια περίθαλψη θεωρείται ότι υπάρχει ανάγκη τουλάχιστον μιας θέσης επισκέπτριας. Υπάρχει αίτηση συγκεκριμένη, δεν γίνεται όμως δεκτή εδώ και πολλούς μήνες. Δηλαδή, υπάρχουν συγκεκριμένα προβλήματα. Εγώ δεν μπορώ να ισχυρισθώ ότι δεν κάνετε ασφαλώς μ'αυτά που αναφέρατε και είναι ευχάριστο ότι τα κάνετε. Κάποια προβλήματα επιλύονται αλλά υπάρχουν και συγκεκριμένα προβλήματα τα οποία δεν τα έχετε εντάξει στη δική σας λογική, αυτά που καθορίζονται από τις επισκέψεις που δεχόμαστε εμείς και τα παράπονα που δεχόμαστε εμείς σαν πολιτικός φορέας από τους παράγοντες του νησιού και από την Τοπική Αυτοδιοίκηση.
ΠΡΟΕΔΡΕΥΩΝ (Παναγιώτης Σγουρίδης): O Yφυπουργός Υγείας και Πρόνοιας έχει το λόγο.
 ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, αρέσκεσθε και στη λειτουργία των Κέντρων Υγείας να χωρίζετε τις εποχές των κυβερνήσεων του ΠΑ.ΣΟ.Κ. σε εκείνες που ανήκατε και εσείς σ'αυτό και στις νεότερες που δεν είναι καλές...
ΓΕΩΡΓΙΟΣ ΡΟΚΟΣ: Είναι οφθαλμοφανείς οι διαφορές, κύριε Υπουργέ.
 ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Θα αποδειχθεί σε λίγο, είμαστε πολύ κοντά σε εκλογές και πάλι, τι γνώμη έχει γι'αυτό ο ελληνικός λαός. Δεν έχει νομίζω τόση αξία η υποκειμενική δική σας ή δική μου γνώμη.
 Αλλά ας πούμε τώρα για το Κέντρο Υγείας της Θάσου. Δεν είναι τόσο φοβερά τα προβλήματα έτσι όπως τα αναπτύσσετε, κύριε συνάδελφε. Η Θάσος  είναι ένα νησί που δεν έχει τα χαρακτηριστικά των απομακρυσμένων νησιών.  Είναι πολύ κοντά στην Καβάλα, είναι πολύ κοντά δηλαδή στο νοσοκομείο στο οποίο ανήκει το νησί. Διότι, αν πράγματι ήταν έτσι, σκεφθείτε τι θα  έπρεπε να μας πείτε για ένα νησί των Κυκλάδων ή για ένα απομακρυσμένο νησί των Δωδεκανήσων ή της άλλης Ελλάδος.
 Δεν είναι ακριβώς έτσι. Το κέντρο υγείας Θάσου λειτουργεί πολύ ικανοποιητικά. Και σας είπα εάν δεν υποστηρίζεται σήμερα -και δεν μπορώ βεβαίως να το παρακολουθήσω σαν Υπουργείο καθημερινά αυτό- από τον ίδιο αριθμό επισκεπτών γιατρών όπως πριν από λίγα χρόνια, αυτό προφανώς θα έχει σχέση με τις δυνατότητες του νοσοκομείου. Τους επισκέπτες γιατρούς δεν τους ορίζει το Υπουργείο. Και πρέπει να σας πω ούτε τότε ήταν πολιτική μας να επισκέπτονται οι γιατροί ειδικοτήτων τα Κέντρα Υγείας, αλλά ούτε τώρα.
 Αυτό, έχει σχέση με τις δυνατότητες των νοσοκομείων. Ούτε τότε θα μπορούσα να σας πω πόση και με ποια συχνότητα επισκέπτοντο το Κέντρο Υγείας ούτε σήμερα μπορώ να σας το πω.
 ΓΕΩΡΓΙΟΣ ΡΟΚΟΣ: Τα νοσοκομεία τα έχετε υποβαθμίσει.
 ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Το νοσοκομείο, λοιπόν, που έχει συγκεκριμένες δυνατότητες και γνωρίζει ποιες είναι οι δυσκολίες στη λειτουργία ενός κέντρου υγείας, που ανήκει σε αυτό, κάποιες εποχές στέλνει γιατρούς ή δεν στέλνει, ανάλογα -επαναλαμβάνω- με τις δυνατότητες που έχει.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
 Δεν καταλαβαίνω ποια είναι η ανασφάλεια των γιατρών στην οποία  αναφέρεσθε, διότι τα κέντρα υγείας, ως γνωστόν, ανήκουν στα νοσοκομεία.    Δεν μπορώ να καταλάβω γιατί αισθάνονται ανασφαλείς οι γιατροί που  υπηρετούν στο κέντρο υγείας, ανήκοντες στο νοσοκομείο, έστω ως προς τις αποδοχές και την υπηρεσιακή τους κατάσταση. Δεν έχουν κανένα λόγο να αισθάνονται ανασφαλείς.
 Μου λέτε ότι λείπει -και το φέρνετε ως μεγάλο έλλειμμα- διοικητικός υπάλληλος στο κέντρο υγείας και ότι χρέη εκτελεί νοσηλεύτρια αδελφή. Σας λέω λοιπόν και εγώ, ότι στο Υπουργείο Υγείας υπάρχουν πάρα πολλές νοσηλεύτριες που ήρθαν, ζήτησαν και ασκούν καθήκοντα διοικητικού υπαλλήλου, χωρίς να έχουν μεταταγεί. Διότι έτσι υποστηρίζεται ένα αίτημα του υπαλλήλου ή της υπαλλήλου προκειμένου να απαλλαγεί -στο μέλλον δηλαδή- από το κυκλικό ωράριο και να κάνει μόνο πρωϊνό ωράριο. Οι περισσότεροι νοσηλευτές και νοσηλεύτριες της χώρας συνήθως έχουν αυτό το αίτημα.
 ΓΕΩΡΓΙΟΣ ΡΟΚΟΣ: Δεν είναι υποβάθμιση αυτό;
 ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, κοιτάξτε.
(Στο σημείο αυτό κτυπάει ξανά το κουδούνι λήξεως του χρόνου ομιλίας  του κυρίου Υφυπουργού)
 ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υφυπουργέ.
 ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): 'Οταν τα πράγματα τα βάζουμε όπως είναι, αντικειμενικά, μπορούμε να συνεννοηθούμε. 'Οταν υπερβάλλουμε, ίσως δεν μπορούμε. Το Κέντρο Υγείας Πρίνου της Θάσου λειτουργεί καλά και το συνεχές ενδιαφέρον μας γι' αυτό αποδεικνύεται κάθε μέρα και από τις προσλήψεις και από τις άλλες φροντίδες για το Κέντρο Υγείας.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη ημερήσια διάταξη των ΕΠΕΡΩΤΗΣΕΩΝ Θα συζητηθεί η υπ' αριθμόν 23/19.1.2000 επερώτηση των Βουλευτών της Νέας Δημοκρατίας κυρίων Βασίλειου Κορκολόπουλου, Αχιλλέα Καραμανλή, Γεωργίου Βουλγαράκη, Ανδρέα Καραγκούνη, Εμμανουήλ Κεφαλογιάννη, Σωτηρίου Κούβελα, Θεόφιλου Λεονταρίδη, Γεωργίου Ορφανού, Αθανασίου Παναγιωτόπουλου, 'Ελσας Παπαδημητρίου, Γεωργίου Τρυφωνίδη και Ευάγγελου Μεϊμαράκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την κατασκευή και λειτουργία του έργου ΑΤΤΙΚΟ ΜΕΤΡΟ.
 Με επιστολή της η Νέα Δημοκρατία ορίζει ως Κοινοβουλευτικό Εκπρόσωπο για την επερώτηση αυτή τον κ. Ευάγγελο Μεϊμαράκη.
 Επίσης, ο Πρόεδρος του Δημοκρατικού Κοινωνικού Κινήματος με επιστολή του στο Προεδρείο ορίζει ως Κοινοβουλευτικό Εκπρόσωπο στην επερώτηση την Βουλευτή κ. Βασιλική Αράπη-Καραγιάννη.
 Ο πρώτος των επερωτώντων κ. Βασίλειος Κορκολόπουλος έχει το λόγο για είκοσι λεπτά.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, κύριε Υπουργέ, κυρία και κύριοι συνάδελφοι, το Μετρό της Αθήνας έχει ένα μεγάλο ιστορικό. Θα παραλείψω ορισμένες ημερομηνίες και θα αναφέρω τα εξής:
 Την περίοδο του 1974-1981 συντάσσεται η τεχνική μελέτη του έργου και η μελέτη του εδάφους των δύο γραμμών συνολικού μήκους τριάντα χιλιομέτρων, Περιστέρι - Ομόνοια - Σύνταγμα - Δάφνη - Ηλιούπολη και Αιγάλεω - Σύνταγμα - Σταυρός, με πρόβλεψη το 1982-1983 να δημοπρατηθεί και να ανατεθεί το έργο και μετά από επτά χρόνια, δηλαδή το 1990, να έχει περαιωθεί.
 Το 1982-1988 το έργο εγκαταλείπεται με το επιχείρημα των αρμοδίων Υπουργών του ΠΑ.ΣΟ.Κ., ότι δεν χρειάζεται το έργο αυτό για την Αθήνα. Μέσα από την γενική κατακραυγή της αύξησης του προβλήματος της κυκλοφορίας και αφού πέρασαν επτά χρόνια, τελικά το έργο δημοπρατείται το  1988, αλλά με περιορισμένο μήκος 18,5 χιλιομέτρων αντί 30 χιλιομέτρων.       Δηλαδή χωρίς τις επεκτάσεις προς Αιγάλεω - Περιστέρι - Σταυρό και Ηλιούπολη.
 Εδώ είναι μια πολύ μεγάλη αλήθεια και η Kυβέρνηση σκοπίμως τηρεί σιγή  και δεν ομολογεί αυτήν την απόφασή της την εποχή εκείνη, η οποία στέρησε το μετρό από αυτές τις περιοχές.
 Το 1990-1993 επί κυβερνήσεως Νέας Δημοκρατίας αξιολογούνται οι προσφορές των διαγωνιζομένων, αναπτύσσεται το έργο και αρχίσει η κατασκευή του το 1991 με συμβατική προθεσμία έξι ετών, δηλαδή με χρόνο αποπερατώσεως το 1997. Εξαγγέλλεται το καλοκαίρι του 1993 η ένταξη των επεκτάσεων στο δεύτερο Κοινοτικό Πλαίσιο Στήριξης. Το 1994-1999 επί Υπουργίας κ. Λαλιώτη το έργο καθυστερεί υπερβολικά, κανένα τμήμα των επεκτάσεων δεν εντάσσεται στο δεύτερο Κοινοτικό Πλαίσιο Στήριξης και φυσικά αυτά τα τμήματα δεν δημοπρατήθηκαν.
 Η συνολική καθυστέρηση που προκάλεσαν οι Κυβερνήσεις του ΠΑΣΟΚ σε όλο το έργο των τριάντα χιλιομέτρων κατά τις δύο περιόδους 1982-1989 και 1993-2000 είναι πάνω από δώδεκα χρόνια μέχρι σήμερα.
 Καλώ τον Υπουργό, αν έχει την τόλμη, να μας εξηγήσει ποιο είναι το περιβαλλοντικό κόστος, ποιο είναι το βάρος που επέφερε στην ελληνική οικονομία το ότι επί δώδεκα χρόνια αποδεδειγμένα καθυστέρησε το μετρό.  Εγώ πιστεύω ότι ο κ. Λαλιώτης, ως συνήθως, θα αποφύγει να απαντήσει σε αυτό το αμείλικτο ερώτημα.
 Θέλω εκ προοιμίου να τον συγχαρώ πραγματικά  για ένα πράγμα: Είναι μαέστρος στις φιέστες, μαέστρος στη στρέβλωση γεγονότων και μαέστρος στην παρουσίαση μιας άλλης πραγματικότητας στα Μέσα Ενημέρωσης.
 Η Νέα Δημοκρατία, ως υπεύθυνη και σοβαρή πολιτική δύναμη, αναγνωρίζει ότι η έστω και καθυστερημένη τμηματική λειτουργία του μετρό αποτελεί ένα πρώτο βήμα βελτίωσης των συνθηκών ζωής των κατοίκων της Αθήνας.
 Σήμερα όμως είμαστε εδώ για να αντικρύσουμε την αλήθεια κατάματα για ένα έργο πολύ σημαντικό και να δούμε επιτέλους σ' αυτήν τη χώρα ποιος πρέπει να αναλάβει κάποιες πολιτικές ευθύνες οι οποίες δεν μπορούν να κρύβονται πίσω από ορισμένες εικόνες, από μια παραπλάνηση και παραπληροφόρηση της κοινής γνώμης και πίσω απο κάποιες εντυπώσεις οι οποίες δημιουργούνται από την κατεύθυνση  ορισμένων στοχεύσεων που το ΠΑΣΟΚ ομολογώ ότι πέτυχε.
 Κύριε Πρόεδρε, δεν έχω νομικές γνώσεις και δεν μπορώ να πω πως λειτουργεί, αλλά θα πρέπει η Βουλή να το εξετάσει. Το έργο σύμφωνα με τη σύμβαση  προβλεπόταν να παραδοθεί ενιαίο και στο σύνολό του.Προκειμένου να παραδοθεί σταδιακά και σε φάσεις ξοδεύτηκαν άνευ λόγου  τέσσερα δισεκατομμύρια (4.000.000.000) δραχμές. Εγώ πιστεύω -και μπορώ να το αποδείξω- ότι αυτό έγινε εν όψει πιθανών εκλογών το Φθινόπωρο του 1999 και βεβαιότητας εκλογών την άνοιξη του 2000.
 Αν ο Υπουργός ΠΕΧΩΔΕ επικαλεστεί ότι το κόστος αυτό της προβλεφθείσης φιέστας θα καλυφθεί από την εξυπηρέτηση των πολιτών απο το περιβαλλοντικό κόστος και από το ύψος της εθνικής οικονομίας, θα πρέπει να μας δώσει τα αντίστοιχα στοιχεία που προκύπτουν από την καθυστέρηση λειτουργίας του έργου, όχι μόνο των τριών ετών μέχρι τον Οκτώβριο του 2000 αλλά ουσιαστικά από την περίοδο που προανέφερα, της καθυστέρησης των δώδεκα ετών, δηλαδή όταν το ΠΑΣΟΚ είχε εγκαταλείψει την ιδέα κατασκευής του έργου.
 Στο συγκεκριμένο θέμα πιστεύω, κύριε Πρόεδρε -και σας καλώ ως Πρόεδρο της Βουλής να το εξετάσετε- ότι υπάρχει νομικό ζήτημα γιατί η αλλαγή βασικού όρου της συμβάσεως έγινε χωρίς τη συγκατάθεση της Βουλής, πώς δηλαδή άλλαξε ένας τέτοιος όρος τον οποίο είχαμε ψηφίσει στη Βουλή. Η πολιτική ευθύνη του Υπουργού για τη μερική και συνολική καθυστέρηση του έργου πρέπει επίσης να εξετασθεί.
 Το έργο ξεκίνησε επί Νέας Δημοκρατίας, αλλά αυτό δεν χρειάζεται να το επαναλαμβάνουμε, γιατί κάποτε θα ξεκινούσε το έργο. Πιστεύω ότι περισσότερο πρέπει να δούμε τα σημεία τα οποία συνδέονται με μια σύμβαση, με μια υπογραφή και με μια πραγματικότητα.
 Η κυβέρνηση Μητσοτάκη σε εννέα μήνες, επαναλαμβάνοντας μια δημοπρασία, πέτυχε υπογραφή συμβάσεως, κύριε Λαλιώτη. Εσείς επαναλαμβάνοντας μια δημοπρασία για το μετρό της Θεσσαλονίκης, κάθεστε στη καρέκλα αυτή επί επτά χρόνια και δεν έχετε πετύχει τίποτα. Αυτή είναι η διαφορά. Δεν το λέω εγώ αυτό. Το λέει ο κ. Μάνος. Με τον κ. Μάνο σε εκπομπή του ΑΝΤΕΝΝΑ στην τηλεόραση, ανταλλάσσατε απόψεις, τις οποίες βεβαίως δεν είχατε το 1994.
Το 1994 κατηγορούσατε το Μάνο για "μαύρες τρύπες" στη σύμβαση, κατηγορούσατε το Μάνο ότι δεν έχει προσέξει το θέμα και με ένα ανατολίτικο παζάρι της εποχής εκείνης, δώσατε το έργο στον υπεργολάβο με διάφορες εξηγήσεις άλλες σωστές, άλλες μη σωστές.
 Υπήρχαν όμως "μαύρες τρύπες" στη σύμβαση του Μάνου κάπου εξήντα δισεκατομμύρια.  Σας είχα επιστήσει την προσοχή σε μια ομιλία μου τότε -και τα Πρακτικά της Βουλής είναι εύκαιρα να τα δείτε, δυστυχώς όμως ο λαός δεν μπορεί να τα δει- να μη δεσμευθείτε ότι δίνοντας εξήντα δισεκατομμύρια θα έχετε το κλειδί στο χέρι. Αυτό είναι μια οφθαλμαπάτη, αυτό είναι ένας στρουθοκαμηλισμός. Δεν θα πετύχετε για ευνόητους λόγους να έχετε το κλειδί στο χέρι. Και να η πραγματικότητα σήμερα.
 Φτάσαμε να λέμε ότι το υπόλοιπο του έργου -γιατί πετσοκόφτηκε το έργο- θα είναι έτοιμο τον Οκτώβριο και ο σταθμός στο Μοναστηράκι το 2001.
Κύριε Λαλιώτη, σας παρακολουθούμε σε αυτήν την Αίθουσα όλα αυτά τα χρόνια -είχατε το μεγάλο προνόμιο και οφείλω να το ομολογήσω, να είστε τόσα χρόνια Υπουργός ΠΕΧΩΔΕ- και στο μόνο που πετύχατε από τα διάφορα χρονοδιαγράμματα είναι η δήλωσή σας περί ηλικίας, ότι το 2000 θα είστε 49 χρονών. Αυτό πράγματι το πετύχατε. 'Ολες οι άλλες δηλώσεις σας περί Εγνατίας Οδού, περί ΠΑΘΕ, περί μετρό πήγαν στον αέρα. Το μόνο έργο που πράγματι πηγαίνει καλά, διότι δουλεύει με μία άλλη σύμβαση, είναι το Αεροδρόμιο των Σπάτων. Εκεί όμως έχει μπει μία εταιρεία η οποία δουλεύει διαφορετικά από ότι παραδείγματος χάρη η κοινοπραξία που υπάρχει στην Αττική Οδό, όπου πολλές καθυστερήσεις οφείλονται στην αμετροέπεια του Υπουργείου.
Θέλω να επισημάνω στον ελληνικό λαό, έστω και από τη Βουλή, ότι ο ανάδοχος το 1997 προσέφυγε μονομερώς σε τεχνική πραγματογνωμοσύνη. Το τελικό αποτέλεσμα της πραγματογνωμοσύνης ήταν να του δοθεί μια "δικαιολογημένη" παράταση εξακοσίων πενήντα ημερών -προσέξτε, κύριε Υπουργέ, εσείς ο ίδιος μου το γράφετε σε μια απάντησή σας- και αποζημίωση εκατόν εβδομήντα εκατομμυρίων μάρκων για καθυστερήσεις με πρόβλεψη πρόσθετης αναγνώρισης για άλλα τριάντα εκατομμύρια μάρκα. Και αυτό από τι προήλθε; Από ολιγωρία σας παρά τις συμβουλές των συνεργατών σας.
 Δεν σας κρύβω ότι θέλω με απόλυτη ειλικρίνεια να συγχαρώ τον κ. Κίκιρα, διότι υπήρξε ένας άξιος σύμβουλός σας. Χωρίς τον κ. Κίκιρα θα είχατε ναυαγήσει, θα είχατε εκτεθεί περισσότερο από ότι έχετε εκτεθεί σήμερα και δεν τολμάτε να αναλάβετε την πολιτική ευθύνη.
 Ο κ. Κίκιρας σαν μάνατζερ πάλεψε. Αυτό μπορούσε, αυτό πέτυχε. Αυτό το αποτέλεσμα επέφερε. Αλλά την πολιτική ευθύνη αυτών των καθυστερήσεων που έχουμε, των "δικαιολογημένων" καθυστερήσεων που δώσαμε στον ανάδοχο εξακόσιες πενήντα ημέρες, την έχετε εσείς. Και αυτό διότι πελαγοδρομούσατε κάποια εποχή εκείνη του Αυγούστου, εάν θα κρατήσετε τον ίδιο ανάδοχο. Του αφαιρέσατε ένα τμήμα του έργου, μετά του το ξαναδώσατε και έχουμε αυτό το αποτέλεσμα. Αυτό σημαίνει σε αριθμούς ότι αναγνωρίσατε του αναδόχου αποζημιώσεις τελικά διακοσίων εκατομμυρίων μάρκων, δηλαδή περίπου 8,5% του προϋπολογισμού. Ενώ το 1994 είχατε πει "με το κλειδί στο χέρι".
'Αρα, κ. Λαλιώτη με τον τρόπο σας, με την έκφρασή σας και με τη δύναμη που διαθέτετε μέσω των Μέσων Μαζικής Ενημέρωσης, εξαπατήσατε τον ελληνικό λαό. Αυτή είναι η πραγματικότητα. Δεν του είπατε την αλήθεια. Δεν είναι κακό να ομολογούμε την αλήθεια.
Ως γνωστόν στα δημόσια έργα υπάρχουν απρόβλεπτα, υπάρχουν συνθήκες, τις οποίες δεν έχει υπολογίσει η μελέτη και που προκαλούν αυξήσεις του προϋπολογισμού. 'Ομως, εδώ έχουμε ένα συνταρακτικό νούμερο. Ομολογήσατε 8,5% αύξηση. Και μπροστά μας ποια πραγματικότητα έχουμε; 'Οτι υπάρχουν πάνω από εκατόν πενήντα δισεκατομμύρια διεκδικήσεις από τον ανάδοχο και δεν ξέρω την τύχη των διαφόρων clabes που θα κάνει από εδώ και πέρα.  Διότι η σύμβαση έχει τη δυνατότητα αυτή ο ανάδοχος να κινείται ευχερώς προς αυτήν την κατεύθυνση.
 Θα ήθελα ιδιαίτερα να σταθώ, κύριε Πρόεδρε, στην περικοπή του αντικειμένου της Γραμμής 3 και στην επαναφορά της. Αυτό κατά τη γνώμη μου, ήταν μια καθαρή ανεπάρκεια των υπηρεσιών του Υπουργείου και της ΑΤΤΙΚΟ ΜΕΤΡΟ. Διότι απέναντι στα προβλήματα που προέκυψαν, απέναντι στην αστοχία που έδειξε το ΤΡM, αφαίρεσαν το αντικείμενο και μετά το ξανα έδωσαν. Αποφασίστηκε έτσι μια αλλαγή χαράξεως λόγω της παράκαμψης του αρχαιολογικού χώρου, αλλά η συμφωνία για να επιλέξει ανάδοχο μέσω ανοιχτού διαγωνισμού ή να του αναθέσει την κοινοπραξία με τον όρο ότι θα το εκτελέσει στο πλαίσιο της συμβάσεως, εγώ θα έλεγα ότι κι αυτό αν σκύψει κανείς θα δει ότι είναι ανατολίτικο παζάρι.
 Μου λέτε ότι δύο φορές έγιναν έλεγχοι από το αρμόδιο Ελεγκτικό Συνέδριο. Εγώ θα ήθελα να στείλετε τα τεύχη επιμετρήσεων, τα πρωτόκολλα μέχρι σήμερα που έχουν γίνει και όχι τα έξοδα της "ΑΤΤΙΚΟ ΜΕΤΡΟ".
Θα ήθελα να επισημάνω ότι τα έξοδα της "ΑΤΤΙΚΟ ΜΕΤΡΟ", αν δεν κάνω λάθος -που δεν κάνω λάθος- ξεπερνούν σήμερα τα έξι δισεκατομμύρια ετησίως. Συμπεριλαμβάνονται και τα έξοδα της Μπέχτερ.
'Οπως πάμε Θα φάμε το λιγότερο πενήντα και εξήντα δισεκατομμύρια σε λειτουργικά έξοδα  για την κατασκευή ενός έργου που αρχικά είχε προβλεφθεί να στοιχίσει εκατόν εβδομήντα δύο δισεκατομμύρια.
'Ερχομαι σε ένα θέμα, το οποίο εκ προοιμίου το θεωρώ όχι σημαντικό αυτήν τη στιγμή, αλλά  θα πρέπει να προβλεφθεί στο μέλλον, οι κακοτεχνίες που παρουσιάζονται.
Από μέλος του διοικητικού συμβουλίου της "ΑΤΤΙΚΟ ΜΕΤΡΟ" μου ελέχθει -και δεν θέλω αυτήν τη στιγμή να αποκαλύψω το όνομά της, το όνομά του... Γιατί γελάτε, κύριε Υπουργέ;
ΠΡΟΕΔΡΕΥΩΝ (Παναγιώτης Σγουρίδης): Γιατί αποκλείσατε τους μισούς.
Είπατε "το όνομά της" που σημαίνει ότι είναι γυναίκα.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Είπα "το όνομά της, το όνομά του". Αν εσείς νομίσατε ότι είναι γυναίκα, εσείς έχετε τη μύγα, εσείς μυγιάζεστε.
 Μου είπε ότι ούτε ο ΗΣΑΠ δεν θα παραλάμβανε τέτοια βαγόνια. Η ποιότητα των βαγονιών είναι απαράδεκτη. Και εσείς μου λέτε ότι όταν πήρατε το έργο από το Μάνο με "μαύρες τρύπες", δώσατε  βάρος στο να ανέβουν τα μάρμαρα μέχρι την οροφή και στο να καλυφθούν οι "μαύρες  τρύπες" του Μάνου.
 Στα βαγόνια τι κάνατε; Δεν είδατε ότι δεν πληρούν όπως έπρεπε τις προδιαγραφές; Και ποιος έχει την ευθύνη αυτών των προδιαγραφών; Εγώ θα έλεγα ότι όλοι την έχουν, την έχει ο μελετητής, την έχουν οι υπηρεσίες που δημοπρατούσαν κλπ. 'Οταν όμως, φθάνετε να κάνετε μία τόσο ισχυρή μεταβολή εξήντα δισεκατομμυρίων, τα βαγόνια δεν τα έφτιαξαν; Τα έκαναν στους γκρίζους γρανίτες Σαρδηνίας, που κατήγγειλα την εποχή εκείνη και καταγγέλλω και σήμερα, ότι ήταν φωτογραφική η διάταξη. Γιατί στο Αεροδρόμιο των Σπάτων δεν χρησιμοποιήθηκαν γκρίζοι γρανίτες Σαρδηνίας; Είναι απλή η απάντηση, κύριε Υπουργέ. Παρασυρθήκατε από συμβούλους. Δεν είστε μηχανικός, δεν είστε τεχνικός, ούτε οφείλετε να είστε, πολιτικό πρόσωπο είστε και περάσατε μία φωτογραφική διάταξη.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας έχω απαντήσει. Δεν μπορούσαν να γίνουν το 1994 ανατροπές των προδιαγραφών. 'Ομως έγιναν βελτιώσεις ουσιαστικές για τα βαγόνια.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: 'Οπως θέλετε απαντάτε. Εγώ σας λέω ότι τα βαγόνια ούτε ο ΗΣΑΠ δεν θα τα παρελάμβανε.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τα βαγόνια είχαν παραγγελθεί και οι προδιαγραφές τους ήταν ενσωματωμένες στη σύμβαση του 1991 που υπογράψατε.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα έχετε τριάντα λεπτά να απαντήσετε.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν πειράζει, κύριε Πρόεδρε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εμείς βελτιώσαμε, τις προδιαγραφές.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Το ξέρω ότι ενοχλεί τον κύριο Υπουργό, γιατί πράγματι είναι μεγάλη η έλλειψη να κάνουμε ένα έργο που θα ξεπεράσει μαζί με το υπόλοιπο τμήμα το ένα τρισεκατομμύριο και το ουσιαστικότερο τμήμα που είναι τα βαγόνια, το σημείο της μετακίνησης του ελληνικού λαού να είναι ό,τι χειρότερο υπάρχει. Θαυμάσαμε τα μάρμαρα. Τα καλύτερα κατασκευάσματα -και μην ενοχληθείτε από αυτό που θα πω- και τα πιο πομπώδη τα είχε κάνει ο φασισμός. Φασιστικού τύπου είναι όλο αυτό το κατασκεύασμα. Πράγματι δώσατε έμφαση σε αυτό. Δεν έχει ελληνικότητα, δεν έχει χαρακτήρα. Και επειδή έμαθα ότι ενοχληθήκατε από ένα χαρακτηρισμό που χρησιμοποίησα, οφείλω να σας εξηγήσω γιατί τον χρησιμοποίησα. Είπα το έργο "κιτς", γιατί δεν μπορείτε να χρησιμοποιείτε στις αρχαιότητες μισά  αρχαία πραγματικά και μισά αντίγραφα. 'Η όλα πραγματικά ή όλα αντίγραφα.  Αυτό είναι "κιτς" που έχετε κάνει εκεί πέρα. Κοιτάξτε στα λεξικά και δείτε ποιος είναι ο όρος "κιτς"  που χρησιμοποίσα.
 Θα ήθελα να πω ότι η κατασκευή του μετρό άρχισε το 1991 με Υπουργό ΠΕ.ΧΩ.Δ.Ε. τον κ. Αχιλλέα Καραμανλή, ο οποίος προχώρησε στην παραγγελία για την προμήθεια των συρμών και συμβατική προθεσμία έξι ετών, δηλαδή με ημερομηνία παράδοσης στο τέλος του 1997. Και ταυτόχρονα θέλω να τονίσω ιδιαίτερα ότι ο κύριος Υπουργός σήμερα κοιτάζοντας μπροστά, έστω και με ημερομηνία λήξεως το βράδυ της 9ης Απριλίου 2000, πρέπει να απαντήσει τι έχει προβλέψει για τις υπόλοιπες γραμμές, που σήμερα ζητάει και θα ζητάει ο ελληνικός λαός. Διότι μπροστά μας είναι το μέλλον. 'Οσα λάθη έγιναν, δυστυχώς θα τα σκεπάσει η παρούσα Κυβέρνηση. Ούτε είναι ο σκοπός μου να αποκαλύψω ή να ασχοληθώ με αυτά τα πράγματα. Η ουσία είναι από εδώ και μπρος πώς πρέπει και πώς μπορούμε να προχωρήσουμε καλύτερα προς το συμφέρον του λαού της Αθήνας. Ευχαριστώ.
ΠΡΟΕΔΡΕΥΡΩΝ (Παναγιώτης Σγουρίδης): Ο κ. Βουλγαράκης έχει το λόγο για πέντε λεπτά.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, θα ήθελα να χρησιμοποιήσω και τη δευτερολογία μου, γιατί έχω μία κομματική υποχρέωση και πρέπει να αποχωρήσω.
 Κύριε Πρόεδρε, ανήκω στη γενιά των Ελλήνων, που από τα πολύ νεανικά τους χρόνια ακούν τη λέξη μετρό, όπως ακόμα ακούν και μία πληθώρα άλλων έργων και η πραγματικότητα είναι ότι εγώ μεγάλωσα με αυτές τις υποσχέσεις, μεγάλωσα με αυτά τα οράματα και είμαι σχεδόν μεσήλιξ και τα έργα αυτά είτε δεν έχουν προχωρήσει είτε δεν έχουν τελειώσει είτε είναι ακόμα στα αρχικά τους στάδια. Αυτό είναι μία παρατήρηση, την οποία πρέπει να τη γνωρίζει η Εθνική Αντιπροσωπεία, γιατί υπάρχουν συγκεκριμένες ευθύνες που τα έργα αυτά δεν προχώρησαν.
Υπάρχουν συγκεκριμένοι υπεύθυνοι που τα έργα αυτά δεν τελείωσαν  και υπάρχουν και συγκεκριμένες κυβερνήσεις, οι οποίες φέρουν την ευθύνη που σήμερα η Ελλάς είναι όπως ήταν, σε τελική ανάλυση, τη δεκαετία του '80, του '70 ή του '60 από πλευράς αποτελεσματικότητος, όσον αφορά τις υποδομές της.
Θα μου πείτε: Μηδενίζεις τα πάντα; Δεν έχει γίνει τίποτα; Αντιθέτως δεν μηδενίζω τίποτα, ούτε μηδενίζω το έργο καμίας κυβέρνησης και κανενός υπουργού. Αλλά ξέρετε, κύριε Πρόεδρε, τα έργα πάντα έχουν βαθμό σύγκρισης. Συγκρίνονται ως προς την εποχή, συγκρίνονται ως προς τις απαιτήσεις της κοινωνίας και συγκρίνονται και όσον αφορά την εξέλιξη που συντελείται διεθνώς.
Επιτρέψτε μου να πω ότι και στα τρία αυτά επίπεδα έχουν σημειωθεί  τεράστιες ήττες. Η ελληνική κοινωνία προχώρησε, η υποδομή έμεινε ίδια.              Στο εξωτερικό έκαναν άλματα, εμείς μείναμε στις υποσχέσεις. Οι απαιτήσεις του κόσμου άλλαξαν, εμείς μείναμε να έχουμε τα ίδια οράματα που είχαμε τη δεκαετία του '80 του '70 του '60 και πάει λέγοντας. Αυτό, κατά τη γνώμη της Κυβέρνησης, είναι πρόοδος; Αυτό, κατά τη γνώμη της Κυβέρνησης, είναι εξέλιξη; Αυτό, κατά τη γνώμη της Κυβέρνησης, είναι εκσυγχρονισμός;
 Θα μου πείτε, φταίει μόνο η παρούσα Κυβέρνηση ή όλες οι κυβερνήσεις που σωρευτικά διοίκησαν τον τόπο όλα αυτά τα χρόνια; Θα ίσχυε η κατηγορία εάν η παρούσα Κυβέρνηση δεν είχε την ευθύνη του τόπου σε κρίσιμες στιγμές, σε κρίσιμες περιστάσεις, σε αποφασιστικές καμπές για την ιστορία της χώρας. Εάν δηλαδή, η Κυβέρνηση δεν είχε την ευθύνη στην αρχή που ξεκίνησαν οι χρηματοδοτήσεις της Ευρώπης, εάν αυτή η Κυβέρνηση, με οποιαδήποτε παραλλαγή, διαφορετικούς πρωθυπουργούς, υπουργούς, στελέχη, αλλά πάντως το ίδιο brand name -επιτρέψτε μου να χρησιμοποιήσω μια ελληνικότατη έκφραση!- δεν είχε την ευθύνη σε κρίσιμες περιόδους που δόθηκαν και απελευθερώθηκαν χρηματοδοτικά μέσα, εάν δεν είχε την ευθύνη σε κρίσιμες περιόδους που έπρεπε να γίνει ο σχεδιασμός και δεν είχε την ευθύνη σε περιόδους που κρινόταν η ιεράρχηση και η απορροφητικότητα ανάμεσα στις χώρες της Ευρώπης.
 Κύριε Υπουργέ, το μερίδιο ευθύνης για την οπισθοχώρηση αυτής της χώρας οφείλεται αποκλειστικά στην Κυβέρνηση και στο κόμμα σας και αυτό οφείλει να το γνωρίζει ο ελληνικός λαός πενήντα μέρες προ των εκλογών.
Ευθύνεσθε που δεν έχει τελειώσει η εθνική οδός. Ευθύνεσθε που δεν έχει τελειώσει η Εγνατία. Ευθύνεσθε που παραδίδετε κουτσουρεμένο μετρό.  Ευθύνεσθε που δεν έχετε προχωρήσει κανένα σημαντικό έργο στο βαθμό που έπρεπε να προχωρήσει και στο βαθμό που εσείς υποσχεθήκατε και τις προγραμματικές δηλώσεις και στις προηγούμενες προγραμματικές δηλώσεις και στις επερωτήσεις και κατά τη διάρκεια των προϋπολογισμών. Ευθύνεσθε λοιπόν, σωρευτικά και ευθύνεσθε για πολλά.
 'Ηταν ανάγκη αυτά τα λίγα μέτρα της γραμμής του μετρό να τα εγκαινιάσετε προεκλογικά; Δεν καταλαβαίνετε ότι ακόμα και αν ήταν έτσι τα πράγματα, ευτελίζετε συνολικά αυτό το έργο; Δεν αντιλαμβάνεσθε, όταν οργανώνετε μια φιέστα με ανθρώπους εκ των οποίων αμφιβάλλω αν ένας απ'αυτούς χρησιμοποίησε το μετρό στη διαδρομή της ιστορίας του, εκτίθεσθε και εκτιθέμεθα διεθνώς; Δεν αντιλαμβάνεσθε ότι σήμερα το μετρό θα έπρεπε να ήταν ήδη ολοκληρωμένο;
 Εξετέθησαν από τον κ. Κορκολόπουλο αναλυτικώς οι λόγοι και οι κατηγορίες για το έργο και για την πορεία του. 'Ετσι είναι. 'Οσα συνθήματα και αν λεχθούν, όσα βαρύγδουπα λόγια και αν λεχθούν, τίποτα δεν μπορεί να αλλάξει την αλήθεια. Η αλήθεια είναι πως εγκαινιάζεται ένα έργο που θα έπρεπε να ήταν, με βάση τις δικές σας δηλώσεις, τις δικές σας δεσμεύσεις, τελειωμένο και η παροχή -όπως λένε οι νομικοί- δεν είναι προσήκουσα. Παρά το γεγονός ότι αλλάξατε προϋπολογισμούς, μεγαλώσατε τα μεγέθη, πήρατε συμβούλους, χρησιμοποιήσατε στελέχη, κάνατε διάφορους εναλλακτικούς σχεδιασμούς, παρ όλα ταύτα, η παροχή δεν είναι προσήκουσα.
Θα ελεγχθείτε γι' αυτό και θα ελεγχθείτε συνολικά από τον ελληνικό λαό γιατί οφείλετε μία απάντηση. Ισχύει βέβαια η αρχή ότι στην πολιτική μετράει το αποτέλεσμα, η διαδικασία όμως δεν μηδενίζεται.
Κύριε Πρόεδρε, συμβαίνει να ζω ως κάτοικος σε μία από τις περιοχές που υποτίθεται ότι θα υπάρξουν πάρκινγκ, στο Λυκαβηττό. Ο κύριος Υπουργός υπαινίσσεται ότι στο Θέατρο του Λυκαβηττού θα φιλοξενηθούν πεντακόσια αυτοκίνητα. Είναι γνωστό ότι όταν κάνει μία συναυλία ένας άσημος καλλιτέχνης με τριάντα, σαράντα, πενήντα αυτοκίνητα, φρακάρει όλο το  Κολωνάκι από την Πλατεία Κολωνακίου μέχρι τη Δεξαμενή.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν έχετε πάει στο λόφο. Θα δείτε ότι υπάρχουν διαγραμμισμένες τριακόσιες θέσεις. Αν θέλετε, να πάμε να τις μετρήσουμε.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Υπουργέ, μπορεί να είναι τετρακόσιες θεσεις, εάν εναποθέσετε τα αυτοκινητάκια δι'ελικοπτέρων. Αλλά αν θέλετε να έχει κυκλοφορία από και προς το λόφο, δεν χωράνε ούτε εκατό.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχει μονοδρομηθεί. Να ενημερωθείτε.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ μη διακόπτετε.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δίνω χρηστικές πληροφορίες για το πώς μπορούν να παρκάρουν οι συνάδελφοι της Ν.Δ.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, είμαστε και γείτονες. Εξηγούμαι, λοιπόν, ότι τελευταία στο Λυκαβηττό, διότι προφανώς δεν  μπορούσε να βγει η κυκλοφοριακή ροή των οχημάτων, προστέθηκε ένα φανάρι.            Εγώ, λοιπόν, σας βεβαιώνω, όχι ως ειδικός, όχι ως εμπειρογνώμων, αλλά ως κάτοικος της περιοχής, ότι ήδη η κυκλοφορία έχει διπλασιαστεί στον περιφερειακό του Λυκαβηττού και ήδη τα μπλοκαρίσματα έχουν πολλαπλασιαστεί. Μιλώ ως κάτοικος της περιοχής.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):'Εχουν αποτραπεί τα ατυχήματα.
  ΓΕΩΡΓΙΟΣ ΒΟΥΛΓΑΡΑΚΗΣ: Δεν υπήρχαν ατυχήματα.
Λέτε ότι στην περιοχή της Πανόρμου θα δημιουργηθούν οκτακόσιες θέσεις. 'Εψαξα απεγνωσμένα να δω πού ακριβώς θα μπουν αυτές οι οκτακόσιες θέσεις. Ρώτησα ανθρώπους της περιοχής να μου υποδείξουν σε ποια σημεία θα είναι αυτές οι θέσεις. Δεν πήρα καμία απάντηση. Κρυφές τις έχετε;
 Η πραγματικότητα, λοιπόν, κύριε Πρόεδρε, είναι η εξής: Η Κυβέρνηση προφανώς πιεζόμενη από προεκλογικές ανάγκες εγκαινιάζει άρον-άρον και όπως-όπως ένα έργο. Στην πραγματικότητα το έργο αυτό θα εγκαινιαστεί ξανά, γιατί αυτά ήταν μεν εγκαίνια προεκλογικά, αλλά δεν ήταν εγκαίνια ουσιαστικά.
 Παρακαλώ την Εθνική Αντιπροσωπεία να κρατήσει το γεγονός ότι ο ελληνικός λαός και ειδικότερα ο Αθηναϊκός λαός, μετρό δεν έχει σε τελική ανάλυση. Αυτή είναι η ουσία του ζητήματος. Παραλείπω να αναφερθώ στα της Εγνατίας και σε διάφορα άλλα τινά, διότι νομίζω ότι εκεί...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τριακόσιες χιλιάδες πολίτες της Αθήνας χρησιμοποιούν το μετρό την ημέρα. Πέντε εκατομμύρια πολίτες της Αττικής έχουν επισκεφθεί και έχουν χρησιμοποιήσει το μετρό μέσα σε δέκα μέρες.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ)
 ΓΕΩΡΓΙΟΣ ΒΟΥΛΓΑΡΑΚΗΣ: Θα έπρεπε, κύριε Υπουργέ, το Μετρό της Αθήνας να χρησιμοποιείται από το σύνολο του αθηναϊκού λαού. Θα έπρεπε να ήταν τελειωμένο, διότι το Μετρό της Αθήνας σήμερα μου θυμίζει τη συμπεριφορά της κυκλοφορίας των εφημερίδων. 'Εχετε εισιτήρια με καπέλο. Δεν είναι το μετρό προς χρήση του Αθηναϊκού λαού, όπως θα έπρεπε να είναι. Και γι'αυτό έχετε τεράστια ευθύνη. Αλλά εν πάση περιπτώσει, σε λίγο ο ελληνικός λαός θα έχει τη δυνατότητα να αποτιμήσει συνολικά το έργο της Κυβέρνησής σας και να κλείσει την παρένθεση ΠΑΣΟΚ στην Ελλάδα.
ΠΡΟΕΔΡΕΥΩΝ (Δημήτριος Β. Κωστόπουλος): Η κ. Παπαδημητρίου έχει το λόγο.
 ΕΛΣΑ ΠΑΠΑΔΗΜΗΤΡΙΟΥ: Εγώ, κύριε Πρόεδρε, θα ξεκινήσω ζητώντας συγγνώμη από τον κύριο Υπουργό, που τον κλείσαμε στη Βουλή σήμερα. Φαντάζομαι ότι τέτοια ωραία μέρα που είναι, θα ήθελε να πάρει πάλι α λά μπρατσέτο τον  κ. Σημίτη, την κ. Παπαζώη ίσως ή εναλλακτικά έναν άλλο Υπουργό και να πάνε να αναδείξουν κάποιες τρύπες σε μέγιστα έργα, όπως έκαναν χθες.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μπορεί να πάτε και σείς.
ΕΛΣΑ ΠΑΠΑΔΗΜΗΤΡΙΟΥ: Θα ήθελα πάρα πολύ χθες να ήμουν μαζί σας. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Πάντως, οι αρχαιολογικές ανασκαφές και η ανάπλαση του χώρου γύρω από την Ακρόπολη δεν είναι τρύπες. Μπορούμε να πάμε και μαζί να φωτογραφηθούμε.
 ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υπουργέ, επιτρέψτε στην  κ. Παπαδημητρίου να  μιλήσει, γιατί έχει λίγο χρόνο. Σε λίγο θα έχετε την ευκαιρία να απαντήσετε λεπτομερειακά. Σας παρακαλώ, λοιπόν.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Θα τον πάρω το χρόνο, κύριε Πρόεδρε.
 Χθες, λοιπόν, κύριε Υπουργέ, επειδή με προκαλείτε, πήρατε α λα μπρατσέτο τον κύριο Πρωθυπουργό και την κ. Παπαζώη να τους δείξετε τι; Και αποτελεί ντροπή να λέγεται σ'αυτούς τους αρχαιολογικούς χώρους, στο οικόπεδο το οποίο απαλλοτρίωσε ο Κωνσταντίνος Καραμανλής και ο μακαρίτης ο Τρυπάνης, ότι είναι έργο Τρίτση και Μελίνας. Τρίζουν τα κόκαλα του Κλεάνθη και διακοσίων περίπου συναδέλφων του αρχιτεκτόνων για τους αρχαιολογικούς χώρους της Αθήνας.
 Εσείς, ο Πρωθυπουργός σας και η συνοδός σας κυρία Υπουργός Πολιτισμού ευθύνονται μόνο για ανικανότητα διαχείρισης. Αυτό έπρεπε να αναδειχθεί στον ελληνικό λαό εχθές. Λοιπόν, τι να με κάνετε μαζί σας; Γνωρίζω το έργο σπιθαμή προς σπιθαμή, όπως το γνωρίζουμε όλοι οι Νεοδημοκράτες Βουλευτές που ασχολούνται με επιμέρους έργα.
 Λοιπόν, λίγη σεμνότητα δεν βλάπτει. 'Εχουμε εκλογές, αλλά υπάρχει και ένα όριο.
 Εγώ πιστεύω ότι αυτό που αποτελεί πράγματι απαράδεκτη θεώρηση του ελληνικού λαού, είναι ότι τα τελευταία είκοσι έξι χρόνια, από τότε που ξεκίνησε το μετρό μέχρι σήμερα, κατάφερε η ελληνική πολιτεία να συμβιβάσει τον ελληνικό λαό με το πολύ λίγο. Δηλαδή εκεί που πιστεύουν και μας κατηγορούν ότι τελικά τίποτα δεν γίνεται, μόλις γίνει κάτι, να θεωρούμε αυτονόητο ότι θα πανηγυρίσει.
  Εγώ χαίρομαι που παρεδόθησαν κάποια χιλιόμετρα μετρό. Αλλά με τι πρέπει να συγκρίνεται το κυβερνητικό έργο και έναντι ποίου στόχου πρέπει να αξιολογείται; Δεν μπορούσε σε τόσο χρόνο να γίνει περισσότερο έργο; Και μένει πάντα ανοιχτό το θέμα της απάντησής στην πολύ σωστή ερώτηση του πρώτου επερωτώντος συναδέλφου μας Βασίλη Κορκολόπουλου, για το πώς τελικά αποτιμήθηκε αυτό το ποσό των τεσσάρων δισεκατομμυρίων και με ποια ρύθμιση παρακάμφθηκε η υποχρέωση της εργολήπτριας να παραδώσει συνολικά το έργο για προεκλογική φιέστα.
Δεν είναι δυνατόν να λέτε σοβαρά εδώ μέσα -αντιλαμβάνομαι ότι είσθε οδοντίατρος και όχι μηχανικός- ότι τριακόσιες χιλιάδες 'Ελληνες χρησιμοποιούν το μετρό. Είναι καλυτέρευση από το μείον. Αλλά θα έπρεπε εδώ μέσα να μας πείτε, πώς τελικά συνδυάζεται η κυκλοφορία στην Αθήνα, έστω και με αυτό το κουτσουρεμένο αποπερατωθέν έργο.
Προαστιακός σιδηρόδρομος. 'Εβλεπα προχθές να μεταδίδεται σε κανάλι περίπου αυτούσια η ομιλία του κ. Μαντέλη σε ψηφοφόρους του και ταυτοχρόνως άκουσα προς ποίον πορεύεται ο προστιακός σιδηρόδρομος. Δηλαδή το alter ego της διαπλοκής. Βλέπω, κύριε Λαλιώτη, να αναδεικνύεται σε αστέρα αντάξιόν σας ο κ. Μαντέλης και ταυτοχρόνως ρώταγα "ρε, παιδιά, ο προαστιακός τρεις μήνες, πέντε μήνες, ένα χρόνο, δύο χρόνια, όλο και ανατίθεται, όλο και θα γίνει, όλο και γίνεται". 'Εχετε αντιληφθεί εσείς; Συμμετέχετε στην κυβερνητική προετοιμασία για τον υποψήφιο εργολάβο του προαστιακού συδηροδρόμου; Γι' αυτό καθυστερεί και αυτό το έργο; Λοιπόν, εδώ καλείσθε να απολογηθείτε και να μας πείτε πώς τελικά θα φτάσουν το 2004 στα Σπάτα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μου επιτρέπετε, κ. Παπαδημητρίου;
ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Οχι, δεν σας επιτρέπω, θα μου απαντήσετε μετά.
Είναι δυνατόν να δίνετε την απάντηση που δώσατε στον κ. Βουλγαράκη για τα πάρκιν;
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτό που λέτε για τον προαστιακό, δεν έχει καμία σχέση με την αλήθεια και την πραγματικότητα. Σας πληροφορώ ότι το ΥΠΕΧΩΔΕ δεν έχει καμία ευθύνη και άμεση εποπτεία για την εξέλιξη. Ανήκει ως έργο στον ΟΣΕ και στην ΕΡΓΟΣΕ...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Ο οποίος εποπτεύεται από τον κ. Μαντέλη... 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Από το Υπουργείο Μεταφορών. 'Εχει κάνει διαγωνισμό... 
ΕΛΙΣΑΒΕΤ ΠΑΠΑΔΗΜΗΤΡΙΟΥ: ...ο οποίος έχει περίπου δημόσια εκφραστεί ότι κάποιο έργο πρέπει να πάρει ο φίλος μας ο "παύλα, παύλα, παύλα". 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν έχει κάνει διαγωνισμό για την κατασκευή και τη λειτουργία του έργου. Αυτό που έχετε διαβάσει...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Θέλετε να αποποιηθείτε τις προσωπικές σας ευθύνες;
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...αφορά τις διαδικασίες και το διαγωνισμό για την ανάδειξη του συμβούλου του ΟΣΕ. Αυτή είναι η αλήθεια. 'Εχουμε πει και το έχω δηλώσει σε όλους τους τόνους ότι το έργο θα προχωρήσει με Διαγωνισμό.
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υπουργέ, παρακαλώ. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν πειράζει, κύριε Πρόεδρε.
ΠΡΟΕΔΡΕΥΩΝ (Δημήτριος Β. Κωστόπουλος): 'Οχι δεν πειράζει, πειράζει.
 Κυρία Παπαδημητρίου, έχει τελειώσει ο χρόνος σας.
 ΕΛΙΣΑΒΕΤ ΠΑΠΑΔΗΜΗΤΡΙΟΥ: Εγώ δεν μιλάω για ...
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μην φέρνετε τη σκανδαλολογία στη Βουλή, χωρίς να γνωρίζετε τα στοιχεία.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Εγώ δεν μιλάω για το σύμβουλο και μη λέτε για αερολογίες...
 ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ, κυρία Παπαδημητρίου, έχετε τελειώσει την ομιλία σας.
 ΕΛΙΣΑΒΕΤ ΠΑΠΑΔΗΜΗΤΡΙΟΥ: ...και είναι τιμή μας να μας υποστηρίζει μία τόσο σοβαρή εφημερίδα.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Και μη μιλάτε για σκανδαλολογίες. Μεταφέρετε καθ' έξιν και κατ' επάγγελμα τη σκανδαλολογία του "Ελεύθερου Τύπου" στη Βουλή. Αυτό κάνετε.
ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ, έχετε τελειώσει, κυρία Παπαδημητρίου. Ο κύριος Υπουργός τώρα θα μιλήσει και μπορεί να σας απαντήσει. Δεν μπορώ να καταλάβω γιατί το κάνει αυτό.
 Ολοκληρώστε, παρακαλώ.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Εμένα επιπλήττετε γιατί το κάνει ο κύριος Υπουργός;
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το κάνω, κύριε Πρόεδρε, γιατί η συζήτηση είναι για το μετρό...
ΠΡΟΕΔΡΕΥΩΝ (Δημήτριος Β. Κωστόπουλος): Μα, θα μιλήσετε τώρα, κύριε Υπουργέ. Σας παρακαλώ.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...και λέει για άλλα πράγματα η κ. Παπαδημητρίου και πρέπει να πάρει την απάντησή της αμέσως.
 ΠΡΟΕΔΡΕΥΩΝ (Δημήτριος Β. Κωστόπουλος): Σας παρακαλώ, δεν γίνεται έτσι η συζήτηση.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Αφήστε τα προεκλογικά νταηλίκια, κύριε Υπουργέ...
ΠΡΟΕΔΡΕΥΩΝ (Δημήτριος Β. Κωστόπουλος): Ολοκληρώστε, κυρία Παπαδημητρίου, επιτέλους.
ΕΛΙΣΑΒΕΤ ΠΑΠΑΔΗΜΗΤΡΙΟΥ: ...όχι σε αυτήν την Αίθουσα. Είναι δεδομένο και η πιάτσα βοά...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εγώ σας σέβομαι.
 ΕΛΙΣΑΒΕΤ ΠΑΠΑΔΗΜΗΤΡΙΟΥ: Κι εγώ σας σέβομαι. Αλλά επειδή κατοικούμε όλοι στην Ιερουσαλήμ, δεν ομιλώ για την ανάθεση έργου σε σύμβουλο. Ομιλώ για τη σχέση αυτής της προ σύμβουλο ανάθεσης, με όσους έχουν καταθέσει όρεξη και συζήτηση με την Κυβέρνηση για την ανάληψη του έργου.
 Εδώ είμαστε, θα τα ξαναπούμε. Πιστεύω ότι αυτό δεν θα υλοποιηθεί έτσι κι αλλιώς.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αφού παρακολουθείτε το θέμα...
ΠΡΟΕΔΡΕΥΩΝ (Δημήτριος Β. Κωστόπουλος): Ο κύριος Υπουργός έχει το λόγο.
 ΕΛΙΣΑΒΕΤ ΠΑΠΑΔΗΜΗΤΡΙΟΥ: Με συγχωρείτε, μπορώ να μιλήσω; Ούτε για ένα λεπτό δεν έχω μιλήσει.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Επειδή παρακολουθείτε το θέμα...
ΠΡΟΕΔΡΕΥΩΝ (Δημήτριος Β.  Κωστόπουλος): Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):...οφείλετε να ξέρετε ότι έχω κάνει...
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υπουργέ! Κύριε Υπουργέ! 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...δήλωση εις απάντηση του ΕΛΕΥΘΕΡΟΥ ΤΥΠΟΥ... 
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υπουργέ, έχετε το λόγο.
Καθήστε, κυρία Παπαδημητρίου.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):...ότι το έργο και αυτό θα προχωρήσει με διαφάνεια και με πίστη στη νομιμότητα και με διαγωνισμό. Αυτό οφείλετε να το ξέρετε.
ΠΡΟΕΔΡΕΥΩΝ (Δημήτριος Β. Κωστόπουλος): Δίνω το λόγο στον κύριο Υπουργό.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Το λόγο τον έχω εγώ, κύριε Πρόεδρε. ΠΡΟΕΔΡΕΥΩΝ (Δημήτριος Β.  Κωστόπουλος): Τελειώσατε, κυρία Παπαδημητρίου.  Παρακαλώ.
 ΕΛΙΣΑΒΕΤ ΠΑΠΑΔΗΜΗΤΡΙΟΥ: Μου δώσατε πέντε λεπτά και ο κύριος Υπουργός μου έχει φάει τα τρία.
ΠΡΟΕΔΡΕΥΩΝ (Δημήτριος Β.  Κωστόπουλος): Μα, έχετε τελειώσει προ πολλού.
 ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν έχω τελειώσει, κύριε Πρόεδρε. Με συγχωρείτε. Αποδέχθηκα να με διακόπτει ο κύριος Υπουργός, αλλά όχι εις βάρος του δικού μου χρόνου. Εσείς που προεδρεύετε έπρεπε να τον είχατε σταματήσει.
 ΠΡΟΕΔΡΕΥΩΝ (Δημήτριος Β. Κωστόπουλος): Α, όχι έτσι. Αν το αποδέχεσθε, είναι εις βάρος του χρόνου σας. Να το ξέρετε αυτό, κυρία Παπαδημητρίου.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Με συγχωρείτε, υπήρχε τρόπος να το αποποιηθώ;
Καθεστώς είναι ο κ. Λαλιώτης και η Κυβέρνησή του, ό,τι θέλει κάνει, όπως θέλει φέρεται.
ΠΡΟΕΔΡΕΥΩΝ (Δημήτριος Β. Κωστόπουλος): Ορίστε, κυρία Παπαδημητρίου, για να ολοκληρώσετε, αν έχετε την καλοσύνη.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Θα ολοκληρώσω σε ένα λεπτό, κύριε Πρόεδρε. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ...
 ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υπουργέ, σταματήστε σας παρακαλώ!
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σ'ένα δημοκρατικό πολίτευμα δεν υπάρχει καθεστώς.  Θα πρέπει να την ανακαλέσετε στην τάξη, κύριε Πρόεδρε.
ΠΡΟΕΔΡΕΥΩΝ (Δημήτριος Β. Κωστόπουλος): Θα μιλήσετε και θα την ανακαλέσετε στην τάξη εσείς.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι, εσείς έχετε την υποχρέωση να το κάνετε ως Πρόεδρος του Κοινοβουλίου.
ΠΡΟΕΔΡΕΥΩΝ (Δημήτριος Β. Κωστόπουλος): Δεν είπε κάτι υβριστικό εις βάρος σας. Σας παρακαλώ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μίλησε για καθεστώς. 'Εχουμε δημοκρατία στην Ελλάδα και οφείλετε να προασπίσετε εσείς ως Πρόεδρος την κοινοβουλευτική τάξη.
ΠΡΟΕΔΡΕΥΩΝ (Δημήτριος Β.  Κωστόπουλος): 'Εχουμε δημοκρατία στην Ελλάδα, αλλά αυτή δεν είναι δημοκρατία, να μη σέβεστε, δηλαδή, τίποτα. ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτό πρέπει να κάνετε, κύριε Πρόεδρε.
 ΠΡΟΕΔΡΕΥΩΝ (Δημήτριος Β. Κωστόπουλος): Κυρία Παπαδημητρίου, μπορείτε να ολοκληρώσετε σας παρακαλώ;
 ΕΛΙΣΑΒΕΤ ΠΑΠΑΔΗΜΗΤΡΙΟΥ: Μάλιστα. Ολοκληρώνω, θεωρώντας ότι αυτό είναι πολύ σοβαρότερο απ' οτιδήποτε άλλο. Κατέθεσε ο Υπουργός με τη συμπεριφορά του, τη σύμφωνο γνώμη του εν τοις πράγμασι, με αυτό που κατήγγειλα για την καθεστωτική αντίληψη του ΠΑΣΟΚ για την απαράδεκτη διαχείριση των έργων.
Εγώ θα κλείσω, καταγγέλλοντας το σοβαρότερο. Θεωρώ, κύριε Λαλιώτη, ότι είναι κρίμα να έχουν περάσει τόσα χρόνια και να μην έχουμε ακόμα καταφέρει σ'αυτόν τον τόπο να φτιάξουμε ένα μοντέλο διαχείρισης των έργων, ώστε αποτελεσματικά να δουλεύουμε, σοβαρά να παραδίδουμε, εύορκα να συνεργάζονται όλοι οι ενδιάμεσοι φορείς μαζί μας, ώστε επιτέλους να γίνουμε μια σοβαρή χώρα.
 Επιφυλάσσομαι στη δευτερολογία να θίξω τα θέματα της αισθητικής που τόσο πολύ διατυμπάνισε το ΠΑΣΟΚ. Θα πω ότι είναι καιρός να τελειώσει το ιλουστρασιόν θέαμα, κύριε Λαλιώτη, και να μπούμε στην ουσία και στην αποτελεσματικότητα των έργων. Ευχαριστώ.
 ΠΡΟΕΔΡΕΥΩΝ (Δημήτριος Β. Κωστόπουλος): Ο κύριος Υπουργός έχει το λόγο για τριάντα λεπτά.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, κύριοι συνάδελφοι, θεωρώ ότι πρέπει να εκφράσω τις ευχαριστίες μου στην Κοινοβουλευτική Ομάδα της Νέας Δημοκρατίας που κατέθεσε αυτήν την επερώτηση και μου δίνει την ευκαιρία να περιγράψω την πορεία και την εξέλιξη ενός σημαντικού έργου για την Αττική. Ενός σημαντικού έργου για το ζειν και το ευ ζειν 3,5 εκατομμυρίων ανθρώπων, που έχει μπει σε λειτουργία, που έχει αλλάξει τους ρυθμούς της Αθήνας και της Αττικής, που ανοίγει άλλους ορίζοντες για την αναβάθμιση της ποιότητας ζωής στην Αττική, αλλά και άλλους ορίζοντες για την ανάπτυξη της Αττικής, μια ανάπτυξη βιώσιμη, ισόρροπη, μια ανάπτυξη με κοινωνική και παραγωγική συνοχή, μια ανάπτυξη που συνδέεται με την ανάδειξη της πολιτισμικής και της περιβαλλοντικής ταυτότητας της Αττικής.
Βεβαίως, όταν κατέθεσαν οι κύριοι συνάδελφοι την επερώτηση, ήταν αν δεν κάνω λάθος 19 Ιανουαρίου και ήταν ενταγμένη στην απελπισμένη προσπάθεια της Νέας Δημοκρατίας να στιγματίσει το μετρό, πριν λειτουργήσει, κινδυνολογώντας, παραπληροφορώντας και σκανδαλολογώντας.
Βεβαίως το μετρό μετά τις 29 Ιανουαρίου έχει μπει στη ζωή μας και είναι πολύ σημαντικό το ότι μέσα σε τόσες λίγες μέρες το έχουν επισκεφθεί και το έχουν χρησιμοποιήσει περίπου πέντε εκατομμύρια πολίτες της Αττικής. Είναι σημαντικό ότι κάθε μέρα το χρησιμοποιούν τριακόσιες χιλιάδες πολίτες. Είναι πολύ σημαντικό ότι έχει παίξει καταλυτικό ρόλο για τη βελτίωση τη σαφή των χρόνιων κυκλοφοριακών προβλημάτων της Αττικής που είναι συσσωρευμένα δεκαετίες.
Πριν περάσω στην περιγραφή του έργου, θα ήθελα να κάνω τρεις μόνο επισημάνσεις σε αυτά που ανέφεραν οι συνάδελφοι.
Ο κ. Κορκολόπουλος μου αναγνώρισε την ικανότητα ότι είμαι ένας "μάγος" ένας "μαέστρος" στην επικοινωνία. Δεν θα αποδεχθώ το χαρακτηρισμό αυτόν, γιατί δεν διαχειρίζομαι την εικόνα με στόχο την παραπλάνηση.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν σας είπα στην επικοινωνία, κύριε Υπουργέ.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κάθε εικόνα συνδέεται με την αλήθεια ενός έργου. Πιστεύω ότι αυτή η Κυβέρνηση σε αυτήν την περίοδο, την περίοδο από τις εκλογές του 1993 μέχρι σήμερα, έχει να παρουσιάσει ένα πλούσιο σημαντικό, θετικό, δημιουργικό έργο.
 Σε αυτήν την περίοδο είχα την τιμή και την τύχη να είμαι διαχρονικά σε ένα Υπουργείο, το Υπουργείο Περιβάλλοντος, Χωροταξίας και Δημοσίων 'Εργων, με άξιους συνεργάτες όλα αυτά τα χρόνια -Αναπληρωτές Υπουργούς, τον κ. Σουλαδάκη, τον κ. Γείτονα, Υφυπουργούς τον κ. Τσακλίδη, τον κ. Λουκάκη, τον κ. Βερελή και άξιους γραμματείς- να φέρουμε αυτό το αποτέλεσμα -την κ. Παπαζώη και τον κ. Κολιοπάνο για να μην ξεχνάω κανέναν.
Πιστεύω ότι σε αυτήν την περίοδο δεν μπορεί να αντέξει η Νέα Δημοκρατία αυτήν την ανάδειξη των έργων, αυτήν την κοσμογονία των έργων σε κάθε γωνιά της Ελλάδας. Διότι το γιγαντιαίο πρόγραμμα των δημοσίων επενδύσεων, το γιγαντιαίο πρόγραμμα για τις σύγχρονες υποδομές, για τη βελτίωση των παλιών οικοδομών αλλά και για την ολοκλήρωση νέων οικοδομών, το νέο πρόγραμμα για τις παρεμβάσεις, τα έργα και τα δίκτυα για την προστασία του περιβάλλοντος, αλλά και για την αναβάθμιση της ποιότητας ζωής σε όλη την Ελλάδα είναι ορατά παντού. Είναι έργα που αποτελούν πια χειροπιαστή πραγματικότητα, είναι έργα που ολοκληρώνονται ή είναι υπό ολοκλήρωση. 'Αρα δεν παραπλανά το ΠΑ.ΣΟ.Κ., δεν παραπλανά ο Υπουργός Περιβάλλοντος, Χωροταξίας και Δημοσίων 'Εργων, απλώς αναδεικνύει μια πραγματικότητα, αναδεικνύει μια εικόνα που είναι ταυτισμένη με την αλήθεια, που είναι ταυτισμένη με μια δημιουργική προσπάθεια που μπορούν να αξιολογήσουν όλοι οι 'Ελληνες πολίτες.
 Εσείς παραπλανάτε με τις κινδυνολογίες και με το μηδενισμό. Εμείς είπαμε και συνεχίζουμε να το λέμε, ότι τα μεγάλα έργα απαιτούν συνέχεια στο σχεδιασμό, στη μελέτη, στην εκτέλεση, στην ολοκλήρωση και στη λειτουργία. Τα μεγάλα έργα, αλλά και τα μικρά έργα, απαιτούν πολιτικές και κοινωνικές συναινέσεις, διότι συνδέονται με την ανάπτυξη της χώρας μας συνολικά, με την περιφερειακή ανάπτυξη και των δεκατριών περιφερειών και όλων των νομών και των πόλεων της χώρας.
 Ακριβώς και γι' αυτόν το λόγο και στην ομιλία μου στα εγκαίνια έκανα διαχρονική αναφορά στη ξεχωριστή συμβολή που είχαν οι κυβερνήσεις, οι Πρωθυπουργοί, οι Υπουργοί και ανέφερα ότι το συγκεκριμένο έργο το μετρό της Αθήνας μελετήθηκε, σχεδιάστηκε και δημοπρατήθηκε από την κυβέρνηση του αείμνηστου Ανδρέα Παπανδρέου το 1987 με Υπουργό τον κ. Κουλουμπή.
Ο διαγωνισμός προχώρησε και ολοκληρώθηκε το 1989 αλλά τότε μέσα σε εκείνο το διάχυτο κλίμα της σκανδαλολογίας και της καχυποψίας, ο Ανδρέας Παπανδρέου αποφάσισε να μην αναθέσει το έργο στη συγκεκριμένη κοινοπραξία. 'Ηρθε η Νέα Δημοκρατία και μετά απο ενάμιση χρόνο περίπου ανέθεσε στη συγκεκριμένη κοινοπραξία το Ολυμπιακό Μετρό την κατασκευή αυτού του έργου με το κλειδί στο χέρι. 'Ηταν τότε η Κυβέρνηση της Νέας Δημοκρατίας με Πρωθυπουργό τον κ. Μητσοτάκη και Υπουργό τον κ. Μάνο που υπέγραψε και βεβαίως είχε μία ξεχωριστή συμβολή και ο κ. Αχιλλέας Καραμανλής, το λέω για να αποκαθιστώ την αλήθεια.
 Το έργο αυτό η Κυβέρνηση του ΠΑ.ΣΟ.Κ. το παρέλαβε το 1993 στο 10%.  Από το 1991 μέχρι το 1993 είχε κατασκευασθεί το 10%, είχε υπογραφεί η σύμβαση, είχε αρχίσει το έργο και είχε φθάσει στο 10%. Το έργο σήμερα είναι περίπου στο 95% του συνολικού κατασκευασμένου έργου και λειτουργούν οι δύο βασικές γραμμές. Μετά από επτά μήνες θα λειτουργήσει εκτός από τη γραμμή που λειτουργεί σήμερα Εθνική 'Αμυνα - Σύνταγμα - Σεπόλια, θα λειτουργεί και η γραμμή από το Σύνταγμα στη Δάφνη. Είναι κατασκευασμένο και θα αρχίσουν οι δοκιμαστικές λειτουργίες εντός των επόμενων ημερών.  Επίσης κατασκευάζεται και το τμήμα από το Σύνταγμα στο Μοναστηράκι.  Ξέρετε υπήρχαν σοβαρότατα προβλήματα και γεωλογικά και γεωτεχνικά καθ' όλη την εξέλιξη του έργου υπήρχαν σοβαρότατα προβλήματα με την κρυμμένη πόλη που βρέθηκε κάτω από την επιφάνεια της Αθήνας, δηλαδή, προβλήματα με τις αρχαιολογικές ανασκαφές και με την απαιτούμενη προστασία με ευθύνη και ευαισθησία της πολιτισμικής μας κληρονομιάς. Μιας κληρονομιάς που την ενσωματώσαμε στην ταυτότητα του έργου. Και αυτό αποτελεί τιμή μας.
 Επίσης ξέρετε ότι η αρχική σύμβαση είχε προδιαγράψει ως χρόνο για τις αρχαιολογικές ανασκαφές εννέα έως δέκα μήνες, ενώ για τα αρχαιολογικά ευρήματα ο πλούτος της πολιτισμικής  μας κληρονομιάς ήταν κάτω από την επιφάνεια της Αθήνας, η κρυμμένη πόλη απαιτούσε πολλαπλάσιους χρόνους εκτός αν θέλαμε το μετρό να καταστρέψει την πολιτισμική μας κληρονομιά.  Εμείς θεωρήσαμε ότι ήταν υποχρέωσή μας αλλά και τιμή μας να προστατεύσουμε την πολιτισμική κληρονομιά και με αφορμή αυτό το έργο να αναδειχθεί μια κρυμμένη πόλη με διαδρομή τριάντα αιώνων. Το θεωρούμε τιμή μας όπως θεωρούμε τιμή μας που αλλάξαμε την αρχική διαδρομή από το Σύνταγμα στο Μοναστηράκι μέσω της Μητροπόλεως για να μη διακυβευθεί η αρτιότητα του κτίσματος της Μητροπόλεως και να μη διακυβευθούν τα κτίρια γιατί υπήρχαν σοβαρότατα προβλήματα και περάσαμε και περνούμε μέσα από την Ερμού.
 Επίσης θεωρώ τιμή μου και τιμή όλης της Κυβέρνησης και του Πρωθυπουργού που είναι πρωτοβουλία μας ότι ακυρώσαμε το πέρασμα της διαδρομής του μετρό μέσα από τον Κεραμεικό και τώρα περνάει έξω απο τον Κεραμεικό για να συνδεθεί το Μοναστηράκι με το Αιγάλεω.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μα, θα μπορούσατε να περάσετε μέσα απο τον Κεραμεικό:
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Η αρχική χάραξη, κυρία Παπαδημητρίου, ήταν μια χάραξη στην καρδιά του Κεραμεικού. Με τη σύμβαση του 1991 αυτό είχε υπογραφεί.  Ακριβώς γι' αυτόν το λόγο, για μια περίοδο μέσα απο τις συγκρούσεις που είχαμε με την κοινοπραξία, κήρυξα έκπτωτη ως προς το συγκεκριμένο κομμάτι από το Σύνταγμα στον Κεραμεικό, γιατί αν δεν το είχα κάνει αυτό, το κόστος που πλήρωνε το ελληνικό δημόσιο θα ήταν δυσβάσταχτο και πολλαπλάσιο, κόστος όπως το προσδιόριζε η σύμβαση του 1991.
 Είπε ο κ. Κορκολόπουλος ότι καθυστέρησε δώδεκα χρόνια το ΠΑ.ΣΟ.Κ.  Αυτό πώς το τεκμαίρει; Το 1991 υπεγράφη η σύμβαση και προέβλεπε για το τέλος του 1997. Για τα προβλήματα που είχε αυτή η σύμβαση, για τις μαύρες τρύπες, την είχε χαρακτηρίσει το Τεχνικό Επιμελητήριο σύμβαση "κουρελού" και θα σας πω γιατί.
 Αυτά που έχω πει, δεν τα παίρνω πίσω. Και όταν ήταν ο κ. Μάνος στη Νέα Δημοκρατία υπήρχε μια αντιπαράθεση. Πιστεύω ότι εκ των υστέρων κατάλαβε όπως κι εσείς έχετε καταλάβει, αλλά είστε τυφλωμένοι από την κομματική εμπάθεια ότι ήταν ορθή απόφαση του Υπουργείου Περιβάλλοντος, Χωροταξίας και Δημοσίων 'Εργων να υπογράψει μια συμπληρωματική σύμβαση για πρόσθετες εργασίες, για βελτιωτικές εργασίες, για συμπληρωματικές εργασίες, που δεν είχαν ενσωματωθεί στην αρχική σύμβαση.
 'Οπως επίσης ήταν σωστές οι αποφάσεις του ΥΠΕΧΩΔΕ και της "ΑΤΤΙΚΟ ΜΕΤΡΟ" να κάνουν και πρόσθετες άλλες εργασίες για να διασφαλίσουμε την ασφάλεια της ζωής των πολιτών, των περιουσιών τους, αλλά και την ομαλή οικονομική και κοινωνική ζωή της πόλης, καθώς και άλλα θέματα, που έχουν σχέση με την ασφάλεια του συστήματος του δικτύου και των σταθμών, την ταυτότητα ή την αισθητική του έργου.
Δεν καθυστερήσαμε το έργο. Η Κυβέρνηση της Νέας Δημοκρατίας το 1977 είχε αναθέσει την προμελέτη. Το 1980 είχε κάνει κάποιες προεργασίες, κάποια γεωτρύπανα έκαναν γεωλογικές έρευνες. Δεν είχε κάνει διαγωνισμό. 'Ομως ήταν λάθος της Κυβέρνησης του ΠΑ.ΣΟ.Κ. το 1982 να μην κάνει διαγωνισμό για το μετρό. 'Ηταν λάθος καθοριστικό του αείμνηστου Αντώνη Τρίτση και οφείλουμε να λύσουμε τους λογαριασμούς μας με την ιστορία και με παρόντες και απόντες.
 Αυτό οφείλει να το πει το ΠΑ.ΣΟ.Κ. και το λέει. 'Ηταν ένα λάθος. Αλλά ήταν σωστή η πρωτοβουλία του αείμνηστου Ανδρέα Παπανδρέου και του τότε Υπουργού ΠΕΧΩΔΕ κ. Κουλουμπή, να σχεδιάσει, να μελετήσει και να προκηρύξει τον διαγωνισμό το 1987, που προέκταση αυτού του διαγωνισμού ήταν η σύμβαση του 1991, η συμπληρωματική σύμβαση του 1994 και σήμερα η ολοκλήρωση αυτού του έργου, ένα έργο το οποίο συνεχίζεται με τις απαιτούμενες επεκτάσεις.
 Είπα ότι το τμήμα Σύνταγμα - Δάφνη σε επτά μήνες θα είναι έτοιμο και θα λειτουργεί. Τις επόμενες ημέρες θα γίνουν οι δοκιμαστικές λειτουργίες. Οι επεκτάσεις από τα Σεπόλια στο Περιστέρι έχουν μελετηθεί, έχουν σχεδιαστεί, έχουν γίνει όλες οι γεωτεχνικές έρευνες, έχει δημοπρατηθεί και είναι στη διαδικασία της ανάθεσης, έτσι ώστε να αρχίσουν οι διαδικασίες ίσως και στα μέσα Μαρτίου.
 Είναι έτοιμες οι μελέτες για να δημοπρατηθεί το τμήμα από το Μοναστηράκι στο Αιγάλεω. 'Εχουν γίνει οι γεωλογικές και γεωτεχνικές εργασίες και οι αρχαιολογικές ανασκαφές. Επίσης, είμαστε έτοιμοι σε επίπεδο μελετών, να προκηρύξουμε το τμήμα από τη Δάφνη στην Ηλιούπολη.  Και είμαστε στο στάδιο ολοκλήρωσης της επέκτασης από το σταθμό της Εθνικής 'Αμυνας, στο Χολαργό, στην Αγία Παρασκευή, στο Σταυρό, που θα είναι και το σημείο διασταύρωσης του μετρό με την Εθνική Οδό, αλλά και με τον προαστιακό σιδηρόδρομο, για να φθάνει ο πολίτης μέχρι και τα Σπάτα.
Για όλες αυτές τις προεκτάσεις που σας είπα, από το Περιστέρι στα Σεπόλια, από το Μοναστηράκι στο Αιγάλεω, από τη Δάφνη στην Ηλιούπολη και από την Εθνική 'Αμυνα στο Χολαργό, στην Αγία Παρασκευή και στο Σταυρό, υπάρχουν διασφαλισμένοι πόροι που είναι περίπου 450 δισεκατομμύρια.
 Τώρα μελετούμε και την υπέργεια γραμμή από την Πανόρμου μέσω Κηφισίας προς Μαρούσι και Κηφισιά και πιστεύουμε ότι θα βρούμε και γι' αυτό χρηματοδότηση και ως έργο ίσως συγχρηματοδοτούμενο.
Αυτή είναι η αλήθεια μας γι'αυτό που παραλάβαμε στο 10%, ολοκληρώσαμε και το θέτουμε σε λειτουργία.
 Κύριοι Βουλευτές, οι συνάδελφοι της Νέας Δημοκρατίας, με αφορμή το μετρό, άρχισαν να λένε ότι υπάρχουν καθυστερήσεις στα έργα, στην Εγνατία, στον ΠΑΘΕ, στην Αττική Οδό, στο Μετρό Θεσσαλονίκης. 'Εχει πολύ μεγάλη σημασία τι βρίσκει ο καθένας για να προχωρήσει τα έργα.
 Παραδείγματος χάρη για την Εγνατία, όπως και για το Κτηματολόγιο, δεν βρήκαμε ουσιαστικές μελέτες. Για το Κτηματολόγιο βρήκαμε μία λευκή κόλλα. Αυτή ήταν η προετοιμασία του Εθνικού Κτηματολογίου από τη Νέα Δημοκρατία.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Το δέχεται αυτό...
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): Δεύτερον, για την Εγνατία βρήκαμε προμελέτες οι οποίες δεν είχαν καμία ετοιμότητα. Δεν ήταν ουσιαστικές και δεν είχαν ολοκληρωμένα τα γεωλογικά και γεωτεχνικά στοιχεία για να μπορέσουμε να δημοπρατήσουμε τα έργα.
 Δεν είναι τυχαίο ότι το 1994 η απορρόφηση για την Εγνατία ήταν μόλις δύο δισεκατομμύρια (2.000.000.000) δραχμές, δηλαδή  η ανάθεση ορισμένων μελετών. Πώς θα προχωρήσει ένα έργο, χωρίς μελέτες, κύριοι συνάδελφοι της Νέας Δημοκρατίας; Ποιος όφειλε να προετοιμάσει το Εθνικό Κτηματολόγιο; Ποιος όφειλε να προετοιμάσει την Εγνατία; Ποιος όφειλε να προετοιμάσει  τις μελέτες για το ΠΑΘΕ ή να ξεκαθαρίσει το διαγωνισμό για το μετρό της Θεσσαλονίκης;
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Εσείς ξανακάνατε τις μελέτες που είχαν γίνει.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Βεβαίως η κυβέρνηση της Νέας Δημοκρατίας.
  Σας πληροφορώ ότι η Εγνατία μέρα με τη μέρα γίνεται πραγματικότητα. Σήμερα κατασκευάζονται τετρακόσια εξήντα πέντε χιλιόμετρα με 65 εγκαταστημένα εργοτάξια με 7 χιλ. εργαζόμενους. Διακόσια χιλιόμετρα θα δώσουμε σε λειτουργία μέσα στο 2000 και μέσα τις επόμενες εβδομάδες θα δώσουμε περίπου εξήντα χιλιόμετρα στην περιοχή της Θράκης. Αυτή είναι η πραγματικότητα για την Εγνατία.
  Για τον ΠΑΘΕ, από το 1994 μέχρι σήμερα έχουμε δώσει περίπου τετρακόσια χιλιόμετρα. Και συνεχίζονται τα έργα στην Κακιά Σκάλα, συνεχίζονται τα έργα στην περιφερειακή της Πάτρας, με ολοκλήρωση των είκοσι χιλιομέτρων περίπου στο τέλος του 2000 και βεβαίως συνεχίζεται ο διαγωνισμός για το συγχρηματοδοτούμενο έργο του Μαλιακού και για το πέρασμα από τα Καμένα Βούρλα και από τον 'Αγιο Κωνσταντίνο. Και βεβαίως ολοκληρώνονται οι μελέτες για την περιοχή των Τεμπών.
  'Αρα, έτσι ολοκληρώνεται ο ΠΑΘΕ από την Πάτρα μέχρι τη Θεσσαλονίκη και τους Ευζώνους. Και έχει σημασία ότι και το κομμάτι της Πάτρας το έχουμε βάλει κατά απόλυτη προτεραιότητα με διασφαλισμένους πόρους, να κατασκευαστεί με πόρους του Γ' Κοινοτικού Πλαισίου Στήριξης.
  Το ίδιο κάνουμε και για το δυτικό άξονα από την Καλαμάτα, τον Πύργο, την Πάτρα, μέχρι το Ρίο-Αντίρριο, Αγρίνιο, 'Αρτα, Γιάννενα, Κακαβιά.
Ξέρετε ότι αυτήν τη στιγμή προωθούνται τέσσερα μεγάλα σημαντικά έργα κατά μήκος αυτού του άξονα. 'Εχουμε διασφαλίσει τριακόσια δισεκατομμύρια (300.000.000.000) δραχμές για το δυτικό άξονα και γίνονται οι μελέτες, που έχουν προϋπολογισμό περίπου οκτώ δισεκατομμύρια δραχμές.
Βεβαίως κανείς δεν αμφισβητεί τους εντατικούς ρυθμούς για τη ζεύξη Ρίου-Αντιρρίου, που είμαστε πολύ πιο μπροστά από το χρονοδιάγραμμα. Και είμαστε σίγουροι ότι το 2004 θα είναι πραγματικότητα ένα δύσκολο και πρωτοποριακό τεχνικά έργο.
  'Εχει ολοκληρωθεί ουσιαστικά η υποθαλάσσια ζεύξη Ακτίου-Πρέβεζας και βεβαίως εκτελούνται τα έργα των μεγάλων παρακάμψεων του Αγρινίου, της 'Αρτας και της Φιλιππιάδας και γίνονται όλες αυτές οι τμηματικές παρεμβάσεις κατά μήκος του δυτικού άξονα.
  Εδώ θα ήθελα να αναφέρω ότι μέσα στο Γ' Κοινοτικό Πλαίσιο Στήριξης προωθούμε και τη διασύνδεση της Εγνατίας με τον ΠΑΘΕ από τα Γρεβενά, τα Τρίκαλα, την Καρδίτσα και τη Λαμία για να συνδεθούν αυτές οι κρίσιμες  περιοχές με τα δύο διευρωπαϊκά δίκτυα της Εγνατίας Οδού και του ΠΑΘΕ.               Και αυτό είναι πάρα πολύ σημαντικό.
  Θα μπορούσα να αναφέρω και πάρα πολλά άλλα έργα, το βόρειο άξονα της Κρήτης μαζί με τους καθέτους της Κρήτης και με το νότιο άξονα. Επιμένω όμως στην Εγνατία.
  Εμείς διασφαλίσαμε ένα τρισεκατομμύριο  για την Εγνατία. Αυτό το έργο  γίνεται πραγματικότητα γιατί είναι ύψιστης εθνικής σημασίας  και γιατί είναι ένα έργο που κατοχυρώνει την γεωοικονομική και γεωπολιτική θέση της χώρας μας. Και δεν είναι ένα έργο ως προς οριζόντιο τμήμα του από την Ηγουμενίτσα μέχρι την Αλεξανδρούπολη και τους Κήπους. Είναι ένα έργο συνδυασμένων μεταφορών  με τους εννέα κάθετους άξονες, τις προσβάσεις προς τα Βαλκάνια και τα πέντε λιμάνια-πύλες που και στις προσβάσεις  προς τα Βαλκάνια γίνονται σημαντικά έργα, όπως και σε όλα τα λιμάνια.
ΕΥΑΓΓΕΛΟΣ ΜΕΙΜΑΡΑΚΗΣ: Κύριε Yπουργέ, θα μας πείτε για το μετρό;
Είπατε για όλα, για την ΠΑΘΕ, για την Εγνατία αλλά για το μετρό δεν είπατε.  'Εχετε φτάσει στο εικοστό δεύτερο λεπτό της ομιλίας σας.
ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ, κύριε Μεϊμαράκη. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Μεϊμαράκη, δυστυχώς λείπατε και δεν ακούσατε τι έλεγαν οι συνάδελφοί σας. Το Αττικό μετρό μιλάει με την πραγματικότητά του, μιλάει με την ταυτότητά του.
  ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν έχετε απαντήσει σε κανένα από τα ερωτήματά μου. Τα τέσσερα δισεκατομμύρια με τι διαδικασία τα δώσατε;
ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ.
  ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Εργων): Μιλάει με την αρτιότητά του και με την ασφάλειά του.
  ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Μιλάει με την προπαγάνδα του !
  ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Εργων): Το "ΑΤΤΙΚΟ ΜΕΤΡΟ" είναι ένα έργο άρτιο, ολοκληρωμένο, ασφαλές, με ένα αξιόπιστο δίκτυο μεταφορών, ένα μέσο μαζικής μεταφοράς φιλικό προς το περιβάλλον, ένα μέσο που το έχουν αγκαλιάσει 3,5 εκατομμύρια πολίτες της Αττικής. Είναι ένα έργο το οποίο έχει ενσωματώσει υψηλά αισθητικά πρότυπα στην ταυτότητά του, αξιολογώντας και αξιοποιώντας την πολιτισμική κληρονομιά και τα έργα των σύγχρονων Ελλήνων δημιουργών, μετατρέποντας έτσι τους σταθμούς του σε μικρά μουσεία.
  ΒΑΣΙΛΕΙΟΣ ΚΟΡΚΟΛΟΠΟΥΛΟΣ: "Μαϊμούδες".
  ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Εργων): "Mαϊμούδες" το λέτε εσείς και σας επιστρέφω τη λέξη.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Αφού έχει αντίγραφα μέσα.
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Κορκολόπουλε, αφήστε τον Υπουργό να μιλήσει. Θα δευτερολογήσετε.
  ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Εργων): Σε πολλά μουσεία  του κόσμου εκτίθενται και τα γνήσια αρχαιολογικά ευρήματα και αντίγραφά τους.  Φαίνεται, κύριε Κορκολόπουλε, δεν έχετε πάει σε μουσεία.
  ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Τα ΚΙΤΣ.
  ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):  Τη λέξη "μαϊμούδες" και τη λέξη  "ΚΙΤΣ" σας τις επιστρέφω και σε εσάς και στην παράταξή σας.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Στα μουσεία δεν εκτίθενται αντίγραφα. 
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Κορκολόπουλε, κρατήστε σημειώσεις να απαντήσετε στον Υπουργό, αν θέλετε. Σας παρακαλώ. ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Κορκολόπουλε, το ξέρω πολύ καλά το ρεύμα της KITΣ Art και αν θέλετε, μπορούμε να το συζητήσουμε. Είναι μια μορφή τέχνης, αλλά δεν έχει καμία σχέση με την ταυτότητα και τη φυσιογνωμία όλων των σταθμών  του μετρό, το οποίο είναι ένα κόσμημα για την Αττική και για όλη την Ελλάδα.  Ο μόνος που χαρακτηρίζει KITΣ το Αττικό μετρό είσαστε εσείς και η παράταξή σας και αυτήν τη μιζέρια δεν αξίζει να την εκφράζετε.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Σας πόνεσε γιατί ξέρετε το πρόβλημα. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Καθόλου. Εγώ έχω απέναντί σας τη γνώμη, την εμπιστοσύνη και την αγάπη πέντε εκατομμυρίων πολιτών της Αττικής που επισκέφθηκαν το μετρό και των τριακοσίων χιλιάδων ανθρώπων που το χρησιμοποιούν κάθε ημέρα.
  ΕΛΙΣΑΒΕΤ ΠΑΠΑΔΗΜΗΤΡΙΟΥ: Κάνετε γκάλοπ;
  ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Βεβαίως. Στις δέκα ημέρες, από τριακόσιες χιλιάδες την ημέρα, είναι τρία εκατομμύρια άνθρωποι. Τις δύο ημέρες ελεύθερης πρόσβασης των πολιτών ήταν δύο εκατομμύρια.
 Κύριοι συνάδελφοι, θα μπορούσαμε να πούμε πάρα  πολλά. Δεν υπάρχουν κακοτεχνίες, κύριε Κορκολόπουλε. Πριν τεθεί σε λειτουργία  ζήτησα πέντε πιστοποιητικά σύμφωνα με το νόμο  και τα οποία προσκομίστηκαν και κατατέθηκαν. Το πρώτο ήταν το πιστοποιητικό της  αναδόχου Κοινοπραξίας Ολυμπιακό Μετρό, που διαβεβαίωνε  με όλες τις συμβατικές ευθύνες και τις δεσμεύσεις ότι παραδίδει ένα ασφαλές λειτουργικό, σύγχρονο και αξιόπιστο μέσο μεταφοράς με το κλειδί στο χέρι για να λειτουργήσουν οι βασικές γραμμές.
  Δεύτερο πιστοποιητικό ήταν η βεβαίωση της ΜΠΕΧΤΕΛ, που είναι ο σύμβουλος που προέκυψε με διεθνή διαγωνισμό το 1991 και τον κρατάμε μέχρι σήμερα, όπου και αυτός βεβαιώνει με την ευθύνη που έχει ο σύμβουλος, αλλά και ως συμμέτοχος στη διαχείριση, ότι είναι ένα μέσο ασφαλές, άρτιο, λειτουργικό, σύγχρονο, αξιόπιστο.
  Το τρίτο πιστοποιητικό, με αντίστοιχες αναφορές, είναι το πιστοποιητικό της "ΑΤΤΙΚΟ ΜΕΤΡΟ". Kι εδώ θα ήθελα να ευχαριστήσω και το διοικητικό συμβούλιο της "ΑΤΤΙΚΟ ΜΕΤΡΟ" και τον Πρόεδρο κ. Κίκιρα, αλλά και όλους τους εργαζόμενους στην "ΑΤΤΙΚΟ ΜΕΤΡΟ" και κατά τη διάρκεια της κατασκευής, αλλά και κατά τη διάρκεια της λειτουργίας. Επίσης θέλω να ευχαριστήσω τους τέσσερις χιλιάδες περίπου τεχνικούς, επιστήμονες, εμπειρογνώμονες, εργαζόμενους όλων των ειδικοτήτων, που μόχθησαν για να γίνει αυτό το έργο από όνειρο πραγματικότητα.
Τέλος, υπάρχει βεβαίωση δύο ομάδων επιστημόνων, εμπειρογνωμόνων, καθηγητών του Πολυτεχνείου και του Πανεπιστημίου, που αξιολογούν όλα τα συστήματα του έργου  και ως προς το στατικό, αλλά και ως προς το λειτουργικό μέρος. Και όλες αυτές οι βεβαιώσεις αποτελούν πιστοποιητικά ότι αυτό το έργο είναι ένα έργο άρτιο, ασφαλές, σύγχρονο, αξιόπιστο, λειτουργικό.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν μου απαντήσατε για τα τέσσερα δισεκατομμύρια (4.000.000.000) δραχμές.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Κορκολόπουλε, σας έχω αποδείξει πολλές φορές ότι από το 1994 μέχρι σήμερα το ΥΠΕΧΩΔΕ και εγώ προσωπικά έχουμε διαχειριστεί τέσσερα τρισεκατομμύρια τριακόσια δισεκατομμύρια (4.300.000.000.000) δραχμές, για να προωθήσουμε τα έργα που έχουν σχέση με τις υποδομές της χώρας μας, όπως και τα έργα και τις παρεμβάσεις και τα δίκτυα για την προστασία του περιβάλλοντος...
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν μου απαντήσατε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Η διαχείριση αυτών των πόρων...
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Είναι παράνομο αυτό που κάνατε.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Και το Γ' Κοινοτικό Πλαίσιο Στήριξης, όπου θα διαχειριστούμε άλλα τέσσερα τρισεκατομμύρια πεντακόσια δισεκατομμύρια (4.500.000.000.000) δραχμές. Η διαχείριση αυτών των όρων έγινε με πίστη στη διαφάνεια, με πίστη στη νομιμότητα και με πίστη στην προστασία του δημοσίου συμφέροντος. 'Οσο γι' αυτό, να είσθε βέβαιοι.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: 'Επρεπε να το φέρετε στη Βουλή. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το ίδιο ακολουθήσαμε από την αρχή μέχρι το τέλος και στη διαχείριση των πόρων της "ΑΤΤΙΚΟ ΜΕΤΡΟ".
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: 'Επρεπε να το φέρετε στη Βουλή. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Και τα 540 δισεκατομμύρια που διαχειριστήκαμε για την κατασκευή του έργου, για να παραδοθεί με το κλειδί στο χέρι, τα διαχειριστήκαμε με διαφάνεια και σύμφωνα με τους Νόμους και την προστασία του Δημοσίου Συμφέροντος.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κυρίως με το κλειδί στο χέρι. Δεν μου απαντήσατε για τα 4 δισεκατομμύρια.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Με διαφάνεια και με πίστη στη νομιμότητα  διαχειριζόμαστε και το ετήσιο λειτουργικό κόστος στο ΑΤΤΙΚΟ ΜΕΤΡΟ και της ΜΠΕΧΤΕΛ.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν μου είπατε για τα 4 δισεκατομμύρια. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν υπάρχει τίποτα παράνομο και αδιαφανές στη διαχείριση.
Κύριε Κορκολόπουλε, κάποιος άλλος Βουλευτής της Νέας Δημοκρατίας, ο κ. Κωστόπουλος, θυμάσθε τι είχε πει πριν δύο μήνες;
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Στον Κορκολόπουλο μιλάτε. 'Εχετε 4 δισεκατομμύρια παράνομα της σύμβασης.
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Κορκολόπουλε, σας παρακαλώ μη διακόπτετε.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ας περιμένουμε το πόρισμα. Είμαι σίγουρος για την αλήθεια.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Απαντήστε στην ερώτηση.
 ΕΛΙΣΑΒΕΤ ΠΑΠΑΔΗΜΗΤΡΙΟΥ: Στην ταμπακιέρα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Γιατί εγώ σας παρέπεμψα στη δικαιοσύνη και η δικαιοσύνη θα καταθέσει το πόρισμά της και θα λάμψει η αλήθεια και τότε θα δούμε πού θα κρύβονται οι συκοφάντες.
ΠΡΟΕΔΡΕΥΩΝ (Δημήτριος Β. Κωστόπουλος): Ολοκληρώστε, κύριε Υπουργέ. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ, απαντήστε μας πού πήγαν τα 4 δισεκατομμύρια.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Οι κύριοι συνάδελφοι κατέθεσαν την επερώτησή τους πριν γίνουν τα εγκαίνια του μετρό, πριν μπει το μετρό στη ζωή των κατοίκων της Αττικής. 'Ηθελαν προφανώς να κινδυνολογήσουν, να σκανδαλολογήσουν, να στιγματίσουν το μετρό. Η απάντηση είναι αποστομοτική, όχι από τον Υπουργό αλλά κυρίως από τα πέντε εκατομμύρια πολίτες της Αττικής που νιώθουν αισιοδοξία, ανάταση και υπερηφάνεια γι' αυτό το έργο. Οι μόνοι που το αντιμετωπίζουν με μιζέρια αυτό το έργο είναι η παράταξη της Νέας Δημοκρατίας, ο Αρχηγός της και οι Βουλευτές της. Είναι κρίμα. 'Επρεπε να χαίρεσθε. Το έργο αυτό δεν είναι δικό μου έργο.
 ΕΛΙΣΑΒΕΤ ΠΑΠΑΔΗΜΗΤΡΙΟΥ: Είναι δικό μας.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είναι έργο για όλους τους 'Ελληνες, είναι έργο που διαχρονικά εξελίσσεται. Είναι ένα έργο  για το οποίο  -είχαν μία ξεχωριστή συμβολή διαφορετικές κυβερνήσεις, διαφορετικοί Υπουργοί και Πρωθυπουργοί, ανέφερα τα ονόματά τους προηγουμένως- πρέπει να είσθε και εσείς χαρούμενοι, αισιόδοξοι και υπερήφανοι γι' αυτό. Μην είσθε καθηλωμένοι στην απαισιοδοξία και στη μιζέρια, τυφλωμένοι από την κομματική εμπάθεια.
 Νομίζω ότι πρέπει να δείτε με ανοιχτούς ορίζοντες, με ανοικτά μάτια, όχι μόνο το αττικό μετρό και τις επεκτάσεις του και τη σημερινή του λειτουργία, την καταλυτική, μέσα στο λεκανοπέδιο της Αττικής, που αλλάζει τους ρυθμούς της πόλης και αναβαθμίζει την ποιότητα ζωής, αλλά όλα τα έργα που συντελούνται σήμερα σε κάθε γωνιά της Ελλάδος, που είναι χιλιάδες έργα, που δημιουργούν δεκάδες χιλιάδες θέσεις απασχόλησης για επιστήμονες, για εργαζόμενους, για τεχνίτες, τεχνικούς όλων των ειδικοτήτων.
 ΕΛΙΣΑΒΕΤ ΠΑΠΑΔΗΜΗΤΡΙΟΥ: Θα μας απαντήσετε για τα τέσσερα δισεκατομμύρια (4.000.000.000) δραχμές;
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας έχω απαντήσει σε όλα τα ερωτήματα, κυρία Παπαδημητρίου, γραπτώς, γιατί έχουν τεθεί αυτά. Σας έχουμε απαντήσει και γραπτώς και προφορικώς.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Να μας το πείτε τώρα προφορικά για να γραφεί και στα Πρακτικά.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριοι συνάδελφοι, πολλοί μίλησαν σκανδαλολογώντας ότι κόστισε ένα τρισεκατομμύριο ότι η κοινοπραξία πήρε πανωπροίκια, πήρε αυξημένους λογαριασμούς. Η απάντηση είναι απλή. Η κοινοπραξία πήρε πεντακόσια σαράντα δισεκατομμύρια (540.000.000.000) δραχμές  
ΕΛΙΣΑΒΕΤ ΠΑΠΑΔΗΜΗΤΡΙΟΥ: Συν εκατόν πενήντα δισεκατομμύρια (150.000.000.000) δραχμές.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κάνετε μεγάλο λάθος και μη σκανδαλολογείτε γιατί εκτίθεσθε εσείς προσωπικά. Πήρε πεντακόσια σαράντα δισεκατομμύρια (540.000.000.000) δραχμές για το συνολικό έργο και όχι ένα τρισεκατομμύριο (1.000.000.000.000) δραχμές.  'Οσοι μιλούν για ένα τρισεκατομμύριο (1.000.000.000.000) δραχμές, εγώ δέχομαι να τους στείλω το λογαριασμό των τετρακοσίων εξήντα δισεκατομμυρίων (460.000.000.000) δραχμών να το πληρώσουν αυτοί, αφού είναι τόσο υπεύθυνοι και είναι το τίμημα της σκανδαλολογίας, της παραπληροφόρησής τους και της κακοπιστίας και της μικροαθλιότητάς τους, είτε είναι δημόσια πρόσωπα είτε είναι Βουλευτές είτε είναι διευθυντές εφημερίδων.
 Το κόστος του έργου στην αρχική σύμβαση για το τεχνικό αντικείμενο, αν αναχθεί σε σημερινές τιμές, θα ανερχόταν, όπως είχε προσδιοριστεί με το διαγωνισμό και τη σύμβαση του 1991, σε τετρακόσια είκοσι δισεκατομμύρια (420.000.000.000) δραχμές.  Και βεβαίως η προσφορά, όταν κατατέθηκε στο διαγωνισμό του 1988, ήταν εκατόν εβδομήντα δύο δισεκατομμύρια (172.000.000.000) δραχμές.  Και βεβαίως η προσαρμογή γίνεται επειδή υπάρχει ρήτρα μέσα στη σύμβαση, αλλά και στο νόμο ότι θα προσαρμόζεται σύμφωνα με τον πληθωρισμό και σύμφωνα με τις συναλλαγματικές διακυμάνσεις.
 ΕΛΙΣΑΒΕΤ ΠΑΠΑΔΗΜΗΤΡΙΟΥ: Πανωτόκια.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν υπάρχουν πανωτόκια, υπάρχει πληθωρισμός και ο πληθωρισμός επί Νέας Δημοκρατίας 1989-1993 ήταν στα ύψη, στο 23%, στο 20%, στο 18% και από το 1994 και μετά από 13% έχει φθάσει στο 2%. Αυτό είναι ένα κεκτημένο για τον ελληνικό λαό και είναι μια επιτυχία για τις κυβερνήσεις του ΠΑΣΟΚ με Πρωθυπουργό τον αείμνηστο Ανδρέα Παπανδρέου και συνεχιστή τον Κώστα Σημίτη. Και βεβαίως με αυτά τα κεκτημένα, όχι μόνο  στο επίπεδο της οικονομίας, αλλά και στο επίπεδο της ανάπτυξης και των μεγάλων και των μικρών έργων σε κάθε γωνιά της Ελλάδος, εμείς προτείνουμε στον ελληνικό λαό να αξιολογήσει το δημιουργικό μας έργο, τη δημιουργική προσπάθεια που ήταν συνδεδεμένη με θυσίες, αλλά που έχουν γεμίσει ελπίδες, να αξιολογήσει αυτήν την πορεία για την ανάπτυξη, να αξιολογήσει το όραμά μας, το σχέδιό μας και τις προτάσεις μας για την Ελλάδα του 21ου αιώνα, για τη σύγχρονη και ισχυρή Ελλάδα, και να αξιολογήσει και τη δική σας φλυαρία, μία φλυαρία δίχως όραμα, δίχως σχέδιο, δίχως πρόγραμμα και πάνω απ' όλα δίχως έργο.
 Είσαστε η φλύαρη παράταξη, οι φλύαροι πολιτευτές και Βουλευτές. Γι' αυτό ο ελληνικός λαός θα αξιολογήσει, θα κρίνει και θα συγκρίνει και για μια ακόμη φορά με την ετυμηγορία του θα αναδείξει το ΠΑΣΟΚ σε πρώτο κόμμα στις επικείμενες εκλογές και για μια ακόμη φορά στην Κυβέρνηση, γιατί το ΠΑΣΟΚ εκπροσωπεί και εκφράζει κοινωνικές και πολιτικές δυνάμεις που έρχονται από πολύ μακριά και θέλουν να πάνε πολύ μακριά. Ο 21ος αιώνας θα φέρει και πάλι την υπογραφή, την σφραγίδα και τα αποτυπώματα του Πανελληνίου Σοσιαλιστικού Κινήματος.
  Και βεβαίως η σύγκρουσή μας, η αντιπαράθεσή μας δεν είναι προσωπική. Είναι αντιπαράθεση οραμάτων, προγραμμάτων, προτεραιοτήτων, έργων και προτάσεων.  Και δεν αφορά μόνο εσάς, αφορά και τις άλλες πολιτικές δυνάμεις, που πρέπει να δουν ποιες είναι οι διαφορές και να μην εγκλωβίζονται, κατ' αναλογία ενός άλλου ιστορικού διλήμματος, "τι Πλαστήρας, τι Παπάγος", στο δίλημμα "τι Σημίτης, τι Καραμανλής", διότι  δεν μπορούν να παίρνουν ίσες αποστάσεις.
 Και βεβαίως ο ελληνικός λαός αυτό το αξιολογεί και στη στάση του ΚΚΕ και στη στάση του ΔΗ.Κ.ΚΙ. και στη στάση του Συνασπισμού. Και ακριβώς γι' αυτόν το λόγο ο ελληνικός λαός θα αξιολογήσει τις προτάσεις, αλλά και τα έργα της Κυβέρνησης και όλων των πολιτικών δυνάμεων.
 Θα καταθέσω, κύριε Πρόεδρε, τους πίνακες για την εξέλιξη του έργου, για το πώς διαμορφώθηκε το τελικό κόστος από τα τετρακόσια είκοσι στα πεντακόσια σαράντα δισεκατομμύρια, διότι έγιναν πρόσθετες, συμπληρωματικές, βελτιωτικές εργασίες.
 (Στο σημείο αυτό ο Υπουργός ΠΕ.ΧΩ.Δ.Ε. κ.  Λαλιώτης καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Να μας καταθέσετε για τα τέσσερα δισεκατομμύρια.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Πώς θα παραδίδατε εσείς ένα μετρό; Χωρίς να έχει προσβάσεις στα άτομα με ειδικές ανάγκες; Χωρίς να έχει διπλά συστήματα ασφαλείας; Χωρίς να έχει ενισχυμένα συστήματα αερισμού; Χωρίς να έχει πρόσθετες κυλιόμενες σκάλες; Χωρίς να έχει γρανίτη και μάρμαρο στους σταθμούς, γιατί τα είχατε δυστυχώς ...
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Γρανίτες εισαγωγής; 'Επρεπε να ντρέπεστε. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Κορκολόπουλε, τα είχατε τους Σταθμούς με άσφαλτο, με τσιμέντο και με πλακάκια τουλέτας. Θα ήταν μία ντροπή.
 Αυτό το μετρό, το οποίο είχατε περιγράψει στη σύμβαση του 1991, δεν ήταν μετρό ούτε καν του 20ού αιώνα, ήταν μετρό του 19ου αιώνα. Το μετρό που παραδίδουμε εμείς, είναι ένα μετρό του 21ου αιώνα, σύγχρονο, ασφαλές, αξιόπιστο, λειτουργικό, ένα μετρό που ανταποκρίνεται στις προσδοκίες και στις ελπίδες όλων των Ελλήνων και κυρίως των νέων γενιών.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Φωτογραφία εργολάβου.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είναι ένα μετρό που ταυτίζεται με αυτό που αξίζει η Αττική και η Αθήνα, με αυτό που αξίζει η Ελλάδα για τον 21ο αιώνα.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν αξίζει η Ελλάδα γκρίζους γρανίτες. Είναι ντροπή αυτό.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας έχουμε απαντήσει ότι αυτό έγινε, διότι οι γρανίτες έχουν υψηλό βαθμό αντοχής.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν έχει το ελληνικό μάρμαρο;
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το μάρμαρο δεν έχει. Και έχουν γίνει μελέτες γι'αυτό. Μην επιμένετε, κύριε Κορκολόπουλε.
 Κύριε Πρόεδρε, επίσης θα καταθέσω αυτό το έντυπο, το οποίο δείχνει την εξέλιξη του έργου διαχρονικά, για να ξέρουν οι συνάδελφοι τι γίνεται. Επειδή ο κ. Βουλγαράκης θέλει να ξέρει αν υπάρχουν και χώροι στάθμευσης και αν έχουν διαμορφωθεί, σας πληροφορώ ότι υπάρχουν περίπου έξι χιλιάδες χώροι στάθμευσης υπαίθριοι για δωρεάν στάθμευση των αυτοκινήτων και προωθούνται άλλα οκτώ γκαράζ υπέργεια και υπόγεια σε συγκεκριμένες περιοχές. Το καταθέτω, λοιπόν, και αυτό για να το διαβάσετε.
 (Στο σημείο αυτό ο Υπουργός ΠΕ.ΧΩ.Δ.Ε. κ.  Λαλιώτης καταθέτει για τα Πρακτικά τα προαναφερθέντα έντυπα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της  Βουλής)
 Και κάνω μία έκκληση, να ανοίξετε τα μάτια σας και να ανοίξετε τις καρδιές σας. Μην είστε τόσο μίζεροι για το μετρό. Το μετρό το αγάπησε και το αγκάλιασε ο ελληνικός λαός. Το αγκάλιασε και το αγάπησε ο λαός της Αττικής. Μην είστε μίζεροι. Μην κάθεστε στη γωνία ως ψωριάρηδες.  Αποδεχθείτε μία πραγματικότητα, που τιμά τη χώρα, τιμά την Αττική, τιμά την Αθήνα. Δεν τιμά ένα κόμμα, τιμά όλο το Κοινοβούλιο. Ας χαρείτε και εσείς μαζί μας.
 Ας αποδεχθείτε την πραγματικότητα αυτού του έργου, τη λάμψη αυτού του έργου και το μεγαλείο αυτού του έργου. Μην είστε μίζεροι.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Να μου επιτρέψετε να σας πω ότι ψωριάρικη μπορεί να είναι η αντίληψή σας ...
ΠΡΟΕΔΡΕΥΩΝ (Δημήτριος Β. Κωστόπουλος):Κυρία Παπαδημητρίου, σας παρακαλώ!
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Υπουργέ, την ευθύνη...
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Κορκολόπουλε, σας παρακαλώ!
 Σύμφωνα με τον Κανονισμό της Βουλής προβλέπεται συγκεκριμένος χρόνος για όλους τους παρεμβαίνοντες στην επερώτηση. Για τον Υπουργό προβλέπεται τριάντα λεπτά πρωτολογία, δεκαπέντε λεπτά δευτερολογία και πέντε λεπτά τριτολογία. Ο κύριος Υπουργός, για να καταγράφεται και να παρθεί υπόψη στο τέλος της συζήτησης, μίλησε πάνω από σαράντα λεπτά και επομένως θα συνυπολογιστεί αυτό όταν μιλήσει στο τέλος, απαντώντας και στους άλλους εκπροσώπους των κομμάτων, μέσα στα πλαίσια που προβλέπει ο Κανονισμός.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, όλοι έχουν κάνει υπέρβαση του χρόνου τους. Μην έχετε δύο μέτρα και δύο σταθμά...
 ΠΡΟΕΔΡΕΥΩΝ (Δημήτριος Β. Κωστόπουλος):Δεν επιτρέπεται να διακόπτετε τον Πρόεδρο όταν μιλάει για τον Κανονισμό, κύριε Υπουργέ. Δεν έχετε και εσείς αυτό το δικαίωμα. 'Εχετε την εξουσία, αλλά δεν μπορείτε να μου αποκλείσετε να αναφέρω τι λέει ο Κανονισμός. Σας παρακαλώ!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Δημήτριος Β. Κωστόπουλος): Ορίστε, κύριε Υπουργέ. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):Κύριε Πρόεδρε, τον Κανονισμό όπως τον ξέρετε εσείς και θέλετε να τον εφαρμόσετε, τον γνωρίζω και εγώ.
ΠΡΟΕΔΡΕΥΩΝ (Δημήτριος Β. Κωστόπουλος): Δεν τον γνωρίζετε, κύριε Υπουργέ. Τον παραβιάσατε συστηματικά.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τον γνωρίζω και είπα ότι μπορεί να προσμετρηθεί, όπως το είπε και ο κ. Βουλγαράκης και ο χρόνος της δευτερολογίας.
 ΠΡΟΕΔΡΕΥΩΝ (Δημήτριος Β. Κωστόπουλος): Βεβαίως, χωρίς καμία αμφιβολία θα προσμετρηθούν όλα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Αρα, δεν ήμουν εκτός πλαισίου. 'Ενα αυτό.
ΠΡΟΕΔΡΕΥΩΝ (Δημήτριος Β. Κωστόπουλος): Μα σας διέκοπτα συνέχεια και δεν μου απαντούσατε, κύριε Υπουργέ.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεύτερον, κύριε Πρόεδρε, θα ήθελα να αναφέρω ότι και οι αξιότιμοι συνάδελφοι είχαν μία υπέρβαση του αρχικού χρόνου τους, όπως αυτός καθορίζεται και προβλέπεται από τον Κανονισμό.
 'Αρα, δεν δέχομαι ούτε ως παρατήρηση ούτε ως διαπίστωση να έχετε δύο μέτρα και δύο σταθμά...
 ΠΡΟΕΔΡΕΥΩΝ (Δημήτριος Β. Κωστόπουλος):Δεν υπάρχουν δύο μέτρα και δύο σταθμά.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ:....(δεν ακούστηκε).
 ΠΡΟΕΔΡΕΥΩΝ (Δημήτριος Β. Κωστόπουλος): Κύριε Κορκολόπουλε, σας παρακαλώ! Γιατί διακόπτετε; 'Εδωσα το λόγο στον κύριο Υπουργό. Αν θέλετε να μιλήσετε να ζητήσετε το λόγο από τον Πρόεδρο της Βουλής. Μη διακόπτετε.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τρίτον, κύριε Πρόεδρε, σας το είπα αλλά δεν το ακούσατε ή αν το ακούσατε δεν το αξιολογήσατε σωστά. Η κ. Παπαδημητρίου, στην ομιλία της, μίλησε για καθεστώς. Ταύτισε ένα κοινοβουλευτικό κόμμα που το τιμά ο ελληνικός λαός με την ψήφο του από το 1974 μέχρι τώρα και πολλές φορές το έχει αναδείξει στην Κυβέρνηση με μεγάλη πλειοψηφία. Ταύτισε το ΠΑΣΟΚ με τη λέξη καθεστώς. Καθεστώτα σε δημοκρατικά πολιτεύματα δεν υπάρχουν, κύριε Πρόεδρε.
  Οφείλατε, κύριε Πρόεδρε -και αυτό ήθελα να σας πω- να πάρετε εσείς θέση γιατί αυτήν τη στιγμή, εκεί που είστε, ως Πρόεδρος της Βουλής, οφείλατε να ανακαλέσετε στην τάξη την κ. Παπαδημητρίου και τον κάθε συνάδελφο που δεν ξέρει πώς χρησιμοποιεί ορισμένους όρους. Το καθεστώς είναι ταυτισμένο με ανελεύθερα και αντιδημοκρατικά καθεστώτα.
ΠΡΟΕΔΡΕΥΩΝ (Δημήτριος Β. Κωστόπουλος): Τελειώσατε, κύριε Υπουργέ;
Ελάτε εδώ αν θέλετε να διευθύνετε.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):Δόξα τω Θεώ από το 1974 μέχρι σήμερα η Ελλάδα έχει δημοκρατία. Ο ελληνικός λαός είναι ελεύθερος να κρίνει και με την ετυμηγορία του αναδεικνύει πλειοψηφικά κόμματα και κυβερνήσεις. Καθεστώτα έχουν υπηρετήσει άλλοι. 'Οχι εμείς.
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υπουργέ, πόσο χρόνο θέλετε;
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Παρακαλώ να πάρετε θέση ως Προεδρεύων της Βουλής. Σας παρακαλώ πάρα πολύ!
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υπουργέ, πόσο χρόνο θέλετε;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν μπορεί κανένας ...
ΠΡΟΕΔΡΕΥΩΝ (Δημήτριος Β. Κωστόπουλος):Κύριε Υπουργέ, επαναλαμβάνω, πόσο χρόνο θέλετε;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μισό λεπτό, κύριε Πρόεδρε.
  Δεν μπορεί κανένας συνάδελφος, στη ρύμη του λόγου του, όσο σεβαστός και αγαπητός και αν είναι, να ταυτίζει ένα κοινοβουλευτικό κόμμα, που το τιμά ο ελληνικός λαός με την ψήφο του, είκοσι πέντε χρόνια -και εμείς τιμούμε την ψήφο του ελληνικού λαού-  με τη λέξη καθεστώς.
 Οφείλετε ως Προεδεύων της Βουλής να πάρετε θέση τώρα. Δεν μπορείτε να το αφήσετε αναπάντητο αυτό.
ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές, όπως καταλαβαίνετε βρίσκομαι στην ανάγκη να απαντήσω σε αυτά που είπε ο κύριος Υπουργός.
 ΙΩΑΝΝΗΣ ΔΡΑΓΑΣΑΚΗΣ: Πάντως, κύριε Πρόεδρε, εμείς ήρθαμε εδώ να συζητήσουμε για συγκεκριμένα θέματα. Αυτό που κάνει ο κύριος Υπουργός είναι καθεστωτική συμπεριφορά.
 ΠΡΟΕΔΡΕΥΩΝ (Δημήτριος Β. Κωστόπουλος): Κύριε Δραγασάκη, σας παρακαλώ, δεν έχετε το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Καθεστωτική συμπεριφορά έχετε εσείς.
 ΠΡΟΕΔΡΕΥΩΝ (Δημήτριος Β. Κωστόπουλος): Κύριε Δραγασάκη, δεν έχετε το λόγο. Κύριε Υπουργέ, καθίστε σας παρακαλώ. Να μη γράφεται τίποτα στα Πρακτικά από αυτήν τη συζήτηση που διεξάγεται αυτήν τη στιγμή.
 ΙΩΑΝΝΗΣ ΔΡΑΓΑΣΑΚΗΣ:...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):...
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υπουργέ, σας παρακαλώ. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):...
 ΙΩΑΝΝΗΣ ΔΡΑΓΑΣΑΚΗΣ:...
 ΠΡΟΕΔΡΕΥΩΝ (Δημήτριος Β. Κωστόπουλος): Κύριε Δραγασάκη, δεν σας έδωσα το λόγο. Σας παρακαλώ!
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
ΠΡΟΕΔΡΟΣ (Απόστολος Κακλαμάνης): Παρακαλώ, πείτε μου ποιο είναι το πρόβλημα, κύριε Υπουργέ.
 ΕΥΑΓΓΕΛΟΣ ΜΕΙΜΑΡΑΚΗΣ: Το είπε ξανά, κύριε Πρόεδρε. Μισή ώρα μιλάει ο κύριος Υπουργός.
ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, σας παρακαλώ. Με ενδιαφέρει ποιο είναι το διαδικαστικό πρόβλημα.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, σέβομαι το Προεδρείο και τον Κανονισμό.
Ο κ. Κωστόπουλος σωστά επεσήμανε ότι μίλησα περισσότερο, έχοντας υπόψη ότι η πρωτολογία μου μπορεί να συμπληρωθεί από το χρόνο της δευτερολογίας μου και να αθροιστεί. Σωστά, λοιπόν, είπε ότι έκανα χρήση και του χρόνου της δευτερολογίας και πήγα στα σαράντα λεπτά, άρα έχω πέντε λεπτά για να κάνω άλλη παρέμβαση, μετά από τις παρεμβάσεις των εκπροσώπων των άλλων κομμάτων.
Εγώ όμως είπα ότι δεν μπορεί να υπάρχουν δύο μέτρα και δύο σταθμά, διότι και οι αξιότιμοι συνάδελφοι είχαν μια υπέρβαση στο χρόνο τους, όπως αυτό συμβαίνει μερικές φορές. Το ένα είναι αυτό.
 Το άλλο, το κρίσιμο που δεν είναι διαδικαστικό αλλά πολιτικό, έχει να κάνει με μια αναφορά, μια λέξη που στη ρύμη του λόγου της ανέφερε η κ.  Παπαδημητρίου. Μίλησε για καθεστώς, ταυτίζοντας την Κυβέρνηση του ΠΑΣΟΚ και το κόμμα του ΠΑΣΟΚ με τη λέξη καθεστώς.
 Εγώ πιστεύω -και νομίζω ότι αυτό είναι γνωστό- ότι από το 1974, όπως όλοι οι 'Ελληνες διαπιστώνουν και ομολογούν, έχουμε ένα δημοκρατικό πολίτευμα. Ο ελληνικός λαός, εκφράζοντας τη λαϊκή του ετυμηγορία, αναδεικνύει πλειοψηφικά κόμματα και κυβερνήσεις.
ΠΡΟΕΔΡΟΣ (Απόστολος Κακλαμάνης): Κατάλαβα, κύριε Υπουργέ. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είπα στον κ. Κωστόπουλο ότι οφείλει ως Πρόεδρος της Βουλής να ανακαλέσει στην τάξη την κ. Παπαδημητρίου. Αυτό είπα και όταν μιλούσε η κ. Παπαδημητρίου, αυτό είπα και τώρα που πήρα το λόγο. Δεν μπορεί το Προεδρείο της Βουλής να μην παίρνει θέση σε αυτό.
 ΠΡΟΕΔΡΟΣ (Απόστολος Κακλαμάνης): Ορίστε, κύριε Δραγασάκη, έχετε το λόγο -γιατί σας είδα να βγαίνετε από την Αίθουσα- να μου πείτε ποιο είναι το πρόβλημα, αλλά να μην οξύνουμε άλλο τα πράγματα. 'Ηρεμα.
 ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, εγώ ήρθα σήμερα εδώ, πρώτον διότι είχα καταθέσει μια επίκαιρη ερώτηση στον κ. Λαλιώτη ο οποίος δεν εμφανίστηκε να την απαντήσει και δεύτερον, ήρθα να παρέμβω σε μία συζήτηση για το μετρό και να εκφράσω και τη χαρά που το βλέπουμε, αλλά και την ανησυχία των Αθηναίων για μια σειρά πτυχές και πλευρές της λειτουργίας του.
 Ξαφνικά βλέπω τον κύριο Υπουργό να εκτρέπει τη συζήτηση. Κατανοώ ότι ενδεχομένως εκλαμβάνει τον όρο "καθεστώς" με έναν άλλο τρόπο, αλλά αυτό απαιτεί μια άλλη συζήτηση. Εκλαμβάνω, λοιπόν, την προσπάθειά του ως προσπάθεια εκτροπής της συζήτησης και εκφράζω την αγωνία μου να προχωρήσουμε και να συζητήσουμε το θέμα που έχουμε προς συζήτηση σήμερα και να απαντήσω βεβαίως σε όσα ακούσαμε από τον κύριο Υπουργό.
ΠΡΟΕΔΡΟΣ (Απόστολος Κακλαμάνης): Καλώς, κύριε Δραγασάκη, κατάλαβα. 
ΙΩΑΝΝΗΣ ΔΡΑΓΑΣΑΚΗΣ: 'Ενιωσα πραγματικά ότι δεν κυλάει η συζήτηση στην κατεύθυνση που έπρεπε να έχει.
ΠΡΟΕΔΡΟΣ (Απόστολος Κακλαμάνης): Κατάλαβα. Δυσφορήσατε, λοιπόν, για την παράταση της συζήτησης, η οποία είναι κατά τη γνώμη σας εκτός θέματος.
 Ακούστε, αγαπητοί συνάδελφοι. Η Βουλή αυτή σε λίγο καιρό θα εκμετρήσει το ζην και ελπίζω η νέα περίοδος του Σώματος να είναι πιο παραγωγική και περισσότερο ήρεμη από ό,τι ήταν αυτή η Βουλή. Νομίζω ότι γενικώς κινήθηκε -έχοντας τη δυνατότητα να κάνω συγκρίσεις από τα Κοινοβούλια της τελευταίας τουλάχιστον εικοσιπενταετίας- με ηρεμία και με ηρεμία έκανε το έργο της.
Δεν υπάρχει, λοιπόν, κανείς λόγος τώρα τις τελευταίες ημέρες να οξύνονται τα πνεύματα εδώ μέσα τουλάχιστον.
 Εγώ θα έλεγα το εξής και αρχίζω από τον κ. Δραγασάκη.
 Η επίκαιρη ερώτησή σας πράγματι δεν συζητήθηκε, αλλά δεν οφείλεται αυτό σε έλλειψη σεβασμού και ενδιαφέροντος του συγκεκριμένου Υπουργού, του κ. Λαλιώτη προς τη Βουλή και το έργο του εδώ. Διότι πρέπει να πω ότι  είναι από τους πλέον συνεπείς στην παρουσία τους εδώ στη Βουλή Υπουργούς. Υποθέτω ότι κάποιο κώλυμα θα είχε.
Συζητείται όμως η επερώτηση για το Μετρό και έχετε δίκιο ότι πρέπει να συζητήσουμε για το Μετρό και όχι για άλλα ζητήματα.
 Ο Προεδρεύων του Σώματος, στην περίπτωση αυτή ο κ. Κωστόπουλος -και τώρα απευθύνομαι στον κύριο Υπουργό- κάθε στιγμή που κατά τη γνώμη ενός συναδέλφου ή μιας πλευράς ή και αντικειμενικά κατά τη γενικότερη εκτίμηση, κάποιος Βουλευτής δεν κινείται μέσα σε πλαίσια τέτοια ώστε να μη δημιουργούνται οξύτητες και ζητήματα, δεν είναι δυνατόν να παρεμβαίνει, διότι αυτό δημιουργεί πολλές φορές περισσότερη οξύτητα.
 Αν θέλετε και ο ρόλος του Προεδρείου είναι συνάρτηση σε τελική ανάλυση της ανοχής και του σεβασμού που έχει από το Σώμα και από όλους τους παράγοντες της διαδικασίας.
Εάν το Προεδρείο είτε διότι υπερβαίνουμε το χρόνο που ορίζει ο Κανονισμός και παρά τις συστάσεις του συνεχίζουμε, κύριε Κορκολόπουλε, να ομιλούμε, είτε όταν πρόκειται να παρέμβει για να αμβλύνει μία οξύτητα δεν συναντά την ανταπόκριση που πρέπει, αντιλαμβάνεσθε ότι αχρηστεύεται. Και αυτό συνέβη με τον καθ' όλα συνεπή στις υποχρεώσεις του, όταν προεδρεύει, παρόντα εδώ εκ δεξιών μου -θα προτιμούσε να ήταν εξ αριστερών μου- κ. Κωστόπουλο.
 Βέβαια -και επειδή η κ. Παπαδημητρίου είναι από τους πλέον κοινοβουλευτικούς εδώ στο χώρο- εγώ θα έλεγα -τιμώ την ευαισθησία του Υπουργού- ότι δεν πιστεύω πράγματι ότι κ. Παπαδημητρίου χρησιμοποιώντας τον όρο "καθεστώς" ανεφέρετο σε άλλα χαρακτηριστικά, τα οποία δεν ανήκουν σε αυτήν την Αίθουσα ούτε στα κοινοβουλευτικά μας κόμματα. Προφανώς θα ανεφέρετο στη μεγάλη διάρκεια και τις, κατά την άποψή της, αρνητικές ενδεχομένως επιπτώσεις της διακυβέρνησης από ένα κόμμα επί τόσο μακρύ χρόνο. 'Ομως έστω κι αν υπερβολικά την εξέφρασε και έστω κι αν δικαίως ενδεχομένως προκάλεσε τη δυσφορία του κ. Δραγασάκη πρέπει να τιμήσουμε αυτήν την ευαισθησία ενός κοινοβουλευτικού Υπουργού ο οποίος σωστά, κατά τη γνώμη μου, δεν δέχεται αν κάποιος ενδεχομένως θα υπολάβει ότι η χρησιμοποίηση αυτού του όρου έχει αυτήν την έννοια, η οποία τον ενοχλεί -και δικαίως επαναλαμβάνω θα τον ενοχλούσε- να υπάρξει αυτή η συνέχεια.
Εγώ νομίζω ότι αυτή είναι η ουσία. Δηλαδή δεν θεωρώ ότι όσα είπε η κ.
Παπαδημητρίου, πέραν της κριτικής την οποία δικαιούται να κάνει ένα κόμμα και μάλιστα το κόμμα της Αξιωματικής Αντιπολιτεύσεως προς την Κυβέρνηση, είχαν την έννοια αυτήν την οποία εξέλαβε ο κύριος Υπουργός. Αλλά δεν θεωρώ ότι πράγματι θα ήταν δυνατόν εκλαμβάνοντας έτσι αυτήν τη φράση να την αντιπαρέλθει και ο Υπουργός εν σιωπή. Θα λέγαμε τότε ότι κάτι δεν πάει καλά.
 Και ο κ. Κωστόπουλος προσπάθησε, κύριε Υπουργέ, στο μέτρο των δυνατοτήτων του να καλύψει μία κατάσταση διότι και εγώ ο ίδιος το παθαίνω πολλές φορές αυτό. Πρέπει ή να τα βάλεις με όλους ή να καλοπιάσεις όλους για να τελειώσει μία ένταση.
Επομένως, αγαπητοί συνάδελφοι, δίνουμε νομίζω ένα δείγμα για να ξέρει ο ελληνικός λαός ότι εδώ και μέσα από εντάσεις και μέσα από οξύτατες αντιπαραθέσεις το Κοινοβούλιο έχει αυτό το μέγα καλό ότι μπορεί σε άπλετο φως, σε πλήρη διαφάνεια να παρακολουθεί ο λαός και τα σωστά και τα λάθη  μας ενώ κάποιες άλλες αντιλήψεις και κάποιες άλλες εκδοχές του πολιτικού συστήματος μάλλον δεν προσφέρουν αυτά τα αγαθά.
Νομίζω ότι κλείνουμε εδώ. Το λόγο πλέον επί της επερωτήσεως έχει ο Κοινοβουλευτικός Εκπρόσωπος της Νέας Δημοκρατίας, κ. Μεϊμαράκης. ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Αλλο το κατεστημένο και άλλο το καθεστώς.
 ΠΡΟΕΔΡΟΣ (Απόστολος Κακλαμάνης): Κύριε Υπουργέ, εγώ όπως σας ξέρω όλους εδώ μέσα, είναι το τελευταίο πράγμα που μπορεί να σκεφθεί καθένας για τον άλλο εδώ, δικαίως. Εγώ το τιμώ αυτό και έχετε και προσωπικούς λόγους να ενοχλείσθε απ'αυτό.
ΕΥΑΓΓΕΛΟΣ ΜΕΙΜΑΡΑΚΗΣ: Κύριε Πρόεδρε, δράττομαι της ευκαιρίας που είσθε εδώ να πω δυο λόγια ώστε να ξεκαθαρίσω κάτι.
ΠΡΟΕΔΡΟΣ (Απόστολος Κακλαμάνης): Μη μου ανάψεις πάλι φωτιά. 
ΕΥΑΓΓΕΛΟΣ ΜΕΙΜΑΡΑΚΗΣ: 'Οχι, όχι δεν θα ανάψω, αλλά βλέπετε τα μισά. ΠΡΟΕΔΡΟΣ (Απόστολος Κακλαμάνης): Είπα τα μισά.
 ΕΥΑΓΓΕΛΟΣ ΜΕΙΜΑΡΑΚΗΣ: Βλέπατε τα μισά ή είδατε τα μισά.
ΠΡΟΕΔΡΟΣ (Απόστολος Κακλαμάνης): Αν τα πω όλα και τα βλέπω όλα... 
ΕΥΑΓΓΕΛΟΣ ΜΕΙΜΑΡΑΚΗΣ: Να ξεκαθαρίσουμε κατ'αρχήν δυο πράγματα. Με  ευθύνη της Κυβέρνησης προκηρύχθηκαν οι εκλογές για 9 Απριλίου. Η Βουλή θα διαλυθεί μετά και την ορκωμοσία του Προέδρου της Δημοκρατίας. Για πρώτη φορά από το 1974 μέχρι σήμερα προκηρύσσονται οι εκλογές και η Βουλή παραμένει ανοιχτή για τόσο μεγάλο χρονικό διάστημα.
 Είναι φυσικό, λοιπόν, στην προεκλογική αυτή διάρκεια να υπάρχουν και εντάσεις. Πολύ περισσότερο όταν η Βουλή θα συζητά και επερωτήσεις. Οι επερωτήσεις, κυρίες και κύριοι συνάδελφοι, είναι έλεγχος της Κυβέρνησης, δεν είναι να τη χαϊδέψουμε. Δεν συζητάμε κάποιο νομοσχέδιο. Ο κύριος Υπουργός, θα πρέπει, κατ'αρχήν να μπορεί να ακούει την κριτική. Αυτό είναι το πρώτο.
 Το δεύτερο που θέλω να επισημάνω είναι ότι ακούσατε τα μισά. Διότι ο κ. Λαλιώτης μας έκανε μία ομιλία σαράντα τριών λεπτών -και παρακαλώ να  δείτε και τα Πρακτικά- εκ των οποίων τα δέκα λεπτά μίλησε για το Μετρό.             Μας μίλησε για την ΠΑΘΕ, για την Εγνατία και δικαίωμά σας...
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Οι επερωτώντες;
 ΕΥΑΓΓΕΛΟΣ ΜΕΙΜΑΡΑΚΗΣ: Σας παρακαλώ, κύριε Υπουργέ!
 ΠΡΟΕΔΡΟΣ (Απόστολος Κακλαμάνης): Κύριε Υπουργέ, μη διακόπτετε παρακαλώ!
 ΕΥΑΓΓΕΛΟΣ ΜΕΙΜΑΡΑΚΗΣ: Μας μίλησε, λοιπόν, για όλα και προσέξτε πώς  κατέληξε. 'Εκανε μάθημα στα άλλα κόμματα, λέγοντας, "τι λέτε τι Σημίτης, τι Παπάγος, τι Πλαστήρας, τι ΕΡΕ, τι 'Ενωση Κέντρου, εμείς είμαστε εδώ, ο Σημίτης το εκφράζει". 'Οπως σας τα λέω. Σε μας είπε, "είστε ψωριάρηδες που κάθεστε στη γωνία, περιθωριακοί, μικρόψυχοι".
ΠΡΟΕΔΡΟΣ (Απόστολος Κακλαμάνης): Την έκφραση αυτή ψωριάρηδες; 
ΕΥΑΓΓΕΛΟΣ ΜΕΙΜΑΡΑΚΗΣ: Την είπε, μάλιστα. Σας λέω ότι τα μισά ακούσατε.
 ΠΡΟΕΔΡΟΣ (Απόστολος Κακλαμάνης): Είναι λάθος.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αν θέλετε την ανακαλώ.
ΕΥΑΓΓΕΛΟΣ ΜΕΙΜΑΡΑΚΗΣ: Χαίρομαι που την ανακαλείτε. Εδώ, όμως, δεν είναι Β' Πειραιώς.
 ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη...
 ΕΥΑΓΓΕΛΟΣ ΜΕΙΜΑΡΑΚΗΣ: 'Ενα λεπτό, κύριε Πρόεδρε, να συνεννοηθούμε για να δούμε τους τόνους τους δικούς μας.
ΠΡΟΕΔΡΟΣ (Απόστολος Κακλαμάνης): Πρέπει να πω ότι έχετε δίκιο εδώ.
Εγώ δεν άκουσα αυτήν την έκφραση, αλλά ο κύριος Υπουργός ήδη λέει ότι την έκφραση αυτήν την αποσύρει, γιατί πράγματι δεν είναι σωστή.
  Τώρα, σας παρακαλώ σε ό,τι αφορά το Κέντρο, το εκφράζω εγώ αυθεντικότατα και μη μου βάζετε κανένας σας εμπόδια.
 ΕΥΑΓΓΕΛΟΣ ΜΕΙΜΑΡΑΚΗΣ: 'Εχουμε και εμείς εκφραστές του Κέντρου, κύριε Πρόεδρε.
 Εν πάση περιπτώσει, όμως, το θέμα μας δεν είναι εκεί.
  ΠΡΟΕΔΡΟΣ (Απόστολος Κακλαμάνης): Να έρθουμε στο Μετρό.
 ΕΥΑΓΓΕΛΟΣ ΜΕΙΜΑΡΑΚΗΣ: 'Ενα λεπτό και θα έρθουμε και στο Μετρό. Το θέμα μας είναι -για να φθάσουμε στο Μετρό- ότι σήμερα εδώ, πρέπει να το ξέρετε και σεις και οι επερωτώντες, πως κάθε φορά μέχρι να κλείσει η Βουλή, κύριε Πρόεδρε, έχουμε τέτοια γεγονότα.
 ΠΡΟΕΔΡΟΣ (Απόστολος Κακλαμάνης): Μια στιγμή, παρακαλώ, κύριε Μεϊμαράκη, να ανακοινώσω προς το Σώμα  και θα σας σβήσω το χρόνο, γιατί τώρα θα "μπείτε" στο Μετρό.
 ΕΥΑΓΓΕΛΟΣ ΜΕΙΜΑΡΑΚΗΣ: Δεν θα μπω ακόμη.
 ΠΡΟΕΔΡΟΣ (Απόστολος Κακλαμάνης): Τότε να περιμένω.
 'Εχω την τιμή να ανακοινώσω προς το Σώμα ότι τη συνεδρίασή μας παρακολουθούν, αφού προηγουμένως ξεναγήθηκαν στην έκθεση για τα "Πεντακόσια Χρόνια της Ελληνικής Τυπογραφίας", τριάντα δύο μαθητές και τρεις συνοδοί-δάσκαλοί τους από το 1ο Δημοτικό Σχολείο Κερατέας.
 Τους καλωσορίζουμε στο Κοινοβούλιο.
(Χειροκροτήματα απ' όλες τις πτέρυγες)
Να σβήσουμε, λοιπόν, τα δύο λεπτά, για να έχετε είκοσι, μια και ο Υπουργός μίλησε περισσότερο.
 Συνεχίστε, κύριε Μεϊμαράκη, και εκεί μέσα κάντε και την κριτική σας για τα άλλα.
 ΕΥΑΓΓΕΛΟΣ ΜΕΙΜΑΡΑΚΗΣ: Κύριε Πρόεδρε, θα έρθω γιατί δεν θα παρακολουθήσω τον Υπουργό, ο οποίος έχει γύμνια επιχειρημάτων και προσπαθεί να δημιουργήσει τεχνητή οξύτητα.
  Ο κύριος Υπουργός επερωτάται σήμερα, όπως επερωτάται και η Κυβέρνηση για συγκεκριμένα ζητήματα και δεν έδωσε καμιά μα καμιά απάντηση. Και αυτό γιατί δεν έχει απαντήσεις, κυρίες και κύριοι συνάδελφοι. Και προσπαθεί  δι'ύβρεων, επιτρέψτε μου να πω να ξεφύγει και να φάει το χρόνο του.                 Παρ' όλο που θέλησε να πει ότι η Νέα Δημοκρατία είναι φλύαρη, η Νέα Δημοκρατία ήταν στο χρόνο της.
 (Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
 Ο κύριος Υπουργός μίλησε σαράντα τρία λεπτά και αναφέρθηκε στο μετρό  μόλις δέκα, χωρίς να μας απαντήσει στα καυτά ερωτήματα, τα οποία ετέθησαν και τα οποία άλλωστε είναι ειλικρινή και ζητούν απάντηση.
 Ζητούν απάντηση, κύριε Υπουργέ, και πριν μπω σε αυτά τα ερωτήματα, να σας θυμίσω ότι η Νέα Δημοκρατία οραματιζόταν, ξεκίνησε και προσπάθησε και δρομολόγησε με Πρωθυπουργό τότε τον Κωνσταντίνο Καραμανλή το μετρό της Αθήνας. Κρατούμενο ένα, ναι ή όχι;
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ξήλωσε και εκατόν είκοσι χιλιόνετρα τραμ. Ναι ή όχι;
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, παράκληση να μη διακόπτετε τον ομιλούντα, διότι μετά θα σας διακόπτουν εσάς και δεν θα σας αρέσει.
ΕΥΑΓΓΕΛΟΣ ΜΕΙΜΑΡΑΚΗΣ: Κύριε Υπουργέ, ειλικρινά σας το λέω, δεν θα σας παρακολουθήσω. Θα σας αφήσω να μιλάτε μόνος σας. Θέλετε δεν θέλετε, ο Καραμανλής έκανε αυτά τα έργα και η Νέα Δημοκρατία. Και επειδή μιλήσατε για μικροψυχία, να σας θυμίσω ότι όταν παραλάβατε εσείς ο ίδιος ως Υπουργός και εγκαινιάσατε το ΟΑΚΑ, είχατε την πολιτική απρέπεια το 1981, μόλις το παραλάβατε, να μην αναφέρετε ούτε καν το όνομα εκείνου που το έφτιαξε, που ήταν ο Κωνσταντίνος Καραμανλής ούτε να μας καλέσετε στα εγκαίνια του έργου. Δεν θα συνεχίσουμε αυτήν την τακτική. Το θυμάστε πάρα πολύ καλά. 'Αλλωστε, αρέσκεσθε κι εσείς να λέτε ότι είσθε ο Υπουργός των έργων όπως ο Καραμανλής. Εσείς το λέτε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το αρνούμαι αυτό.
ΠΡΟΕΔΡΕΥΩΝ (Λουκάς Αποστολίδης): Αυτά τα λένε οι εφημερίδες.
ΕΥΑΓΓΕΛΟΣ ΜΕΙΜΑΡΑΚΗΣ: Τα λένε οι εφημερίδες και τα αποδοκιμάζει ο κύριος Υπουργός;
 ΠΡΟΕΔΡΕΥΩΝ (Λουκάς Αποστολίδης): Και είναι κακό αυτό;
 ΕΥΑΓΓΕΛΟΣ ΜΕΙΜΑΡΑΚΗΣ: 'Οχι, μια χαρά. Μου αρέσει που έχει πρότυπο τον Κωνσταντίνο Καραμανλή.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εγώ απάντησα και να διαβάσετε την απάντησή μου.
ΕΥΑΓΓΕΛΟΣ ΜΕΙΜΑΡΑΚΗΣ: Ειλικρινά σας το λέω, κύριε Υπουργέ. Μου αρέσει.
 Να επανέλθω. Το έργο δρομολογήθηκε από την Κυβέρνηση της Νέας Δημοκρατίας με Πρωθυπουργό τον Καραμανλή, το πολεμήσατε, κύριε Υπουργέ, σαν ΠΑΣΟΚ. 'Ησασταν ο ιθύνων νους εκείνης της περιόδου και τότε και σήμερα της διαφημιστικής και πολιτικής του ΠΑΣΟΚ. Και είσθε σήμερα και θα έρθω και στο σήμερα.
Κατά συνέπεια, δεν μπορείτε να το θεωρείτε ως δικό σας έργο. Εμείς από τη μεριά μας και ήρθαμε, παρ' όλο που δεν καλέσατε ως θεσμικό παράγοντα τον Αρχηγό της Αξιωματικής Αντιπολίτευσης να τον ξεναγήσετε, όπως το κάνατε με όλους τους άλλους, ήρθαμε μόνοι μας.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αλήθεια, δεν σας καλέσαμε; Ο Πρόεδρος της Δημοκρατίας, ο Πρόεδρος της Βουλής και ο Πρωθυπουργός το ζήτησαν να έλθουν. Και ήλθαν.
ΕΥΑΓΓΕΛΟΣ ΜΕΙΜΑΡΑΚΗΣ: Αλήθεια το λέω ότι δεν μας καλέσατε. Παρών είναι ο κ. Κίκηρας και εν πάση περιπτώσει, αν θέλετε να γίνει διάλογος, ευχαρίστως, αλλά να μου κρατάτε το χρόνο, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Εάν κάθε στιγμή απευθύνεσθε στον κύριο Υπουργό για όλη την ιστορία την κυβερνητική...
 ΕΥΑΓΓΕΛΟΣ ΜΕΙΜΑΡΑΚΗΣ: Μα αφού του λέω γεγονότα. ΠΡΟΕΔΡΕΥΩΝ (Λουκάς Αποστολίδης): Σας παρακαλώ!
ΕΥΑΓΓΕΛΟΣ ΜΕΙΜΑΡΑΚΗΣ: Λοιπόν, δεν μας καλέσατε και επειδή δεν μας καλέσατε ήρθαμε μόνοι μας.
 Κυρίες και κύριοι συνάδελφοι, για να γνωρίζετε την πολιτική ευγένεια που έχει το ΠΑΣΟΚ, κάλεσε όλους τους θεσμικούς παράγοντες, ξεπέρασε στο πρωτοκόλλο και τους θεσμικούς παράγοντες και προσπέρασε τον Αρχηγό της  Αξιωματικής Αντιπολίτευσης, ο οποίος για λόγους πολιτικής ευγένειας και γιατί πιστεύουμε ότι είναι έργο δικό μας και δεν πρόκειται να σας το χαρίσουμε, πήγαμε μόνοι μας.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Και όμως, σας είπα ότι έχω συνάντηση με τον ομόλογό μου Υπουργό της Γερμανίας...
 ΕΥΑΓΓΕΛΟΣ ΜΕΙΜΑΡΑΚΗΣ: Θα σας αφήσω μόνο σας να τα λέτε.
Φαίνεται δεν θυμάστε καλά. Μπορείτε να ρωτήσετε τον κ. Κίκηρα πίσω σας, που τον πήρα ο ίδιος τηλέφωνο, για να έρθει ο κ. Καραμανλής να ξεναγηθεί, εκτός αν μας το οφείλατε, κατά τη γνώμη σας, μετά τα επίσημα εγκαίνια.
Προσέξτε. Ο κ. Κίκηρας και η "ΑΤΤΙΚΟ ΜΕΤΡΟ" δεν έχει πολιτική ευθύνη. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):... Δεν είναι έτσι.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, θα τα πείτε μετά. 
ΕΥΑΓΓΕΛΟΣ ΜΕΙΜΑΡΑΚΗΣ: Θα δευτερολογήσει με μειωμένο χρόνο δευτερολογίας μέσα στο δικό μου χρόνο. 'Ελεος, κύριε Πρόεδρε!
ΠΡΟΕΔΡΕΥΩΝ (Λουκάς Αποστολίδης): Ναι, αλλά τον τσιγκλάτε κι εσείς.
Κάθε σας λέξη είναι και ένα τσίγκλισμα. Τον ερεθίζετε.
ΕΥΑΓΓΕΛΟΣ ΜΕΙΜΑΡΑΚΗΣ: Ε, να πούμε αυτά που θέλει ο κύριος Υπουργός; 
ΠΡΟΕΔΡΕΥΩΝ (Λουκάς Αποστολίδης): 'Οχι, θα πείτε αυτά που θέλετε εσείς.
ΕΥΑΓΓΕΛΟΣ ΜΕΙΜΑΡΑΚΗΣ: Λοιπόν, είτε σας αρέσει είτε δεν σας αρέσει, κύριε Υπουργέ, θα τα πούμε.
 Κατ' αρχήν, να ξεκαθαρίσω ότι ο κ. Κίκηρας και η "ΑΤΤΙΚΟ ΜΕΤΡΟ" δεν έχει καμία ευθύνη, η Κυβέρνηση την έχει. Η Κυβέρνηση δεν κάλεσε τον Αρχηγό της Αξιωματικής Αντιπολίτευσης. Αφήστε τους Υπουργούς των ξένων κρατών. Αφήστε τους οποιουσδήποτε. Καλέσατε τον Πρόεδρο της Δημοκρατίας, τον Πρωθυπουργό, τον Πρόεδρο της Βουλής. Τον Αρχηγό της Αξιωματικής Αντιπολίτευσης πότε θα τον ξεναγούσατε; Μετά τα εγκαίνια;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είχαν εκδηλώσει την επιθυμία.
ΕΥΑΓΓΕΛΟΣ ΜΕΙΜΑΡΑΚΗΣ: Καταλαβαίνω την αγωνία σας να απαντήσετε.
Περιμένετε όμως να απαντήσετε στη δευτερολογία σας.
 Η Νέα Δημοκρατία χαιρέτισε το έργο. Η Νέα Δημοκρατία πιστεύει ότι είναι ένα έργο πολιτισμού, ένα έργο που λύνει το κυκλοφοριακό. 'Αλλωστε ήταν δικό μας όραμα και εμείς το είχαμε ξεκινήσει. Εσείς, το πολεμήσατε και το λοιδωρήσατε. Από αυτού του σημείου όμως, μέχρι το να κάνουμε αυτήν τη φιέστα των εγκαινίων και να δαπανούμε τόσα δισεκατομμύρια λέγοντας ότι πλέον είναι ολοκληρωμένο και να θριαμβολογούμε, έχει μεγάλη διαφορά.
Καταλάβετε επιτέλους τη διαφορά. Δεν είμαστε όπως εσείς είπατε μικρόψυχοι και σας απαντώ στο συγκεκριμένο θέμα. Εσείς έχετε ξεπεράσει τα όρια της θριαμβολογίας. Δεν μπορεί να θριαμβολογείτε διότι πήρατε και παραδίδετε στη χρήση ένα έργο κολοβό, ένα έργο που είναι ημιτελές, ένα έργο το οποίο δεν έχει όλα αυτά τα οποία απαιτούνται από τη σύμβαση και να το διαφημίζετε με τέτοια διαφημιστική καμπάνια η οποία πλέον να εξοργίζει τον κάθε 'Ελληνα πολίτη.
Εδώ, κύριε Πρόεδρε, θέλω να θέσω ένα θέμα και να θέσω τη Βουλή προ των ευθυνών της νομοθετικής εξουσίας.
 Μπήκαμε σε προεκλογική περίοδο, κύριοι συνάδελφοι. Τυχαίνει χωρίς μομφή, κύριε Υπουργέ, να διαχειρίζεται ο ίδιος ο άνθρωπος το Γ' Πακέτο, τα Ολυμπιακά έργα και τις διαφημίσεις όλων των έργων της Κυβέρνησης και να είναι ταυτόχρονα ο υπεύθυνος της διαφημιστικής καμπάνιας του κυβερνητικού κόμματος.
 Είναι θέμα λειτουργίας, κύριε Υπουργέ, στην προεκλογική περίοδο. Σας θέτω ευθέως το ζήτημα. Αρνείσθε, δηλαδή, ότι θα έπρεπε κατά τη γνώμη των πολλών δημοκρατών να συμπεριληφθούν μέσα στις προεκλογικές διαφημιστικές καμπάνιες οι δαπάνες τις οποίες ήδη πραγματοποιείτε και για το μετρό και για την Εγνατία και για όλα τα φυλλάδια τα οποία τυπώνετε; Ειλικρινά σας θέτω το ζήτημα αυτό και περιμένω, αν έχετε την ευθιξία να σταματήσετε την προκλητική διαφήμιση και δαπάνη τόσων δισεκατομμυρίων. Μη μου πείτε ότι είναι νομικά εντάξει. Μιλάμε και για τους άγραφους κανόνες της δημοκρατίας και της λειτουργίας του πολιτεύματος. Γιατί επειδή σας είδα να κόπτεσθε πολύ για την καθεστωτική αντίληψη η οποία σας διακρίνει, θα πρέπει να το κάνετε και με πράξεις αυτό. Θα πρέπει να το αποδείξετε αυτό και σε μας και στον ελληνικό λαό. 'Εχουμε κάθε δικαίωμα, αλλά και υποχρέωση, να το επισημαίνουμε και έχετε κάθε δικαίωμα να απαντάτε. Είστε όμως αυτήν τη στιγμή ουσιαστικά εσείς ο οποίος πρέπει να απολογηθείτε πώς δαπανάτε, νομίμως, τόσα χρήματα για τη διαφήμιση του κυβερνητικού έργου και ταυτόχρονα είστε ο συντονιστής της διαφημιστικής καμπάνιας του κυβερνώντος κόμματος.
Κύριε Υπουργέ, δεν μπορώ να πιστέψω για τα τεράστια ποσά τα οποία ακούγονται ότι δαπανήθηκαν.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος,  Χωροταξίας και Δημοσίων 'Εργων): Για ποια;
 ΕΥΑΓΓΕΛΟΣ ΜΕΙΜΑΡΑΚΗΣ: Για όλα. Για το μετρό, για την Εγνατία, για τα φυλλάδια, για ό,τι κάνει σήμερα το ΠΑΣΟΚ ως Κυβέρνηση, το οποίο είναι δικαίωμά της να διαφημίσει το έργο της. Είναι δικαίωμά της όμως, ως κυβερνών κόμμα να το διαφημίσει.
Αφού προκηρύχθηκαν οι εκλογές, εμείς τουλάχιστον σας ζητούμε να τηρήσετε και τους κανόνες της δεοντολογίας.
 Αν τα μισά απ'αυτά που ήλθαν ως πληροφόρησή μου είναι αλήθεια για τη διαφημιστική καμπάνια της Κυβέρνησης, τότε δεν μπορούμε να συζητάμε για ανταγωνισμό, κύριοι συνάδελφοι, των υπολοίπων κομμάτων στην προεκλογική περίοδο, στη διαφήμιση.
 ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, να τα πείτε, γιατί είναι μεγάλη η κουβέντα που λέτε. Δεν μπορεί να μιλάμε πριν είκοσι και τριάντα χρόνια. 'Οταν μιλάμε για το μετρό, μιλάμε για το σήμερα.
 Κύριε Μεϊμαράκη, χωρίς να θέλω να παρέμβω, σε καμία περίπτωση, στη συζήτηση, έχετε κάθε δικαίωμα να εκφράζεστε όπως εσείς θέλετε και να λέτε, ασφαλώς μέσα σε αυτό το πλαίσιο, ό,τι ακριβώς εσείς επιθυμείτε σαν προβληματισμό. Αυτόν το χρόνο, το ένα λεπτό, που τουλάχιστον εγώ σας έφαγα, εγώ θα σας το δώσω.
ΕΥΑΓΓΕΛΟΣ ΜΕΙΜΑΡΑΚΗΣ: Κύριε Πρόεδρε, εγώ σας επισημαίνω ότι το  ζήτημα είναι πάρα πολύ σοβαρό και δεν θα ήθελα να το θέσω πουθενά αλλού.  Το θέτω εδώ. Ο κύριος Υπουργός δεν παρανομεί. Επειδή, όμως, έχει μια ιδιαίτερη ευαισθησία στα θέματα της δημοκρατίας, παρακαλώ να τη δείξει εμπράκτως.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Θα σας απαντήσω με αλήθειες και στοιχεία.
ΕΥΑΓΓΕΛΟΣ ΜΕΙΜΑΡΑΚΗΣ: Δεν μπορεί να μας λέει για καθεστωτική αντίληψη όταν ο ίδιος την επιβεβαιώνει με την καθημερινή συμπεριφορά του. Ας αλλάξει συμπεριφορά για να πείσει ότι δεν είναι καθεστώς. 'Οχι καθεστώς, καθεστώς... μην πω τώρα.
Αυτά ως απάντηση εκείνων των οποίων είπατε. Και επειδή θέλετε να μας κάνετε και μαθήματα δημοκρατίας, εμείς τα πιστοποιητικά της δημοκρατικότητάς μας τα παίρνουμε από τον ελληνικό λαό και θα τα πάρουμε και στις 9 Απριλίου.
Θέλω, λοιπόν, να σας θυμίσω ότι είχαμε την ευαισθησία το 1993 να μη μονογράψουμε καν τη σύμβαση του αεροδρομίου των Σπάτων.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τη μονογράψατε και την ανακοινώσατε.
ΕΥΑΓΓΕΛΟΣ ΜΕΙΜΑΡΑΚΗΣ: Δεν τη μονογράψαμε, κύριε Υπουργέ, και το ξέρετε. Φθάσαμε μέχρι το τέλος της σύμβασης και η σύμβαση δεν μονογράφηκε, παρ'όλο που είχαμε και το δικαίωμα γιατί ήταν η ίδια ημέρα. Λειτουργείτε ως υπηρεσιακή κυβέρνηση, κύριε Υπουργέ.
 Εσείς ειδικά, λοιπόν, που δείξατε ότι έχετε εκείνη την ευαισθησία, καλά θα κάνετε να την αποδεικνύετε και εμπράκτως. Καλά θα κάνετε, λοιπόν, να μαζέψετε τα μεθαυριανά εγκαίνια για την Εγνατία που πάτε να κάνετε σε περίοδο προεκλογική. Θα είμαι παρών αν χρειασθεί, κύριε Υπουργέ, και τη Δευτέρα και την Τρίτη στη Θεσσαλονίκη, ακάλεστος από εσάς. Δεν θα σας επιτρέψουμε, όμως, να δημιουργήσετε και πάλι νέες φιέστες και εδώ για εντελώς ανύπαρκτο έργο.
 Εν πάση περιπτώσει με το μετρό δώσατε στον ελληνικό λαό κάτι, έστω  ένα μέρος από εκείνο το οποίο έχετε υποσχεθεί. Με την Εγνατία τι θα πάτε να δώσετε; Γνωρίζετε ότι δεν έχουν προχωρήσει ούτε οι απαλλοτριώσεις σε ορισμένα κομμάτια. 'Οχι μόνο δεν έχουν γίνει...
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν έχετε πάει. Δεν ξέρετε το έργο, πού πέφτει η Εγνατία.
ΕΥΑΓΓΕΛΟΣ ΜΕΙΜΑΡΑΚΗΣ: Εσείς δεν ξέρετε τι θα εγκαινιάσετε αύριο για δέκατη πέμπτη φορά.
  Αφήστε τα, λοιπόν αυτά, κύριε Υπουργέ, γιατί εγώ θα συνεχίσω τότε να σας κατηγορώ για καθεστωτική νοοτροπία και αντίληψη, αντίληψη που διαπνέει ολοκληρωτισμό. Αυτά σε δημοκρατικά καθεστώτα κατά τη διάρκεια προκήρυξης εκλογών είναι ανεπίτρεπτα. Ακυρώστε τα μεθαυριανά εγκαίνια της Εγνατίας Οδού. Σας προειδοποιώ, κύριε Υπουργέ, για να μπορέσουμε να συνεχίσουμε και να μπορούμε και εμείς να γνωρίζουμε ότι πραγματικά σας διακρίνει μια τέτοια ευαισθησία.
 Εσείς, κύριε Υπουργέ, οφείλετε σήμερα να απαντήσετε. Και η επερώτηση είναι έγκλιση της Κυβέρνησης, είναι κατηγορία στην Κυβέρνηση, είναι έλεγχος της Κυβέρνησης. Δεν συζητάμε εδώ ένα νομοσχέδιο για να πούμε την άποψή μας σε ένα άρθρο, ναι ή όχι, περνάει ή δεν περνάει.
 Υπάρχει, λοιπόν, πρωτόκολλο οριστικής παραλαβής του έργου χωρίς μάλιστα την ύπαρξη του οποίου δεν μπορεί να εκδοθεί η νόμιμη άδεια λειτουργίας του μετρό από το Υπουργείο Μεταφορών και γι' αυτό δεν υπάρχει αυτή η άδεια; Δεν μας απαντήσατε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχει δοθεί η άδεια.
 ΕΥΑΓΓΕΛΟΣ ΜΕΙΜΑΡΑΚΗΣ: Δεν μας απαντήσατε. Πήρατε το λόγο για σαράντα τρία λεπτά και δεν μας απαντήσατε, εάν μπορείτε να μας απαντήσετε. Και καταθέσατε εδώ πάλι σχέδια, φυλλάδια κλπ., εκτός από το συγκεκριμένο χαρτί το οποίο σας ζητούμε και αναφέρουμε εγγράφως στην επερώτησή μας. Το ζητάμε, κύριε Υπουργέ. Είναι μέσα στην επερώτηση. Είναι η πρώτη ερώτηση.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχει δοθεί η άδεια.
ΕΥΑΓΓΕΛΟΣ ΜΕΙΜΑΡΑΚΗΣ: Και γιατί δεν την καταθέτετε; Καταθέστε την, σας παρακαλώ, για να δούμε από ποιους υπογράφεται, να δούμε ποιος παρέλαβε, να δούμε ποιος είναι υπεύθυνος.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Βεβαίως.
ΕΥΑΓΓΕΛΟΣ ΜΕΙΜΑΡΑΚΗΣ: Γιατί τα κρύβετε; Αυτά είναι για το ελληνικό δημόσιο. Δεν είναι για να τα κρατάτε στο συρτάρι σας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, με συγχωρείτε ...
 ΕΥΑΓΓΕΛΟΣ ΜΕΙΜΑΡΑΚΗΣ: Σας παρακαλώ, κύριε Πρόεδρε. Δεν θα δευτερολογήσει...
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, δεν έχετε το λόγο.
'Εχετε τη δευτερολογία σας.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...κατατεθεί όλα τα πιστοποιητικά και όλες οι άδειες.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Υπουργέ. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν μπορούν να κινδυνολογούν.
 ΕΥΑΓΓΕΛΟΣ ΜΕΙΜΑΡΑΚΗΣ: Να κατατεθεί στη Βουλή, κύριε Υπουργέ. Μην την κρατάτε στο συρτάρι σας. Να δούμε και εμείς ποιος έχει υπογράψει την παραλαβή, να ξέρουμε ποιος είναι υπεύθυνος για ό,τι έχει παραλάβει ...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μας απειλείτε;
 ΕΥΑΓΓΕΛΟΣ ΜΕΙΜΑΡΑΚΗΣ: 'Οχι βέβαια.
ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, θα σας απαντήσει στη δευτερολογία του ο κύριος Υπουργός.
 ΕΥΑΓΓΕΛΟΣ ΜΕΙΜΑΡΑΚΗΣ: Επειδή, όμως, έχουμε εμπιστοσύνη στους 'Ελληνες μηχανικούς και όχι στους ξένους, που έχετε φωνάξει εσείς για να παραλάβουν και αύριο να φύγουν, να δούμε πόσοι 'Ελληνες μηχανικοί έχουν υπογράψει και, αν μπορείτε, να μας την καταθέσετε. Αυτό ακριβώς ζητάμε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτή είναι η μιζέρια σας!
ΕΥΑΓΓΕΛΟΣ ΜΕΙΜΑΡΑΚΗΣ: Τη μιζέρια αφήστε την για εσάς. Η μιζέρια φαίνεται όταν καταθέτετε εδώ σχεδιάκια και αποφεύγετε να μας καταθέσετε αυτά τα οποία σας ζητούμε. Να τα καταθέσετε, λοιπόν, για να γνωρίζουμε κύριε Υπουργέ...
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κινδυνολογείτε, γιατί δεν θέλετε να παραδεχθείτε την πραγματικότητα.
 ΕΥΑΓΓΕΛΟΣ ΜΕΙΜΑΡΑΚΗΣ: Δεν θα παρασυρθώ στις ύβρεις, κύριε Υπουργέ. Δεν θα σας πω εγώ ότι σας πονάει. Το ξέρω. Καταθέστε το, λοιπόν, να το δούμε, να το έχουμε και εμείς, για να ξέρουμε τι θα γίνει.
 Δεύτερον, θεωρούμε πάρα πολύ σοβαρό και σημαντικό ποιες είναι οι πρόσθετες χρονικές και οικονομικές διεκδικήσεις του ανάδοχου της κοινοπραξίας, για να ξέρουμε επιτέλους ποιο είναι το τελικό κόστος.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Καμία. Σας τα έχουμε πει γραπτώς.
ΕΥΑΓΓΕΛΟΣ ΜΕΙΜΑΡΑΚΗΣ: Δεν μας τα έχετε πει γραπτώς. 'Εχετε χάσει δε την αξιοπιστία σας με την κίνηση που κάνατε να δώσετε τα τέσσερα δισεκατομμύρια, να τροποποιήσετε νόμο με δική σας απόφαση, ενώ γνωρίζατε ότι έπρεπε να το φέρετε στη Βουλή και να τροποποιηθεί ο νόμος. Δεν τροποποιείται ο νόμος με πολιτική βούληση.
 Οφείλετε, λοιπόν, να τα καταθέσετε. Είσαστε μειωμένης αξιοπιστίας στη διάρκεια της προεκλογικής περιόδου. Καταλάβετέ το, κύριε Υπουργέ.
Οφείλετε να δράτε ως υπηρεσιακή κυβέρνηση, υπηρετώντας το σκοπό της επερώτησης και καταθέτοντας τα στοιχεία που σας έχουν ζητηθεί. Επισημαίνουμε και ρωτάμε, γιατί δεν έχουμε πάρει απάντηση: 'Εχει σταλεί ο φάκελος στο Ελεγκτικό Συνέδριο και έχει γνωμοδοτήσει επ' αυτού το Ελεγκτικό Συνέδριο; Επειδή θα μας πείτε ότι έχει σταλεί, να κατατεθεί,  για να το έχουμε στα Πρακτικά. Να ξέρουμε τι λέει το Ελεγκτικό Συνέδριο.  Μας ενδιαφέρει ως όργανο. 'Αλλωστε δεν ξεχνάμε ότι ο Πρωθυπουργός κ.  Σημίτης, ο οποίος μέχρι τις 9 Απριλίου θα λειτουργεί ως υπηρεσιακός, στη συζήτηση σε επίπεδο Αρχηγών κομμάτων, ως πρώτο θέμα για τη διαφάνεια είχε πει ότι οι συμβάσεις θα πηγαίνουν στο Ελεγκτικό Συνέδριο.
 Ζητάμε, λοιπόν, εδώ και καιρό να μας πείτε  όχι μόνο αν έχει σταλεί στο Ελεγκτικό Συνέδριο, αλλά τι έχει πει το Ελεγκτικό Συνέδριο επί της σύμβασης.
 Κύριε Πρόεδρε, πώς θα ασκήσουμε εμείς τον έλεγχο; Ο συγκεκριμένος κύριος Υπουργός είναι αυτός ο οποίος παρακωλύει πάντα τον έλεγχο της Αξιωματικής Αντιπολίτευσης. Μέχρι τον εισαγγελέα έφθασε ο συνάδελφος κ.  Κεφαλογιάννης για να πάρει τα στοιχεία που επί καιρό του ζητούσε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): Ο κ. Κεφαλογιάννης είχε πάρει "δύο φορτηγά" στοιχεία και φακέλους από το ΥΠΕΧΩΔΕ. Τι τα κάνει;
 ΕΥΑΓΓΕΛΟΣ ΜΕΙΜΑΡΑΚΗΣ: Αυτό σας νοιάζει, τι τα κάνει; Τα έχουμε στη φαρέτρα μας, για να τα αξιοποιήσουμε όποτε χρειασθεί, κύριε Υπουργέ.  Ανησυχείτε για το τι θα τα κάνουμε; Εσείς πρέπει να τα δώσετε. Από κει και πέρα, εμείς θα δούμε τι θα τα κάνουμε.
Κύριε Υπουργέ, είμαστε το κόμμα που έρχεται στην κυβέρνηση. Αυτό πρέπει να το καταλάβετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Γι' αυτό να είσαστε σίγουρος!
 ΕΥΑΓΓΕΛΟΣ ΜΕΙΜΑΡΑΚΗΣ: Θα μας συμπεριφέρεσθε όπως συμπεριφερθήκαμε και εμείς σε σας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ως κόμμα της Αντιπολίτευσης.
 ΕΥΑΓΓΕΛΟΣ ΜΕΙΜΑΡΑΚΗΣ: Παρακαλώ να μη με διακόπτετε.  Στα δεκαοκτώ λεπτά με έχετε διακόψει δεκαοκτώ φορές. Αν πάρετε τα Πρακτικά, θα το δείτε. Συγκρατηθείτε λίγο. Μας κάνατε εδώ μία ομιλία, σαν να μιλάγατε στη Β' Πειραιώς. Προς Θεού!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Στη Β' Αθηνών!
 ΕΥΑΓΓΕΛΟΣ ΜΕΙΜΑΡΑΚΗΣ: Δεν θα ήθελα να κάνω σύγκριση ούτε περιφερειών ούτε προσώπων. Τώρα κάνετε και ωραίες μεταγραφές στη Β' Αθηνών και θα δείτε το αποτέλεσμα σύντομα.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είσαστε μικρόκαρδος. Ο κ. Κοντογιαννόπουλος είναι ικανός και άξιος.
 ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε Λαλιώτη.
 ΕΥΑΓΓΕΛΟΣ ΜΕΙΜΑΡΑΚΗΣ: 'Οχι, εγώ θέλω να με διακόψει. Πείτε μας, κύριε Υπουργέ.
 ΠΡΟΕΔΡΕΥΩΝ (Λουκάς Αποστολίδης): Τώρα δεν μιλάμε για τις πολιτικές μεταγραφές, οι οποίες μπορεί να είναι καλές, μπορεί να είναι όχι καλές.  Αυτό θα το κρίνει ο λαός.
Κύριε Μεϊμαράκη, μόλις "ρίξατε γέφυρα" στον Υπουργό, έσπευσε να τη διαβεί. Δεν χάνει ευκαιρία. Εξάλλου με τα έργα ασχολείται.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Παρακαλώ, το λόγο.
 ΠΡΟΕΔΡΕΥΩΝ (Λουκάς Αποστολίδης): 'Οχι, κύριε Λαλιώτη, δεν έχετε το λόγο, γιατί σε λίγο θα μιλήσετε. Είναι αξιότιμος συνάδελφος, έχει διατελέσει είκοσι έξι χρόνια Βουλευτής, αν θυμάμαι καλά, αυτό είναι γεγονός. Αλλά δεν θα αναφερόμαστε τώρα στον κ. Κοντογιαννόπουλο, γιατί δεν είναι παρών.
 ΕΥΑΓΓΕΛΟΣ ΜΕΙΜΑΡΑΚΗΣ: Δεν αναφέρθηκα εγώ. Ο κύριος Υπουργός "είχε τη μύγα", νόμιζε ότι αυτόν εννοούσαμε και απάντησε αμέσως. Φαίνεται ότι ο κύριος Υπουργός πανηγυρίζει για τα νέα αποκτήματα και τώρα προσπαθεί να τα καλύψει όλα.
ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, ο πολιτικός σας λόγος είναι και πλούσιος και ετοιμοπόλεμος.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Μεϊμαράκη, μετά το ναυάγιο του κ. Αβραμόπουλου, έχετε το σύνδρομο του γαμπρού που τον έστησε η νύφη!
ΕΥΑΓΓΕΛΟΣ ΜΕΙΜΑΡΑΚΗΣ: Κύριε Υπουργέ, φαίνεται ότι δεν καταλάβατε ακόμα και θα τα δείτε στη διάρκεια της προεκλογικής περιόδου και μετά τις 10 Απριλίου. Η Νέα Δημοκρατία θα ψηφισθεί για τις απόψεις της και για τις προτάσεις της και θα καταδικασθεί η Κυβέρνηση για την ανυπαρξία του έργου της και για όλα όσα έχει πει. Τα πρόσωπα, λοιπόν, έρχονται σε δεύτερο ρόλο και νομίζω ότι και εσείς ο ίδιος το λέτε.
'Η νομίζετε ότι πλέον μόνο τα πρόσωπα μπορούν να παίξουν τέτοιο ρόλο; 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτά τα λέτε, αφού χάσατε τη νύφη!
ΕΥΑΓΓΕΛΟΣ ΜΕΙΜΑΡΑΚΗΣ: Η νύφη έρχεται στις 9 Απριλίου και το γαμπρό τον ξέρει, κύριε Υπουργέ.
 Εγώ θέλω να σας πω ότι κυκλοφορούσαν κάποια έντυπα από το "ΑΤΤΙΚΟ ΜΕΤΡΟ" και πρέπει να τα γνωρίζετε υποθέτω. 'Εχω στα χέρια μου τα έντυπα αυτά, τα οποία το Σεπτέμβριο του 1995 μιλούν για ολοκλήρωση του έργου το Νοέμβριο του 1998. Είναι απ' αυτά που έχετε καταθέσει στη Βουλή. Και μας τα δώσατε, για να δείτε την αξιοπιστία και τη δική σας και της Κυβέρνησης και του κ. Σημίτη.
Λένε τα έντυπα το Σεπτέμβριο του 1995 "ολοκλήρωση το Νοέμβριο του  1998, δεκαοκτώ χιλιόμετρα, είκοσι ένας σταθμοί, συρμοί κάθε τρία λεπτά".       'Αλλα λεφτά πληρωμένα εδώ τότε, για να βγουν όλα αυτά τα πολυτελέστατα έντυπα, τα οποία ουσιαστικά διαφήμιζαν ανύπαρκτο έργο.
 Λένε τα έντυπα τον Ιούνιο του 1996 "ολοκλήρωση την άνοιξη του  1999..." -τότε σας έκανα τη δήλωση ότι κάθε φορά που μιλάτε για το μετρό, το μεταθέτετε και ένα χρόνο μετά- "...δεκαοκτώ χιλιόμετρα, είκοσι ένας σταθμοί, συρμοί κάθε τρία λεπτά".
Λένε τα έντυπα το Μάρτιο του 1997 "χρονικός ορίζοντας το 1999, δεκαοχτώ χιλιόμετρα, είκοσι ένας σταθμοί".
Τελικά έχουμε έναρξη του μετρό στις 29 Ιανουαρίου του 2000, υπηρετώντας προεκλογική σκοπιμότητα και μόνο, με εντεκάμισι χιλιόμετρα, δεκατέσσερις σταθμούς και συρμούς από τέσσερα έως δέκα λεπτά. Αυτά σύμφωνα με τα δικά σας στοιχεία. Θαυμάζουμε την αξιοπιστία σας, κύριε Υπουργέ, της σημερινής Κυβέρνησης, η οποία μάλιστα θα έπρεπε και να θριαμβολογεί αντί να απολογείται στον αθηναϊκό λαό γιατί καθυστέρησε και έθαψε το έργο από το 1980 μέχρι σήμερα, γιατί το παραδίδει λειψό με όλα αυτά τα οποία επεσήμαναν οι επερωτώντες Βουλευτές της Νέας Δημοκρατίας, ο κ. Κορκολόπουλος, η κ. Παπαδημητρίου, ο κ. Βουλγαράκης και οι συνάδελφοι οι οποίοι κατ' επανάληψη σας έχουν κάνει ερωτήσεις. Αντί να απολογείστε, ήρθατε να μας κάνετε εμάς μάθημα δημοκρατίας.
 Ε, λοιπόν, κύριε Υπουργέ, δεν έχετε αυτό το δικαίωμα. Δεν σας το επιτρέπουμε. Είστε ο Υπουργός που έχει καθυστερήσει όλα τα έργα και δεν έχετε καμία δικαιολογία, διότι είστε στη θέση αυτή από το 1994.
 Ο ελληνικός λαός είναι ένας λαός τον οποίο θέλετε εσείς με συνεχή διαφημιστικά τερτίπια, χαλώντας δισεκατομμύρια και μπαίνοντας μέσα στα ΜΜΕ και στις οποιεσδήποτε διαπλοκές -όχι στα διαπλεκόμενα συμφέροντα- να μπορείτε να τον ταλανίζετε. Τον ταλανίζετε, λέγοντάς του ότι κάνατε το μετρό εσείς και να καταγραφεί ως μετρό. Δεν γίνεται αυτό.
 Εμείς, λοιπόν, λέμε ότι χαιρετίζουμε κατ' αρχήν το έργο, με όλες του τις ατέλειες, τις οποίες μετά τις 9 Απριλίου θα διορθώσουμε. Λέμε ότι θα παραδώσουμε στον ελληνικό λαό, αμέσως μετά τη λήξη της δικής μας τετραετίας, και τις επόμενες γραμμές τις οποίες έχουμε, για να μπορούν να εξυπηρετηθούν τα δυτικά προάστια από το Περιστέρι μέχρι εδώ, για να μπορεί να πάει μέχρι τη Δάφνη. Θα ολοκληρώσουμε τότε ένα έργο δικό μας,  το οποίο εμείς ξεκινήσαμε, το ΠΑ.ΣΟ.Κ. καθυστέρησε κι εμείς θα το εγκαινιάσουμε επί της ουσίας.
 Σας ευχαριστώ πολύ.
(Χειροκροτήματα από την Πτέρυγα της Νέας Δημοκρατίας)
 ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα εννέα μαθητές και τρεις συνοδοί καθηγητές από το Γυμνάσιο Διονύσου Αττικής.
 Τους καλωσορίζουμε στο Εθνικό Κοινοβούλιο.
 (Χειροκροτήματα)
Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Αγγουράκης.
 ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, με αφορμή την επερώτηση της Νέας Δημοκρατίας και με αφορμή τη συζήτηση για το μετρό, γίναμε μάρτυρες σ' αυτήν την Αίθουσα, βέβαια, μιας αντιπαράθεσης που προϊδεάζει κιόλας για το κλίμα που θα φροντίσουν και οι δύο μονομάχοι του δικομματισμού να καλλιεργηθεί μέχρι τις εκλογές.
 Είναι λυπηρό το γεγονός ότι μερικοί προσπαθούν να μετατρέψουν την Αίθουσα της Βουλής σε μία σειρά ραδιοτηλεοπτικών εκπομπών αμφίβολης ποιότητας και πολύ περισσότερο όταν αυτοί οι ίδιοι επικαλούνται το δημοκρατικό πολίτευμα, τη δημοκρατία, τον κοινοβουλευτισμό και όλα αυτά τα πράγματα.
Είναι πραγματικά θλιβερό και, δυστυχώς, πιστεύω ότι τις επόμενες μέρες αυτό το κλίμα θα ενταθεί, με ό,τι αυτό συνεπάγεται για τα πραγματικά προβλήματα του λαού και των εργαζομένων. Προβλήματα που είναι πασηφανές ότι τα δύο μεγάλα κόμματα δεν θέλουν να βρεθούν στο επικέντρο της αντιπαράθεσης, δεν θέλουν να βρεθούν στο επίκεντρο της πολιτικής μάχης, αλλά όπως έγινε στο παρελθόν και τώρα ακόμα πιο έντονα, σε δευτερεύοντα θέματα και σε θέματα εντυπώσεων, να προσπαθήσουν να υποκλέψουν -επιτρέψτε μου να πω έτσι- την ψήφο του ελληνικού λαού.
 Τώρα, για το συγκεκριμένο θέμα που συζητάμε, εμείς δεν θα κουραστούμε να επαναλαμβάνουμε ορισμένα πράγματα, τα οποία έχουμε πει και με άλλες ευκαιρίες, πολύ περισσότερο που και σήμερα γίναμε μάρτυρες μίας προεκλογικού τύπου, αν θέλετε, εκμετάλλευσης των εγκαινίων των 2/3 της συνολικής διαδρομής του μετρό.
 Να θυμίσουμε εδώ γνωστά πράγματα, αλλά είναι ανάγκη να τα πούμε. Να θυμίσουμε την αρχική δέσμευση, να παραδοθεί συνολικά το έργο το Νοέμβριο του 1997. Μιλάμε για δεκαοκτώ χιλιόμετρα και είκοσι μία στάσεις. Αυτό που εγκαινιάστηκε τις προάλλες ήταν δώδεκα χιλιόμετρα και δεκατέσσερις στάσεις.
 Να σημειώσουμε εδώ τις μεγάλες υπερβάσεις του αρχικού προϋπολογισμού.  Εμείς τις ανεβάζουμε γύρω στα επτακόσια δεκατρία δισεκατομμύρια, από τα εκατόν ογδόντα πέντε που είχε ξεκινήσει το έργο.
Να σημειώσουμε ακόμα το γεγονός ότι μέχρι αυτήν τη στιγμή, που μιλάμε, ούτε εμείς έχουμε υπόψη μας να έχει δοθεί η οριστική άδεια και το μετρό λειτουργεί μόνο με την προσωρινή άδεια από το Υπουργείο.
 Πριν προχωρήσω πιο συγκεκριμένα, θα ήθελα να αναφερθώ λίγο και στα  όσα είπε ο κύριος Υπουργός, ο οποίος ευχαρίστησε τους μηχανικούς, τους εργαζόμενους και τους εργάτες για την υλοποίηση του έργου. Τα έκανε όλα αυτά ο κύριος Υπουργός, αλλά επί των ημερών του έγιναν αρκετά εργατικά ατυχήματα, είχαν φθάσει μέχρι τα επτακόσια και δεν είχαμε δει τότε την ανάγκη για ευαισθησία.
 Τα είπε όλα αυτά ο κύριος Υπουργός -μίλησε μάλιστα για τις αρχαιολογικές ανασκαφές και όλα αυτά- ξεχνώντας ότι οι πεντακόσιοι και πλέον αρχαιολόγοι, που είχαν εργαστεί για την ανάδειξη αυτών των μνημείων, εργάστηκαν ουσιαστικά σε συνθήκες ανειδίκευτων εργατών και τώρα βέβαια υπάρχει το τεράστιο θέμα τι θα κάνουν από εδώ και στο εξής.
 Μίλησε ο κύριος Υπουργός και μάλιστα κατηγόρησε όσους κάνουν κριτική στον τρόπο που οι κυβερνήσεις και του ΠΑ.ΣΟ.Κ. και της Νέας Δημοκρατίας προχώρησαν σε αυτό το έργο, πως είναι μικρόψυχοι κλπ., παρέλειψε όμως να αναφερθεί και στο γεγονός ότι ήδη με τα εγκαίνια το εισιτήριο πήγε στις διακόσιες πενήντα δραχμές.
 Δεν ξέρω πόσο ευτυχισμένοι είναι τα πέντε εκατομμύρια των Ελλήνων που χρησιμοποιούν καθημερινά το μετρό, όταν είδαν να αυξάνει τόσο πολύ η τιμή, συμπαρασύροντας μάλιστα και τις τιμές των άλλων μέσων συγκοινωνίας, όπως είναι γνωστό.
 Δυστυχώς αυτό το θέμα της τιμής του κόμιστρου θα το βρούμε ακόμα περισσότερο μπροστά μας, γιατί όπως απάντησε ο κύριος Υπουργός Μεταφορών τις προάλλες, η τιμή αυτή καλύπτει μόνο τα λειτουργικά έξοδα μέχρι στιγμής. Δεν ξέρω τι θα γίνει όταν θα αλλάξουν οι φρουροί στόχων με ιδιωτικούς αστυνομικούς στο χώρο του μετρό και ορισμένα άλλα τέτοια ζητήματα.
 Εν πάση περιπτώσει, εμείς θεωρούμε ότι το έργο είναι ημιτελές και από τις τοποθετήσεις και από το όλο ύφος του κυρίου Υπουργού ανησυχούμε για το μέλλον, ανησυχούμε για το κατά πόσο θα τηρηθούν τα επόμενα χρονικά πλαίσια.
 Επειδή έγινε τόση συζήτηση, θα ήθελα επιγραμματικά να θυμίσω ότι στη δεκαετία του '50 είχαμε εκατόν σαράντα χιλιόμετρα σταθερής τροχιάς. Τώρα, με την Αθήνα των τεσσάρων εκατομμυρίων, έχουμε σαράντα τέσσερα.
 Θα ήθελα να σας θυμίσω ότι βεβαίως μπορεί η Κυβέρνηση σήμερα να πανηγυρίζει τα εγκαίνια του μετρό, αλλά όχι απλώς δεν απαλλάσσεται, αλλά επιμένει ακόμα περισσότερο σε μια πολιτική ενίσχυσης του Ι.Χ.  αυτοκινήτου, όπως φάνηκε εξάλλου από τις πωλήσεις ρεκόρ που έγιναν πέρυσι.
Θα ήθελα να θυμίσω ότι πολλά μπορούν να γίνουν γύρω από το μετρό, αλλά αν δεν υπάρχουν περιορισμοί σε αυτήν την πολιτική, θα έχουμε ακόμα πιο δυσάρεστες καταστάσεις από αυτές που καθημερινά σημειώνονται και δεν ξέρω γιατί.
 Δεν τις ξέρει ο κύριος Υπουργός; Δεν πήγε επιτόπου; Δεν ακούει τουλάχιστον τι λέγεται απο τους εργαζόμενους, από τους ραδιοφωνικούς σταθμούς, από τους χρήστες του μετρό; Δεν ακούει το τι συμβαίνει κάθε μέρα στους χώρους στάθμευσης αυτοκινήτων του μετρό, παραδείγματος χάρη στο Υπουργείο Εθνικής 'Αμυνας ή στα Σεπόλια; Εδώ υπάρχουν τεράστια προβλήματα. 'Εχουν ειπωθεί και παλαιότερα, είναι γνωστά, για την έλλειψη χώρων στάθμευσης, για το πάρκινγκ, για το κατά πόσο τα λεωφορεία ανταποκρίνονται στο νέο μετρό κλπ.
 Θα ήθελα με την ευκαιρία αυτή, επειδή  για τον κύριο Υπουργό φαίνεται ότι το παρελθόν κάπως τραβάει σε αυτόν τον τόπο,  να του θυμίσω ορισμένα περιστατικά, όσον αφορά τις καθυστερήσεις.
 Είπε ο κύριος Υπουργός ότι η Κυβέρνησή του πήρε μέτρα για την αλλαγή  της χάραξης της γραμμής του μετρό στο κομμάτι που αφορούσε τον Κεραμεικό.    Αν δεν με απατάει η μνήμη μου, εδώ έγινε σχεδόν εξέγερση, για να επιβληθεί, εν πάση περιπτώσει, η χάραξη αυτής της γραμμής.
Να θυμίσω διαμαρτυρίες κατοίκων, να θυμίσω διαμαρτυρίες αρχαιολόγων, να θυμίσω ερωτήσεις, επερωτήσεις στη Βουλή, να θυμίσω παρεμβάσεις ακόμη στο Ευρωκοινοβούλιο, να θυμίσω ότι ο ίδιος ο Υπουργός, ο κ. Λαλιώτης,  όταν ρωτάγαμε γι' αυτό το θέμα, μας έλεγε "δεν υπάρχει κανένα θέμα και κανένα ζήτημα". Και χρειάστηκε να γίνουν όλα αυτά, για να αλλάξει τελικά η χάραξη της γραμμής;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τι λέτε, κύριε Αγγουράκη;
 ΧΑΡΑΛΑΜΠΟΣ ΑΓΓΟΥΡΑΚΗΣ: Για τον Κεραμεικό μιλάω, κύριε Υπουργέ. Για μήνες ολόκληρους ήταν ολόκληρο θέμα εδώ το τι θα γίνει.  Και είχαμε διαβεβαιώσεις ότι δεν υπάρχει κανένα πρόβλημα. Και τελικά το αλλάξατε βέβαια. Αυτό, λοιπόν, λέω.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ποιος το άλλαξε; Εμείς δεν το αλλάξαμε;
 ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Υπουργέ, αν για να κάνετε το αυτονόητο, πρέπει να ξεσηκωθούν και οι πέτρες, ε, φυσικά εσείς το κάνατε. Ποιος θα  το έκανε;  Εγώ δεν μπορούσα να πάω να αλλάξω τη γραμμή του Κεραμεικού.      Αλλά επί μήνες σας ρωτάγαμε τι γίνεται με αυτήν την υπόθεση. Μας λέγατε  ότι δεν υπάρχει κανένα πρόβλημα, όλα είναι μια χαρά. Και έπρεπε να παρέμβουν Θεοί και δαίμονες, για να αλλάξουν αυτά.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Εργων): Σε κάθε ερώτηση η απάντησή μας ήταν τεκμηριωμένη και δεν είχε καμία κατηγορηματικότητα  για το ότι θα συνεχίσουμε  τη γραμμή αυτή.  Κάναμε μία παράκαμψη της αρχικής χάραξης, για να μην περάσει από το κέντρο του Κεραμεικού, αλλά στην περιμετρική γραμμή του αρχαιολογικού  χώρου και συνδέσαμε αυτήν τη νέα χάραξη με την υποχρέωση να περάσει σε βάθος δεκαοκτώ μέτρων και όχι δέκα. Και, βεβαίως, συνδέσαμε τη νέα χάραξη στην περιμετρική γραμμή και με τις πιλοτικές σήραγγες. Αμέσως μετά είδαμε ότι μπορεί να υπάρχουν προβλήματα γεωτεχνικά, που να διακυβεύουν την αρτιότητα  και των πολιτισμικών μνημείων του Κεραμεικού και, βεβαίως, κάναμε τρίτη χάραξη και βγήκαμε τελείως έξω.
Αλλά η χάραξη αυτή, που περνούσε μέσα από το κέντρο του Κεραμεικού, ήταν στο διαγωνισμό του '88, ήταν στη σύμβαση του 1991 ως συμβατική προϋπόθεση.  Αυτό ήξερε η κοινοπραξία και αυτό απαιτούσε. Και γι' αυτό εμείς κάναμε αλλαγή της συνολικής χάραξης έξω από τον αρχαιολογικό χώρο, για να περάσουμε  από το Μοναστηράκι προς το Βοτανικό και από το Βοτανικό στον Ελαιώνα και στο Αιγάλεω. Νομίζω ότι αυτό αποτελεί  μια τιμή, όπως είπα πριν, προς την πολιτισμική μας κληρονομιά, διότι κανείς δεν έχει το δικαίωμα να τη διακυβεύει.
Βεβαίως, εδώ πρέπει να πούμε ότι ήταν λάθος η αρχική χάραξη. Αυτό το λέω, το ξαναλέω. 'Ηταν λάθος η σύμβαση του 1991 ως προς αυτό το τμήμα. Ευτυχώς βρήκα μια σειρά από αίτια και έθεσα εκτός συμβάσεως αυτήν τη γραμμή, για να μην έχει απαιτήσεις η ανάδοχος κοινοπραξία. Γιατί αν είχε απαιτήσεις η ανάδοχος κοινοπραξία, με την καθυστέρηση που θα είχαμε για τη γραμμή προς το Κεραμεικό, σας πληροφορώ ότι θα μπορούσε να αναπαύεται η ανάδοχος κοινοπραξία και να πληρώνει το ελληνικό δημόσιο δύο δισεκατομμύρια.
 Γι' αυτό έχει πολύ μεγάλη σημασία το τι προσοχή δίνουμε, τι ευθύνη έχουμε, όταν μελετούμε, σχεδιάζουμε και χαράζουμε ένα έργο. Και αυτά ήταν λάθη του παρελθόντος, που δεν θέλει η Νέα Δημοκρατία ούτε να τα ακούσει.  Και τώρα κοκορεύεται με διάφορες κινδυνολογίες ότι υπήρξαν καθυστερήσεις. Θα πούμε ποιες είναι οι καθυστερήσεις και με ευθύνες ποίων.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Υπουργέ. Συνεχίστε, κύριε Αγγουράκη.
ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 'Ηταν τουλάχιστον δυόμισι λεπτά.
 ΠΡΟΕΔΡΕΥΩΝ (Λουκάς Αποστολίδης): Κακώς τον αφήσατε και εσείς τον  κύριο Υπουργό. Εγώ νόμιζα ότι με τη συναίνεσή σας μιλούσε. Αλλιώς, κακώς τον αφήσατε.
ΧΑΡΑΛΑΜΠΟΣ ΑΓΓΟΥΡΑΚΗΣ: Τώρα ξέρετε τι μου λέτε, κύριε Πρόεδρε; ΠΡΟΕΔΡΕΥΩΝ (Λουκάς Αποστολίδης): Θα σας πω τι σας λέω. Θα μου λέγατε "κύριε Πρόεδρε, εγώ δεν θέλω να με διακόψει ο κύριος Υπουργός", για να μη δώσω το λόγο στον κύριο Υπουργό.
Ορίστε, κύριε συνάδελφε. Θα σας δώσω δύο λεπτά παραπάνω, για να ολοκληρώσετε τη σκέψη σας.
 ΧΑΡΑΛΑΜΠΟΣ ΑΓΓΟΥΡΑΚΗΣ: Σας ευχαριστώ για τη χάρη!
 Αυτά που λέει ο κύριος Υπουργός είναι και ενδεικτικά της όλης νοοτροπίας. Θα μπορούσα και εγώ, όταν αναφερόταν στο "τι Παπάγος τι Πλαστήρας", να πω και εγώ τα ίδια. Αλλά, εν πάση περιπτώσει, εδώ κρίνεται ο καθένας.
 Ας προχωρήσουμε παρακάτω. Εδώ έχω μια γνωμάτευση  που λέει...
ΚΩΣΤΑΣ ΓΕΙΤΟΝΑΣ (Υπουργός Επικρατείας): Αναφέρθηκαν στο μετρό;
 ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Υπουργέ, θα τα πω στο τέλος. Αλλά αν ήταν να συμπεριφερθούμε έτσι όλοι μας, δεν ξέρω πού θα φτάναμε. Και δεν ξέρω ποιος δείχνει μεγαλύτερο σεβασμό στις αρχές αυτής της δημοκρατίας, της δικής σας. Εν πάση περιπτώσει, όμως.
 Το 1999, απ' ό,τι ξέρω, υπήρχε πάλι ένα πρόβλημα με τις κοινοπραξίες, με τις αναδιαπραγματεύσεις κλπ. Το αναφέρω μόνο ενδεικτικά, για να δείτε ότι το πρόβλημα δεν είναι μόνο τα αρχαιολογικά, τα οποία επικαλέστηκε ο κύριος Υπουργός.
 Τότε, σε μια συμφωνία  που τελικά επιτεύχθηκε, δικαιολογήθηκαν για καθυστερήσεις λόγω αρχαιολογικών ερευνών κλπ. για δέκα μέρες, ενώ λόγω απρόβλεπτων γεωλογικών δεδομένων για εξακόσιες είκοσι μία ημέρες. Και εντάξει, τα αρχαιολογικά δεν μπορούσαμε να τα ξέρουμε. 'Επρεπε να τα προστατεύσουμε και δεν υπάρχει κανένα πρόβλημα. Για τα γεωλογικά τι έγινε; Τις γεωλογικές μελέτες και όλα αυτά ποιος τα είχε αναλάβει; Ποιος τα είχε κάνει; Πώς έγιναν; Πώς φτάσαμε σε τέτοια μεγάλη υπέρβαση κλπ;
Τελειώνοντας, δεν θα μπορέσω βέβαια να μην αναφερθώ και στον ολέθριο ρόλο της "BECHTEL" όλα αυτά τα χρόνια, η οποία συμβούλευε μονίμως το δημόσιο να υποχωρεί στις διάφορες απαιτήσεις και αιτιάσεις της κοινοπραξίας και όχι να επιμένει στο να εφαρμοστούν οι νόμοι. Δεν άκουσα ποτέ να έχουν επιβληθεί πρόστιμα. Υπήρχαν συγκεκριμένες ρήτρες, συμβατικές, που ήταν μέσα στη συμφωνία όσον αφορά αυτές τις εταιρείες και αυτές τις κοινοπραξίες.
 Εν πάση περιπτώσει, ολοκληρώνοντας, νομίζω ότι το μετρό δεν μπορεί να ανταποκριθεί στον κοινωνικό του ρόλο με αυτό το ακριβό εισιτήριο. Δεν μπορεί να ανταποκριθεί με αυτήν την ακριβή κάρτα απεριόριστων διαδρομών.
Τελειώνοντας, κύριε Πρόεδρε, επιτρέψτε μου και την εξής αναφορά σε όσα εκτός θέματος χρησιμοποίησε ο κύριος Υπουργός και μάλιστα για πολύ χρονικό διάστημα. Το "τι Πλαστήρας, τι Παπάγος", του το ανταπαντώ. 'Εχει δίκαιο βέβαια, έχουν περάσει οι καιροί. Τον ρωτάω "τι Κολ, τι Μιτεράν" σήμερα, αν προτιμάει. Δεν βλέπω εγώ καμία διαφορά.
 Εν πάση περιπτώσει, καλά τα περί δημοκρατικών ευαισθησιών και όλα αυτά τα πράγματα. Να υποθέσω από την τοποθέτηση του κυρίου Υπουργού ότι αποστασιοποιείται από τη μήνυση του κυρίου Υπουργού Δικαιοσύνης ενάντια στο "ΡΙΖΟΣΠΑΣΤΗ", μια μήνυση  που απειλεί με το κλείσιμο της εφημερίδας;
ΠΡΟΕΔΡΕΥΩΝ (Λουκάς Αποστολίδης): Τώρα πάμε σε άλλα χωράφια, κύριε Αγγουράκη.
ΧΑΡΑΛΑΜΠΟΣ ΑΓΓΟΥΡΑΚΗΣ: Δεν πήγα εγώ, ο κύριος Υπουργός έκανε έκκληση. Μας έκανε κριτική, μας είπε ότι δεν βλέπουμε διάφορα πράγματα.
Ωραία, να τα δούμε όλα αυτά τα πράγματα, αλλά τι λέει για την υπόθεση αυτή;
ΠΡΟΕΔΡΕΥΩΝ (Λουκάς Αποστολίδης): Ο κ. Δραγασάκης έχει το λόγο.
 ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, πιστεύω ότι και ο Πλαστήρας και ο Παπάγος, εάν ζούσαν σήμερα, θα ήταν χαρούμενοι που η Αθήνα απέκτηστε μετρό. Αλλά θα απαιτούσαν και από όλους μας και πρώτα απ'όλα από τον Υπουργό, επειδή το έργο κατ'αρχήν δεν έχει ολοκληρωθεί, να συζητήσουμε για τις ελλείψεις, να συζητήσουμε για προβλήματα ή λάθη που ενδεχομένως έγιναν όλο αυτό το διάστημα, να συζητήσουμε για το πώς θα ολοκληρωθεί και θα γίνει προσιτό και στους Αθηναίους οι οποίοι δεν μένουν κοντά στους σταθμούς, πώς θα γίνει πιο λειτουργικό και πιο χρηστικό στους κατοίκους και ποια συνοδευτικά μέτρα πρέπει να εφαρμοστούν.
 Εγώ τουλάχιστον αυτά τα ερεθίσματα πήρα και από Αθηναίους που χρησιμοποιούν το μετρό και από ειδικούς επιστήμονες, συγκοινωνιολόγους, οι οποίοι έχουν τοποθετηθεί πάνω στα θέματα αυτά.
 Ακριβώς για να συζητήσουμε για την προοπτική του έργου, έχει σημασία να διερευνηθεί γιατί παραβιάστηκαν τα χρονοδιαγράμματα, γιατί παραβιάστηκε το κόστος, πόσο παραβιάστηκε κλπ. Να βγουν κάποια συμπεράσματα, πράγματι, γι'αυτούς τους μελετητές, τους ξένους, που εκθειάστηκε ο ρόλος ότι μόνο με αυτούς έγιναν κάποια πράγματα και χωρίς αυτούς δεν μπορούμε να κάνουμε τίποτα τελικά. Και ρωτάει ο κόσμος: καλά, δόθηκαν τόσα δισεκατομμύρια σε ξένους μελετητές και δεν μπορούσαν να προβλέψουν σταθμούς επιβίβασης κλπ.;
 Επομένως μπορούσε σήμερα να γίνει, παρ'όλο που είμαστε κοντά στις εκλογές, μία πιο ουσιαστική συζήτηση με πρωτοβουλία, αν θέλετε, και του ίδιου του Υπουργού.
 Εμείς, επομένως, έχουμε αυτήν την προσέγγιση. Δεν είναι συναισθηματικό το θέμα, χαράς ή λύπης, γκρίνιας ή μη γκρίνιας. Υπάρχει ένα έργο το οποίο πρέπει να αξιολογηθεί από την άποψη τη χρηστική και την ολοκλήρωσή του. Και βέβαια υπάρχουν θέματα που υπερβαίνουν το κατασκευαστικό μέρος της υπόθεσης. Για παράδειγμα, είναι σήμερα φανερό ότι πρέπει να συγκροτηθεί ένας φορέας διαχείρισης της κυκλοφορίας και των συγκοινωνιών συνολικά. Πρέπει, δηλαδή, να υπάρχει ένας ολοκληρωμένος σχεδιασμός, ο οποίος να εξασφαλίζει την αρμονική λειτουργία των επί μέρους συστημάτων, λεωφορεία, τρένα, τραμ αργότερα, κλπ.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Υπάρχει, με τον πρόσφατο νόμο για τις αστικές συγκοινωνίες.
 ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, εγώ δεν θα δεχθώ διακοπές, παρ'όλο που μου αρέσει ο διάλογος, επειδή και το Προεδρείο είναι αυστηρό και σωστό. Θα μας απαντήσετε μετά ή σε κάποιες άλλες ευκαιρίες. Πάντως, αυτό είναι ένα ερώτημα -εμένα αυτό με ενδιαφέρει- ένα πρόβλημα και ένα θέμα, το οποίο ήδη το ζει ο κόσμος.
 Πρέπει να υπάρξει μέριμνα για τις χρήσεις γης στις περιοχές που βρίσκονται κοντά στους σταθμούς του μετρό. 'Ηδη υπάρχουν πιέσεις για αλλαγή των χρήσεων γης και από κατοικίες να μετατραπούν σε γραφεία ή εμπορικά κέντρα. Εδώ πρέπει να δούμε την επιβάρυνση ήδη επιβαρημένων περιοχών, να την αποτρέψουμε μάλλον.
 'Ενα τρίτο πρόβλημα είναι η διαμόρφωση πολιτικής στάθμευσης στο γενικότερο πλαίσιο αποθάρρυνσης της χρήσης των Ι.Χ. για μετακινήσεις στο κέντρο. Χωροθέτηση περιφερειακών γκαράζ κοντά σε σταθμούς του μετρό, κατά βάση υπόγεια, για να μη δημιουργούνται προβλήματα σε βάρος των ελεύθερων χώρων. Κατασκευή άλλων πάρκινγκ κλπ. Και βέβαια εδώ υπάρχουν ερωτήματα, κατά πόσο αυτά τελικά μπορούσαν να είχαν προβλεφθεί, να είχαν σχεδιαστεί και να ήταν ήδη εν λειτουργία. Εν πάση περιπτώσει, είναι ένα θέμα του άμεσου μέλλοντος.
 Υπάρχει ένα τέταρτο θέμα με τους σταθμούς μετεπιβίβασης στο μετρό από τα άλλα μέσα συγκοινωνίας ή προς τα άλλα μέσα συγκοινωνίας. Η δημιουργία τους πρέπει να γίνει παίρνοντας υπόψη τόσο τις λειτουργικές ανάγκες όσο και τις αισθητικές παραμέτρους στις περιοχές όπου θα δημιουργηθούν. Μία βόλτα -είμαι σίγουρος ότι όλοι μας έχουμε κάνει ή θα κάνουμε- θα αναδείξει το πρόβλημα ως ένα συγκεκριμένο πρόβλημα.
Υπάρχει το θέμα των κομίστρων, όπου πρέπει να αμυνθούμε σε πιέσεις που βλέπουν το θέμα αυτό στενά, ταμειακά και λογιστικά. Η τιμή του εισιτηρίου πρέπει να ορίζεται με τρόπο που να αποθαρρύνει τη χρήση του Ι.Χ. και να αναβαθμίζει όχι μόνο την αξιοπιστία -αυτή θα υπάρχει πιστεύουμε με το μετρό- αλλά και το συγκριτικό πλεονέκτημα και από οικονομική άποψη, εάν θέλουμε να αποθαρρύνουμε τη χρήση Ι.Χ.
 Υπάρχει το μεγάλο θέμα της επίσπευσης των εργασιών, γιατί έχουμε μεγάλες καθυστερήσεις σε ό,τι αφορά την αποπεράτωση των υπό κατασκευή γραμμών και επέκταση του μετρό σε νέες θέσεις.
 Υπάρχει ακόμα το θέμα του τραμ και το θέμα του προαστιακού.
 Υπάρχουν δημοσιεύματα εδώ ότι εγκαταλείπεται. Θέλω να πιστεύω ότι δεν εγκαταλείπεται αλλά καθυστερεί. Καλό είναι και εδώ ο Υπουργός, η Κυβέρνηση, να δώσει μια πιο σαφή απάντηση και κυρίως να πάρει τα μέτρα για να προχωρήσει το θέμα αυτό, το οποίο τελικά θα καταξιώσει και το μετρό με την ευρύτερή του διάσταση ως ένα μέσο παρέμβασης όχι μόνο για το κέντρο της Αθήνας αλλά για ολόκληρη την Αττική.
 Αυτά λοιπόν και άλλα πολλά θα μπορούσε κανείς να αναφέρει και ως ένα επίπεδο κριτικής προς την Κυβέρνηση και ό,τι έγινε, αλλά κυρίως για να τονίσει το τι πρέπει και πού πρέπει να στραφεί η προσπάθεια από εδώ και πέρα. Επομένως εμείς και με αυτά καλούμε τους δημότες της Δάφνης και των άλλων περιοχών να επαγρυπνούν, να πιέζουν, διότι έχουμε δει τεράστιες καθυστερήσεις στα χρονοδιαγράμματα.
  Με αφορμή αυτήν τη συζήτηση έγιναν τοποθετήσεις και διαξιφισμοί και σε γενικότερα θέματα και θα ήταν παράλειψη να μην τοποθετηθώ. Σε ό,τι αφορά αυτήν την υπόθεση, αν το ΠΑΣΟΚ είναι καθεστωτικό ή δεν είναι καθεστωτικό: Κύριε Υπουργέ, θυμάμαι τον αείμνηστο Ανδρέα Παπανδρέου που έλεγε ότι στη χώρα αυτή και σε κάθε χώρα υπάρχει κατεστημένο. Υπάρχουν κατεστημένα συμφέροντα, υπάρχουν κατεστημένες αντιλήψεις, υπάρχουν κατεστημένες νοοτροπίες. Αυτό λοιπόν που εμένα με ρωτάνε οι ψηφοφόροι μου, περιλαμβανομένων και ψηφοφόρων του ΠΑΣΟΚ καμιά φορά, είναι να τους πω τη  γνώμη μου για το τι σχέση έχει το ΠΑΣΟΚ σήμερα με αυτό το κατεστημένο.              Και επ' αυτού ο καθένας μπορεί βεβαίως να έχει την άποψή του.
  ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δυσκολεύεστε να απαντήσετε;
 ΙΩΑΝΝΗΣ ΔΡΑΓΑΣΑΚΗΣ: Προσωπικά δεν δυσκολεύομαι, αλλά και ο κόσμος το έχει τούμπανο. Εδώ είμαστε που δυσκολευόμαστε να συνεννοηθούμε.
 Ο κόσμος καταλαβαίνει σήμερα ότι υπάρχει ένα ΠΑΣΟΚ το οποίο δεν είναι σε αντιπαράθεση, υπηρετεί αυτά τα κατεστημένα συμφέροντα. Εμείς μάλιστα λέμε το άλλο, ότι υπάρχει ένα δικομματικό κατεστημένο τελικά. Τα δύο κόμματα έχουν διαφορές μεταξύ τους, αλλά είναι διαφορές ποσότητας και όχι ποιότητας, κατεύθυνσης. 'Εχουν γίνει συγκοινωνούντα δοχεία. Κάτι που κάποτε ο κόσμος ήξερε ότι το έλεγε η Νέα Δημοκρατία, το βρίσκει τώρα στην πολιτική του ΠΑΣΟΚ. Πρόσωπα εναλλάσσονται, μεταγραφές γίνονται, σήμερα εδώ, αύριο εκεί. Εμείς, λοιπόν, λέμε ότι υπάρχει ένα δικομματικό κατεστημένο και επομένως το δίλημμα των εκλογών είναι ακριβώς αυτό και το νιώθει ο κόσμος. Θα συνεχιστεί ένα σύστημα αντιλήψεων, πρακτικών, νοοτροπιών, που κυριάρχησε αυτά τα είκοσι χρόνια στη χώρα μας; 'Η θα μπούμε σε νέες λογικές, σε ένα νέο σύστημα αντιλήψεων και ιδεών, που ο Συνασπισμός προσπαθεί να εκφράσει και πολλοί πολίτες με το δικό τους τρόπο εκφράζουν; Αυτό είναι το πραγματικό πρόβλημα.
 Από εκεί και πέρα και το γεγονός ότι γίνεται αντιπαράθεση με όρους προσώπων, Καραμανλής ή Σημίτης, δεν αποκαλύπτει ότι υπάρχει μια σύγκλιση πολιτικών και με αυτήν τη σύγκλιση θέλουμε να συγκαλύψουμε οξύτητες γύρω από πρόσωπα ή γύρω από άλλα πράγματα;
 'Ενα δεύτερο σημείο που ήθελα να πω στον κύριο Υπουργό, επειδή απευθύνθηκε στο Συνασπισμό με το επιχείρημα "τι Πλαστήρας, τι Παπάγος": Κύριε Υπουργέ, νομίζω ότι το να ανατρέχουμε στη δεκαετία του '50 για να αντλήσουμε επιχειρήματα, στις αρχές ενός καινούριου αιώνα είναι μάλλον άχαρο. Υπάρχουν σύγχρονα διλήματα, πάνω στα οποία μπορούμε να τοποθετηθούμε. Και εκείνο που εγώ ευθέως θέλω να πω είναι ότι, βεβαίως, κάποτε υπήρχε μια σοσιαλδημοκρατία σε όλη την Ευρώπη, η οποία έλεγε ότι δικός μου ιστορικός ρόλος είναι η αναδιανομή των εισοδημάτων, η βελτίωση του καπιταλισμού, η προώθηση κοινωνικών μεταρρυθμίσεων κλπ. Αυτό που ζούμε όμως σήμερα είναι μια μεταλλαγμένη σοσιαλδημοκρατία. Αυτό το ζούμε στην Αγγλία, το ζούμε στη Γερμανία, το ζούμε στην Ελλάδα, στη Γαλλία κάποιες διαφοροποιήσεις θα δούμε πού θα οδηγήσουν. Επομένως εδώ έχουμε μια ιστορική εξέλιξη. Και εκείνο που μας ενδιαφέρει δεν είναι τόσο να πούμε στον κόσμο τι είναι το ΠΑΣΟΚ, μεταλλάχτηκε κλπ. Εμάς μας ενδιαφέρει να πούμε στην κοινωνία ότι η ίδια η κοινωνία χρειάζεται μία σύγχρονη ριζοσπαστική Αριστερά, μεταρρυθμιστική, με συγκρουσιακή αντίληψη απέναντι στα διαπλεκόμενα και τα κατεστημένα συμφέροντα, μια Αριστερά, να μπορέσει να ανοίξει νέους δρόμους και να παίξει νέους ρόλους. Αυτό είναι το θέμα και αυτό ενδεχομένως ενοχλεί και ανατρέχετε στο παρελθόν και όλα αυτά τα οποία ακούσαμε και σήμερα και θα ακούσουμε μέχρι τις εκλογές. Και ασφαλώς το ΠΑΣΟΚ θα διεκδικήσει την ψήφο του λαού στο επίπεδο της διαχείρισης αυτού του συστήματος της καλύτερης διαχείρισης ενδεχομένως. Επιτρέψτε και σε μας να απευθυνθούμε σε έναν κόσμο, περιλαμβανομένου και κόσμου του ΠΑΣΟΚ, που εξακολουθεί να πιστεύει ότι η ιδεολογία έχει νόημα, η προοπτική της Αριστεράς έχει μία αξία και μια σημασία και ακριβώς αυτόν το δρόμο εμείς ακολουθούμε.
 Σας ευχαριστώ.
 ΠΡΟΕΔΡΕΥΩΝ (Λουκάς Αποστολίδης): Η κ. Αράπη έχει το λόγο.
 ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, πίσω από τη λαμπρότητα των εγκαινίων και την ικανοποίηση των κυβερνητικών παραγόντων καλύπτεται η δυσπιστία και ο σκεπτικισμός των Αθηναίων. Μπορεί επιφανειακά να έδειξαν εντυπωσιασμένοι, όμως, ανησυχούν βαθύτατα για τις παραλείψεις και τις καθυστερήσεις του έργου. Και φυσικά εκείνο πού τους ανησυχεί πάρα πολύ είναι ότι δεν έχουν που να παρκάρουν τα αυτοκίνητά τους.
 Σε συζήτηση με πολλούς ανθρώπους που χρησιμοποιούν το μετρό -και μάλιστα τους είπα ότι, είστε πολύ τυχεροί, γιατί τώρα πάτε πολύ γρήγορα στην Αθήνα- μου είπαν, για να βρούμε πάρκινγκ, κάνουμε μισή ώρα και είμαστε ο ένας πίσω από τον άλλον και ψάχνουμε γύρω-γύρω. Δεν μας εξυπηρετεί και αναγκαζόμαστε τελικά να πηγαίνουμε με το αυτοκίνητό μας πάλι στις δουλειές μας. Με τους ταξιτζήδες δε, που συζήτησα αν τώρα με το μετρό από το στρατιωτικό νοσοκομείο και κάτω έχουν κίνηση, μου είπαν: δεν μας έλυσε κανένα πρόβλημα έχουμε πάρα πολύ κίνηση.
 Το μετρό είναι το πρώτο από τα τρία μεγάλα έργα. Είναι η Αττική Οδός και το αεροδρόμιο των Σπάτων, που περιμένουμε ακόμη να ολοκληρωθούν. Μιλώντας για το μετρό, αξίζει να θυμηθούμε τον πρώην Υπουργό κ. Στέφανο Μάνο, ο οποίος τη διετία 1991-1992 διενήργησε τον πρώτο διεθνή διαγωνισμό έθεσε τις οργανωτικές βάσεις αυτού του μεγάλου έργου και υπέγραψε τη σύμβαση με την εταιρεία "ΑΤΤΙΚΟ ΜΕΤΡΟ". Νομίζω ότι το είπατε και σεις στα εγκαίνια αυτό.
 Ως λαός έχουμε συνηθίσει πολλά να ακούμε, αλλά λίγα να βλέπουμε, γι αυτό δικαιολογημένα δυσπιστούμε όσο δεν βλέπουμε να ολοκληρώνεται το μετρό. Και νομίζω, κύριε Υπουργέ, ότι είπατε πως θα ολοκληρώσετε το μετρό. Είπατε για το σταθμό της Δάφνης ότι θα τελειώσει σε επτά μήνες, είπατε για το σταθμό της Αγίας Παρασκευής, για το Χολαργό, όμως, δεν άκουσα τίποτα να πείτε...
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το τμήμα Σύνταγμα-Δάφνη έχει κατασκευαστεί και έχει προγραμματιστεί η λειτουργία του για τον Οκτώβριο του 2000.
 ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Το κατάλαβα, κύριε Υπουργέ. Είπατε για τη λειτουργία του ότι βρίσκεται στο επίπεδο του μηχανολογικού εξοπλισμού κλπ. 'Ομως, κύριε Υπουργέ, εκείνο που με ανησυχεί βαθύτατα και εκείνο που ακούω με τους ανθρώπους που συζητώ είναι ότι η Κυψέλη -σας το έχω ξαναπεί αυτό- αποτελεί ένα πολύ σοβαρό πρόβλημα. Είναι η πιο πυκνοκατοικημένη περιοχή ακόμη και από το Λονδίνο και από κάποιες πόλεις της Ιαπωνίας, που έχω διαβάσει σε κάποιες στατιστικές.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μετά το Χογκ Κονγκ είναι η πιο κατοικημένη περιοχή του κόσμου! Αυτό είναι το τίμημα της Αντιπαροχής. Ποιοι όμως ευθύνονται για αυτήν την εικόνα της Αθήνας και τις Αττικής;
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Ακριβώς. Δεν άκουσα τίποτα, λοιπόν, να πείτε γι αυτό. Επίσης δεν άκουσα να πείτε...
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχω απαντήσει πρόσφατα σε ερώτησή σας. Πως θα συνδεθείη Κυψέλη με το μετρό.
 ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Ναι το ξέρω αυτό.
 Επίσης, είπατε ότι θα φτάσει μέχρι τη Δάφνη το μετρό. Από εκεί και κάτω δεν θα πρέπει από τώρα να σκεφτείτε, ώστε να συνεχιστεί το μετρό με υπέργειο, αν θέλετε, μετρό μέχρι τη θάλασσα. Διότι έτσι εξυπηρετούνται όλες οι περιοχές και το Ελληνικό και η Αργυρούπολη και όλες αυτές οι περιοχές. Να μη σταματήσει στην Ηλιούπολη. Καλό θα είναι να συνεχιστεί μέχρι τη θάλασσα, ώστε να μην ταλαιπωρούνται και οι πάρα πολλοί Αθηναίοι που πηγαίνουν το καλοκαίρι εκεί.
'Αρα σύμφωνα με τον αρχικό σχεδιασμό, όσο παραβιάζονται οι αρχικές κοστολογήσεις λόγω της καθυστέρησης, υπάρχουν προβλήματα και μετατοπίζονται και οι ημερομηνίες παράδοσης. Επειδή, λοιπόν, υπάρχει μία καθυστέρηση, δυσπιστούμε και πολύ περισσότερο όταν διαβάζουμε τα  πορίσματα των επιτροπών της Ευρωπαϊκής 'Ενωσης που παρακολουθούν το έργο. Δίνουμε όμως ένα ελαφρυντικό -θα έλεγα- στην Κυβέρνηση και στο Υπουργείο για τη μεγάλη καθυστέρηση, λόγω του ότι υπήρχαν πάρα πολλά ευρήματα και θησαυροί που βρίσκονται θαμένα κάτω από την Αθήνα και απαιτείται έτσι  πολύ μεγάλη προσοχή, ώστε να μην καταστραφούν και να διατηρηθούν.
 Ο σχεδιασμός του μετρό το συνέδεε με τα άλλα δύο μεγάλα έργα, δηλαδή της λεωφόρου Ελευσίνας-Σπάτων και της λεωφόρου Υμηττού, ώστε να εξασφαλιστεί η συνεχής ροή επιβατών στους άξονες Δύση-Ανατολή και Βορράς-Νότος. Θα το πω πιο απλά: Σε τι εξυπηρετεί, κύριε Υπουργέ, το μετρό τον κάτοικο των Σεπολίων, που δεν διαθέτει αυτοκίνητο και θέλει να πάει στην Παλλήνη;
 Είναι καταδικασμένος να χρησιμοποιήσει ταξί. 'Οσο για το τμήμα που έχει παραδοθεί, αυτό εξυπηρετεί μόνο -θα έλεγα- αποσπασματικά μια πολύ μικρή μερίδα Αθηναίων, που μετακινούνται κατά σύμπτωση πάνω στην πορεία του μετρό.
 Φοβάμαι ότι τα εγκαίνια της γραμμής Σεπολίων και Πενταγώνου στοχεύουν στη δημιουργία εντυπώσεων εν όψει εκλογών και συγκαλύπτουν τα λάθη και τις παραλείψεις που συνοδεύουν την κατασκευή του.
 Πώς γίνεται, κύριε Υπουργέ, το κόστος ενός κυβικού τσιμέντου για την ανέγερση ενός δημόσιου έργου να στοιχίζει είκοσι χιλιάδες δραχμές, ενώ για την κατασκευή του μετρό να εξαπλασιάζεται, φθάνοντας τις εκατόν είκοσι χιλιάδες δραχμές; Πώς είναι δυνατόν  ο αυριανός ταξιδιώτης με αεροπλάνο να φθάνει με το μετρό μέχρι το Γέρακα και από κει και πέρα μέχρι το αεροδρόμιο των Σπάτων να χρειάζεται να πάει με ταξί;
 Αυτά πρέπει -νομίζω- να μην τα κάνουμε τελευταία στιγμή στο γόνατο, όπως συνηθίζουν να κάνουν όλες οι κυβερνήσεις, όχι μόνο εσείς. Γιατί αν είχαν προγραμματιστεί έργα για να εξυπηρετούνται οι πολίτες και να υπάρχει ποιότητα ζωής στην Αθήνα, δεν θα είχαμε αυτό το χάλι, να χρειαζόμαστε δύο ώρες για να έρθουμε στην εργασία μας και δύο ώρες για να επιστρέψουμε και εκτός αυτού να αναπνέουμε το καυσαέριο και να επιστρέφουμε "πτώματα".
Κάτι ακούγεται, κύριε Υπουργέ, για επιφανειακό σιδηρόδρομο από το τέρμα του μετρό μέχρι το αεροδρόμιο, αλλά και πάλι χωρίς δεσμευτικό σχεδιασμό. 'Ετσι ο καθένας αναρωτιέται, ποια η λογική συνέπεια στη σύνδεση των δύο έργων, του αεροδρομίου και του μετρό, ώστε να ανατροφοδοτούνται;
Δεν είναι, λοιπόν, αδικαιολόγητο που ο πολίτης νοιώθει το ίδιο παγιδευμένος, όπως έχει συνηθίσει να νοιώθει μέχρι σήμερα από τις αστικές συγκοινωνίες;
 Θα μου πείτε βέβαια, γιατί επικεντρώνω το ενδιαφέρον μου στη βορειοανατολική Αττική. Σας απαντώ ότι εκεί συγκλίνουν τα εκτελεσμένα έργα της Αττικής Οδού και Λεωφόρο Υμηττού, τα οποία μεγαλώνουν τη δραστηριότητα στην περιοχή. Πιο μεγάλη όμως και βασανιστική είναι η  ταλαιπωρία  εκείνων που διαθέτουν αυτοκίνητο και μένουν στην Αγία Παρασκευή ή το Χολαργό και θέλουν να έρθουν στο κέντρο της Αθήνας. 'Οπως  σας είπα και πριν από λίγο, δεν έχουν πού να αφήσουν το αυτοκίνητό τους.         Αν γίνουν ιδιωτικά πάρκινγκ, πάλι θα έχουν πρόβλημα γιατί θα πρέπει να  πληρώνουν ενάμισι ή δύο χιλιάδες, οπότε και πάλι δεν θα τους εξυπηρετεί σε τίποτα, αφού θα έχει κόστος η χρησιμοποίηση του μετρό.
 Φυσικά, αυτό, κύριε Υπουργέ, θα ισχύει για όλους τους Αθηναίους που εξυπηρετούνται από το μετρό. Μόνο στο σταθμό του ΦΙΞ, που εκεί, όπως προβλέπεται από το έργο, θα υπάρχει χώρος στάθμευσης των αυτοκινήτων.
Πρέπει να παραδεχθούμε, κύριε Υπουργέ, ότι κάτω από την πρωτεύουσα -το είδα και εγώ, το λέτε και σεις- δημιουργείται μια λαμπρότερη πρωτεύουσα, μια καθαρή πρωτεύουσα και μια καθαρή πόλη και φυσικά εντυπωσιάζει με τις αρχαιολογικές προθήκες και τα αρχαιολογικά εκθέματα, που καλύπτουν ιστορία τριών χιλιάδων ετών και πάνω.
 Στο σημείο αυτό όμως, κύριε Υπουργέ, θα ήθελα να δείτε κάτι με μεγάλη προσοχή. Η εικόνα που δημιουργείται βγαίνοντας από το μετρό στην επιφάνεια της γης είναι πολύ άσχημη. Εκεί θα δούμε τόνους τα σκουπίδια, εκεί θα δούμε τη βρωμιά. Αν πάτε στα Σεπόλια, θα δείτε την κατάσταση αυτή.  Το ίδιο είδα και στην Ομόνοια και στην πλατεία Καραϊσκάκη.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εγώ είμαι Υπουργός, κυρία Αράπη, δεν είμαι Δήμαρχος Αθηναίων.
 ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Θα πρέπει να μην ενδιαφερόμαστε μόνο για την υπόγεια πόλη, να μην είναι μόνο το υπόγειο μετρό πάρα πολύ ωραίο, αλλά να ενδιαφερόμαστε και για την εικόνα του χώρου που είναι βγαίνοντας από το μετρό.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Για την καθαριότητα της πόλης των Αθηνών υπεύθυνο είναι το διοικητικό συμβούλιο και ο Δήμαρχος Αθηναίων. Δεν είναι υπεύθυνος ο Υπουργός Περιβάλλοντος. Επειδή, όμως, το επισημαίνετε, θα το μεταφέρω στο Δήμαρχο Αθηναίων.
 ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Να το μεταφέρετε.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Για το άλσος που έχετε ευθύνη, τι κάνατε; 
ΠΡΟΕΔΡΕΥΩΝ (Λουκάς Αποστολίδης): Κυρία Παπαδημητρίου, σας παρακαλώ. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και ο Εθνικός Κήπος είναι ακόμα χειρότερα. 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Εκείνο που πρέπει να προσέξετε, κύριε Υπουργέ -και το έμαθα συζητώντας με τα άτομα που εργάζονται στο μετρόείναι ότι δεν υπάρχουν τουαλέτες και θα πρέπει να γίνουν.
 Πρέπει επίσης, κύριε Υπουργέ, να επισημάνουμε τα στοιχεία της έκθεσης του Μπέχτεν, τα οποία σας τα είπα και σε ερώτησή μου, που έγινε ο σχετικός έλεγχος.
(Στο σημείο αυτό Κτυπάει το κουδούνι λήξεως του χρόνου ομιλίας της κυρίας Βουλευτού)
 Τελειώνοντας θέλω να πω ότι πρέπει να προστεθούν και άλλοι σειρμοί στις υπάρχουσες γραμμές, ώστε να μειωθεί ο χρόνος των δρομολογίων, να μειωθεί ο θόρυβος και να βελτιωθεί ο εξαερισμός στο υπόγειο μετρό.
  Με την ευκαιρία αυτή, κύριε Υπουργέ -φυσικά δεν είσθε υπεύθυνος εσείς- θέλω να σταθώ....
ΠΡΟΕΔΡΕΥΩΝ (Λουκάς Αποστολίδης): Τελειώνετε, κυρία Αράπη. 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Τελειώνω, κύριε Πρόεδρε.
 Θέλω να σταθώ στους αφανείς ήρωες, που δουλεύοντας κάτω από τη γη, έκαναν τις αρχαιολογικές ανασκαφές και φανέρωσαν αυτά τα πολύτιμα αντικείμενα. Την ανασκαφή, κύριε Υπουργέ, γνωρίζετε πολύ καλά ότι την έκαναν συμβασιούχοι αρχαιολόγοι, οι οποίοι εργάστηκαν ως εργατοτεχνίτες.
Είναι ανάγκη, λοιπόν, να ληφθεί νομίζω ειδική μέριμνα, ώστε να ενταχθούν στο μόνιμο προσωπικό του Υπουργείου Πολιτισμού.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Πεντακόσιες χιλιάδες το μήνα ήταν οι αμοιβές τους.
ΠΡΟΕΔΡΕΥΩΝ (Λουκάς Αποστολίδης): Ο κ. Κορκολόπουλος έχει το λόγο. 
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, αρχίζω τη δευτερολογία μου με την παρατήρηση της κυρίας συναδέλφου ότι οπωσδήποτε πρέπει να ληφθεί μέριμνα γι' αυτούς τους αρχαιολόγους, τους οποίους χρησιμοποίησε -και ορθώς χρησιμοποίησε- η Κυβέρνηση, για να μπορέσει να φέρει στην επιφάνεια το σύνολο των ευρημάτων.
Δυστυχώς τον πολιτισμό και ο κύριος Υπουργός πολλές φορές τον επικαλέστηκε, αλλά είναι στρουθοκαμηλισμός της Κυβέρνησης, ιδιαίτερα του  ΠΑΣΟΚ, διότι είναι το Υπουργείο το οποίο χρηματοδοτείται από το 1981 και μετά με το φτωχότερο προϋπολογισμό. Αυτή είναι η πραγματικότητα.
Κύριε Λαλιώτη, στις 5 Ιανουαρίου σας είχα απευθύνει μία ανοιχτή επιστολή διά της εφημερίδος "ΑΠΟΓΕΥΜΑΤΙΝΗ" και σας κάλεσα για το εξής. Επειδή πίστευα και πιστεύω ότι υπάρχουν περιθώρια ειλικρινούς διαλόγου, σας πρότεινα μία από κοινού μέσω της τηλεοράσεως, που εσείς έχετε εκεί τα μέσα και τα έξω, ενημέρωση του κάθε πολίτη, που αύριο θα χρησιμοποιήσει το μετρό, για να κρίνει αν πρέπει και πόσο πρέπει να τιμά τους συντελεστές παραγωγής του έργου και ποιοι είναι οι συντελεστές παραγωγής του έργου.
Και αποφύγατε την πρόσκλησή μου, η οποία λέξη επί λέξει έλεγε τα εξής: Πώς θα σταθμεύσουν τα χιλιάδες αυτοκίνητα στις περιοχές των σταθμών μετεπιβίβασης και αν υπάρχει πρόβλεψη σε εξέλιξη ή δεν έχει γίνει τόσα χρόνια απολύτως τίποτα. Γιατί κουτσουρεύτηκε το μετρό; Γιατί δεν τελείωσε το 1998, όπως είχατε δεσμευτεί εδώ ως αρμόδιος Υπουργός, αφού μετά από ένα ανατολίτικο παζάρι δώσατε στην κατασκευάστρια κοινοπραξία εξήντα και πλέον δισεκατομμύρια. Πόσα δισεκατομμύρια διεκδικεί σήμερα -που επιμελώς αποφύγατε να μας πείτε κατά την πρωτολογία σας- η εταιρεία; Και γιατί το μετρό της Θεσσαλονίκης, το οποίο ξεσκονίζατε τόσα χρόνια, ακόμα δεν έχει ξεκινήσει στην ουσία; Αυτή είναι η πραγματικότητα.
 Ενώ εδώ επί κυβερνήσεως Μητσοτάκη έγινε μία σύμβαση, που παρέπαιε επί των ημερών σας, παρέπαιε επί κ. Κουλουμπή και κινδυνεύαμε να μας βάζει δισεκατομμύρια πρόστιμα η ΕΟΚ και η κυβέρνηση Μητσοτάκη διά του αρμοδίου Υπουργού και εν συνεχεία διά του Υπουργού κ. Καραμανλή τελείωσε αυτήν τη σύμβαση σε εννέα μήνες. Και είμαστε υπερήφανοι, που το ξεκινήσαμε αυτό το πράγμα.
Είπατε προηγουμένως ότι κατά την περίοδο του Αχιλλέα Καραμανλή είχε προχωρήσει μόνο το 10% του έργου. Αφ' ενός μεν όλα τα έργα στην εκκίνησή τους παρουσιάζουν υστέρηση, αλλά εγώ θα ήθελα να μου πείτε σήμερα την πρόοδο, από τότε που έχετε υπογράψει τη σύμβαση, της περίφημης Αττικής Οδού. Τι πρόοδο έχετε κάνει; Σε τρία χρόνια 10%, γιατί;
 Εκείνο που θα ήθελα όμως, κύριε Λαλιώτη, να μας πείτε στη δευτερολογία σας -και επιμένω να κάνουμε τη συνάντηση αυτή στην τηλεόραση, αν το θέλετε και εσείς, γιατί μόνο εσείς έχετε τα μέσα και τα έξω- είναι ποιο είναι το όραμά σας, ποιο είναι το όραμά μας, ποια είναι η συνέχεια, πού θα πάει το μετρό, σε πόσο χρόνο θα πάει. 'Ολο αυτό πρέπει να τεθεί υπόψη του ελληνικού λαού.
Ο κ. Μητσοτάκης το 1993 είχε ζητήσει το έργο, όπως προβλεπόταν από την αρχή, να ενταχθεί στο B' Κοινοτικό Πλαίσιο Στήριξης. Εσείς το καταργήσατε. Κουτσουρέψατε το μετρό, δεn λέω το σημερινό μισό μετρό που παραδώσατε, εννοώ ότι από τριάντα χιλιόμετρα μετρό, παραδίδετε σήμερα δεκαοκτώμισι χιλιόμετρα μετρό, δηλαδή ένα ανενεργό μετρό και αυτή είναι η πραγματικότητα.
Κύριε Λαλιώτη, επιμελώς αποκρύψατε πόσα ήταν τα ατυχήματα. Είχαμε θανατηφόρα ατυχήματα. Και ξέρετε πώς μου απαντήσατε; 'Οτι είχατε 34% λιγότερα από τη Μάγχη. Μα, είναι αυτό συγκρίσιμο μέγεθος, το οποίο σας γεμίζει υπερηφάνεια;
 Επίσης, η πραγματικότητα που συνοδεύει το έργο δεν πρέπει να μας τρομάζει. Είναι αναμφισβήτητο το γεγονός ότι κάνατε μία φιέστα που πέτυχε. Εντυπώσεις κερδίσατε, αλλά πιστεύω ότι για το πολίτευμα που όλοι υπηρετούμε και τόση ευαισθησία δείξατε, θα πρέπει ο λαός μας να πληροφορηθεί και τα υπέρ του έργου και τις αδυναμίες του έργου. Ποιος είχε το όραμα της σύλληψης, ο οποίος ήταν ο Κωνσταντίνος Καραμανλής; Ποιος είχε ευθύνη της υπογραφής της συμβάσεως, που ήταν ο Κώστας Μητσοτάκης; Διότι όλα τα έργα έγιναν επί αυτών των κυβερνήσεων. Τα οράματα τα είχε ο Κωνσταντίνος Καραμανλής και χαράχθηκαν τα έργα στην kυβέρνηση του Κωνσταντίνου Μητσοτάκη. Αυτή είναι η πραγματικότητα.
Σήμερα, χάρις στην "επάρατο" Κοινή Αγορά, χάρις στην "επάρατο" Ε.Ο.Κ.
που έδωσε χρήματα, εκτελείτε τα έργα που σχεδιάσθηκαν επί των ημερών της Νέας Δημοκρατίας. Αυτή είναι η πραγματικότητα, θέλετε δεν θέλετε.
  Επί kυβερνήσεως Κωνσταντίνου Καραμανλή το 1961 έγινε ακόμη και η μελέτη Σμιθ, που περιελάμβανε όλα αυτά τα πράγματα, που σήμερα εσείς κόπτεσθε ότι τα έχετε κάνει.
 Σήμερα, κύριε Λαλιώτη, εμείς επερωτούμε, αλλά στις 10 Απριλίου θα πάψετε να είσθε Υπουργός ΠΕΧΩΔΕ με εντολή του λαού.
ΠΡΟΕΔΡΕΥΩΝ (Λουκάς Αποστολίδης): Να το αφήσουμε πρώτα να το  αποφασίσει ο λαός, κύριε Κορκολόπουλε; Δεν μπορούμε να λέμε σε έναν Υπουργό, θα σε καταργήσουν.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, είμαι ελεύθερος στο Βήμα  αυτό να λέω ορισμένες αλήθειες, όπως εγώ τις νιώθω. Από εκεί και πέρα, αν ενοχλείσθε και εσείς, κύριε Πρόεδρε, λυπάμαι.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Θα αποφασίσει ο ελληνικός λαός με τη θέλησή του και την ψήφο του και όχι ο κ. Κορκολόπουλος με την επιθυμία του.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Θέλω να πω το εξής: Είναι γεγονός ότι έχουμε περάσει σε μία εποχή που κρύβονται επιμελώς από τα μέσα ενημέρωσης οι μεγάλες αλήθειες. Τα μέσα ενημέρωσης δημιουργούν μία πλασματική πραγματικότητα και εκεί είναι τεράστια η ευθύνη της Κυβέρνησης για το δημοκρατικό πολίτευμά μας, διότι αυτός είναι ο μεγάλος κίνδυνος για τη δημοκρατία. Εκεί οφείλει η Κυβέρνηση να λάβει τα μέτρα για την προστασία της δημοκρατίας. Περνάμε στην εποχή της δημιουργίας μιας τεχνικής πραγματικότητας, η οποία καθιστά όμηρο τον πολίτη. Και όταν καθίσταται όμηρος ο πολίτης, αυτό είναι το στυγνότερο καθεστώς που γνωρίζει η δημοκρατία της χώρας. Ευχαριστώ.
 ΑΧΙΛΛΕΥΣ ΚΑΡΑΜΑΝΛΗΣ: Κύριε Πρόεδρε, το λόγο παρακαλώ.
  ΑΧΙΛΛΕΥΣ ΚΑΡΑΜΑΝΛΗΣ: Κύριε Πρόεδρε, το λόγο παρακαλώ.
 ΠΡΟΕΔΡΕΥΩΝ (Λουκάς Αποστολίδης): Πριν σας δώσω το λόγο, κύριε Καραμανλή, θα δώσω το λόγο στον κύριο Πρόεδρο να κάνει κάποιες παρατηρήσεις.
 Ορίστε, κύριε Πρόεδρε, έχετε το λόγο.
 ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, ζούμε μία ιδιόρρυθμη περίοδο λειτουργίας της Βουλής. 'Ισως για πρώτη φορά έχουμε δίμηνη προεκλογική περίοδο. Η Βουλή είναι άδεια και ο προεκλογικός διάλογος, διεξάγεται στα Μέσα Μαζικής Ενημέρωσης, στα ραδιόφωνα και στις τηλεοράσεις. 'Ετσι, ουσιαστικά, δεν έχει νόημα η Βουλή, παρά μόνο για την Κυβέρνηση, που φροντίζει να φέρει μερικά προεκλογικά νομοσχέδια.
 'Ολα αυτά είναι ανωμαλίες που δεν ευνοούν την καλή εικόνα που πρέπει να έχει το Κοινοβούλιο και το κοινοβουλευτικό πολίτευμα. Γι' αυτό δεν μπαίνω στη συζήτηση και στην αντιδικία για το μετρό. Πάντως είναι βέβαιο ότι υπήρξε καθυστέρηση, κύριε Πρόεδρε, είναι βέβαιο ότι το μετρό είναι κουτσουρεμένο, αλλά αδυναμίες υπάρχουν στην εκτέλεση έργων.
 Δεν θέλω αυτήν την ώρα να μπω σ' αυτήντην κριτική, θα κάνω μόνο δυο παρατηρήσεις επί τις ουσίας και ελπίζω χρήσιμες και καλοπροαίρετες.
 Η μια παρατήρηση είναι για όποιον έχει την ευθύνη μετά τις εκλογές, ότι το μετρό από τώρα και ύστερα μπορεί και πρέπει να προχωρήσει πολύ πιο γρήγορα με λιγότερο κόστος. 'Εχουμε την εμπειρία και πρέπει να προχωρήσει γρήγορα στο υπόλοιπο κομμάτια που δεν έχουν τελειώσει. Αυτό πρέπει να είναι ένα γενικό συμπέρασμα όλων μας.
 Και η δεύτερη παρατήρηση πολύ πρακτική, κύριε Υπουργέ, επειδή επεσκέφθην και εγώ το μετρό και έκανα μερικές διαδρομές μόνος μου, φροντίστε να πληρώνουν αυτοί που χρησιμοποιούν το μετρό. Υπάρχει μια παράδοση για τα τρόλεϊ και τα λεωφορεία, να μην πληρώνουν αυτοί που τα χρησιμοποιούν. Μέχρι τώρα δεν υπάρχει έλεγχος με κύρωση. Και το καταλαβαίνω, γιατί πρέπει σιγά σιγά το κοινό να εθιστεί, αλλά φροντίστε μην παραεθιστεί και μη γκρεμιστεί στο σύνολο το οικοδόμημα από το γεγονός ότι θα μάθουν να μην πληρώνουν. Καλό είναι να το μεριμνήσετε έγκαιρα.
ΠΡΟΕΔΡΕΥΩΝ (Λουκάς Αποστολίδης): Ο κ. Καραμανλής έχει το λόγο. 
ΑΧΙΛΛΕΥΣ ΚΑΡΑΜΑΝΛΗΣ: Κύριε Πρόεδρε, άκουσα τον κ. Λαλιώτη να μιλάει για μεμψιμοιρία για την παράταξή μας. Θα του επιστρέψω τον όρο αυτό.  Γιατί κατ' εξοχήν μεμψίμοιρος είναι ο κ. Λαλιώτης και το έχει αποδείξει σε όλη του την πολιτική καριέρα. Μεμψίμοιρος ήταν, όταν τα έργα της Νέας Δημοκρατίας που αφορούσαν τον αθλητισμό και τα οποία τα είχαμε κάνει εμείς, τα κατηγορούσε στην αρχή, σαν έργα πολυτελείας και μετά είπε ότι δεν κάναμε τίποτα εμείς και τα βρήκε το ΠΑΣΟΚ και τα ολοκλήρωσε σε οκτώ μήνες, για να γίνουν οι πανευρωπαϊκοί αγώνες στο Ολυμπιακό Στάδιο. 'Η και για το κλειστό γυμναστήριο στο οποίο προχώρησαν και έδωσαν το όνομα της Μερκούρη, όπως έκαναν και στο αεροδρόμιο των Σπάτων, που έδωσαν το όνομα του Βενιζέλου, τον οποίο όλοι τιμάμε, αλλά δεν έχει καμιά σχέση το αεροδρόμιο των Σπάτων με το Βενιζέλο.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το όνομα του αεροδρομίου εδόθη επί κυβερνήσεως Νέας  Δημοκρατίας και καλώς εδόθη το όνομα του Εθνάρχη Ελευθέριου Βενιζέλου. ΑΧΙΛΛΕΥΣ ΚΑΡΑΜΑΝΛΗΣ: Σας παρακαλώ, δεν θέλω διακοπές, κύριε Λαλιώτη.
Συνηθίζετε να διακόπτετε συνεχώς. Να μάθετε να ακούτε.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ κύριε Υπουργέ, μη διακόπτετε.
ΑΧΙΛΛΕΥΣ ΚΑΡΑΜΑΝΛΗΣ: Δεν έχω περιθώριο εγώ, μου είπατε για πέντε λεπτά και μου δίνετε τρία.
'Ηθελα, λοιπόν, να επανέλθω αναφερόμενος στο μετρό και στα έργα.
Κύριε Λαλιώτη, να μάθετε να λέτε την αλήθεια. Το μετρό ξεκίνησε τις μέρες της Νέας Δημοκρατίας από το 1981-82. Αν είχε προχωρήσει τότε και δεν το σταματούσατε, σήμερα το μετρό θα ήταν μια πραγματικότητα πριν από χρόνια και τα χρήματα της Κοινότητας θα μπορούσαμε να τα χρησιμοποιήσουμε κάπου αλλού επωφελέστερα. Το κρατήσατε οκτώ χρόνια. Ξαναήρθατε πάλι και το βρήκατε το μετρό το 1993 εν πορεία. Και λέτε ότι το βρήκατε κατά 10%.  εκτελεσθέν. Τα εκσκαπτικά μηχανήματα παρηγγέλθησαν επί των ημερών μας, το ένα μάλιστα τοποθετήθηκε. Και μιλάτε για 10% του έργου; Το 10% είναι το έργο που κάνατε εσείς ουσιαστικά όλον αυτόν τον καιρό, κύριε Λαλιώτη.      Γιατί η αρχή του έργου είναι το παν. Η μελέτη, η εκτέλεση και ο σωστός προγραμματισμός. Εσείς βρήκατε ένα έργο και ενώ κατά τη σύμβαση έπρεπε να το είχατε ολοκληρώσει το 1997, παραδίδετε ένα μέρος του έργου μετά από τέσσερα χρόνια και αυτό το έργο είναι κουτσουρεμένο, με τεράστιες ελλείψεις. Δεν θέλουμε να είμαστε μεμψίμοιροι, όπως λέτε, αλλά τα έργα πρέπει να παραδίδονται εγκαίρως για να μπορούν να αξιοποιούνται από τον ελληνικό λαό. Το ότι ταλαιπωρείται ο αθηναϊκός λαός τα τελευταία δέκα χρόνια, ποιος φταίει γι' αυτό. Οι κυβερνήσεις της Νέας Δημοκρατίας ή  εσείς, που καθυστερείτε;
 Επιδίωξη σας είναι να τα καθυστερείτε όλα τα έργα για να μη δώσετε το δικαίωμα να αισθάνονται ικανοποιημένοι εκείνοι που τα ξεκίνησαν και μετά, όταν τα κάνετε κουτσουρεμένα, θέλετε να τα οικειοποιείστε κιόλας.
 'Ολοι χαιρόμαστε όταν ένα έργο τελειώνει, αλλά η ιστορία όμως του κάθε έργου πρέπει να λέγεται στον ελληνικό λαό και να την ξέρει. Μη μας κατηγορείτε, λοιπόν, ότι δεν χαιρόμαστε ένα έργο.
 Θα το χαιρόμασταν, αν ήταν ολοκληρωμένο, έτσι όπως το οραματιστήκαμε, έτσι όπως το προγραμματίσαμε, έτσι όπως το ξεκινήσαμε. Εσείς, φρενάρατε όλες τις διαδικασίες, ώστε να μη γίνει το έργο αυτόν τον καιρό που έπρεπε.  Το ξεκινήσατε κουτσουρεμένο και το παραδίδετε κουτσουρεμένο. Αυτή είναι η αλήθεια και καλό είναι να δέχεσθε να την ακούτε.
 Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Η κ. Παπαδημητρίου έχει το λόγο. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Στο παρελθόν μας θυμίζατε συχνά ότι το 2000 θα ήσασταν σαράνα εννέα χρονών, κύριε Υπουργέ. Σας ευχηθήκαμε χρόνια πολλά και ό,τι καλό επιθυμείτε. Σήμερα θα σας ευχηθώ να φύγετε από το status του βρέφους της πολιτικής και να μπείτε σε status υπεύθυνου, φιλομαθούς, ευπρεπούς εφήβου, τουλάχιστον!
 Δεν είναι ευπρεπές -πιστεύω- να ερωτάσθε από τον εισηγητή, τον Κοινοβουλευτικό Εκπρόσωπο και από εμένα και να απαντάτε "ποιος ξήλωσε τα τραμ". Είναι προεκλογική περίοδος, αλλά αυτό αφορά σε πολιτικά βρέφη.
Επίσης, θα έπρεπε επιτέλους να καταλάβετε ότι σε επτά χρόνια δεν προλαβαίνει κανείς να μάθει και δημόσια έργα και να γίνει πολιτικός μηχανικός και πολεοδόμος και χωροτάκτης. 'Εχετε και κάποιους δίπλα σας, ώστε όταν θέλετε να κατηγορήσετε τον Αρχηγό, τον ιδρυτή αυτής της παράταξης, για τα τραμ, να δείτε και τα συνοδευτικά εκείνου του οράματος.
Μην ξεχνάτε ότι ο Κωνσταντίνος Καραμανλής, μόλις επελήφθη των δημοσίων έργων, φώναξε τον Κωνσταντίνο Δοξιάδη και τον Πικιώνη. Δεν θα ήθελα να μπω στη λίστα των δικών σας συμβούλων και δεν πιστεύω ότι είναι όλοι θεσμικοί. Ούτε είναι δυνατόν να λέτε "κουρελού" τις συμβάσεις της Νέας Δημοκρατίας. Δεν έχετε αντιληφθεί ότι οι υπουργικές σας αποφάσεις...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το Τεχνικό Επιμελητήριο ονόμασε "Κουρελού" τη Σύμβαση του 1991.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Αφήστε το Τεχνικό Επιμελητήριο, που το σέρνετε από πίσω με υποσχέσεις. Ντρέπομαι ως μηχανικός για τη λειτουργία του και το λέω αυτό μέσα στη Βουλή.
 "Κουρελού", λοιπόν, είναι οι αποφάσεις σας. Ξέρετε τι έχετε υπογράψει σε σχέση με το ξεχείλωμα του Οργανισμού της Αθήνας; 'Οταν ξηλώθηκαν τα τραμ, η κατεύθυνση της Αθήνας ήταν η γραμμική Αθήνα του βορρά -διαβάστε κανένα βιβλίο και ρωτήστε κανέναν άνθρωπο- με μεταφορά όλου του λειτουργικού κέντρου κάπου αλλού. Δεν μπορούσε αυτό να προβλεφθεί.  Κοιτάξε τι φορτώνετε σεις στις παρειές της Πάρνηθας και κοιτάξτε κυρίως για το 2004 συν μια μέρα, πόσο φορτίο έχετε προσθέσει δήθεν για το έργο του ΟΕΚ, ο οποίος έχει το 22%. Και μη μου λέτε ποιος φταίει. Φταίει ο δήμαρχος, φταίει η κ.  Παπαζώη, φταίνε όλοι. Δεν φταίτε εσείς για το άλσος στην Αλεξάνδρας, που πήγατε και στα εγκαίνια; Ποιος ανέχεται εκεί μέσα τα παράνομα κτίσματα; Δεν είναι ευθύνη του ΥΠΕΧΩΔΕ αυτό το άλσος; Δεν προστατεύεται από το δασικό νόμο αυτό το άλσος;
 Χρειάζεται, λοιπόν, λίγο προσοχή, γιατί εδώ μέσα και σ'αυτό το κόμμα αντιμετωπίζετε ανθρώπους υπεύθυνους, που διαβάζουν, που δουλεύουν και που έχουν καταθέσει έργο. Σεβασθείτε μας και σεβασθείτε τη δημοκρατία, για να μην επανέλθω με ό,τι δεν άρεσε στον κ. Κακλαμάνη ν' ακούσει. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, επαναλαμβάνω πολύ συνοπτικά μια βασική τοποθέτηση που περιέγραψα και που αποτελεί και πλαίσιο αναφοράς και της Κυβερνήσεώς μας αλλά και του Υπουργείου από το 1994 μέχρι σήμερα, αλλά και δικό μου.
'Εχω επαναλάβει πολλές φορές και το λέω για μια ακόμα φορά ότι ο σχεδιασμός των μεγάλων και μικρών έργων απαιτεί συνέχεια διαχρονική, όπως η μελέτη τους και η κατασκευή τους και η ολοκλήρωσή τους και η λειτουργία τους.
 Επίσης απαιτεί μεγάλες πολιτικές και κοινωνικές συναινέσεις, γιατί τα έργα των υποδομών δεν αφορούν τα κόμματα, δεν αφορούν τις κυβερνήσεις, δεν αφορούν τους Πρωθυπουργούς και τους Υπουργούς, δεν αφορούν αυτούς που τα κατασκευάζουν, αλλά αφορούν το σύνολο του ελληνικού λαού, ανεξάρτητα με τις πολιτικές και τις κομματικές τους αναφορές, γιατί υπάρχουν προβλήματα που απαιτούν λύσεις. Και οι λύσεις δεν μπορούν να είναι πράσινες, γαλάζιες, κόκκινες, ροζ ή πορτοκαλί. Είναι προβλήματα που απασχολούν το σύνολο του ελληνικού λαού, είναι λύσεις οι οποίες είναι λυτρωτικές για το σύνολο του ελληνικού λαού, ανεξάρτητα με το τι ψηφίζει.
Ακριβώς γι' αυτόν το λόγο κάθε φορά αναφέρω το ιστορικό του κάθε μεγάλου έργου. Πότε μελετήθηκε, πότε σχεδιάσθηκε, πότε δημοπρατήθηκε, πότε άρχισε και πώς ολοκηρώνεται. Αυτό αποδεικνύει ότι το ΠΑ.ΣΟ.Κ. δεν  είναι μεμψίμοιρο και πολύ περισσότερο δεν έχει μία μίζερη προσέγγιση.               Περιγράφει και προβάλλει την αλήθεια.
 Ο κ. Μητσοτάκης έκανε μία αναφορά στην ιδιαιτερότητα της περιόδου,  γιατί έχουμε μία παρατεταμένη προεκλογική περίοδο. Πιστεύω, όμως, ότι με αυτό το δεδομένο μπορεί η ελληνική Βουλή να λειτουργήσει μέσα σε ένα πλαίσιο δημοκρατικού και γόνιμου διαλόγου, όπως λειτουργούσε και πριν  από το χρονικό προσδιορισμό των εκλογών. Και πιστεύω ότι το Προεδρείο της Βουλής έχει πάρει αυτές τις πρωτοβουλίες, για να εξελίσσεται και το νομοθετικό έργο ομαλά και ο κοινοβουλευτικός έλεγχος.
Ο κ. Μητσοτάκης έκανε δύο ευχές και μία πρόταση για το μετρό. 'Οτι πρέπει να συνεχισθεί, να ολοκληρωθεί και προς άλλα σημεία του ορίζοντα με την επέκτασή του και να είναι γρήγορη.
 Η απάντησή μου είναι πολύ συνοπτική. Οι επεκτάσεις του μετρό έχουν αρχίσει, θα αποδοθεί το υπολειπόμενο τμήμα από το Σύνταγμα στη Δάφνη σε επτά μήνες. Είναι έτοιμο αυτό το τμήμα, έχει κατασκευασθεί και θα αρχίσουν σε πολύ σύντομο χρονικό διάστημα, στις επόμενες ημέρες, και οι δοκιμαστικές λειτουργίες.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Αυτό δεν είναι επέκταση.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είπα το υπολειπόμενο. Υποθέτω ότι το ακούσατε.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Είπατε επέκταση.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι.
 Επίσης, η επέκταση από τα Σεπόλια στο Περιστέρι έχει δημοπρατηθεί και πρόκειται να εγκατασταθεί ο ανάδοχος, για να αρχίσουν οι εργασίες, υποθέτω στα μέσα του Μαρτίου.
 Δεύτερον, ως προς τις επεκτάσεις, για το τμήμα από το Μοναστηράκι στο Αιγάλεω έχουν γίνει οι γεωτεχνικές και γεωλογικές εργασίες και βεβαίως έχουν αρχίσει να διαμορφώνονται και τα τεύχη δημοπράτησης, για να ξεκινήσει ο διαγωνισμός μέσα στους επόμενους μήνες.
 Τρίτον, για το τμήμα Δάφνη - Ηλιούπολη έχουν γίνει οι μελέτες και θα  προχωρήσει ο διαγωνισμός εντός του 2000. Για το τμήμα Εθνική 'Αμυνα Χολαργός - Αγία Παρασκευή - Σταυρός και εκεί οι μελέτες βρίσκονται υπό ολοκλήρωση.
 Οι πόροι είναι διασφαλισμένοι. Είναι περίπου τετρακόσια πενήντα δισεκατομμύρια δραχμές. 'Αρα, θα αρχίσουν και θα τελειώσουν τα έργα με πολύ γρήγορους ρυθμούς και σταδιακά θα αποδίδονται σε χρήση και σε λειτουργία.
 Υπάρχει και το άλλο τμήμα επέκτασης από την Πανόρμου στο Μαρούσι και την Κηφισιά, μέσω της Κηφισίας. Αυτό το τμήμα το έχουμε μελετήσει αλλά χρειάζεται διασφάλιση πόρων και μπορούμε να το προωθήσουμε και ως συγχρηματοδοτούμενο έργο.
  Η δεύτερη ευχή του κ. Μητσοτάκη ήταν να γίνει έλεγχος των εισιτηρίων.  Βεβαίως γίνεται έλεγχος και αυτός θα συνεχιστεί και θα ενταθεί.
Ο κ. Κορκολόπουλος μίλησε και αυτός για τις επεκτάσεις, που έχει ήδη απαντηθεί.
 Για τα ατυχήματα είναι γεγονός, κύριε Κορκολόπουλε, ότι τιμά τη χώρα μας και τιμά τη συγκεκριμένη εταιρεία που διηύθυνε το έργο, την "ΑΤΤΙΚΟ ΜΕΤΡΟ", ότι είχαμε το χαμηλότερο δείκτη ατυχημάτων σε σύγκριση με τα αντίστοιχα έργα σε όλες τις χώρες της Ευρώπης. Αυτό είναι μία αλήθεια,  που πρέπει να την παραδεχθούμε. Εμείς θα θέλαμε να μην υπάρχει ούτε ένα ατύχημα.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Η "ΑΤΤΙΚΟ ΜΕΤΡΟ" λέει άλλα. Λέει 34% λιγότερα από τη σήραγγα της Μάγχης.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας, και Δημοσίων 'Εργων): Και από τα άλλα έργα.
 Είπατε, κύριε Κορκολόπουλε, για τους χώρους στάθμευσης. Σας πληροφορώ ότι έχουν δημιουργηθεί χώροι στάθμευσης και δημιουργούνται, υπαίθριοι χώροι στάθμευσης για δωρεάν στάθμευση στους σταθμούς της Εθνικής 'Αμυνας, στο 401 Νοσοκομείο, στα ΚΤΕΟ, στο Νοσοκομείο "ΣΩΤΗΡΙΑ", στην περιοχή Ολυμπιακού Σταδίου, που είναι διαμορφωμένα, αλλά μπορούν να λειτουργούν, στην περιοχή Πανόρμου και στο Λυκαβηττό. Το σύνολο αυτών των υπαίθριων χώρων στάθμευσης για δωρεάν στάθμευση είναι έξι χιλιάδες περίπου.
 Επίσης, είναι γνωστό ότι προωθείται η κατασκευή τεσσάρων υπογείων γκαράζ -έχουν αρχίσει οι εργασίες- τριών χιλιάδων θέσεων περίπου στο Μέγαρο Μουσικής, στην πλατεία Κολωνακίου, στην πλατεία Κάνιγγος, στην πλατεία Αιγύπτου, στη συμβολή Αλεξάνδρας και Πατησίων και δημοπρατούνται άλλα έξι γκαράζ με πένε χιλιάδες νέες θέσεις στάθμευσης στη Ριζάρη και Βασιλέως Κωνσταντίνου, στη Συγγρού στο Φιξ, στο Πεντάγωνο στην Κατεχάκη, στην Πανόρμου και στη Δάφνη από την "ΑΤΤΙΚΟ ΜΕΤΡΟ".
 Eπίσης, θέλουμε να δώσουμε μεγάλη ώθηση και στην ιδιωτική πρωτοβουλία, γι' αυτό θα αυξήσουμε την επιδότηση ανά χώρο στάθμευσης.  'Ηταν τριακόσιες χιλιάδες επί των ημερών σας και το κάναμε εξακόσιες χιλιάδες, για να δώσουμε μία μεγαλύτερη αύξηση. Επειδή δεν υπάρχει ανταπόκριση, επειδή οι αξίες και υπεραξίες είναι πολύ μεγάλες στις συγκεκριμένες ζώνες...
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Επικαιροποιημένα...
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ναι και θα αυξηθεί περίπου στο 1.300.000 με 1.400.000.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Λιγότερα δίνετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ας τ' αφήσουμε αυτά.
 Τελειώνοντας, κύριε Πρόεδρε, θα ήθελα να απαντήσω στο ερώτημα που έθεσαν ο κ. Κορκολόπουλος και ο κ. Μεϊμαράκης, αν υπήρξε ποτέ θέμα παραλαβής. Βεβαίως, υπήρξε πρωτόκολλο διοικητικής παραλαβής, που υπογράφεται από έντεκα 'Ελληνες μηχανικούς, οι οποίοι είχαν τη διεύθυνση και επίβλεψη των τμημάτων της κατασκευής των έργων και των συστημάτων του δικτύου και από τρεις αλλοδαπούς, οι οποίοι είναι, σύμφωνα με τη σύμβαση της "ΜΠΕΧΤΕΛ", υπεύθυνοι όχι μόνο σύμβουλοι, αλλά και ενσωματωμένοι στη διοίκηση του έργου, μετά από διεθνή διαγωνισμό το 1991, όταν προσελήφθη η "ΜΠΕΧΤΕΛ". Υπάρχει συγκεκριμένο συμβόλαιο και συγκεκριμένη σύμβαση. (Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης καταθέτει για τα Πρακτικά το προαναφερθέν πρωτόκολλο διοικητικής παραλαβής, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Για τα 4 δισεκατομμύρια, τι θα μας  καταθέσετε;
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας τα έχουμε καταθέσει γραπτώς πολλές φορές. Δυστυχώς δεν το έχω εδώ μαζί μου.
Για τους χώρους στάθμευσης καταθέτω πού είναι και πόσοι είναι, είπα ότι είναι υπαίθριοι χώροι στάθμευσης με έξι χιλιάδες θέσεις. Σήμερα κατασκευάζονται πέντε γκαράζ, τα οποία ονομάτισα, με τρεις χιλιάδες θέσεις και προωθούνται άλλα γκαράζ με έξι χιλιάδες θέσεις.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
 Κύριε Πρόεδρε, οι συνάδελφοι είπαν, αν υπήρχε έλεγχος του έργου.
Βεβαίως υπήρχε έλεγχος του έργου και από το Υπουργείο Περιβάλλοντος, Χωροταξίας και Δημοσίων 'Εργων και από την "ΑΤΤΙΚΟ ΜΕΤΡΟ".  Ο έλεγχος και η διαχείριση των χρημάτων έγινε με πίστη στη διαφάνεια, με πίστη στη νομιμότητα και πάντα με γνώμονα την προστασία του δημοσίου συμφέροντος.
Και, βεβαίως, πλαίσιο αναφοράς όλων των παρεμβάσεων και των ελέγχων ήταν η σύμβαση του 1991 και η συμπληρωματική σύμβαση του 1994.
Επίσης, υπήρχαν περιοδικοί έλεγχοι για τη διαχείριση όλου του έργου και για τη ροή των πόρων και από την επιτροπή παρακολούθησης του Β' Κοινοτικού Πλαισίου Στήριξης, η οποία έχει εκφραστεί πολλές φορές θετικά για την εξέλιξη της διαχείρισης του έργου, αλλά υπήρχε σαφής παρουσία και παρέμβαση της Ευρωπαϊκής Τράπεζας Επενδύσεων, η οποία έχει δανειοδοτήσει το έργο.
 Παραθέτω ένα συμπέρασμα και ένα σχόλιο του κ. Γεννηματά, που ήταν και είναι αντιπρόεδρος της Ευρωπαϊκής Τράπεζας Επενδύσεων, το οποίο περιλαμβάνεται στις δηλώσεις του στις 23-7-99 και στις 27-9-99.
 Ο κ. Γεννηματάς είχε δηλώσει...
ΠΡΟΕΔΡΕΥΩΝ (Λουκάς Αποστολίδης): Αυτή είναι και η τελευταία σας κουβέντα, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μάλιστα.
 Είχε δηλώσει, λοιπόν, δημόσια ότι σύμφωνα με τη σχετική έρευνα της Ευρωπαϊκής Τράπεζας Επενδύσεων διαπιστώθηκε ότι το κόστος του έργου του μετρό, όπως έχει διαμορφωθεί μέχρι σήμερα και προβλέπεται έως την ολοκλήρωσή του, βρίσκεται σε απόλυτα αποδεκτά επίπεδα, συγκρίσιμα με άλλα παρόμοια έργα στον ευρωπαϊκό χώρο. Εάν μάλιστα ληφθούν υπόψη οι ιδιαιτερότητες του έργου, ως προς την εμπλοκή του με τις αρχαιότητες και τις δυσμενείς γεωλογικές συνθήκες, το κόστος αυτό κρίνεται απόλυτα εύλογο και χαμηλότερο των αντίστοιχων ευρωπαϊκών. Αυτό έχει προκύψει από έρευνα.
Αυτές είναι δηλώσεις του αντιπροέδρου της Ευρωπαϊκής Τράπεζας και τις καταθέτω.
(Στο σημείο αυτό ο Υπουργός Περιβάλλοντος Χωροταξίας και Δημοσίων 'Εργων κ. Κωνσταντίνος Λαλιώτης καταθέτει για τα Πρακτικά τις προαναφερθείσες δηλώσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Εχει αντικαταστήσει το Ελεγκτικό Συνέδριο ο κ. Γεννηματάς;
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριοι συνάδελφοι, για να μην υπάρξουν εντυπώσεις, επειδή πολλοί έχουν αναφέρει ότι το συνολικό κόστος για το συνολικό έργο θα φθάσει το ένα τρισεκατομμύριο, έχω πει και θα επαναλάβω ότι το συμβατικό κόστος, αυτό που θα πάρει η κοινοπραξία "ΑΤΤΙΚΟ ΜΕΤΡΟ", για να παραδώσει ολοκληρωμένο το έργο, είναι πεντακόσια σαράντα δισεκατομμύρια (540.000.000.000) δραχμές. Η θεωρία ότι η αρχική σύμβαση που είχε υπογραφεί ήταν περίπου εκατόν ογδόντα δισεκατομμύρια  (180.000.000.000) δεν ισχύει. Θα πω γιατί.
Τα εκατόν ογδόντα δισεκατομμύρια (180.000.000.000) του 1988, αν αναχθούν  σε σημερινές τιμές, είναι τετρακόσια είκοσι δισεκατομμύρια (420.000.000.000) δραχμές. Αυτά προσαρμόζονται σύμφωνα με τη σύμβαση και σύμφωνα με το νόμο αξιολογώντας κάθε φορά τον ετήσιο πληθωρισμό και τις συναλλαγματικές διακυμάνσεις. Η διαφορά των εκατόν είκοσι εκατομμυρίων (120.000.000), που προκύπτει, αναφέρεται στις πρόσθετες βελτιωτικές εργασίες που έπρεπε να γίνουν, για να είναι το μετρό ένα έργο του 21ου αιώνα και όχι του 19ου αιώνα.
  'Εχω καταθέσει το σχετικό πίνακα και τον καταθέτω ξανά.
(Στο σημείο αυτό ο Υπουργός Περιβάλλοντος Χωροταξίας και Δημοσίων 'Εργων κ. Κωνσταντίνος Λαλιώτης καταθέτει για τα Πρακτικά τις προαναφερθείσες δηλώσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
 Θα ήταν περήφανος κάποιος αν το μετρό δεν είχε προσβάσεις για άτομα με ειδικές ανάγκες...
 ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, η παράκληση είναι να τελειώσετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τελειώνω, κύριε Πρόεδρε.
 Αν δεν είχε διπλά συστήματα ασφαλείας; Θα ήταν ευτυχής κανείς αν δεν είχε τα αρχιτεκτονικά τελειώματα, αυτή την ταυτότητα των σταθμών;
ΕΛΙΣΑΒΕΤ ΠΑΠΑΔΗΜΗΤΡΙΟΥ: Γι' αυτά δόθηκαν 120 δισεκατομμύρια; 
ΠΡΟΕΔΡΕΥΩΝ (Λουκάς Αποστολίδης): Παρακαλώ, κυρία Παπαδημητρίου. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τα 15 δισ. εκατομμύρια από τα 120.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, δεν μπορείτε να συνεχίσετε άλλο.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτό το μετρό που είχε σχεδιαστεί και είχε περιγραφεί στη σύμβαση του 1991, ήταν κολοβό και κουτσό. Αντιστρέφω τις λέξεις που είπε ο κ. Μεϊμαράκης και τις αποδίδω στο κόμμα του. Καταθέτω τον πίνακα όλων των συμπληρωματικών βελτιωτικών εργασιών, που έχουν πρόσθετο κόστος και δικαιολογούν τα 120 δισεκατομμύρια.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης καταθέτει για τα Πρακτικά τις προαναφερθείσες δηλώσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
 Αυτό, για να είναι ένα έργο σύγχρονο, ασφαλές, φιλικό προς το περιβάλλον, που αποτελεί κόσμημα για την Αττική, για την Ελλάδα και το οποίο αγκάλιασαν όλοι οι πολίτες της Αττικής. Δεν είναι τυχαίο ότι στις δέκα μέρες λειτουργίας του ήταν σημείο αναφοράς πέντε εκατομμυρίων κατοίκων της Αττικής.
 ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, τη συνεδρίασή μας παρακολουθούν  από τα  δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα τέσσερις μαθητές και δώδεκα συνοδοί δάσκαλοι από το 40ο Δημοτικό Σχολείο Πατρών.
 Τους καλωσορίζουμε στο Εθνικό Κοινοβούλιο.
  (Χειροκροτήματα απ' όλες τις πτέρυγες)
 Κύριοι συνάδελφοι, κηρύσσεται περαιωμένη....
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, το λόγο επί προσωπικού.
 ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί της υπ' αριθμόν  23/19.1.2000  επερώτησης Βουλευτών της Νέας Δημοκρατίας προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την κατασκευή και λειτουργία του έργου ΑΤΤΙΚΟ ΜΕΤΡΟ.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, ουδέποτε μου έχει καταθέσει ο κ. Λαλιώτης....
ΠΡΟΕΔΡΕΥΩΝ (Λουκάς Αποστολίδης): Κύριε Κορκολόπουλε, σας παρακαλώ!
Να μη γράφονται στα Πρακτικά τίποτα από αυτά που λέει ο κ.
Κορκολόπουλος.
 ΒΑΣΙΛΕΙΟΣ ΚΟΡΚΟΛΟΠΟΥΛΟΣ:...
 ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, έχουν διανεμηθεί τα Πρακτικά της Τετάρτης  26 Ιανουαρίου 2000, της Πέμπτης 27 Ιανουαρίου 2000, της Παρασκευής 28 Ιανουαρίου 2000 και της Δευτέρας 31 Ιανουαρίου 2000 και ερωτάται το Σώμα εάν επικυρούνται.
 ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Τετάρτης 26 Ιανουαρίου 2000, της Πέμπτης 27 Ιανουαρίου 2000, της Παρασκευής 28 Ιανουαρίου 2000 και της Δευτέρας 31 Ιανουαρίου 2000 επικυρώθηκαν.
 Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.17' λύεται η συνεδρίαση  για τη Δευτέρα 14 Φεβρουαρίου 2000  και ώρα 18.00' με αντικείμενο εργασιών του Σώματος  κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως  σύμφωνα με την ημερήσια διάταξη  που έχει  διανεμηθεί.
O ΠΡΟΕΔΡΟΣ          ΟΙ ΓΡΑΜΜΑΤΕΙΣ

