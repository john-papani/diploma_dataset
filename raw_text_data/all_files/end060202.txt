                                                               
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΟΣΤ’

Πέμπτη 2 Φεβρουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν  μαθητές  από το 3ο Λύκειο Αγίας Παρασκευής Αττικής, το 4ο ΤΕΕ Αθηνών και το 1ο ΤΕΕ Λαμίας, σελ..

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 3 Φεβρουαρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Εμπορικής Ναυτιλίας σχετικά με την απομάκρυνση ναυαγίου από τον ‘Ορμο Ποταμιάς Θάσου, σελ.
β) Προς τον Υπουργό Απασχόλησης και Κοινωνικής Προστασίας σχετικά με τους απολυμένους των εργοστασίων του ομίλου ΚΛΩΝΑΤΕΞ στη Νάουσα κ.λπ., σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τα προβλήματα που δημιουργήθηκαν στην Κεφαλλονιά και την Ιθάκη από την πρόσφατη κακοκαιρία και την διακοπή του ηλεκτρικού ρεύματος, την αποζημίωση των πληγέντων κ.λπ., σελ.
δ) Προς τον Υπουργό Ανάπτυξης:
i. σχετικά με τις επιπτώσεις από την αύξηση της τιμής των καυσίμων κ.λπ., σελ.
ii. σχετικά με τα προβλήματα που δημιουργήθηκαν στην Κεφαλλονιά και την Ιθάκη με την διακοπή του ηλεκτρικού ρεύματος από την πρόσφατη κακοκαιρία κ.λπ., σελ.
iii. σχετικά με την χορήγηση αδειών επαγγελματία πωλητή λαϊκών αγορών σε αλλοδαπούς μικροπωλητές που δουλεύουν νόμιμα στη χώρα, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν. 3310/2005 (ΦΕΚ 270Α’)», σελ.
2. Ονομαστική ψηφοφορία επί του άρθρου 9 του σχεδίου νόμου του Υπουργείου Επικρατείας: «Σύσταση Εθνικού οπτικοακουστικού αρχείου. Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις» , σελ.
3. Κατάθεση Εκθέσεων Διαρκών Επιτροπών:
α. Η Διαρκής Επιτροπή Κοινωνικών Υποθέσεων καταθέτει την ‘Εκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Μεταρρύθμιση του Συστήματος Φαρμακευτικής Περίθαλψης», σελ.
β. Η Διαρκής Επιτροπή Παραγωγής και Εμπορίου καταθέτει τις Εκθέσεις της στα σχέδια νόμου του Υπουργείου Τουριστικής Ανάπτυξης:
i. «Κύρωση της Συμφωνίας για συνεργασία στον τομέα του Τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν», σελ.
ii. «Κύρωση της Συμφωνίας για συνεργασία στον τομέα του Τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργιζίας», σελ.
iii. «Μνημόνιο κατανόησης για συνεργασία στον τομέα του Τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Αιγύπτου», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΚΟΥΜΑΤΟΣ Γ., σελ.
ΚΕΦΑΛΟΓΙΑΝΝΗΣ Ε., σελ.
ΚΟΣΙΩΝΗΣ Π., σελ.
ΝΑΚΟΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΘΑΝΑΣΙΟΥ Ι., σελ.
ΠΡΩΤΟΠΑΠΑΣ Χ., σελ.
ΣΑΛΑΓΚΟΥΔΗΣ Γ., σελ.
ΣΚΥΛΛΑΚΟΣ Α., σελ.
ΧΡΙΣΤΟΦΙΛΟΓΙΑΝΝΗΣ Δ., σελ.
ΧΡΥΣΟΧΟΙΔΗΣ Μ., σελ.

Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΒΕΝΙΖΕΛΟΣ Ε., σελ.
ΒΟΥΛΤΕΨΗ Σ., σελ.
ΓΕΙΤΟΝΑΣ Κ., σελ.
ΖΩΗΣ Χ., σελ.
ΚΑΚΛΑΜΑΝΗΣ Α., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΠΑΠΑΓΕΩΡΓΙΟΥ Γ. (ΕΥΒΟΙΑΣ), σελ.
ΠΑΠΑΙΩΑΝΝΟΥ Μ., σελ.
ΠΑΥΛΟΠΟΥΛΟΣ Π., σελ.
ΡΟΒΛΙΑΣ Κ., σελ.
ΣΓΟΥΡΙΔΗΣ Π., σελ.
ΣΚΥΛΛΑΚΟΣ Α., σελ.
ΧΥΤΗΡΗΣ Τ., σελ.
   
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ OΣΤ΄
      Πέμπτη 2 Φεβρουαρίου 2006
      Αθήνα, σήμερα στις 2 Φεβρουαρίου 2006, ημέρα Πέμπτη και ώρα 10.43΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση. 
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Δημήτρη Χριστοφιλογιάννη, Βουλευτή Καβάλας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία ο Δήμος Σπάρτης Λακωνίας ζητεί να του παραχωρηθεί η χρήση του «ΞΕΝΙΑ» Σπάρτης.
      2) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία η Κοινότητα Καρυάς Λάρισας ζητεί έκτακτη οικονομική ενίσχυση για την αντιμετώπιση των ζημιών που προκάλεσε η χιονόπτωση στην περιοχή της.
      3) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία ο Σύνδεσμος Θεσσαλικών Βιομηχανιών ζητεί την έγκαιρη εκδίκαση των υποθέσεων των φορολογικών δικαστηρίων.
      4) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε  αναφορά, με την οποία ο Σύλλογος Αργιθεατών Νομού Μαγνησίας ζητεί την οικονομική στήριξη των δραστηριοτήτων του.
      5) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία ο Δήμαρχος Κονίστρων Εύβοιας ζητεί τη συντήρηση μεσαιωνικών μνημείων του Δήμου του.
      6) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία ο Παμποντιακός Σύλλογος «Η ΑΡΓΩ» ζητεί την ίδρυση και λειτουργία Κρατικού Θεάτρου Πόντου στο χώρο του πρώην Ιπποδρόμου.
      7) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία ο Δήμος Ληλαντίων ζητεί την άμεση αποκατάσταση των ζημιών στο κάστρο των Φύλλων.
      8) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και ο Βουλευτής Λαρίσης κ. ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά, με την οποία το Σωματείο Ιδιωτικών Υπαλλήλων Νομού Κορινθίας καταγγέλλει την απόλυση εργαζόμενης στην εταιρεία «Biological Service», που έχει αναλάβει την καθαριότητα του Νοσοκομείου Κορίνθου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3978/27-10-05 ερώτηση του Βουλευτή κ. Μιχάλη Γιαννάκη δόθηκε με το υπ’ αριθμ. Β-2489/18-11-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 39781/7-10-05 που κατέθεσε στη Βουλή ο Βουλευτής κ. Μιχ. Γιαννάκης, σύμφωνα και με το αριθμ. πρωτ. 2666978/09-11-05 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
      1. Για την αρτιότερη, διαχείριση των δρομολογιακών μεταβολών είναι συχνά απαραίτητο να αναπροσαρμοσθούν τα ωράρια λειτουργίας ορισμένων σταθμών ή να ανασταλεί η λειτουργία τους ή και αντιστρόφως, να τεθούν σε λειτουργία άλλοι, προηγουμένως κλειστοί σταθμοί.
      2. Από ώρας 07:00 - 15:00 εργάζεται στο σταθμό Λιβαδειάς εντεταλμένος υπάλληλός του ΟΣΕ, ο οποίος εξασφαλίζει υπηρεσία έκδοσης Εισιτηρίων, Αποσκευών και Εμπορευμάτων EXPRESS. Επίσης, από ώρας 22:00 - 06:00 (της επομένης) ο σταθμός λειτουργεί για τη ρύθμιση κυκλοφορίας των εμπορικών αμαξοστοιχιών.
      3. Επισημαίνεται ότι, τις ώρες κατά τις οποίες ο σταθμός δεν λειτουργεί, η επιβατική κίνηση δεν επηρεάζεται, καθότι οι προγραμματισμένες σταθμεύσεις των αμαξοστοιχιών πραγματοποιούνται κανονικά, με την επίβλεψη του Προσωπικού Συνοδείας των αμαξοστοιχιών και οι επιβάτες προμηθεύονται το εισιτήριό τους εντός των αμαξοστοιχιών, χωρίς καμία προσαύξηση επί του αντιτίμου. Πάρα ταύτα, πρόθεση του Οργανισμού είναι για την ακόμα καλύτερη εξυπηρέτηση του κοινού, η Προκήρυξη της ανάθεσης των υπηρεσιών πώλησης Εισιτηρίων, Αποσκευών και Εμπορευμάτων στο σταθμό Λιβαδειάς, σε ιδιώτη.
      4. Τέλος, σημειώνεται ότι με την ολοκλήρωση των έργων που αφορούν τον εφοδιασμό των γραμμών και εγκαταστάσεων με προηγμένα σιδηροδρομικά συστήματα αυτοματισμού, όπως συστήματα πληροφόρησης κοινού, τεχνικό συστήματα έκδοσης ή επικύρωσης εισιτηρίων κ.λπ., προβλέπεται ότι οι επιβάτες θα γίνονται αποδέκτες υπηρεσιών ποιότητας, ως αποτέλεσμα των νέων ρυθμίσεων που διαφοροποιούν τις ανάγκες, και τα κριτήρια επιτόπιας στελέχωσης των σταθμών.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      2. Στην με αριθμό 3279/11-10-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Β-2277/31-10-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 3279/11-10-2005, που κατέθεσε στη Βουλή ο Βουλευτής κ. Θανάσης Λεβέντης, σύμφωνα και με το έγγραφο αριθμ. ΥΠΑ/Δ13/Α/39602/2071/24-10-2005 της Υπηρεσίας Πολιτικής Αεροπορίας, σας πληροφορούμε τα παρακάτω:
      Ο σχεδιασμός των υφισταμένων ενόργανων διαδικασιών προσεγγίσεως και απογειώσεως αεροσκαφών για τον Διεθνή Αερολιμένα Αθηνών «Ελευθέριος Βενιζέλος» (ΔΑΑ), από απόψεως Ελέγχου Εναερίου Κυκλοφορίας (ενόργανες διαδικασίες προσγειώσεως, απογειώσεως, έλεγχος Radar), διέπεται από τα αναφερόμενα στο Προσάρτημα Γ (Appendix C), του Ν. 2338/95 «Κύρωση Σύμβασης Ανάπτυξης του Νέου Αεροδρομίου της Αθήνας στα Σπάτα, ίδρυση της εταιρείας "Διεθνής Αερολιμένας Αθηνών Α.Ε.", έγκριση περιβαλλοντικών όρων και άλλες διατάξεις.» (ΦΕΚ Α΄ 202/14.09.1995) και είναι σύμφωνος με τα πρότυπα του Διεθνούς Οργανισμού Πολιτικής Αεροπορίας (ICAO).
      Η χρήση των Διαδρόμων του ΔΑΑ γίνεται με κριτήρια την διατήρηση της χωρητικότητας του, τις επιχειρησιακές απαιτήσεις και τις καιρικές συνθήκες στην ευρύτερη περιοχή.
      Η σχεδίαση των διαδικασιών προσεγγίσεως - απογειώσεως έγινε με βάση το ανάγλυφο του εδάφους της ευρύτερης του αεροδρομίου περιοχής και την απαίτηση, οι Διάδρομοί του να μπορούν να χρησιμοποιηθούν ως ανεξάρτητοι και παράλληλοι διάδρομοι προσγειώσεως - απογειώσεως.
      Για λόγους αυξήσεως της χωρητικότητας, επιταχύνσεως της κυκλοφορίας και ασφάλειας των πτήσεων, είναι δυνατόν τα αεροσκάφη, απογειούμενα από τον Διάδρομο 03R ή 03L, να εκτελούν, υπό την κάθοδήγηση Radar, δεξιά στροφή ενωρίτερα της προβλεπόμενης από την τυποποιημένη ενόργανη διαδικασία απογειώσεως (SID), σε ύψος μεγαλύτερο των 2500ft (762m) από την Μέση Στάθμη Θάλασσας. Ομοίως, αεροσκάφη, απογειούμενα από τον διάδρομο 21L, είναι δυνατόν να εκτελούν υπό την καθοδήγηση Radar, δεξιά στροφή ενωρίτερα της προβλεπόμενης από την τυποποιημένη ενόργανη διαδικασία απογειώσεως, σε ύφος μεγαλύτερο των 3800 ft (1158m) από την Μέση Στάθμη Θάλασσας.
      Προκειμένου να μετριασθούν οι περιβαλλοντικές επιπτώσεις από τις πτήσεις στην ευρύτερη περιοχή του αεροδρομίου των Σπάτων, θεσπίσθηκαν από την Υ.Π.Α. περιορισμοί στην χρήση και λειτουργία των Διαδρόμων, κατά την διάρκεια της νύχτας (23:00-07:00) και κατά την διάρκεια των μεσημβρινών ωρών (15:00-17:00), με την προϋπόθεση ότι δεν θα επηρεάζονται δυσμενώς η χωρητικότητα κι η επιχειρησιακή λειτουργία του αεροδρομίου και ότι θα το επιτρέπουν οι καιρικές συνθήκες.
      Τέλος, σας διαβιβάζουμε το σχετικό με το θέμα έγγραφο του Διεθνή Αερολιμένα Αθηνών «Ελευθέριος Βενιζέλος», με αριθμό JCM/CNO/AKK ΟL/CSΕΝC/81679/19-10-05.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      3. Στην με αριθμό 3857/25-10-05 ερώτηση του Βουλευτή κ. Φώτη Χατζημιχάλη δόθηκε με το υπ’ αριθμ. Β-2437/11-11-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 3857/25-10-05 που κατέθεσε στη Βουλή ο Βουλευτής κ. Φ. Χατζημιχάλης, σύμφωνα με το αριθμ. πρωτ. 75165/03-11-05 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
      1. Η απομάκρυνση του εμπορευματικού σταθμού και του Μηχανοστασίου Λάρισας προβλέπεται από στο Γενικό Πολεοδομικό Σχέδιο Λάρισας. Σε εφαρμογή του παραπάνω σχεδίου, ο ΟΣΕ έχει απαλλοτριώσει ήδη χώρο έκτασης 400 στρεμμάτων παραπλεύρως της σιδηροδρομικής γραμμής και πλησίον του εργοστασίου Ζαχάρεως και έχει κατασκευασθεί ήδη η Α΄ φάση των χωματουργικών εργασιών, έτσι ώστε να είναι εφικτή η ολοκλήρωση των έργων μεταφοράς εφ΄ όσον διατεθούν οι απαραίτητοι πόροι Θα πρέπει να σημειωθεί ότι στο στρατηγικό σχέδιο επενδύσεων για τον σιδηροδρομικό άξονα Πατρών - Αθηνών - Θεσσαλονίκης - Ειδομένης που έχει υποβληθεί στην Ευρωπαϊκή Ένωση για συγχρηματοδότηση, δεν περιλαμβάνεται η υλοποίηση του παραπάνω έργου.
      2. Όσον αφορά την κατασκευή των τριών ανισόπεδων διαβάσεων οχημάτων (εκτός της οδού Εχεκρατίδος που έχει ήδη δημοπρατηθεί) προβλέπεται στο αμέσως προσεχές διάστημα η προκήρυξη για την ανάθεση των απαραιτήτων μελετών από τις οποίες και θα προκύψει το συνολικό κόστος καθώς και η δυνατότητα υπογειοποίησης ή μη της οδού Αγυιάς. Η υπογειοποίηση της σιδηροδρομικής γραμμής στην περιοχή δεν είναι δυνατή, αφ΄ ενός μεν, διότι πρόσφατα έχουν ολοκληρωθεί τα έργα διπλασιασμού της γραμμής με σηματοδότηση, τηλεδιοίκηση και υποδομή ηλεκτροκίνησης, αφ΄ ετέρου δε κρίνεται τεχνικά ασύμφορο, λόγω της ύπαρξης νοτίως της οδού Αγυιάς του συγκροτήματος του Σιδηροδρομικού Σταθμού, και βορείως του κεντρικού συλλεκτήρα ομβρίων.
      3. Όσον αφορά την μελέτη σκοπιμότητας και αναγνωριστική μελέτη για την απομάκρυνση των σιδηροδρομικών γραμμών από την πόλη προβλέπεται η σχετική προκήρυξη της μέχρι το τέλος του Δεκεμβρίου του 2005.
      Ο ΟΣΕ βρίσκεται σε συνεργασία, μέσω της θυγατρικής του εταιρείας ΓΑΙΑΟΣΕ, με τον Δήμο της Λάρισας, στα πλαίσια τροποποίησης του Πολεοδομικού Σχεδίου της πόλης. Η ΓΑΙΑΟΣΕ, έχει προκηρύξει μελέτη για την αξιοποίηση των χώρων του ΟΣΕ στη Λάρισα, η οποία θα λάβει υπόψη της τόσο την τροποποίηση του Πολεοδομικού Σχεδίου, όσο και τα συμπεράσματα της μελέτης σκοπιμότητας για την απομάκρυνση των σιδηροδρομικών γραμμών από την πόλη.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      4. Στην με αριθμό 3664/19-10-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ90022/25596/3664/9-11-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ΄ αριθμ. 3664/19-10-2005 ερώτηση που κατατέθηκε στη Βουλή από το βουλευτή κ. Β. Κεγκέρογλου και η οποία αφορά τα αιτήματα της απεργιακής κινητοποίησης της Πανελλήνιας Ομοσπονδίας Εργαζομένων ΙΚΑ (ΠΟΣΕ-ΙΚΑ) της 10-11-2005, σας πληροφορούμε τα ακόλουθα:
      Όσον αφορά την πρόσληψη μόνιμου προσωπικού στο ΙΚΑ-ΕΤΑΜ, σας γνωρίζουμε ότι με τη ΔΙΠΠ/Φ.ΕΓΚΡ.7/389/οίκ.18587/26-09-2005 απόφαση της Επιτροπής του άρθρου 2 παρ. 1 της αριθμ. 55/98 ΠΥΣ, εγκρίθηκε η πλήρωση 1.705 κενών οργανικών θέσεων υγειονομικού προσωπικού, 639 κενών οργανικών θέσεων διοικητικού προσωπικού και 537 κενών θέσεων διαφόρων ειδικοτήτων στο ΙΚΑ-ΕΤΑΜ και το Ίδρυμα θα προβεί άμεσα στις απαραίτητες ενέργειες για την κάλυψη των αναγκών του.
      Για το αίτημα τροποποίησης του Οργανισμού του Ιδρύματος, σας γνωρίζουμε ότι τροποποίηση του οργανισμού του ΙΚΑ-ΕΤΑΜ μπορεί να γίνει εφόσον υπάρχουν οι σχετικές ανάγκες και ύστερα από πρόταση του Διοικητικού Συμβουλίου του Ταμείου.
      Όσον αφορά τα υπόλοιπα θέματα, αρμόδιο να απαντήσει είναι το Υπουργείο Οικονομίας και οικονομικών, στο οποίο η 3664/19-10-2005 ερώτηση κοινοποιείται με την παρούσα απάντησή μας.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      5. Στην με αριθμό 5014/28.11.05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 134851/ΙΗ/21.12.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5014/28-11-05, που κατέθεσε η Βουλευτής κ. Μαρία Δαμανάκη σχετικά με τη δραστηριότητα του Σωματείου «Παιδικό Μουσείο», σας γνωρίζουμε τα ακόλουθα: .
      1. Το ΥΠΕΠΘ λαμβάνει αιτήματα από διάφορους φορείς για τη γνωστοποίηση των εκπαιδευτικών/πολιτιστικών προγραμμάτων που πραγματοποιούν. Η αρμόδια Υπηρεσία του ΥΠΕΠΘ με αυστηρά παιδαγωγικά κριτήρια και με ιδιαίτερη φειδώ ενημερώνει απλώς τις Δ/νσεις Πρωτοβάθμιας ή Δευτεροβάθμιας σχετικά με αυτά. Η πραγματοποίηση ή όχι του προγράμματος από κάθε σχολείο εναπόκειται στην απόφαση του Συλλόγου Διδασκόντων του.
      2. Το σχολικό έτος 2004-2005, το Ελληνικό Παιδικό Μουσείο γνωστοποίησε στο ΥΠΕΠΘ αίτημα για την πραγματοποίηση των εξής δέκα (1Ο) εκπαιδευτικών προγραμμάτων (μεταξύ των οποίων και το «Οικονομία: γνώση με ... αξία»):
      - «Ψάχνω γι' αχινούς, βρίσκω θησαυρούς» (για μαθητές 3-6 ετών)
      - «Ταξίδι στη διατροφή μέσα από τη μαγειρική» (για μαθητές 4-12 ετών)
      - «Οι σοφίες της σοφίτας» (για μαθητές 4-12 ετών)
      - «Φως, σκιά και παρασκήνιο» (για μαθητές Α' και ΣΤ΄ Δημοτικού)
      - «Συσκευάζω και ανακυκλώνω» (για μαθητές Α΄ και ΣΤ΄ Δημοτικού) – 
      - «Βλέπω και μ΄ άλλα μάτια» (για μαθητές Γ’ και ΣΤ’ Δημοτικού)
      Στο Μουσείο Αφής Φάρου Τυφλών
      - «Η Ελληνική Επανάσταση» (για μαθητές ΣΤ’ Δημοτικού)
      Στο Πολεμικό Μουσείο
      - «Η σοκολάτα και ο Παυλίδης» (για μαθητές Ε' και ΣΤ Δημοτικού),
      Στη Σοκολατοποιϊα Παυλίδου
      - «Η Παράσταση αρχίζει» (για μαθητές 4-12 ετών) 
      -«Οικονομία: γνώση με ... αξία» (για μαθητές Α΄ και ΣΤ΄ Δημoτικoύ)
      Στο σχετικό αίτημα δεν αναφερόταν ότι στελέχη ιδιωτικής τράπεζας θα επισκέπτονταν τις σχολικές μονάδες, αλλά ότι το πρόγραμμα, όπως και όλα τα άλλα, επρόκειτο να υλοποιηθεί από ερμηνευτές του Παιδικού Μουσείου. Η αρμόδια Υπηρεσία του ΥΠΕΠΘ με το αριθμ. 107461/Γ7/4-10-2004 έγγραφό της κοινοποίησε απλώς τα προγράμματα του Μουσείου και με το αριθμ. 107461 /Γ7 /4-10-2004 έγγραφο τη δυνατότητα ενοικίασης των μουσειοσκευών του μουσείου. Επισυνάπτονται τα σχετικά έγγραφα.
      3. Τέλος, σας γνωρίζουμε ότι το σχολικό έτος 2005-2006, το ΥΠΕΠΘ δεν προέβη σε καμιά ενέργεια κοινοποίησης των προγραμμάτων του Ελληνικού Παιδικού Μουσείου.
      Ο Υφυπουργός
      ΓΕΩΡΓΙΟΣ ΚΑΛΟΣ»
      6. Στην με αριθμό 5037/29.11.05 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 7017/4/5725/22.12.05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Ε. Χριστοφιλοπούλου, σε ό,τι μας αφορά, σας γνωρίζουμε ότι το θέμα της καλύτερης πληρέστερης πυροπρoστασίας της χώρας, όπως και αυτό της αποτελεσματικότερης αντιμετώπισης των συνεπειών από φυσικές καταστροφές, ατυχήματα, ή άλλες έκτακτες ανάγκες, αποτελούν για το Υπουργείο μας θέματα πρώτης προτεραιότητας.
      Με στόχο την ενίσχυση της ικανότητας και αποτελεσματικότητας των πυροσβεστικών Υπηρεσιών, την αναβάθμιση των παρεχόμενων στους πολίτες υπηρεσιών και την περαιτέρω βελτίωση της θέσης και των συνθηκών εργασίας του προσωπικού, το Υπουργείο μας, το οποίο γνωρίζει πολύ καλά τα προβλήματα που αντιμετωπίζουν οι Υπηρεσίες και το προσωπικό, καταβάλλει συνεχείς προσπάθειες για την επίλυσή τους, εξετάζει δε όλα τα θέματα που αφορούν την καλύτερη οργάνωση, στελέχωση και λειτουργία των Υπηρεσιών του Πυροσβεστικού Σώματος.
      Για το σκοπό αυτό και δεδομένου ότι θεωρούμε επιβεβλημένες τις διαρθρωτικές αλλαγές και τροποποιήσεις στη δομή και λειτουργία των πυροσβεστικών Υπηρεσιών, καθώς και την ορθολογικότερη διαχείριση του ανθρώπινου δυναμικού, προγραμματίζουμε την πρόσληψη του αναγκαίου προσωπικού, ώστε, σταδιακά, να καλυφθούν οι κενές οργανικές θέσεις των Υπηρεσιών αυτών και προωθούμε την αναδιάρθρωση των εν λόγω Υπηρεσιών με βάση τις σύγχρονες ανάγκες και τα νέα δεδομένα.
      Ειδικότερα, για τη μελέτη του θέματος της αναδιάρθρωσης των πυροσβεστικών Υπηρεσιών, έχει συσταθεί στο Αρχηγείο Πυροσβεστικού Σώματος Επιτροπή, οι εργασίες της οποίας βρίσκονται σε εξέλιξη. Επισημαίνεται ότι, σε κάθε περίπτωση, οι ρυθμίσεις αυτές θα γίνουν με κριτήρια αποκλειστικά υπηρεσιακού και επιχειρησιακού χαρακτήρα, με αντικειμενικό στόχο την εύρυθμη, ομαλή και αποτελεσματική λειτουργία των πυροσβεστικών Υπηρεσιών σε τοπικό αλλά και πανελλαδικό επίπεδο.
      Επίσης, σε ό,τι αφορά την στελέχωση των πυροσβεστικών Υπηρεσιών με προσωmκό, πρέπει να επισημάνουμε ότι, σήμερα, η συνολική δύναμη του Πυροσβεστικού Σώματος είναι ελλειμματική κατά 25%, περίπου. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα, δεδομένου ότι δεν γίνεται αυτόματη πρόσληψη με την αποστρατεία κάποιων, όπως γίνεται στην Αστυνομία.
      Για την αντιμετώπιση της κατάστασης αυτής και ειδικότερα, για την περαιτέρω στελέχωση των πυροσβεστικών Υπηρεσιών και την άμεση κάλυψη μέρους των υπαρχουσών κενών οργανικών θέσεων πυροσβεστικού προσωπικού, προγραμματίζουμε την πρόσληψη πυροσβεστικών υπαλλήλων, μέσω διαγωνισμού που πρόκειται να προκηρυχθεί σύντομα, και ήδη από το Αρχηγείο Πυροσβεστικού Σώματος προωθούνται οι διαδικασίες για την εξασφάλιση των απαραίτητων, προς τούτο, προϋποθέσεων, στις οποίες περιλαμβάνονται και αυτές για την τροποποίηση του ισχύοντος νομοθετικού πλαισίου πρόσληψης του μόνιμου πυροσβεστικού προσωmκού, με την καθιέρωση αντικειμενικότερου και αξιοκρατικότερου συστήματος, που θα προάγει το υπηρεσιακό συμφέρον προς όφελος του κοινωνικού συνόλου. Στα πλαίσια δε αυτά και αφού συνεκτιμηθούν οι ανάγκες και των λοιπών Υπηρεσιών θα εξετασθεί και η δυνατότητα πρόσληψης προσωπικού, για την ενίσχυση και των πυροσβεστικών Υπηρεσιών στην Αττική.
      Σε ό,τι αφορά την αντιμετώπιση των συνεπειών από φυσικές καταστροφές, ατυχήματα ή άλλες έκτακτες ανάγκες στην Αττική, όπου απαιτείται η διενέργεια επιχειρήσεων από εξειδικευμένο προσωπικό με τον κατάλληλο τεχνολογικό εξοπλισμό, σας πληροφορούμε ότι οι πυροσβεστικές Υπηρεσίες Αττικής έχουν στελεχωθεί με το αναγκαίο προσωπικό και εφοδιαστεί με ανάλογο υλικοτεχνικό εξοπλισμό, ενώ κατά την αντιπυρική περίοδο ενισχύονται με ικανό αριθμό πυροσβεστών εποχική ς απασχόλησης, ώστε να ανταποκρίνονται με επιτυχία στην αποστολή τους.
      Στο πλαίσιο αυτό, για την αντιμετώπιση των προβλημάτων που προκλήθηκαν από τις πρόσφατες βροχοπτώσεις στην Αττική, το Πυροσβεστικό Σώμα κινητοποίησε άμεσα τις διαθέσιμες δυνάμεις του, οι οποίες, σε συνεργασία με τις συναρμόδιες Υπηρεσίες και τους πολίτες, επιχείρησαν συντονισμένα, καταβάλλοντας προσπάθειες υπό ιδιαίτερα δυσμενείς συνθήκες, λόγω των έντονων καιρικών φαινομένων.
      Πέραν αυτών, πρόσφατα (12-10-2005), από την αρμόδια Διεύθυνση του Αρχηγείου Ελληνικής Αστυνομίας, εκδόθηκε σχετική διαταγή, προς όλες τις κεντρικές και περιφερειακές Υπηρεσίες, με θέμα «Συμμετοχή των Υπηρεσιών της Ελληνικής Αστυνομίας στην αντιμετώπιση πλημμυρών, χιονοπτώσεων και συναφών επικινδύνων καιρικών φαινομένων», με την οποία επισημάνθηκαν οι κίνδυνοι που προξενούνται από τα εν λόγω φαινόμενα και δόθηκαν πρόσθετες οδηγίες για την πρόληψη και την αντιμετώπισή τους, σε συνεργασία με τις λοιπές συναρμόδιες Υπηρεσίες κ.λπ., προκειμένου και η συμβολή των Υπηρεσιών της Ελληνικής Αστυνομίας να είναι ουσιαστική και αποτελεσματική.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      7. Στην με αριθμό 5055/29.11.05 ερώτηση των Βουλευτών κυρίων Μιχάλη Καρχιμάκη, Ιωάννου Μαγκριώτη, Πέτρου Ευθυμίου, Άρη Μουσιώνη, Χάρη Τσιόκα, Εμμανουήλ Στρατάκη και Ευάγγελου Παπαχρήστου δόθηκε με το υπ’ αριθμ. Φ.041.2/151/ΑΣ1035/21.12.05 έγγραφο από τον Υφυπουργό Εξωτερικών η ακόλουθη απάντηση:
      «Απαντώντας στην εν θέματι ερώτηση των Βουλευτών κ.κ. Μιχάλη Καρχιμάκη, Γιάννη Μαγκριώτη, Πέτρου Ευθυμίου, Άρη Μουσιώνη, Χάρη Τσιόκα, Mαvώλη Στρατάκη και Βαγγέλη Παπαχρήστου, σας γνωρίζουμε, ότι το θέμα της σύστασης ανεξάρτητης Εποπτικής Εθνικής Αρχής, που προβλέπεται από το άρθρο 4 του Ευρωπαϊκού Κανονισμού 549/2004 περί Ενιαίου Ευρωπαϊκού Ουρανού εκφεύγει των αρμοδιοτήτων του Υπουργείου Εξωτερικών καθόσον εμπίπτει στην καθ' ύλην αρμοδιότητα του συνερωτώμενου Υπουργείου Μεταφορών και Επικοινωνιών, ως εποπτεύοντος την Υπηρεσία Πολιτικής Αεροπορίας.
      Ο Υφυπουργός
      ΓΙΑΝΝΗΣ ΒΑΛΗΝΑΚΗΣ»
      8. Στην με αριθμό 5037/29.11.05 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 64809/21.12.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σας ενημερώνουμε ότι η Γενική Γραμματεία Πολιτικής Προστασίας εξέδωσε το υπ' αριθμ. 4364/20-09-2005 έγγραφο με θέμα τη «Λήψη προληπτικών μέτρων για την αντιμετώπιση κινδύνων από την εκδήλωση πλημμυρικών φαινομένων» το οποίο σας επισυνάπτουμε.
      Η Νομαρχιακή Αυτοδιοίκηση Ανατολικής Αττικής, στο πλαίσιο των αρμοδιοτήτων της:
* Εκπονεί μελέτη αντιπλημμυρικής προστασίας Α' γεωγραφικής ενότητας Ωρωπού.
* Εκπονεί μελέτη απορροής ομβρίων Δήμου Παιανίας. 
* Έχει ολοκληρώσει μελέτη αποχέτευσης ομβρίων οικισμού Γραμματικού και επίκειται η δημοπράτηση του σχετικού έργου.
* Έχει εκπονήσει μελέτη σχετικά με την αποχέτευση ομβρίων στο τρίγωνο των οδών Mαρκοπούλου-Λαυρίoυ-Iωάvνoυ Μεταξά και τα έργα εκτελούνται με την εν ενεργεία σχετική εργολαβία.
* Εκπόνησε μελέτη για την διευθέτηση τμήματος του ρέματος Παλλήνης μέχρι τον τελικό αποδέκτη(ρέμα Ραφήνας) και αναμένεται η ένταξη του έργου στο Γ΄ Κ.Π.Σ.
* Εκπόνησε μελέτη προστασίας πρανών Ασωπού και το σχετικό έργο εντάχθηκε στο Γ΄ Κ.Π.Σ.
* Έχει εν ενεργεία 3 εργολαβίες για τον καθαρισμό ρεμάτων (Βορείων - Κεντρικών και Νοτίων περιοχών)
      Επιπλέον, η Νομαρχιακή Αυτοδιοίκηση Ανατολικής Αττικής έχει συστήσει επιτροπές για την καταγραφή των ζημιών και την αποζημίωση των πληγέντων από τις πρόσφατες πλημμύρες και έχει ολοκληρώσει τις εργασίες καθαρισμού από φερτές ύλες στις πληγείσες περιοχές.
      Επίσης, σας ενημερώνουμε ότι το ΥΠ.ΕΣ.Δ.Δ.Α. έχει χρηματοδοτήσει τους Ο.Τ.Α. της Νομαρχίας Ανατολικής Αττικής για αντιμετώπιση ζημιών από θεομηνίες με το συνολικό ποσό των 2.385.000 € και τη Νομαρχιακή Αυτοδιοίκηση Ανατολικής Αττικής με το ποσό των 150.000 € κατά το έτος 2005 και μέχρι σήμερα.
      Για τα υπόλοιπα θέματα της ερώτησης αρμόδια να απαντήσουν είναι τα συνερωτώμενα Υπουργεία.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 5191/2.12.05 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 761/22.12.05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 5191/02.12.2005 εγγράφου σας, με το οποίο μας διαβιβάσθηκε ερώτηση του Βουλευτή κ. Δ. Koυσελά, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η αντικατάσταση του π.δ. 190/2003 (Α’/45) από το π.δ. 222/2005 (Α' 267) έγινε με σκοπό την αποδοτικώτερη λειτουργία των Υπηρεσιών του ΥΕΝ καθώς και την ενίσχυση της δυνατότητας στελέχωσης των νησιωτικών και παραμεθορίων περιοχών. Επίσης εισάγονται υπηρεσιακά και κοινωνικά κριτήρια με σκοπό τον ευμενέστερο χειρισμό κοινωνικά ευαίσθητων ομάδων ατόμων όπως είναι οι πoλύτεκνoι οι άγαμοι γονείς, οι χήροι γονείς, οι γονείς με μέλος οικογένειας που έχει ποσοστό αναπηρίας άνω του 67% κ.λπ..
      2. Στις διατάξεις του π.δ. 222/2005 (Α΄ 267) περιλαμβάνονται τόσο υπηρεσιακά και κοινωνικά όσο και αντικειμενικά κριτήρια τα οποία τίθενται υπόψη των Συμβουλίων Μεταθέσεων και Προσφυγών κατά την διαδικασία λήψης των αποφάσεων τους και ισχύουν για το προσωπικό ΛΣ. Οι μεταθέσεις του προσωπικού ΛΣ σύμφωνα με τα καθοριζόμενα στις διατάξεις του εν λόγω π.δ. γίνονται με βάση τα μόρια που διαθέτει κάθε στέλεχoς τα οποία αποκτώνται με αντικειμενικά κριτήρια. Είναι χαρακτηριστικό ότι το νέο π.δ. ορίζει ότι στην σειρά προτεραιότητας για μετάθεση στον τόπο επιλογής τους προηγούνται οι πoλύτεκνoι οι έχοντες μέλος της οικογενείας τους με αναπηρία 67% τουλάχιστον ή με ειδικές ανάγκες καθώς και οι άγαμοι γονείς ή τελούντες σε χηρεία ή διάζευξη~ οι οποίοι μπορούν να υποβάλλουν αίτηση μετάθεσης ανεξάρτητα της ύπαρξης κενής οργανικής θέσης και του χρόνου παραμονής στην Υπηρεσία που υπηρετούν.
      Eπιπρόσθετα, σε σχέση με το προϊσχύον καθεστώς, καταργείται η προϋπόθεση ικανοποίησης αιτημάτων των πιο πάνω ειδικών κατηγοριών στελεχών η οποία απαιτούσε να μην υπάρχει άλλος ενδιαφερόμενος που με βάση τα αντικειμενικά κριτήρια να έχει συμπληρώσει τον ανώτατο χρόνο παραμονής ανάλογα με την κατηγορία της Υπηρεσίας που υπηρετεί και να επιθυμεί να καλύψει τη σχετική θέση. Αυτοί δύνανται να υποβάλλουν αιτήσεις μετάθεσης και όταν δεν έχουν προκηρυχθεί κενές προς κάλυψη θέσεις του βαθμού τους ανεξάρτητα αν έχουν τις προϋποθέσεις που προβλέπονται για τις τακτικές μεταθέσεις. Με τη νέα αυτή διάταξη εκδηλώνεται πλήρως η κοινωνική ευαισθησία του π.δ. Επίσης, με κοινωνικά κριτήρια καθορίζεται η συνυπηρέτηση συζύγων στρατιωτικών, η οποία με βάση γνωμοδότηση του Συμβουλίου της Επικρατείας (ΣτΕ) είναι υποχρεωτική για την Διοίκηση. Το νέο π.δ. επαναλαμβάνει το πλαίσιο που τίθεται από σχετικό νόμο του έτους 2002 (ν. 3079/2002 Κύρωση του Κώδικα Προσωπικού του Λιμενικού Σώματος») που καθορίζει τα θέματα που αφορούν το προσωπικό του ΛΣ. Γενικότερα, πρέπει να τονισθεί ότι η διαδικασία μεταθέσεων καθορίζεται ρητά από τις διατάξεις του π.δ. σύμφωνα με κοινωνικά και αντικειμενικά κριτήρια. Τα αντικειμενικά κριτήρια (μόρια) δεν καταργήθηκαν ως προϋπόθεση μετάθεσης του προσωπικού αλλά προστέθηκαν και κοινωνικά κριτήρια (οικογενειακή κατάσταση, συνυπηρέτηση, λόγοι υγείας, προτίμηση ενδιαφερόμενου σπουδές του ίδιου και των μελών της οικογένειας του κ.λπ) καθώς και υπηρεσιακά (προϋπηρεσία, εμπειρία, ειδικές γνώσεις, υπηρεσιακή απόδοση, πειθαρχική κατάσταση, κ.λπ.) τα οποία λαμβάνονται επιπρόσθετα υπόψη κατά την διαδικασία μετάθεσης προσωπικού ΛΣ που ανήκει σε ορισμένες κατηγορίες (Υπηρεσίες γραφείου, ιατρών, ιερέων, μουσικών, πολύτεκνοι, έχοντες μέλος οικογένειας με ποσοστό αναπηρίας 67% τουλάχιστον, άγαμοι γονείς, τελούντες σε χηρεία και Πλοιάρχων ΛΣ λόγω των καθηκόντων που τους ανατίθενται δηλαδή Διευθυντές, Λιμενάρχες, Διοικητές, Υποδιοικητές κ.λπ).
      3. Με σκοπό την πλήρη διαφάνεια, όπως προβλέπεται από τις διατάξεις της παραγράφου 2 του άρθρου 13 του π.δ. 222/2005, οι πίνακες των μορίων όλου του προσωπικού, ανακοινώνονται σε όλες τις Υπηρεσίες του ΥΕΝ, τον Ιανουάριο κάθε έτους, με απόφαση του Αρχηγού ΛΣ και περιλαμβάνουν το βαθμό, τον αριθμό μητρώου, τις υπηρεσίες που υπηρετούν, την ημερομηνία παρουσίασης, τον τόπο επιλογής καθώς και τις θέσεις που κατά βαθμό και ειδικότητα, κενώνονται σε κάθε Λιμενική Αρχή ή Υπηρεσία.
      4. Η διαδικασία μεταθέσεων εσωτερικού καθορίζεται από τις διατάξεις του άρθρου 13 του π.δ. 222/2005 όπου σε κανένα σημείο δεν δίδεται το δικαίωμα στους Προϊσταμένους των Υπηρεσιών του ΥΕΝ να αποφασίζουν για την προώθηση ή μη των αιτήσεων μετάθεσης του προσωπικού προς την αρμόδια Διεύθυνση Προσωπικού Λιμενικού Σώματος (ΔΠΛΣ). Αντίθετα η διαβίβαση προς την ΔΠΛΣ των αιτήσεων μετάθεσης του προσωπικού είναι υποχρεωτική χωρίς να γίνεται καμία επεξεργασία από άλλη Υπηρεσία πλην της ΔΠΛΣ, όπως ορίζεται στις διατάξεις του π.δ.
      5. Όπου απαιτείται συμμετοχή συνδικαλιστικών οργάνων στα διάφορα συλλογικά όργανα ή επιτροπές, αυτή καθορίζεται ρητά από τις σχετικές διατάξεις. Το ΥΕΝ αποδίδοντας ιδιαίτερη σημασία στις απόψεις των συνδικαλιστικών φορέων προώθησε την συμμετοχή των συνδικαλιστικών φορέων στις διαδικασίες έκδοσης μεταθέσεων. Τόσο στο Συμβούλιο Μεταθέσεων όσο και στο Συμβούλιο Προσφυγών καθορίζεται ρητά η δυνατότητα συμμετοχής συνδικαλιστικών εκπροσώπων και των δύο συνδικαλιστικών ενώσεων (ΠΟΕΠΛΣ και ΠΕΑΛΣ) ενώ το προηγούμενο π.δ. προέβλεπε την εκπροσώπηση μόνον της μίας εξ αυτών (ΠΟΕΠΛΣ).
      6. Από τα παραπάνω προκύπτει ότι το π.δ. 222/2005 βελτιώνει το προγενέστερα ισχύον π.δ. 190/2003 για τις μεταθέσεις του προσωπικού ΛΣ, ενσωματώνοντας κοινωνικά και υπηρεσιακά κριτήρια τα οποία το αρμόδιο Συμβούλιο λαμβάνει υποχρεωτικά υπόψη κατά την διαδικασία έκδοσης μεταθέσεων. Επιπλέον, το νέο π.δ. μεταθέσεων αποτελεί βελτίωση του προγενέστερου π.δ. 190/2003 σε τομείς που διαπιστώθηκαν δυσλειτουργίες ή αδυναμίες εφαρμογής του με συνέπεια να υφίστανται κενά σε Λιμενικές Αρχές.
      Το ΥΕΝ μεριμνά για την καλύτερη δυνατή αντιμετώπιση των προβλημάτων του προσωπικού του. Ως εκ τούτου οι νέες διατάξεις αποβλέπουν στην βελτίωση του πλαισίου μεταθέσεων του στρατιωτικού προσωπικού του ΛΣ, ώστε αυτό να επιτελεί το έργο του απερίσπαστα.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      10. Στην με αριθμό 5027/28.11.05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 7017/4/5724/22.12.05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Στρατάκης, σε ό,τι μας αφορά, σας γνωρίζουμε ότι, πράγματι, κατά το χρονικό διάστημα των παρελθόντων μηνών Οκτωβρίου-Νοεμβρίου σε διάφορες περιοχές του νομού Ηρακλείου εκδηλώθηκαν πυρκαγιές, οι οποίες κατασβέστηκαν από τις δυνάμεις των Πυροσβεστικών Κλιμακίων Μοιρών, Χερσονήσου και Πύργου.
      Ειδικότερα, από τις πυρκαγιές που εκδηλώθηκαν στην περιοχή του Πυροσβεστικού Κλιμακίου Μοιρών, κάηκαν συνολικά 7,5 στρέμματα χορτολιβαδικής έκτασης. Από την εν λόγω Υπηρεσία, για τις πυρκαγιές αυτές, διενεργήθηκαν προ ανακρίσεις και οι σχηματισθείσες δικογραφίες διαβιβάσθηκαν στην Εισαγγελία Ηρακλείου, ενώ για τις υποθέσεις αυτές έχει ασκηθεί ποινική δίωξη κατά αγνώστων δραστών, καθώς διαπιστώθηκε ότι οι πυρκαγιές οφείλονταν σε εμπρησμό. Επίσης, από τις πυρκαγιές που εκδηλώθηκαν στην περιοχή του Πυροσβεστικού Κλιμακίου Χερσονήσου, κάηκε συνολικά 0,5 στρέμμα χορτολιβαδικής έκτασης. Από την ίδια Υπηρεσία διενεργήθηκαν προανακρίσεις και οι σχηματισθείσες δικογραφίες υποβλήθηκαν στην Εισαγγελία Ηρακλείου, ενώ, όπως διαπιστώθηκε, αυτές οφείλονταν σε αμέλεια. Ομοίως, από τις πυρκαγιές που εκδηλώθηκαν στην περιοχή του Πυροσβεστικού Κλιμακίου Πύργου, κάηκαν συνολικά 31 στρέμματα χορτολιβαδικής έκτασης. Από την ανωτέρω Υπηρεσία, για τις πυρκαγιές αυτές, διενεργούνται προανακρίσεις, οι οποίες δεν έχουν ολοκληρωθεί. Πάντως, για τις περιπτώσεις εκείνες που απαιτείται, οι έρευνες συνεχίζονται προς κάθε κατεύθυνση και ερευνάται σχολαστικά κάθε πληροφορία, σε συνεργασία με τις τοπικές δημοτικές, δασικές, αστυνομικές κ.λπ. Αρχές.
      Για την αντιμετώπιση των εν λόγω πυρκαγιών, οι αρμόδιες πυροσβεστικές Υπηρεσίες κινητοποιήθηκαν άμεσα και κατάφεραν να κατασβέσουν αυτές, χωρίς να επεκταθούν περαιτέρω, ενώ επισημαίνεται ότι η συχνότητα εκδήλωσης αυτών, σε αυτής της φύσεως εκτάσεις, τη συγκεκριμένη περίοδο, δεν διέφερε από αυτή των προηγούμενων ετών. Στις εν λόγω περιοχές, έχουν ενταθεί οι περιπολίες που διενεργούν οι ανωτέρω πυροσβεστικές Υπηρεσίες, για την αποτροπή νέων πυρκαγιών, αλλά και για την άμεση αντιμετώπιση αυτών σε περίπτωση εκδήλωσής τους.
      Πέραν αυτών, στα πλαίσια του υφιστάμενου σχεδιασμού, για την αποτελεσματική πυροπροστασία της χώρας, οι κατά τόπους πυροσβεστικές Υπηρεσίες, συνεργάζονται με τις αστυνομικές Υπηρεσίες, καθώς και με τους τοπικούς φορείς και μεταξύ άλλων συγκροτήθηκαν, κατά την αντιπυρική περίοδο, μικτές εποχούμενες περιπολίες για την επίγεια επιτήρηση των δασών και δασικών εκτάσεων της περιοχής.
      Επίσης, στο πλαίσιο της γενικότερης αστυνόμευσης της περιοχής αρμοδιότητάς της, η Αστυνομική Διεύθυνση Ηρακλείου εφαρμόζει σχέδιο με τη συγκρότηση συνεργείων ελέγχων, σε καθημερινή βάση, ανά 10ήμερο και ανά 15νθήμερο, καθώς και σχέδιο εποχούμενων περιπολιών πόλης και υπαίθρου Ηρακλείου. Επιπλέον, με αφορμή τις πρόσφατες πυρκαγιές, εξέδωσε εντολές στις Ειδικές Υπηρεσίες της (ΕΙΔ.ΑΣ.Υ.Δ.Ε. και Ο.Π.Κ.Ε. Ηρακλείου), προκειμένου αυτές να πυκνώσουν τις περιπολίες, προς το σκοπό της ανακάλυψης των υπαιτίων, αξιοποιώντας κατάλληλα το δίκτυο πληροφοριών.
      Σε ό,τι αφορά τα αναφερόμενα περί εκφοβισμού των κυνηγών από τους κτηνοτρόφους, σας πληροφορούμε ότι στις αρμόδιες Υπηρεσίες της Αστυνομικής Διεύθυνσης Ηρακλείου δεν έχουν περιέλθει σχετικές καταγγελίες κατά την τρέχουσα κυνηγετική περίοδο. Όμως, πιθανόν, στις εν λόγω Υπηρεσίες μας να έχουν καταγγελθεί περιστατικά, σε βάρος των εν λόγω προσώπων, ως παραβάσεις του Ποινικού Κώδικα (απειλές, εξυβρίσεις κ.λπ.). Επίσης, για τις θανατώσεις κυνηγετικών κυνών, οι Υπηρεσίες μας, ύστερα από καταγγελίες, σε τρεις περιπτώσεις, εφάρμοσαν σε βάρος δραστών την αυτόφωρη διαδικασία.
      Σχετικά με τα καταγγελλόμενα για παράνομες περιφράξεις από κτηνοτρόφους εκτάσεων του Δημοσίου, σας πληροφορούμε ότι οι αστυνομικές Υπηρεσίες, στις περιπτώσεις αυτές, εκδηλώνουν άμεσα τις προβλεπόμενες ενέργειες και ενημερώνουν τις καθ' ύλην αρμόδιες Υπηρεσίες (Δασικές Υπηρεσίες, Κτηματική Υπηρεσία του Δημοσίου, Πολεοδομίες, Αρχαιολογικές Υπηρεσίες κ.λπ.), προκειμένου αυτές να προβούν στην εκδήλωση των απαραίτητων ενεργειών.
      Το ζήτημα της αγροτικής ασφάλειας στο νομό Ηρακλείου αντιμετωπίζεται σήμερα, στο μέτρο του δυνατού και από τις αρμόδιες αστυνομικές Υπηρεσίες, οι οποίες συνεργάζονται στενά με τις αρμόδιες για την αγροτική ασφάλεια του νομού Υπηρεσίες της Νομαρχιακής Αυτοδιοίκησης και μέσα στα πλαίσια των καθηκόντων τους με την υποστήριξη και του Τμήματος Αστυνομικών Επιχειρήσεων Ηρακλείου (Τ.Α.Ε.), διενεργούν περιπολίες για την αποτροπή διάπραξης αγροζημιών ή κλοπών αγροτικών προϊόντων, καθώς και ελέγχους στα ποιμνιοστάσια των κτηνοτρόφων, για τη βεβαίωση αδικημάτων μη επιτήρησης των ποιμνίων τους κ.λπ., εφαρμόζοντας σε κάθε περίπτωση την ισχύουσα νομοθεσία.
      Τέλος, στις αστυνομικές και πυροσβεστικές Υπηρεσίες του νομού Ηρακλείου, δόθηκαν πρόσθετες εντολές και οδηγίες για την προσεκτική εξέταση όλων των αναφερόμενων ζητημάτων, κατά λόγο αρμοδιότητας και την εκδήλωση των απαραίτητων ενεργειών για την αποτελεσματική αντιμετώπισή τους.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      11. Στην με αριθμό 5006/28-11-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/5723/22-12-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σε ό,τι μας αφορά, σας γνωρίζουμε ότι, για το θέμα των συνθηκών κράτησης των κρατουμένων σε αστυνομικές Υπηρεσίες και του σεβασμού των δικαιωμάτων τους από τους αστυνομικούς, ενημερώθηκε η Εθνική Αντιπροσωπεία με τα 7017/4/5582 από 8-11-2005, 7017/4/5479 από 7-10-2005 και 7017/4/5455 από 30-9-2005 έγγραφά μας, σε απάντηση των 3468/14-10-2005, 2097/14-9-2005 και 1948/9-9-2005 ερωτήσεων, αντίστοιχα, που κατέθεσε ο ανωτέρω κ. Βουλευτής.
      Σε ό,τι αφορά το αναφερόμενο στην ερώτηση ατυχές συμβάν, πράγματι την 09,15΄ ώρα της 23-11-2005 κρατούμενος στην Αγροτική Φυλακή Κασσάνδρας, βρέθηκε νεκρός, από συγκρατούμενούς του και το σκοπό κρατητηρίων στο κρατητήριο της Υποδιεύθυνσης Μεταγωγών-Δικαστηρίων Θεσσαλονίκης, όπου είχε μεταχθεί από το Αστυνομικό Τμήμα Κιλκίς, καθόσον την προηγούμενη (22-11-1005) είχε εκδικαστεί υπόθεσή του στο εκεί Εφετείο. Προ του θανάτου καμία ένδειξη αδιαθεσίας είχε υπάρξει.
      Για την υπόθεση αυτή, από το Αστυνομικό Τμήμα Δενδροποτάμου διενεργείται προανάκριση, στα πλαίσια της οποίας παραγγέλθηκε και ιατροδικαστική εξέταση του θανόντος, αλλά τα αποτελέσματα αυτής δεν έχουν περιέλθει ακόμη στην Υπηρεσία. Πάντως, ο αρμόδιος ιατροδικαστής ανέφερε ως πιθανή αιτία θανάτου του ανωτέρω την ανακοπή καρδιάς και ότι ασφαλή συμπεράσματα θα εξαχθούν μετά την ολοκλήρωση της τοξικολογικής εξέτασης των σπλάχνων αυτού. Η σχετική δικογραφία μετά την ολοκλήρωσή της θα υποβληθεί στον αρμόδιο Εισαγγελέα.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      12. Στην με αριθμό 5159/1-12-05 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 759/22-12-05 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 5159/01-12-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Μ. Στρατάκη, που κατατέθηκε στην Βουλή των Ελλήνων, σας γνωρίζουμε ότι:
      1. Με τον αριθ. 14 Γενικό Κανονισμό Λιμένα στον οποίο ρυθμίζονται θέματα φόρτωσης οχημάτων στα οχηματαγωγά πλοία, έχουν ορισθεί οι υποχρεώσεις των πλοιάρχων, των υπευθύνων φόρτωσης και των οδηγών των οχημάτων. Επιπλέον οι κατά τόπους Λιμενικές Αρχές διενεργούν συχνούς και αιφνιδιαστικούς ελέγχους σε φορτηγά οχήματα που πρόκειται να φορτωθούν σε επιβατηγά - οχηματαγωγά πλοία καθώς και ελέγχους σε μεμονωμένα φορτία που πρόκειται να μεταφερθούν με επιβατηγά - οχηματαγωγά πλοία και κινούν τη διαδικασία επιβολής των νομίμων κυρώσεων σε κάθε διαπιστούμενη παράβαση, με ταυτόχρονη απαγόρευση φόρτωσης ή μεταφοράς των οχημάτων ή φορτίων επί των επιβατηγών και επιβατηγών οχηματαγωγών πλοίων.
      2. Με βάση το υφιστάμενο θεσμικό πλαίσιο (Ν. 2932/01), οι πλοιοκτήτες δρομολογούν τα πλοία τους σε γραμμές της επιλογής τους, σύμφωνα με την ελεύθερη επιχειρηματική τους πρωτοβουλία, ενώ το Κράτος ελέγχει ότι πληρούνται οι προβλεπόμενες προϋποθέσεις δρομολόγησης και παρεμβαίνει τόσο για λόγους δημοσίου συμφέροντος, όσο και στις περιπτώσεις που οι δυνάμεις της αγοράς δεν μπορούν από μόνες τους να εξασφαλίσουν επαρκές επίπεδο εξυπηρέτησης, με την δραστηριοποίηση όλων των πλοίων, που είναι σε διαθεσιμότητα και με τον μέγιστο αριθμό δρομολογίων.
      3. Για την τρέχουσα δρομολογιακή περίοδο, από 01/11/2005 έως και 31/10/2006, έχει γίνει αποδοχή δρομολόγησης ενός φορτηγού - οχηματαγωγού πλοίου στην γραμμή Πειραιάς- Ηράκλειο. Η πλοιοκτήτρια εταιρεία με σχετικό αίτημά της και για την κάλυψη συγκοινωνιακών αναγκών (αυξημένη ανάγκη μεταφοράς επικινδύνων φορτίων) στην γραμμή Πειραιάς -Κύθηρα- Χανιά, ζήτησε την δρομολόγηση του πλοίου στην γραμμή αυτή.
      4. Πάγια πολιτική του Υ.Ε.Ν. είναι η ικανοποίηση των ακτοπλοϊκών συγκοινωνιακών αναγκών υπό συνθήκες ελεύθερου και υγιούς ανταγωνισμού, για αναβάθμιση της ποιότητας των παρεχομένων υπηρεσιών καθώς και για προστασία του δημοσίου συμφέροντος, διασφαλίζοντας την κοινωνική συνοχή της χώρας, με τακτικές, επαρκείς και αξιόπιστες συνδέσεις των νησιών με την ηπειρωτική χώρα. Στην κατεύθυνση αυτή, το Υ.Ε.Ν. θα εξετάσει θετικά κάθε πρόταση επιχειρηματικής δραστηριότητας που τυχόν εκδηλωθεί για το Ηράκλειο, συμβάλλοντας έτσι στην καλύτερη δυνατή εξυπηρέτηση των κατοίκων και των παραγωγικών τάξεων του νησιού.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      13. Στην με αριθμό 5068/29-11-05 ερώτηση της Βουλευτού  κ. Ροδούλας Ζήση δόθηκε με το υπ’ αριθμ. Β2769/22-12-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 5068/29-11-2005, που κατέθεσε στη Βουλή η Βουλευτής κ. Ροδούλα Ζήση και κατά το λόγο της αρμοδιότητάς μας, θέτουμε υπόψη σας τα εξής:
      Η χώρα μας, παρά την αναμφισβήτητη πρόοδο, που σημειώθηκε τους τελευταίους 20 μήνες, εξακολουθεί δυστυχώς να βρίσκεται στην τελευταία θέση μεταξύ των Ευρωπαϊκών χωρών, σε σχέση με την διείσδυση της ευρυζωνικότητας. Αξίζει να σημειωθεί ότι, σύμφωνα με επίσημο στατιστικό διάγραμμα της Ε. Ε., η χώρα μας, κατά τον Ιούλιο του 2004, παρουσίαζε στον άνω τομέα ποσοστό διείσδυσης μόλις 0,2%, σε σχέση με το 6,5% του Ευρωπαϊκού μέσου όρου (25 χώρες).
      Δεν υπήρξε πρόγραμμα, ούτε δραστική πρωτοβουλία. Είναι χαρακτηριστικό, ότι, μόλις ένα μήνα προ των τελευταίων βουλευτικών εκλογών (δηλ την 11/2/2004), απεστάλη από την προηγούμενη κυβέρνηση στην Ε.Ε., προς έγκριση, το σχέδιο περιγραφής του έργου. Η περιγραφή αυτή δεν εγκρίθηκε.
      Εμείς αναθέσαμε εκ νέου σε ομάδα καθηγητών την εκπόνηση των απαραίτητων μελετών και την σύνταξη της προκήρυξης του έργου «Χρηματοδότηση επιχειρήσεων για την ανάπτυξη της ευρυζωνικής πρόσβασης στις Περιφέρειες της Ελλάδας» του μέτρου 4.2-4.3. Η ομάδα, η οποία διεξήγαγε το έργο της σε στενή συνεργασία με τις αρμόδιες υπηρεσίες της Ευρωπαϊκής Επιτροπής, περάτωσε προσφάτως τούτο και ήδη έχει αποσταλεί σ' αυτήν και αναμένεται η τελική έγκρισή και προκήρυξη του. Βασικοί στρατηγικοί στόχοι του έργου είναι η γεωγραφική κάλυψη του 60% της ελληνικής επικράτειας (υφιστάμενη -13%), η κάλυψη του 90% του πληθυσμού (υφιστάμενη -60%) και αύξηση της διείσδυσης στο 7,5% (υφιστάμενη -1 %). Το συνολικό ύψος του έργου εκτιμάται ότι θ' ανέλθει περίπου στα 190 εκ. €. Με την πρόοδο και την περάτωση του έργου τούτου θα καταστεί δυνατή η ικανοποίηση ευλόγων αιτημάτων, όπως εκείνα, που αφορά η ερώτηση.
      Παράλληλα, με την εφαρμογή των διατάξεων του υπό ψήφιση Νόμου για τις Ηλεκτρονικές Επικοινωνίες θα ενισχυθεί ο παρεμβατικός ρόλος της Ε.Ε.Τ.Τ. προς τους παρόχους Internet και μαζί με τις αντίστοιχες δράσεις του ΕΠ-ΚτΠ) θα ενεργοποιηθούν τα αναγκαία μέτρα που θα επιτρέψουν την ευρεία διαθεσιμότητα ευρυζωνικών συνδέσεων, με αποδεκτή ποιότητα και με κόστος προσιτό στον μέσο Έλληνα πολίτη, σε ολόκληρη την επικράτεια.
      Στο πλαίσιο αυτό, και βάσει των εξελίξεων, και την ανάπτυξη υγιούς ανταγωνισμού ανάμεσα στις επιχειρήσεις του Κλάδου των Ηλεκτρονικών Επικοινωνιών, οι πάροχοι θα ανακοινώσουν τυχόν διαφορετική τιμολογιακή αντιμετώπιση των μικρομεσαίων επιχειρήσεων, ή άλλων ομάδων χρηστών.
      Ο Υφυπουργός
      ΑΝΑΣΤΑΣΙΟΣ ΝΕΡΑΤΖΗΣ»
      14. Στην με αριθμό 5109/30-11-05 ερώτηση του Βουλευτή  κ. Εμμανουήλ Όθωνα δόθηκε με το υπ’ αριθμ. Β-2770/21-12-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Η προκείμενη ερώτηση με αριθμό 5109/30-11-2005, που κατέθεσε στη Βουλή ο Βουλευτής κ. Μανώλης Όθωνας, θίγει: α) τα τέλη χρέωσης για κλήσεις πρόσβασης στο Διαδίκτυο, β) τις χρεώσεις του διαδικτύου στην Ελλάδα σε σύγκριση με τα άλλα Ευρωπαϊκά κράτη, και γ) την επέκταση του ευρυζωνικού Internet σε όλη την Ελληνική Επικράτεια.
      Για τα θέματα αυτά έχουμε απαντήσει, προσφάτως, με αφορμή παρόμοιες Ερωτήσεις.
      Προσήκει, λοιπόν, και στην παρούσα Ερώτηση, η Β-2660/9-12-2005 απάντησή μας με τα συνημμένα της, φωτοτυπία των οποίων συναποστέλλουμε, προς ενημέρωσή σας.
      Ο Υφυπουργός
      ΑΝΑΣΤΑΣΙΟΣ ΝΕΡΑΤΖΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      15. Στην με αριθμό 5193/2-12-05 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. ΥΠ.ΠΟ/ΓΡ.ΥΦΥΠ./Κ.Ε./384/22-12-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5193/2-1205 ερώτησης του Βουλευτή κ. Φ. Κουβέλη, σχετικά με την δημιουργία Μουσείου του Αγώνα της Ανεξαρτησίας του Δικαστικού Μεγάρου Τρίπολης, σας πληροφορούμε τα εξής:
      Ύστερα από αυτοψία που πραγματοποιήθηκε από την αρμόδια υπηρεσία του Υπουργείου Πολιτισμού, σε δύο χώρους του υπογείου, του διατηρητέου κτηρίου του Δικαστικού Μεγάρου Τρίπολης, διαπιστώθηκε ότι σώζεται μεγάλος αριθμός επιγραφών με εγχάρακτα και ζωγραφικά σχέδια στο επίχρισμα των τοίχων οι οποίες αποτελούν πολύτιμες πληροφορίες για την περίοδο της γερμανικής κατοχής και του εμφυλίου. Η ύπαρξη βέβαια υψηλών ποσοστών σχετικής υγρασίας έχει σε πολλά σημεία προκαλέσει αλλοιώσεις και απολεπίσεις της επιφάνειας του επιχρίσματος. πολύτιμες πληροφορίες για την περίοδο της γερμανικής κατοχής και του εμφυλίου.
      Το Υπουργείο Πολιτισμού μελετά τη δυνατότητα άμεσης επέμβασης για την εκπόνηση μελέτης και την εκτέλεση των εργασιών συντήρησης για την διάσωση των επιγραφών.
      Μετά τις εργασίες συντήρησης θα μελετηθεί η διαμόρφωση και η πρόσβαση στο υπόγειο του κτιρίου ώστε να καταστεί επισκέψιμο και να μετατραπεί σε χώρο ιστορικής μνήμης.
      Ο Υφυπουργός
      ΠΕΤΡΟΣ ΤΑΤΟΥΛΗΣ»)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 3 Φεβρουαρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παράγραφοι 2 και 3, 130 παράγραφοι 2 και 3 του Κανονισμού της  Βουλής)
      1. Η με αριθμό  415/31-1-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ροδούλας Ζήση προς τους Υπουργούς Εσωτερικών, Δημόσιας Διοίκησης και Αποκέντρωσης και Ανάπτυξης, σχετικά με τα προβλήματα από την πρόσφατη κακοκαιρία στην Κεφαλονιά και την Ιθάκη, τη λήψη των αναγκαίων μέτρων κ.λπ..
      2. Η με αριθμό  417/31-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με την επαναπρόσληψη των απολυμένων από την κεραμοποϊα «ΑΛΦΑ ΚΕΡΑΜΙΚΑ» στη Λάρισα κ.λπ..
      3. Η με αριθμό  422/22/31-1-2006 επίκαιρη ερώτηση του πρώην Προέδρου και Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τον Πρωθυπουργό, σχετικά με την ακολουθούμενη πολιτική για τα εισοδήματα των εργαζομένων, τις ιδιωτικοποιήσεις των Δημοσίων Οργανισμών κ.λπ. 
      (Θα απαντήσει ο Υπουργός Οικονομίας και Οικονομικών)
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της  Βουλής)
      1. Η με αριθμό  425/31-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τους Υπουργούς Μεταφορών και Επικοινωνιών και Οικονομίας και Οικονομικών, σχετικά με την επίλυση του κτηριακού προβλήματος του Ευρωπαϊκού Οργανισμού Ασφάλισης Δικτύων και Πληροφοριών στο Ηράκλειο κ.λπ..
      2. Η με αριθμό  423/31-1-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Ανάπτυξης και Απασχόλησης και Κοινωνικής Προστασίας, σχετικά με το κλείσιμο της Βιομηχανίας Φωσφορικών Λιπασμάτων στη Θεσσαλονίκη κ.λπ.
      3. Η με αριθμό  416/31-1-2006 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Οικονομίας και Οικονομικών και Μεταφορών και Επικοινωνιών, σχετικά με τις εξελίξεις στην Ολυμπιακή Αεροπορία κ.λπ..
      
ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 407/30-1-2006 επίκαιρη ερώτηση του Βουλευτή της Νέας Δημοκρατίας κ. Δημητρίου Χριστοφιλογιάννη προς τον Υπουργό Εμπορικής Ναυτιλίας, σχετικά με την απομάκρυνση ναυαγίου από τον Όρμο Ποταμιάς Θάσου. 
      Αναλυτικότερα η επίκαιρη ερώτηση του κυρίου συναδέλφου έχει ως εξής:
      «Την 23η Νοεμβρίου 2005 το φορτηγό πλοίο «TRIZAN» σημαίας Βορείου Κορέας και πλοιοκτησίας «MAGUAL TRADING S.R.I.» με φορτίο χίλιους πεντακόσιους περίπου τόνους βαμβακόσπορο, εξόκειλε στα αβαθή του Όρμου Ποταμιάς Θάσου σε απόσταση εβδομήντα μέτρων από την περίφημη ακτή «Χρυσή Αμμουδιά», χαρακτηρισμένη ως δεύτερη καλύτερη ακτή της Ελλάδας.
      Ο Όρμος Ποταμιάς, τα περίφημα «Λιβάδια Ποσειδωνίας», είναι ενταγμένος  στις περιοχές «NATURA 2000», γύρω δε από αυτόν δραστηριοποιούνται δεκάδες τουριστικές επιχειρήσεις με έντεκα χιλιάδες περίπου ξενοδοχειακές κλίνες.
      Μετά την προσάραξη το «TRIZAN» κόπηκε εγκάρσια στα δύο και εκατοντάδες τόνοι βαμβακόσπορου κατέληξαν στην ακτή, προκαλώντας ρύπανση της άμμου αλλά και, λόγω της σήψης του, δυσοσμία σε ολόκληρη την περιοχή.
      Παρά την έγκαιρη αναρρόφηση του πετρελαίου από τις δεξαμενές καυσίμων του πλοίου ελλοχεύουν κίνδυνοι περαιτέρω ρύπανσης καθώς και αλλαγής της ακτογραμμής.
      Τόσο η πλοιοκτήτρια εταιρεία όσο και η υπεύθυνη ασφαλιστική εταιρεία «ΑIΓΑΙΟΝ-ΑΣΦΑΛΙΣΤΙΚΗ» παρακολουθούν με αδιαφορία τα γεγονότα, αρνούμενες ουσιαστικά να αναλάβουν τις οικονομικές τους υποχρεώσεις.
      Ερωτάσθε, κύριε Υπουργέ:
      Σε ποιες ενέργειες προτίθεσθε να προβείτε, προκειμένου να εξασφαλισθούν τα απαραίτητα ποσά που θα απατηθούν για να ανατεθεί σε ειδική εταιρεία ναυαγιαιρέσεων το έργο της απομάκρυνσης των δύο τμημάτων του ναυαγίου του φορτηγού πλοίου «TRIZAN» από το μοναδικής ομορφιάς όρμο της Ποταμιάς Θάσου πριν από την έναρξη της τουριστικής περιόδου;»
      Στην επίκαιρη ερώτηση του συναδέλφου κ. Χριστοφιλογιάννη θα απαντήσει ο Υπουργός Εμπορικής Ναυτιλίας κ. Κεφαλογιάννης. 
      Κύριε Υπουργέ, έχετε το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε. 
      Πραγματικά είχαμε αυτό το γεγονός στη Θάσο, στην καλύτερη και πιο τουριστική παραλία του νησιού. Το Υπουργείο Εμπορικής Ναυτιλίας, μέσω του Λιμεναρχείου Καβάλας, ανταποκρίθηκε άμεσα. Το γεγονός συνέβη στις 23 Νοεμβρίου 2005 και μέχρι τις 25 Νοεμβρίου, δηλαδή σε δύο μέρες, έγινε η απάντληση των καυσίμων, ούτως ώστε να μη διακινδυνεύσει από ρύπανση πετρελαιοκηλίδας αυτή η πολύ αναβαθμισμένη περιοχή της Θάσου. Μια μέρα αργότερα, στις 26 του μηνός, δηλαδή σε τρεις μέρες από το ναυάγιο, έγινε και ο καθαρισμός της ακτής από το βαμβακόσπορο. 
      	Αμέσως ήρθαμε σε επαφή με το ΕΘ.Ι.Α.Γ.Ε., το Εθνικό Ίδρυμα Αγροτικής Έρευνας, για να δούμε ποιες είναι οι επιπτώσεις στο περιβάλλον από τη διαρροή του βαμβακόσπορου στη συγκεκριμένη ακτή και με το Ε.ΚΕ.Θ.Ε., το Ελληνικό Κέντρο Θαλασσίων Ερευνών, για να δούμε αν θα υπάρξουν μεσομακροπρόθεσμες επιπτώσεις στο οικοσύστημα της περιοχής. Και οι δύο γνωμοδοτήσεις μας καθησύχασαν για το ότι δεν υπάρχουν τέτοια προβλήματα. 
      Βεβαίως, υπάρχει μια δυσοσμία στην περιοχή και πέρα από τον καθαρισμό που έγινε, θα παρθούν όλα εκείνα τα μέτρα που χρειάζονται και για την αποκατάσταση της ισορροπίας σε κάθε δραστηριότητα στη συγκεκριμένη περιοχή. 
      Και βεβαίως, γίνονται όλες οι απαραίτητες ενέργειες, σε συνεργασία και με τα συναρμόδια Υπουργεία, το Υπουργείο Εθνικής Άμυνας, το Υπουργείο Εσωτερικών και βεβαίως το Υπουργείο ΠΕ.ΧΩ.Δ.Ε., για να βρούμε τους απαραίτητους πόρους, ώστε να μπορέσουμε στο συντομότερο χρονικό διάστημα να απομακρύνουμε το ναυάγιο.
      Θέλω επίσης να πληροφορήσω τη Βουλή ότι δεν είναι το μόνο ναυάγιο που έχει συμβεί στην Ελλάδα. Εξήντα οκτώ τέτοια παρόμοια ναυάγια έχουμε στις ακτές όλης της Ελλάδος και ψάχνουμε να βρούμε τρόπο για την απομάκρυνση όλων αυτών των ναυαγίων από περιοχές όπου ενοχλούν είτε οπτικά είτε για λόγους περιβαλλοντικούς είτε για λόγους αναγκών των τοπικών κοινωνιών.
      Εισηγηθήκαμε πριν από μερικούς μήνες διάταξη νόμου στη Βουλή και, τουλάχιστον στην ευρύτερη περιοχή του Πειραιά, εφαρμόζουμε τις ολυμπιακές διατάξεις για την απομάκρυνση αυτών των ναυαγίων και θα επεκτείνουμε αυτήν τη διάταξη και για τις άλλες περιοχές της Ελλάδος.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Χριστοφιλογιάννης.
      ΔΗΜΗΤΡΗΣ ΧΡΙΣΤΟΦΙΛΟΓΙΑΝΝΗΣ: Κύριε Υπουργέ, το ναυάγιο αυτό έχει κοπεί στα δύο στο ύψος του δεύτερου αμπαριού, του δεύτερου κύτους. Ο βαμβακόσπορος δεν έχει βγει όλος έξω. Έγινε ένας καθαρισμός της ακτής. Συνεχίζει, όμως, να βγάζει κατά δεκάδες τόνους. Υπάρχουν άλλα τρία κύτη στο πλοίο, από τα οποία οσονούπω, με την ηλεκτρόλυση του μεταλλικού τμήματος του σκαριού του σκάφους, θα αρχίσει σιγά-σιγά να βγαίνει και ο άλλος βαμβακόσπορος.
      Η περιοχή αυτή έχει έντεκα χιλιάδες κρεβάτια τουριστικά, είναι η πιο όμορφη αμμουδιά της βορείου Ελλάδας και ήδη έχουν αρχίσει ακυρώσεις κρατήσεων από πρακτορεία του εξωτερικού. Να περιμένουμε όσο θέλετε, μπορούμε να περιμένουμε, αλλά υπάρχουν κίνδυνοι και άμεσοι και απώτεροι.
      Οι άμεσοι κίνδυνοι, μεταξύ άλλων, είναι η ρύπανση από τα υπολείμματα του πετρελαίου, διότι παρ’ ότι αναρροφήθηκε το περισσότερο, έχουν μείνει υπολείμματα. Υπάρχει κίνδυνος από τα λιπαντικά της μηχανής. Είναι χίλια διακόσια κιλά, τα οποία βρίσκονται μέσα εκεί και δεν είναι δυνατόν να αναρροφηθούν. Υπάρχει κίνδυνος για περαιτέρω ρύπανση από το βαμβακόσπορο, ο οποίος ήδη έχει σαπίσει και έχει προκαλέσει τεράστια δυσοσμία στην περιοχή.
      Γίνονται δραματικές αλλαγές –και αυτό είναι το σοβαρότερο- στην ακτογραμμή. Αυτό σημαίνει ότι γύρω από το ναυάγιο θα συγκεντρωθεί όλη η αμμουδιά της περιοχής, της ευρύτερης ακτής. Υπάρχει κίνδυνος τραυματισμού από τα αιχμηρά τμήματα του σκάφους, υπάρχει κίνδυνος πνιγμού από τα τεράστιας ισχύος ρεύματα που αναπτύσσονται. Υπάρχει κίνδυνος καταστροφής της χλωρίδας και πανίδας των Λιβαδιών Ποσειδωνίας, όπως αναφέρατε, από την ηλεκτρόλυση.
      Εμείς, επειδή κωφεύει τόσο η πλοιοκτήτρια όσο και η ασφαλιστική εταιρεία «ΑΙΓΑΙΟΝ», θέλαμε να σας παρακαλέσουμε, αν θέλετε, να βρούμε έναν τρόπο, ώστε το ναυάγιο, μέχρι την έναρξη της τουριστικής περιόδου το Μάιο, να ναυαγιαιρεθεί, προκειμένου να μη διαταραχθεί η οικονομία ολόκληρου του νησιού. Και η Θάσος, όπως ξέρετε, είναι η ναυαρχίδα του τουρισμού όχι της διοικητικής μόνο, αλλά και της γεωγραφικής περιφέρειας της Ανατολικής Μακεδονίας και Θράκης, με δεκάδες χιλιάδες επισκέψεων κάθε χρόνο.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χριστοφιλογιάννη.
      Το λόγο έχει ο κύριος Υπουργός.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όσον αφορά τις ευθύνες, έχουμε ήδη καταθέσει ερώτημα στο Νομικό Συμβούλιο του Κράτους, για να γίνει απευθείας αγωγή και στην ασφαλιστική εταιρεία, που πολύ σωστά είπατε ότι κωφεύει και στον εγγυητή του πλοίου. Αυτά, όμως, είναι θέματα νομικά, που δεν έχουν σχέση με τα άλλα θέματα, που πολύ σωστά αναπτύξατε, για την τουριστική ανάπτυξη της ευρύτερης περιοχής κλπ.
      Θέλω, όμως να σας διαβεβαιώσω –και αυτό βγαίνει από δύο γνωμοδοτήσεις, γιατί σπεύσαμε να δούμε ακριβώς τι γίνεται στην περιοχή, δηλαδή  και το ΕΘ.Ι.Α.Γ.Ε., το Εθνικό Ίδρυμα Αγροτικής Έρευνας και το ΕΛ.Κ.Ε.Θ.Ε., το Ελληνικό Κέντρο Θαλασσίων Ερευνών, που είναι στη διάθεση των αγαπητών συναδέλφων- ότι δεν υπάρχει θέμα περιβαλλοντικό στην περιοχή.  Και αυτό είναι καλό να ακουστεί στη Βουλή, για να μη δημιουργήσουμε εμείς θέμα εκεί που δεν υπάρχει, σε μια πραγματικά πολύ όμορφη παραλία και σε μια πραγματικά αναβαθμισμένη τουριστικά περιοχή.
      Επίσης, θέλω να σας διαβεβαιώσω ότι και με ιπτάμενα μέσα του Υπουργείου Εμπορικής Ναυτιλίας, τα αεροπλάνα τα οποία διαθέτει το Υπουργείο Εμπορικής Ναυτιλίας, το Λιμενικό Σώμα και με σκάφη του Λιμενικού Σώματος, γίνονται καθημερινά στην περιοχή αυτοψίες, για να δούμε αν όντως υπάρχει διαρροή.
      Δεν διαπιστώθηκε τέτοια διαρροή από το Δεκέμβριο, που έφυγε η συγκεκριμένη εταιρία που ανέλαβε την απάντληση των καυσίμων και τον καθαρισμό των ακτών. Έχετε δίκιο ότι κάποιες νέες ποσότητες βαμβακόσπορου πηγαίνουν στην ακτή και προσκολλούνται. Θα γίνει νέος καθαρισμός, θα λάβουμε όλα εκείνα τα μέτρα που χρειάζονται, για να είμαστε εξασφαλισμένοι, για περιβαλλοντικούς λόγους. 
      Ξεκινήσαμε άμεσα τις διαδικασίες, σε συνεργασία με τα Υπουργεία Εθνικής Άμυνας, ΠΕ.ΧΩ.Δ.Ε., Εσωτερικών, Δημόσιας Διοίκησης και Αποκέντρωσης, για να δούμε μέσα στα πλαίσια της νομιμότητας –υπάρχει ένας νόμος τον οποίο δεν μπορούμε να παρακάμψουμε, παρά την καλή διάθεση που υπάρχει από το Υπουργείο Εμπορικής Ναυτιλίας- το θέμα της απομάκρυνσης του ναυαγίου. 
      Σας ευχαριστώ.
      ΣΑΒΒΑΣ ΕΜΙΝΙΔΗΣ:  Κύριε Υπουργέ, αν δεν φύγει το πλοίο μέχρι το Μάρτη, θα υπάρχει πρόβλημα. 
      ΠΡΟΕΔΡΕΥΩΝ (Γεώργιος Σούρλας): Κύριε Εμινίδη -είσθε νέος Βουλευτής, το αντιλαμβάνομαι, εύχομαι καλή σταδιοδρομία- ο Κανονισμός δεν επιτρέπει να κάνετε παρέμβαση. Μπορείτε, όμως, να συζητήσετε με τον κύριο Υπουργό στο γραφείο του. 
      Δεύτερη είναι η με αριθμό 402/30.1.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Χρυσοχοϊδη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με τους απολυμένους των εργοστασίων του ομίλου «ΚΛΩΝΑΤΕΞ» στη Νάουσα κ.λπ..
      Η επίκαιρη ερώτηση του κ. Χρυσοχοϊδη έχει ως εξής:
      «Οι απολυμένοι εργαζόμενοι στα εργοστάσια του ομίλου «ΚΛΩΝΑΤΕΞ» στη Νάουσα (δηλαδή των εταιριών «Κλωστήρια Ναούσης Α.Ε.» και «FANCO Α.Ε»,. πρώην «TRICOLAN») είχαν επανειλημμένα εισπράξει τις διαβεβαιώσεις του Υφυπουργού Απασχόλησης και Κοινωνικής Προστασίας κ. Γ. Γιακουμάτου ότι θα ληφθούν μέτρα για την αποτροπή του οικονομικού και κοινωνικού αφανισμού τους. Η τελευταία υπόσχεση όριζε ως προθεσμία για τη λήψη αυτών των μέτρων της 15/12/2005, η οποία αργότερα μετετέθη για τις αρχές Ιανουαρίου 2006. Με δεδομένο ότι ενάμιση μήνα αργότερα η Κυβέρνηση δεν είχε προβεί σε καμία ενέργεια, τη στιγμή μάλιστα που έχει κατ’ επανάληψη υπαγάγει ρυθμίσεις για τους απολυμένους από άλλες βιομηχανίες (π.χ. «Ναυπηγεία», «Μεταλλεία Αμιάντου Β. Ελλάδας», «ΕΛΕΝΙΤ» κ.λπ.) σε νόμους (2941/2001 και 3408/2005), χωρίς όμως να έχει αποδεχθεί αίτημα των απολυμένων του ομίλου «ΚΛΩΝΑΤΕΞ» για αντίστοιχες ρυθμίσεις.
      Ερωτάται ο κύριος Υπουργός:
      1. Πώς προτίθεται η Κυβέρνηση να αντιμετωπίσει την απειλή του οικονομικού και κοινωνικού αφανισμού των απολυμένων εργαζομένων από τα εργοστάσια του ομίλου «ΚΛΩΝΑΤΕΞ»;
      2. Ποιες είναι οι θέσεις και οι προθέσεις της Κυβέρνησης έναντι των προτάσεων για ρυθμίσεις που υπέβαλαν σ’ αυτήν τα Σωματεία Εργαζομένων της Τρικολάν και των Κλωστηρίων Β’ Νάουσας καθώς και το Εργατικό Κέντρο Νάουσας;»
      Στην επίκαιρη ερώτηση του κ. Χρυσοχοϊδη θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η περιοχή της συμπαθούς Νάουσας, μία περιοχή που ήταν ισχυρά εξαρτημένη από τον κλάδο της κλωστοϋφαντουργίας, διέρχεται μία κρίση. Η κρίση αυτή δεν προήλθε το τελευταίο εικοσάμηνο,  υπάρχει εδώ και μια δεκαετία. Και πράγματι, περνάει μεγάλη κρίση απασχόλησης ειδικά ο Δήμος Νάουσας και γενικότερα ο Νομός Ημαθίας. 
      Θα πω τι έκανε η Κυβέρνηση, διότι βλέπω με θλίψη μου να προβάλλεται τηλεοπτικά η ανεργία στη Νάουσα, αλλά δεν προβάλλεται το σύνολο των πολιτικών που έχει αναπτύξει η Κυβέρνηση, παρά μεμονωμένα περιστατικά. Χθες κάποια είπε:  «Ζούμε από τις 15 Νοέμβρη, που μπήκαμε την ανεργία εκατόν δεκαπέντε άτομα, μόνο με το επίδομα ανεργίας των 330 ευρώ». Βέβαια, αποσιωπά τα 700 ευρώ που πήρε στις 15 Δεκεμβρίου ως έκτακτο επίδομα, πέραν του επιδόματος ανεργίας. 
      Να γίνω ουσιαστικός: Κύριε Χρυσοχοϊδη, υπάρχει ένα ολοκληρωμένο σχέδιο δράσης για την καταπολέμηση της ανεργίας στο Νομό Ημαθίας από το Υπουργείο Οικονομίας και Οικονομικών. Ανακοινώθηκε χθες από το Υπουργείο Οικονομίας και Οικονομικών. Μέχρι την ερχόμενη εβδομάδα, θα ανακοινωθεί το πρόγραμμα. Το έχω, αλλά δεν νομιμοποιούμαι να το ανακοινώσω. Είναι μια ολοκληρωμένη παρέμβαση από το Υπουργείο Οικονομίας και Οικονομικών, πέραν των πολιτικών του Υπουργείου Απασχόλησης. 
      Να δούμε τι έκανε το Υπουργείο Απασχόλησης γι’ αυτό το πρόγραμμα, διότι είναι μεν προσφιλές αντιπολιτευτικό θέμα να μιλάμε για την ανεργία στη Νάουσα, αλλά πιο εποικοδομητικό είναι να κάνουμε προτάσεις και να συμβάλουμε στο να απαλύνουμε τα προβλήματα αυτών των πολιτών:
      Πρώτον, «ΤΡΙΚΟΛΑΝ». Ογδόντα εννέα άτομα απολύθηκαν το 2004, κύριε Πρόεδρε. Ήταν μια ιστορία που ήταν δυο χρόνια κλεισμένη, πριν αναλάβουμε εμείς. Η Κυβέρνηση έδωσε τότε, στις 24/11/2004 και στις 10/2/2005, 700 και 800 ευρώ, δηλαδή 1.500 ευρώ ως έκτακτο επίδομα, πέραν του επιδόματος ανεργίας.
      Δεύτερον, έδωσε θέσεις μερικής απασχόλησης. Για την Ημαθία δόθηκαν ογδόντα οκτώ θέσεις μερικής απασχόλησης με το ν. 3250. Προσωπικά ήμουν μέλος της τριμελούς επιτροπής. Έτσι διατέθηκαν στο Δήμο της Νάουσας τριάντα οκτώ και στη Νομαρχία σαράντα άτομα.
      Ω, του θαύματος, κύριε Πρόεδρε! Το μεγάλο ενδιαφέρον των τοπικών παραγόντων είναι το εξής: Ο μεν Νομάρχης πήρε τους σαράντα και τους απορρόφησε κανονικά, ο δε Δήμαρχος –προσκείμενος στην παράταξη του κ. Χρυσοχοΐδη- δεν τους πήρε και δεν πληρώθηκαν. Θα το δώσω  για τα Πρακτικά, κύριε Χρυσοχοΐδη, για να το διαβάσετε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τι λέει το Ελεγκτικό Συνέδριο, κύριε Πρόεδρε; Έχω εδώ την έκθεση του Ελεγκτικού Συνεδρίου. Δεν πληρώνονται, ακυρώνουν το διαγωνισμό, αλλά γιατί; Λέει, λοιπόν, το εξής: «Η επιτροπή επιλογής των υποψηφίων συγκροτήθηκε εξ ολοκλήρου από αιρετά όργανα ή μέλη του Διοικητικού Συμβουλίου και όχι από υπαλλήλους του Δήμου». 
      Ποιος φταίει, κύριε Χρυσοχοΐδη, όταν ο Δήμαρχος –το καταγγέλλω επίσημα και επώνυμα- δεν προσέλαβε τους τριάντα οκτώ της «ΤΡΙΚΟΛΑΝ», ενώ στη Νομαρχία προσελήφθησαν σαράντα; Ω, του θαύματος, οι τριάντα οκτώ του Δημάρχου δεν προσελήφθησαν. Γιατί; Γιατί στην επιτροπή αξιολόγησης, κύριε Χρυσοχοΐδη, δεν έβαλε μέσω του Α.Σ.Ε.Π., όπως λέει, υπαλλήλους του Δήμου, παρά έβαλε τους «ημέτερους». Το ακύρωσε σωστά το Ελεγκτικό Συνέδριο. 
      Αυτά για την «ΤΡΙΚΟΛΑΝ». Να ζητάτε ευθύνες και να τις καταλογίζετε εκεί που αξίζει, όχι «τα εμά εμά και τα σα εμά» και όχι επειδή είναι πολιτικά «ημέτερος» ο συγκεκριμένος κύριος. 
      Κλωστήρια: Εκατόν δεκαπέντε απολύσεις, κακώς βέβαια, αλλά έγιναν από την «ΚΛΩΣΤΟΫΦΑΝΤΟΥΡΓΙΑ ΛΑΝΑΡΑ». Πότε έγινε αυτό, κύριε Χρυσοχοΐδη; Το Νοέμβριο. Τι έκανε η Κυβέρνηση, κύριε Πρόεδρε; Το επίδομα ανεργίας των 330 ευρώ, συν 700 ευρώ. Τώρα βρισκόμαστε στο Φεβρουάριο. Την άλλη βδομάδα ανακοινώνεται και η οικονομική πρόταση του Υπουργείου Οικονομίας.
      Πέρα από αυτά που λέμε, τα αντικειμενικά και ουσιαστικά...
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε. Είναι πολύ σημαντικό αυτό, γιατί έρχονται συνέχεια οι συνάδελφοι και αναφέρονται στη Νάουσα, αντί να βρούμε τρόπους να αντιμετωπίσουμε την κατάσταση.
      Πέρα από αυτά, κύριε Χρυσοχοΐδη, σας ενημερώνω ότι κάνουμε ολοκληρωμένο πρόγραμμα παρέμβασης για τετρακόσιους ανέργους στη Νάουσα, όπου την τελευταία πενταετία δίνουμε 26 ευρώ. Τα άλλα, θα τα πω στην δευτερολογία μου. 
      Πρέπει, όμως, για ένα πράγμα να είστε σίγουροι, ότι το ενδιαφέρον μας –και προσωπικά και της Κυβέρνησης- για τη Νάουσα είναι πολύ μεγαλύτερο, από ό,τι εσείς εκτιμάτε, που με τις πράξεις σας δείχνετε το αντίθετο και θα έπρεπε να εγκαλέσετε το Δήμαρχο που έχει σήμερα τριάντα εφτά απολυμένους της «ΤΡΙΚΟΛΑΝ» στον αέρα.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Χρυσοχοΐδης έχει το λόγο.
      ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε.
      Είναι πολύ βολικό και παρήγορο για εσάς, κύριε Γιακουμάτο, να ζείτε μέσα σε μια εικονική πραγματικότητα, αλλά είναι εξίσου δραματικό για εσάς, για την Κυβέρνηση σας, να βιώνετε σήμερα ένα καθεστώς αντίδρασης από τους εργαζόμενους, οι οποίοι δεν είναι όλοι τους ΠΑ.ΣΟ.Κ. –όπως ξέρετε- αλλά είναι και της Νέας Δημοκρατίας και του Κ.Κ.Ε.. Είναι πολίτες αυτής της χώρας, οι οποίοι πρέπει να σας πω ότι αυτήν τη στιγμή κάνουν κατάληψη στη Νομαρχία.
      Αν ήταν ευτυχείς από τα μέτρα σας και αν είχαν ικανοποιηθεί από τις πολιτικές σας, δεν θα ήταν δύο μέρες στη Νομαρχία ούτε θα κάθονταν τρεις μήνες τώρα μέσα στο κρύο στα εργοστάσια που έχουν κλείσει. Να λάβετε επίσης υπόψη σας ότι και το τελευταίο εργοστάσιο του ομίλου δεν λειτουργεί τους τελευταίους δύο μήνες, όπως ξέρετε. Οι εργαζόμενοι πληρώνονται, χωρίς να εργάζονται. Ελπίζω να κλείσει γρήγορα αυτό το θέμα.
      Εγώ σας καλώ να ασκήσετε το ρόλο σας ως πολιτικοί. Η πολιτική κρίνεται από την αποτελεσματικότητά της. Επαναλαμβάνω πως το γεγονός ότι σήμερα οι εργαζόμενοι βρίσκονται σε κινητοποιήσεις, σημαίνει ότι δεν έχει γίνει τίποτα, κύριε Γιακουμάτο.
      Αφήστε τις κατηγορίες για το Δήμαρχο. Το Ελεγκτικό Συνέδριο ακύρωσε τις αποφάσεις και οι άνθρωποι δεν πληρώνονται. Ο Δήμαρχος έχει πάρα πολλούς λόγους να τους προσλάβει όλους. Εσείς δεν κάνετε καλά τη δουλειά σας. Εσείς πήγατε και υποσχεθήκατε μια σειρά από μέτρα, τα οποία δεν υλοποιούνται σήμερα. Σας καλούμε, λοιπόν… 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και  Κοινωνικής Προστασίας): Ένα μέτρο πείτε μου.
      ΜΙΧΑΗΛ ΧΡΥΣΟΧΟΪΔΗΣ: Θα σας πω.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε στη δευτερολογία σας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και  Κοινωνικής Προστασίας): Έχει σημασία, κύριε Πρόεδρε. Ας μου πει ένα μέτρο. Τι υποσχέθηκα και δεν το έκανα;
      ΠΡΟΕΔΡΕΥΩΝ (Γεώργιος Σούρλας): Μη διακόπτετε τον κ. Χρυσοχοϊδη. Στη δευτερολογία, θα απαντήσετε.
      ΜΙΧΑΗΛ ΧΡΥΣΟΧΟΪΔΗΣ: Εδώ, κύριε Γιακουμάτο, πρέπει να μεταφέρετε τη ζοφερή πραγματικότητα που ζουν οι άνθρωποι και όχι τη δική σας εικονική πραγματικότητα. 
      Το ερώτημά μου είναι το εξής, κύριε Υπουργέ και θέλω να απαντήσετε, αν  μπορείτε να μου απαντήσετε, αν έχετε την εξουσιοδότηση της Κυβέρνησης. Έχετε περάσει μια σειρά από ρυθμίσεις ασφαλιστικού και συνταξιοδοτικού τύπου, όπως είναι στα «Ναυπηγεία», όπως είναι στα «Μεταλλεία Αμιάντου της Βορείου Ελλάδος», όπως είναι στην «ΕΛΛΕΝΙΤ» κ.λ.π.. Σκοπεύετε να φέρετε μια τέτοια ρύθμιση για τους συγκεκριμένους απολυμένους, πρώην εργαζόμενους στον όμιλο «ΚΛΩΝΑΤΕΞ»;Αυτό είναι το ερώτημά μου και σ’ αυτό θέλω να απαντήσετε, διότι εκεί είναι το κρίσιμο ζήτημα, αυτήν τη στιγμή τουλάχιστον. Και σας καλώ μαζί με το πακέτο μέτρων, το οποίο επιτέλους πρέπει να ανακοινώσετε για την περιοχή, να το περιλάβετε και αυτό μέσα. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Την εικονική πραγματικότητα, την εικονική οικονομία, την εικονική ανεργία, τις ζήσαμε στα τελευταία χρόνια του ΠΑ.ΣΟ.Κ., που είχε την τιμή και την ατυχία να υπηρετεί ο κ. Χρυσοχοϊδης, ειδικά στην τελευταία κυβέρνηση του «εικονικού», «πλασματικού» Πρωθυπουργού κ. Σημίτη. 
      Και γιατί το λέω αυτό, κύριε Πρόεδρε; Είναι άλλο θέμα οι άνεργοι. Οι άνεργοι δεν φταίνε σε τίποτα. Δεν είπε κανείς για τους ανέργους, κύριε Χρυσοχοϊδη, ότι είναι ευχαριστημένοι και αλί και τρισαλί, αν το πίστευε κανείς αυτό. Θα ήταν αφελής. Οι άνεργοι έχουν τα χίλια δίκια και η Κυβέρνηση προσπαθεί. Και σας ανέφερα συγκεκριμένες πολιτικές, συγκεκριμένα επιδόματα, συγκεκριμένο επίδομα ανεργίας, τη συγκεκριμένη έκτακτη επιχορήγηση που δώσαμε, την ολοκληρωμένη παρέμβαση, κύριε Χρυσοχοϊδη, για τετρακόσιους ανέργους. Μιλάμε για ογδόντα εννιά ανέργους της «ΤΡΙΚΟΛΑΝ» και άλλους εκατόν δεκαπέντε, αυτοί είναι που απελύθησαν επί των ημερών μας. Για την «ΤΡΙΚΟΛΑΝ», δύο χρόνια είχατε κλειστό το εργοστάσιο, όταν κυβερνάγατε.
      Γιατί κάνανε κατάληψη, κύριε Χρυσοχοϊδη, στη Νομαρχία, πήγε δηλαδή ο Πρόεδρος του  Εργατικού Κέντρου και πέντε-έξι άλλοι, κύριε Πρόεδρε; Ξέρετε ποιο είναι το μυστικό, τι θέλει ο κ. Χρυσοχοϊδης; Το λέει: Να κάνουμε ρυθμίσεις, όπως είχε προβεί, για παράδειγμα, η προηγούμενη Κυβέρνηση στα Ναυπηγεία. 
      ΜΙΧΑΗΛ ΧΡΥΣΟΧΟΪΔΗΣ: Και η δική σας κυβέρνηση. Λέω για τη δική σας κυβέρνηση.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για τα Ναυπηγεία, λέω. ‘Οχι, η δική μας Κυβέρνηση δεν έκανε καμία τέτοια ρύθμιση. Η «ΕΛΛΕΝΙΤ» είναι συνέχιση της παλιάς ρύθμισης.
      Τι είναι τα Ναυπηγεία, κύριε Πρόεδρε; Για να το αντιληφθεί η Εθνική Αντιπροσωπεία και ο ελληνικός λαός. Το 80% το έκανε η κ. Διαμαντοπούλου, αν δεν κάνω λάθος. Πουλήθηκαν τα Ναυπηγεία και όσοι εργαζόντουσαν, μπήκαν με 80% του συνόλου των αποδοχών, μέχρι που να βγουν στη σύνταξη. Δηλαδή έπρεπε και πρέπει ο ελληνικός λαός σε ιδιωτικές επιχειρήσεις, όταν κλείνουν αυτές,  να δίνει από τον Έλληνα φορολογούμενο πολίτη το 80%! Με την ίδια λογική, κύριε Χρυσοχοϊδη, αν δεν κάνουμε επιλεκτική πολιτική, θα έπρεπε να τα δώσουμε και στη «SEX FORM», να τα δώσουμε και στο «ΒΟΥΛΙΝΟ», να τα δώσουμε και σ’ όλους, κύριε Πρόεδρε. Άκουσον, άκουσον, σε μια δημοκρατία ευρωπαϊκή να δίνουμε το 80%! Αυτό ζητάνε. Γι’ αυτό δεν τους ικανοποιεί καμία πρόταση της Κυβέρνησης.
      ΜΙΧΑΗΛ ΧΡΥΣΟΧΟΪΔΗΣ: Δεν μου απαντάτε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και  Κοινωνικής Προστασίας): Η Κυβέρνηση, κύριε Χρυσοχοϊδη, επιδοτεί την απασχόληση. Δεν επιδοτεί κάποιον από σαράντα χρονών, όπως κάνατε εσείς εις βάρος του Έλληνα φορολογούμενου πολίτη. Γι’ αυτό και φθάσατε την οικονομία εκεί που τη φθάσατε. 
      ΜΙΧΑΗΛ ΧΡΥΣΟΧΟΪΔΗΣ: Άρα δεν θα το κάνετε αυτό;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι. Αποκλείεται αυτό, τουλάχιστον όσο είμαι εγώ εδώ. Το θεωρώ απαράδεκτο, βλάβη του δημοσίου συμφέροντος, βλάβη του ελληνικού λαού, το 80% των συνολικών αποδοχών, όταν κλείνει μια ιδιωτική επιχείρηση, να τα πληρώνει το κράτος, κύριε Πρόεδρε. Αυτό είναι απαράδεκτο! Και λέμε το εξής στους απολυμένους της Νάουσας: Από το Νοέμβριο απελύθησαν. Έχουν πάρει 700 ευρώ επίδομα, συν το επίδομα ανεργίας, συν τις ολοκληρωμένες παρεμβάσεις, οπότε μπορούν να μπουν με 26 ευρώ την ημέρα, κύριε Χρυσοχοϊδη. Μπορούν να βρουν έναν εργοδότη, τη δημοτική επιχείρηση του εκλεκτού συναδέλφου σας και φίλου σας δημάρχου. Τα 26 ευρώ την ημέρα, κύριε Πρόεδρε, είναι 650 ευρώ το μήνα. Τα δίνει αυτή η Κυβέρνηση για την τελευταία πενταετία, κύριε Χρυσοχοϊδη. Δεν το θέλετε. Ξέρετε τι θέλετε; Εκθρέψατε μια ανεργία με 80% του συνόλου των αποδοχών. Και ερωτώ: Σαν κόμμα, το ΠΑ.ΣΟ.Κ. το υιοθετεί, ναι ή όχι;
      Πείτε, λοιπόν, στον κ. Παπανδρέου να κάνετε μια ολομέλεια –ή όπως το κάνετε- και να πάρετε απόφαση ότι για τις ιδιωτικές επιχειρήσεις, όταν αυτές κλείνουν –στο  Λαναρά, στη «SEX FORM»- να δίνει η κυβέρνηση το 80% του συνόλου των αποδοχών. 
      Κύριε Χρυσοχοΐδη, την αλήθεια! Χρειάζεται αλήθεια, υπευθυνότητα, σοβαρότητα και όχι πυροτεχνήματα και στρακαστρούκες!
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της με αριθμό 412/30.1.2006 επίκαιρης ερώτησης δεύτερου κύκλου του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με τα προβλήματα που δημιουργήθηκαν στην Κεφαλλονιά και την Ιθάκη από την πρόσφατη κακοκαιρία και τη διακοπή του ηλεκτρικού ρεύματος, την αποζημίωση των πληγέντων κ.λπ.
      Αναλυτικότερα η επίκαιρη ερώτηση του κ. Κοσιώνη έχει ως εξής:
      «Τεράστιες είναι οι ευθύνες που βαραίνουν την Κυβέρνηση της Νέας Δημοκρατίας, αλλά και τις προηγούμενες του ΠΑ.ΣΟ.Κ., για τη δοκιμασία που έχουν υποβάλει το λαό της Κεφαλλονιάς και της Ιθάκης επανειλημμένα με την ακολουθούμενη αντιλαϊκή τους πολιτική, ιδιαίτερα στο πρόβλημα της αντιμετώπισης των φυσικών καταστροφών και ακόμα ειδικότερα της απρόσκοπτης, επαρκούς και ασφαλούς ενεργειακής κάλυψης των νησιών μας.
      Χωρίς ρεύμα, αλλά και χωρίς νερό, επί σειρά ημερών οι συνθήκες διαβίωσης είναι απελπιστικές και η ζωή χιλιάδων ανθρώπων στα δύο νησιά εκτίθεται σε άμεσο κίνδυνο, ενώ Κυβέρνηση και Νομαρχιακή Αυτοδιοίκηση αρνούνται να θέσουν το Νομό σε κατάσταση έκτακτης ανάγκης.
      Η διακοπή του ηλεκτρικού ρεύματος σε Κεφαλλονιά, Ιθάκη και σε άλλες περιοχές της χώρας δεν είναι πρόβλημα τεχνικό ή «θεομηνίας», όπως επιχειρείται να εμφανιστεί, αλλά πρόβλημα αμιγώς πολιτικό. Καταδεικνύει τα αποτελέσματα της πολιτικής απελευθέρωσης και ιδιωτικοποίησης της ενέργειας, που παραμελεί τη δημιουργία και τη συντήρηση των υποδομών που δεν έχουν άμεσο και μεγάλο κέρδος για το κεφάλαιο, ενώ όποιες γίνονται, στοιχίζουν στο λαό δύο και τρεις φορές περισσότερο.
      Ερωτώνται οι κύριοι Υπουργοί: 
      Γιατί δεν τέθηκαν η Κεφαλλονιά και η Ιθάκη σε κατάσταση έκτακτης ανάγκης αμέσως μόλις διαπιστώθηκε η έκταση και η σοβαρότητα της βλάβης, ώστε να ισχύσουν τα μέτρα που αυτό συνεπάγεται, όπως άμεσες οικονομικές αποζημιώσεις και οικονομικές ελαφρύνσεις στις λαϊκές οικογένειες, στους επαγγελματίες, βιοτέχνες, αγρότες κ.λπ.; Τι θα γίνει τώρα και ποια μέτρα θα ληφθούν, ώστε να υπάρξει άμεσα αποκατάσταση της ηλεκτροδότησης των νησιών;
      Ποια μέτρα σκοπεύει να πάρει η Κυβέρνηση, ώστε να μην επαναληφθούν ανάλογα φαινόμενα;»
      Στην επίκαιρη ερώτηση του κ. Κοσιώνη θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, νομίζω ότι καλώς έγινε η ερώτηση από το συνάδελφο, τον κ. Κοσιώνη, προκειμένου να διευκρινιστούν μερικά πράγματα. Και το σημαντικότερο και κεφαλαιώδους σημασίας είναι τούτο, ότι η κήρυξη ενός νομού σε κατάσταση έκτακτης ανάγκης δεν σημαίνει οικονομικές παροχές για την ανακούφιση των πληγέντων σε καμία περίπτωση. Από το νόμο προκύπτει το τι σημαίνει κήρυξη σε κατάσταση εκτάκτου ανάγκης. 
      Αφού διευκρινίσω αυτό, θέλω να πω ότι κηρύσσουμε ένα νομό σε κατάσταση εκτάκτου ανάγκης με πρόταση του Νομάρχη και απόφαση του Γενικού Γραμματέα Περιφέρειας, προκειμένου να ενεργοποιήσει η πολιτεία όλα εκείνα τα μέσα, τα οποία χρειάζονται για την αντιμετώπιση των αναγκών που προέκυψαν και δημιούργησαν την έκτακτη ανάγκη. Αυτή, όμως, η κινητοποίηση υπήρξε. Με απαγορευτικό προσέγγισε το πλοίο και πήγε τα εφόδια. Πήγαν τα C-130 με τα ηλεκτροπαραγωγά ζεύγη. Κινητοποιήθηκε όλος ο μηχανισμός, αυτό το ειδικό σώμα της Δ.Ε.Η.. Ήδη βεβαίως τώρα, που συζητείται η ερώτηση, και η Κεφαλλονιά και η Ιθάκη έχουν πλήρη ηλεκτροδότηση. Η ζημιά ήταν μεγάλη. Νομίζω ότι σε αντίστοιχη ερώτηση θα απαντήσει ο συνάδελφος κ. Σαλαγκούδης. Χρειάστηκαν ακόμη και ανταλλακτικά από το εξωτερικό. 
      Εκείνο το οποίο μπορώ να σας διαβεβαιώσω, είναι ότι κάθε Υπουργείο σε περίοδο καταστροφών παίρνει ορισμένα μέτρα. Για παράδειγμα, έγινε αναστολή των χρεών και των πληρωμών προς το δημόσιο, προς τράπεζες, δηλαδή ό,τι αφορά το Υπουργείο Οικονομίας. Το Υπουργείο Αγροτικής Ανάπτυξης έστειλε και γίνεται ήδη εξατομίκευση των ζημιών, προκειμένου να υποβληθεί η αντίστοιχη πρόταση στα  Π.Σ.Ε.Α., που όπως ξέρετε, απευθύνεται προς την Ευρωπαϊκή Επιτροπή. Το Υπουργείο Εσωτερικών άμεσα έστειλε, σε αίτημα του Νομάρχη, 250.000 ευρώ και 495.000 ευρώ στους δήμους που ζήτησαν οικονομική βοήθεια, για να αντιμετωπίσουν τις έκτακτες ζημιές που δημιουργήθηκαν και τις οποίες καλύπτει το Υπουργείο Εσωτερικών.
      Όσον αφορά τις ευρύτερης έκτασης ζημιές, αυτές θα προκύψουν από τη μελέτη του θέματος και είναι αρμόδια το Υ.ΠΕ.ΧΩ.Δ.Ε., αλλά και το Υπουργείο Εμπορικής Ναυτιλίας, αν υπάρχουν και εφόσον υπάρχουν, που απ’ ό,τι ξέρουμε, δεν υπάρχουν ζημιές στα λιμάνια.
      Κατά συνέπεια, το να κηρυχθεί ο νομός σε κατάσταση έκτακτης ανάγκης, να γίνουν επιτάξεις ιδιωτικών μέσων, να γίνουν επιτάξεις μ’  αυτήν τη διαδικασία που υπάρχει, ακόμη και ατόμων τα οποία θα κληθούν να υπηρετήσουν, δεν υπήρχε κανένας λόγος. Είμαι βέβαιος ότι οφείλεται –γιατί είδαμε σειρά ερωτήσεων- στο ότι υπάρχει η εξής παρανόηση: ότι η κήρυξη σε κατάσταση έκτακτης ανάγκης ενός νομού συμπαρασύρει ή είναι συνδεδεμένη με διάφορα μέτρα οικονομικού χαρακτήρα ή αποζημιώσεις. Δεν είναι όμως. Και τα δύο γίνονται και δεν υπήρχε κανένας λόγος να κηρυχθεί ο νομός σε κατάσταση έκτακτης ανάγκης. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Κοσιώνης έχει το λόγο. 
      ΚΟΣΙΩΝΗΣ ΠΑΝΑΓΙΩΤΗΣ (Ε΄ Αντιπρόεδρος της Βουλής): Κατ’ αρχάς, για το πρώτο σκέλος που είπατε, κύριε Υπουργέ. Το θέμα της κήρυξης σε έκτακτη ανάγκη. Όταν το Υπουργείο ή η Κυβέρνηση λέει, θα το έκανα εάν μου το ζητούσε ο νομάρχης και από την άλλη μεριά ο νομάρχης λέει, δεν είχαμε θύματα μέχρι τώρα, άρα δεν χρειάζεται, είναι κάτι τελείως διαφορετικό. Το είπατε εμμέσως. Είναι η δυνατότητα άμεσης παρέμβασης –δεν μιλάμε για τις αποζημιώσεις- και αυτό δεν έγινε. 
      Τώρα, το πότε ελήφθησαν αυτά τα μέτρα, θα μου επιτρέψετε να έχω προσωπική άποψη, γιατί ήμουν επί δύο ημέρες εκεί. Και δεν καθόμουν –και δεν το λέω για να θίξω κανέναν- σε κάποιο γραφείο για να παίρνω πληροφορίες ή να βγαίνω στην πλατεία για να δίνω συνεντεύξεις στα κανάλια, αλλά γύρισα όλες τις συνοικίες στο Ληξούρι και γύρισα έξι-επτα κεφαλοχώρια της Κεφαλλονιάς και κατάλαβα σε ποια τραγική κατάσταση ήταν οι άνθρωποι. Δεν υπάρχει καμία επαγγελματική τάξη που να μην έχει υποστεί τρομερές οικονομικές συνέπειες και υπήρχε και κίνδυνος ζωής για την αμεσότητα που λέγαμε, σε πολλές περιπτώσεις και το λέει και ο Πρόεδρος του Ιατρικού Συλλόγου και νοσοκομειακοί ιατροί κ.λπ.. 
      Τώρα, για τις υποδομές: Κύριε Υπουργέ, το ξέρετε πάρα πολύ καλά, όταν κάνουμε μια υποδομή σωστή για να εξυπηρετήσουμε τις ανάγκες, τις λαϊκές ανάγκες και μάλιστα σε μία περιοχή, όπως η Κεφαλλονιά, με ειδικές εδαφολογικές συνθήκες, το κάνουμε με τέτοιον τρόπο, ώστε να έχει μια προοπτική σαράντα-πενήντα χρόνων. Θα είναι υψηλό το κόστος και ο ελληνικός λαός το πληρώνει. Όταν δεν γίνεται όμως και γίνονται μ' αυτόν τον τρόπο τα έργα υποδομής και χρειάζονται επιδιορθώσεις με παρέμβαση και του ιδιωτικού παράγοντα, το κόστος είναι πολύ μεγαλύτερο και πάλι ο φορολογούμενος Έλληνας πολίτης το πληρώνει. 
      Το δεύτερο, που έχει μια σημασία, κύριε Υπουργέ, είναι ότι όταν κάνω έργα υποδομής, ακόμη και τα καλύτερα, έχω εναλλακτικές λύσεις. Ποιες ήταν οι εναλλακτικές λύσεις για την Κεφαλλονιά; Υπήρχε εργοστάσιο παραγωγής ρεύματος, το οποίο το κατέστρεψαν. Θέλετε η προηγούμενη κυβέρνηση; Η προηγούμενη κυβέρνηση, αλλά εσείς το χειριστήκατε το θέμα αυτό. 
      Άρα, έχει μια πολιτική, ιδεολογική και οικονομική βάση, πώς κάνω τα έργα υποδομής, για ποιους τα κάνω. Τώρα θα έχουμε απελευθέρωση της αγοράς ενέργειας, σύμπραξη δημόσιου και ιδιωτικού τομέα και καταλαβαίνουμε –η άποψη η δική μας είναι αυτή- ότι τα πράγματα θα πάνε προς το χειρότερο. 
      Όσο για τις αποζημιώσεις καταλαβαίνετε ότι είναι κάτι, το οποίο έχει μια ευρύτερη σημασία και μια προοπτική για το μέλλον. Από το απλό περίπτερο, κύριε Υπουργέ, μέχρι το μπακάλικο ή οτιδήποτε άλλο, καταλαβαίνετε ότι επί μέρες δεν είναι ότι δεν είχαν πελατεία μόνο, αλλά έχουν υποστεί ζημιές στα προϊόντα που είχαν. Άρα, το θέμα της έκτακτης ανάγκης που παίρνει μια διαφορετική χροιά, μπορούσε να το αποφασίσει η Κυβέρνηση, αλλά δεν το έκανε δικαιολογώντας αυτή της την απόφαση στον τρόπο με τον οποίο παρουσίασε το θέμα ο νομάρχης και ο κόσμος της Κεφαλλονιάς –και όχι μόνο- καταλαβαίνει τις ελλείψεις που έχουν τα χαρακτηριστικά που ανέφερα, δηλαδή τα πολιτικά, ιδεολογικά και τα οικονομικά. 
      Εκείνο που περιμένουμε να δούμε τώρα είναι πώς θα δοθούν οι οικονομικές αποζημιώσεις. Αυτά τα μέτρα που πρέπει να πάρει κανείς πρέπει να έχουν και μια προοπτική για το αύριο. Πώς θα γίνουν τα έργα υποδομής τώρα; Και αναφέρομαι στο θέμα της ηλεκτροδότησης. 
      Κλείνω και με κάτι άλλο, κύριε Πρόεδρε, γιατί η διακοπή ρεύματος είχε μεγάλες και δυσάρεστες συνέπειες. Οι κτηνοτρόφοι πήγαιναν και αγόραζαν νερό από τα πολυκαταστήματα για να ποτίσουν τα ζώα τους γιατί υπήρχε  διακοπή υδροδότησης. Τι άλλο θέλετε να σας πω; Το φτωχοκομείο και το γηροκομείο ζήταγαν παρέμβαση από το νοσοκομείο το οποίο δεν είχε τη δυνατότητα να τους τη δώσει. Κινδύνευσαν ζωές και είχαμε και θάνατο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοσιώνη. 
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ θα συμφωνήσω μ’ αυτά που είπε ο κ. Κοσιώνης, ότι πράγματι οι υποδομές δεν ήταν φτιαγμένες με τον τρόπο που έπρεπε και δεν είχαν το συντελεστή ασφαλείας –να απευθυνθώ σ’ εσάς και ως μηχανικός- ούτως ώστε να αντιμετωπίσουν ένα μεγάλης εντάσεως καιρικό φαινόμενο. Αυτό είναι αληθές και έχει ομολογηθεί απ’ όλους. Αυτά, όμως, να σας υπενθυμίσω, είναι υποδομές που έγιναν το 1986. 
      Επίσης να σας υπενθυμίσω ότι μόλις έγινε η διπλή ζεύξη –θα απαντήσει ο συνάδελφος κ. Σαλαγκούδης- τα ηλεκτροπαραγωγά ζεύγη, τα οποία υπήρχαν ως εφεδρεία, απομακρύνθηκαν και κανείς δεν ξέρει πού πήγαν. 
      Αυτό, όμως, που θέλω να πω είναι ότι ο νομός ήταν σε κατάσταση εκτάκτου ανάγκης χωρίς να ονοματιστεί, διότι όλος ο κρατικός μηχανισμός –και το περιέγραψα προηγουμένως- ενεργοποιήθηκε. Έχω –και μπορώ να σας στείλω- μέρα προς μέρα, ώρα προς ώρα τις ενέργειες που έκανε το κράτος σε αναφορά του κ. Βόσδου, του Γενικού Γραμματέα Περιφέρειας Ιονίων Νήσων. 
      Εκείνο το οποίο σας διαβεβαιώ, κύριε συνάδελφε, ως προς τις αποζημιώσεις είναι ότι εκτός από τα μέτρα που πάρθηκαν για την αναστολή των χρεών, των πληρωμών κ.λπ., στους  δήμους και στη νομαρχία, εστάλη η πρώτη δόση μέχρι να δουν και αυτοί τις ανάγκες τους για να κάνουν άμεσα τη δουλειά τους. Επίσης, γίνεται εξατομίκευση των ζημιών και για την αγροτική παραγωγή, αλλά υπάρχουν και συνεργεία που κοιτάζουν τις ζημιές που έπαθαν οι επαγγελματίες: παραδείγματος χάρη, από την καταστροφή τροφίμων λόγω ανυπαρξίας ρεύματος, που χάλασαν, δηλαδή, γιατί δεν λειτουργούσαν τα ψυγεία. 
      Αυτό που είπατε για τη ζωική παραγωγή υπάγεται κι αυτό στο Υπουργείο Γεωργίας, το οποίο συγκεντρώνει τα στοιχεία προκειμένου να κάνει το αίτημα, όπως προβλέπει ο ευρωπαϊκός κανονισμός, προς την αντίστοιχη διεύθυνση των Π.Σ.Ε.Α. στην Ευρωπαϊκή Επιτροπή. 
      Όλα αυτά γίνονται και άρα, δεν υπήρχε κανένας λόγος να κηρυχθεί ο νομός σε κατάσταση έκτακτης ανάγκης. Έπρεπε να πάρουμε ιδιωτικά αυτοκίνητα να τα επιτάξουμε; Αφού δεν τα χρειαζόμασταν. Να αναστατωθεί ο κόσμος; 
      ΠΡΟΕΔΡΕΥΩΝ (Γεώργιος Σούρλας): Επανερχόμεθα στις επίκαιρες ερωτήσεις πρώτου κύκλου. Τρίτη είναι η με αριθμό 411/30-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Ανάπτυξης και Οικονομίας και Οικονομικών, σχετικά με τις επιπτώσεις από την αύξηση της τιμής των καυσίμων κ.λπ..
      Το περιεχόμενο της επίκαιρης ερώτησης του κ. Σκυλλάκου έχει ως εξής:
      «Η αύξηση της τιμής των καυσίμων αποτελεί καθαρή ληστεία του λαϊκού εισοδήματος που γίνεται αφ’ ενός από τους μονοπωλιακούς ομίλους διύλισης και εμπορίας και αφ’ ετέρου από το κράτος μέσω της έμμεσης φορολογίας. 
      Αποτελεί παράλληλα κραυγαλέα διάψευση της κυβερνητικής προπαγάνδας για τα υποτιθέμενα οφέλη της λαϊκής κατανάλωσης που δημιουργεί ο ανταγωνισμός των ιδιωτικών ομίλων στο πλαίσιο της «απελευθερωμένης αγοράς» ενέργειας. 
      Η συγκεκριμένη επίθεση στο λαϊκό εισόδημα εκδηλώνεται την ώρα που σύμφωνα με την Εθνική Στατιστική Υπηρεσία oκτακόσιες χιλιάδες λαϊκά νοικοκυριά βρίσκονται κάτω από το όριο της φτώχειας. Την ίδια στιγμή λόγω της αύξησης της τιμής του πετρελαίου και γενικότερα των καυσίμων, το ελληνικό δημόσιο έχει αυξήσει τα έσοδά του από τη φορολογία κατά εκατοντάδες εκατομμύρια ευρώ. 
      Παράλληλα τη στιγμή που η χώρα μας παρουσιάζει αισθητά μεγαλύτερο βαθμό εξάρτησης από τις εισαγωγές πετρελαίου από τον ευρωενωσιακό μέσο όρο, δυναμώνουν οι πιέσεις διεθνών ομίλων προκειμένου να τους παραχωρηθούν τα δικαιώματα έρευνας, εξόρυξης και αξιοποίησης των πετρελαϊκών αποθεμάτων της χώρας. 
      Για τους λόγους αυτούς ερωτώνται οι κύριοι Υπουργοί:
      - Σκοπεύει και με ποια μέτρα να αναλάβει η Κυβέρνηση την κρατική  ευθύνη για την έρευνα και αξιοποίηση των πετρελαϊκών κοιτασμάτων της χώρας; 
      - Θα δρομολογήσει άμεσα τη μείωση της έμμεσης φορολογίας στα καύσιμα για την κάλυψη των λαϊκών αναγκών και ιδιαίτερα στο πετρέλαιο θέρμανσης, με στόχο την πλήρη κατάργησή της και θα προχωρήσει στην άμεση ενίσχυση των χαμηλόμισθων και των συνταξιούχων με 300 ευρώ καθώς και των ανέργων με 400 ευρώ για να αντιμετωπίσουν τα αυξημένα έξοδα για το πετρέλαιο θέρμανσης;»
      Στην ερώτηση του κυρίου συναδέλφου θα απαντήσει ο Υφυπουργός Ανάπτυξης κ. Σαλαγκούδης.
      Κύριε Υπουργέ, έχετε το λόγο. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Είναι γεγονός ότι το αποκλειστικό δικαίωμα για παραχώρηση εδαφών για έρευνα και εκμετάλλευση υδρογονανθράκων το έχει το δημόσιο. Πράγματι το δημόσιο είχε παραχωρήσει στην 100% κρατική «Δ.Ε.Π. Α.Ε.» στο παρελθόν και στη θυγατρική της, τη «Δ.Ε.Π.» εκεί, το δικαίωμα γι’ αυτές τις παραχωρήσεις. Το 1998 όμως έγινε η συγχώνευση της «Δ.Ε.Π. Α.Ε.», «Δ.Ε.Π. Έρευνα και Εκμετάλλευση Υδρογονανθράκων-ΔΕΠΕΚΥ» με τα διυλιστήρια του Ασπροπύργου και της Θεσσαλονίκης πραγματοποιώντας τον όμιλο «ΕΛ.ΠΕ. Α.Ε.» Σ’ αυτόν τον όμιλο που μετοχοποιήθηκε και εισήχθη στο Χρηματιστήριο το ελληνικό δημόσιο διαθέτει μόνο το 35% και φυσικά δεν είναι δυνατό να υπάρχει ακόμη εκεί αυτή η δυνατότητα για την παραχώρηση ελληνικών εδαφών για έρευνα και εκμετάλλευση υδρογονανθράκων.
      Έχουμε εκπονήσει ένα νομοσχέδιο για να αφαιρέσουμε ακριβώς και να επαναφέρουμε στο δημόσιο αυτήν την αρμοδιότητα. Υπήρχαν μέχρι τώρα άλλες προτεραιότητες. Το νομοσχέδιο είναι σχεδόν έτοιμο. Μέσα στο πρώτο εξάμηνο του 2006 ο προγραμματισμός του Υπουργείου θέλει να έλθει στη Βουλή αυτό το νομοσχέδιο και από κει και πέρα πλέον να προχωρήσει η παραχώρηση με πολύ αυστηρούς όρους ελληνικών εδαφών για έρευνα και εκμετάλλευση υδρογονανθράκων. Αυτοί οι όροι περιγράφονται ακριβώς στο ν. 2289/1995 για τα δικαιώματα που παραχωρούνται και που θα έχει επίσης το ελληνικό δημόσιο στην περίπτωση που η έρευνα καταλήξει να βρει πετρέλαιο και να έχουμε την εκμετάλλευση. 
      Όσον αφορά το θέμα που θίγετε, το πετρέλαιο θέρμανσης έχει το χαμηλότερο ειδικό φόρο κατανάλωσης που επιτρέπεται από την Ευρωπαϊκή Ένωση. Είναι 21 ευρώ το χιλιόλιτρο. Δεν είναι δυνατό να γίνει κάτω από 21 ευρώ το χιλιόλιτρο. Φθάσαμε σ’ αυτό το όριο και διατηρείται αυτή η χαμηλή τιμή στο πετρέλαιο θέρμανσης ούτως ώστε και τα χαμηλά εισοδήματα στις δύσκολες καιρικές συνθήκες του χειμώνα να αντιμετωπίζουν το πρόβλημα της θέρμανσης μ’ αυτό το φθηνό πετρέλαιο.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Όσον αφορά το πρώτο ζήτημα, εμείς θέλουμε η έρευνα και η εκμετάλλευση να γίνονται από το δημόσιο. Έχετε διαφορετική άποψη. Βεβαίως, είναι αυτονόητο ότι μία ιδιωτική πλέον επιχείρηση όπως είναι τα ΕΛ.ΠΕ. δεν μπορεί να έχει το δικαίωμα και να το παραχωρεί όπου θέλει. Είναι σωστό το ότι πρέπει να υπάρξει μία ρύθμιση. Το ζήτημα είναι η πρακτική των προηγούμενων κυβερνήσεων και της δικής σας που προσανατολίζεται στην αντιμετώπιση της έρευνας και της εκμετάλλευσης στηριζόμενη στους ιδιώτες, όσο αυστηροί και να είναι οι όροι –που δεν είναι ικανοποιητικοί οι όροι- και υπάρχει μεγάλο εύρος δυνατοτήτων οι όροι αυτοί να χαλαρώνουν. Εμείς είχαμε καταψηφίσει το νομοσχέδιο το 1995. Εμείς, λοιπόν, επιμένουμε σε σοβαρά ζητήματα όπως είναι το πετρέλαιο να είναι το δημόσιο μέσα και όχι οι ιδιώτες.
      Δεύτερον, υπάρχουν τρία ζητήματα και εξυπηρετούνται συγκεκριμένα συμφέροντα. Θησαυρίζουν οι εταιρείες εμπορίας, οι εταιρείες διύλισης, τα ΕΛ.ΠΕ. κυρίως με τεράστια κέρδη. Θησαυρίζει και το κράτος από τον Έλληνα φορολογούμενο διότι όταν αυξάνεται η τιμή, αυξάνεται και η έμμεση φορολογία στα καύσιμα. Έτσι γίνεται και στη θέρμανση και στη βενζίνη που χρησιμοποιούν τα αυτοκίνητα ή αλλού. Αυτό φαίνεται και στους απολογισμούς. 
      Πόσα κέρδισαν τα ΕΛ.ΠΕ., πόσα κέρδισαν οι εταιρείες πετρελαίου, πόσο αυξήθηκαν από τη έμμεση φορολογία στα καύσιμα τα έσοδα του κράτους; Δεν παίρνετε κανένα μέτρο πάνω σ’ αυτά τα ζητήματα. Δεν λέμε να εφαρμόσετε τη δική μας πολιτική, αλλά είμαστε σε μία περίοδο πολύ αυξημένων τιμών και χαμηλών εισοδημάτων και είμαστε μέσα στο χειμώνα. 
      Τρία πραγματάκια ζητάμε: Πρώτον, επίδομα θέρμανσης πιο αυξημένο για τους άνεργους, λίγο χαμηλότερο για τα φτωχά λαϊκά στρώματα. Δεν μας απαντήσατε καθόλου. 
      Αρνείστε –αδικαιολόγητα, μπορώ να πω- για να μη βγάλετε ένα κομμάτι από τον κρατικό προϋπολογισμό. Υπάρχουν τα Π.Σ.Ε.Α., δώστε από εκεί. Δεν θα βρω εγώ τον τρόπο από πού θα τα δώσετε.
      Το δεύτερο ζήτημα είναι το εξής: Όσον αφορά στην έμμεση φορολογία, λέτε ότι σας απαγορεύει για το πετρέλαιο θέρμανσης παρακάτω. Εμείς έχουμε άποψη. Πρώτα είναι το συμφέρον του λαού και των φτωχών λαϊκών στρωμάτων. Δύο εκατομμύρια Έλληνες είναι κάτω από το όριο της φτώχειας. Πρωτεύουν αυτά τα συμφέροντα και μετά έρχεται η πειθαρχία στα όρια που μας βάζει η Ευρωπαϊκή Ένωση.
      Το τρίτο ζήτημα είναι το εξής: Θησαυρίζουν ή δεν θησαυρίζουν τα ΕΛ.ΠΕ. και οι εταιρείες εμπορίας; Τι φορολογία βάζετε σ’ αυτούς; Κάντε ειδική φορολογία σ’ αυτούς. Δεν μπορεί να αυξάνουν τα κέρδη τους σε βάρος των εργαζομένων και ιδιαίτερα των φτωχών λαϊκών στρωμάτων και να λέτε «ναι» στα κέρδη, «ναι» στην υψηλή φορολογία, «όχι» στο επίδομα. Αυτό είναι ανάλγητη πολιτική. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σκυλλάκο.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, χαίρομαι που και το Κομμουνιστικό Κόμμα συμφωνεί ότι πρέπει το δικαίωμα για την παραχώρηση εδαφών για έρευνα και εκμετάλλευση των υδρογονανθράκων να φύγει από τα ΕΛ.ΠΕ. και να έλθει και πάλι στο δημόσιο. Πολύ σύντομα θα έχετε την ευκαιρία να ψηφίσετε το αντίστοιχο νομοσχέδιο που θα καταθέσουμε εδώ στη Βουλή, κύριε Σκυλλάκο.
      ΑΝΤΩΝΗΣ ΣΚΥΛΛΑΚΟΣ:  Δεν είπαμε μόνο αυτό, κύριε Υπουργέ.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Το δεύτερο που θέλω να πω είναι ότι η Ευρωπαϊκή Ένωση –η οποία, σημειωτέον, από το 1994 εφαρμόζει μία πολιτική απεξάρτησης από το πετρέλαιο- απεξαρτήθηκε κατά 50%, ενώ στη χώρα μας, δυστυχώς, παραμείναμε το ίδιο εξαρτημένοι από το πετρέλαιο, όπως ήμασταν και το 1994. Θα έλεγε κανείς ότι αυτό είναι μία συναλλαγματική αιμορραγία στην οικονομία μας.
      Η τάση που επικρατεί και που μας επιβάλλεται από την Ευρωπαϊκή Ένωση, είναι να αυξηθεί ο ειδικός φόρος κατανάλωσης. Και θα αυξάνεται προοδευτικά. Ήδη, ανακοινώθηκε το 2006, γιατί πρέπει να προσαρμοστούμε πλήρως μέχρι το 2010 σ’ αυτόν τον ειδικό φόρο κατανάλωσης τον κατώτερο που είναι για το πετρέλαιο κίνησης.
      Στο πετρέλαιο θέρμανσης, σας είπα ότι έχουμε το κατώτερο όριο. Έναντι των 245 ευρώ το χιλιόλιτρο που είναι ο ειδικός φόρος κατανάλωσης για το πετρέλαιο κίνησης, στο πετρέλαιο θέρμανσης είναι μόνο 21 ευρώ το χιλιόλιτρο. Άρα, έχουμε χαμηλή τιμή στο πετρέλαιο θέρμανσης. 
      Θα πρέπει να σας πω δε ότι οποιαδήποτε προσπάθεια προς την Ευρωπαϊκή Ένωση για μείωση των ειδικών φόρων κατανάλωσης, βρίσκει τείχος. 
      Είπατε ότι προέχει η ανακούφιση των χαμηλών στρωμάτων, παρά η πειθαρχία προς την Ευρωπαϊκή Ένωση. Δεν πρόκειται περί πειθαρχίας. Εάν παραβιάσουμε αυτές τις οδηγίες της Ευρωπαϊκής Ένωσης, θα πληρώσουμε πάρα πολύ ακριβό πρόστιμο. Και ποιος θα το πληρώσει; Θα το στερηθεί πάλι ο ελληνικός λαός. Επομένως όταν μιλάμε για πειθαρχία, πρέπει να καταλαβαίνουμε τι λέμε. 
      Όσο για το επίδομα στο πετρέλαιο θέρμανσης, νομίζω ότι είναι θέμα του Υπουργείου Οικονομίας φυσικά. Έχει τοποθετηθεί και ο Υπουργός Οικονομίας και ο Πρωθυπουργός και γι’ αυτόν ακριβώς το λόγο είναι περιττό να τοποθετηθώ και εγώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ, κύριε Υπουργέ.
      Εισερχόμαστε στη συζήτηση της με αριθμό 410/30.1.2006 τέταρτης επίκαιρης ερώτησης της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Ανάπτυξης και Εσωτερικών, Δημόσιας Διοίκησης και Αποκέντρωσης, σχετικά με τα προβλήματα που δημιουργήθηκαν στην Κεφαλλονιά και στην Ιθάκη με τη διακοπή του ηλεκτρικού ρεύματος από την πρόσφατη κακοκαιρία κ.λπ.. 
      Αναλυτικότερα η ερώτηση της κυρίας συναδέλφου έχει ως εξής:
      «Η χώρα για μια ακόμα φορά αντιμετώπισε με την κακοκαιρία τεράστια προβλήματα, αποτέλεσμα της έλλειψης βασικών υποδομών, συντονισμού των υπηρεσιών και λειτουργικής διασύνδεσής τους με την Αυτοδιοίκηση. Κρισιμότερο από τα προβλήματα αναδείχθηκε η ολιγωρία της Κυβέρνησης, του κρατικού μηχανισμού και της Δ.Ε.Η. για την αντιμετώπιση της καταστροφής του δικτύου ηλεκτροδότησης και για τη στοιχειώδη ανακούφιση των κατοίκων των νησιών Κεφαλλονιάς και Ιθάκης. Η πτώση των πυλώνων της Δ.Ε.Η. και στις δύο γραμμές που τροφοδοτούν από βορρά και νότο τον Υ/Σ της Κεφαλλονιάς και οι εκτεταμένες ζημιές στα δίκτυα μέσης και χαμηλής τάσης, οδήγησαν στη συνέχεια σε γενική διακοπή της ηλεκτροδότησης των δύο νησιών, όπως και σε σωρεία παράπλευρων προβλημάτων και ελλείψεων. Οι ρυθμοί διέγερσης των κρατικών υπηρεσιών για να αμβλυνθούν οι δυσμενείς για τους κατοίκους των δύο νησιών συνθήκες ήταν προκλητικά αργές έως απαράδεκτες. Αλλά και ο νομάρχης, για επικοινωνιακούς λόγους, απέφυγε να ζητήσει την κήρυξη του νησιού σε έκτακτη ανάγκη. Έτσι, οι πολυπαθείς κάτοικοι των δύο νησιών έχασαν κάθε παροχή ζωτικών υπηρεσιών, ακόμα και των στοιχειωδών, για την επιβίωσή τους σε συνθήκες κακοκαιρίας και ψύχους. Η Κυβέρνηση και ο νομάρχης σε τοπικό επίπεδο, επεχείρησαν να αποκρύψουν αρχικά την κατάσταση και μετά από πέντε ημέρες σκοτάδι και δύο χωρίς νερό, έχουν εξαγγείλει ένορκη διοικητική εξέταση, για να περιορίσουν το πολιτικό κόστος.
      Μετά τα παραπάνω, ερωτώνται οι κύριοι Υπουργοί: 
      1. Γιατί η Δ.Ε.Η. δεν είχε λάβει μέτρα ελέγχου και ενίσχυσης του δικτύου στην περιοχή από την προηγούμενη πτώση πυλώνων το 1993; Είναι αλήθεια ότι οι βλάβες σταθμών, υποσταθμών και δικτύων έχουν αυξηθεί τα τελευταία χρόνια (2001-2204) λόγω μειωμένης συντήρησης και περικοπών στις επενδύσεις της Γενικής Διεύθυνσης Διανομής της Δ.Ε.Η.;
      2. Γιατί ο κρατικός μηχανισμός ή η Δ.Ε.Η. δεν διαθέτουν εφεδρικές κινητές μονάδες παραγωγής ηλεκτρικού ρεύματος μεγάλης ισχύος (5-10MW), ώστε να καλύπτονται εγκαίρως έκτακτες ηλεκτροδοτήσεις, ιδιαίτερα στις νησιωτικές περιοχές;
      3. Γιατί η Κυβέρνηση δεν προχώρησε αμέσως, με δική της πρωτοβουλία, στην εφαρμογή σχεδίου έκτακτης ανάγκης, όταν ενημερώθηκε για το black-out και τα παράπλευρα προβλήματα; Ποια θα είναι τα μέτρα αποκατάστασης, ενίσχυσης και αποζημιώσεων στους πληγέντες;».
      Στην ερώτηση της κ. Ξηροτύρη-Αικατερινάρη θα απαντήσει ο Υφυπουργός Ανάπτυξης, κ. Σαλαγκούδης.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, είναι γεγονός ότι την Κεφαλλονιά, όπως βέβαια και όλη τη χώρα, έπληξε ένα ακραίο καιρικό φαινόμενο. Είναι γεγονός ότι στη χώρα μας δεν είμαστε συνηθισμένοι σε τέτοια ακραία καιρικά φαινόμενα και αυτό ήταν ένα καιρικό φαινόμενο που δεν υπήρχε παρόμοιό του για πολλές τουλάχιστον δεκαετίες πίσω.
      Παρά το γεγονός ότι το ηλεκτρικό δίκτυο της Δ.Ε.Η., όπως φάνηκε, άντεξε σε πολύ σημαντικό βαθμό σε όλη την υπόλοιπη επικράτεια, ιδιαίτερα στην περιοχή αυτή δεν άντεξε. Και θα πρέπει να πούμε ότι η Δημόσια Επιχείρηση Ηλεκτρισμού έχει εξήμισι εκατομμύρια πελάτες, εξήμισι εκατομμύρια συνδέσεις. Από αυτές, λοιπόν, τις εξήμισι εκατομμύρια συνδέσεις μόνον λίγες χιλιάδες που ήταν στην Κεφαλλονιά υπέστησαν τη μεγάλη αυτή ζημιά.
      Πράγματι, η ζημιά είχε ξανασυμβεί στην Κεφαλλονιά το 1993. ‘Εκτοτε έγιναν κάποιες διορθωτικές παρεμβάσεις στο δίκτυο, αλλά απεδείχθη ότι δεν ήσαν ικανοποιητικές. 
      Είναι γεγονός ότι όταν και εγώ θήτευα στα έδρανα της αντιπολίτευσης επέκρινα την τότε κυβέρνηση και τη διοίκηση της Δ.Ε.Η. ακριβώς για την οικονομία, μετά τη μετοχοποίησή της, που έκανε σε ζητήματα συντήρησης. Φαίνεται και από την έρευνα που έχουμε τώρα πραγματοποιήσει ότι υπήρξαν αρκετά ελλείμματα σχετικά μ’ αυτήν τη συντήρηση. Κάναμε πολύ σημαντικές δαπάνες, τόσο το 2004 εν όψει των Ολυμπιακών Αγώνων, όσο και το 2005. Λειτουργεί επί μονίμου βάσεως, συνεδριάζουσα κάθε εβδομάδα, μερικές φορές εβδομάδα παρά εβδομάδα, η Επιτροπή Επάρκειας που αποτελείται απ’ όλα τα στελέχη της Δ.Ε.Η. και στελέχη του Υπουργείου Ανάπτυξης υπό την προεδρία μου, η οποία βλέπει όλες τις ελλείψεις και προγραμματίζει για το πώς θα έχουμε αντίστοιχα αξιόπιστη ηλεκτροδότηση. 
      Επίσης είναι γεγονός ότι η παρέμβαση που έγινε στην Κεφαλλονιά ήταν πολύ σημαντική. Από τα Μέσα Μαζικής Ενημέρωσης μπορεί να παρουσιάστηκε μια διαφορετική εικόνα, αλλά στην πραγματικότητα υπήρξε και άμεση επέμβαση, όσο επέτρεπαν οι καιρικές συνθήκες, τις οποίες δεν πρέπει να τις ξεχνάμε, αλλά και ταυτόχρονα μια συντονισμένη ενέργεια αντιμετώπισης του προβλήματος. 
      Πρέπει να πω ότι και πριν την ολοκληρωτική αντιμετώπιση που έγινε την Κυριακή -παρά τον προγραμματισμό της Δ.Ε.Η. που ήταν για την Τρίτη ή την Τετάρτη, εντούτοις το πετύχαμε την Κυριακή- και το προηγούμενο χρονικό διάστημα, με άλλου είδους παρεμβάσεις, καταφέραμε και ηλεκτροδοτήσαμε μερικώς την Κεφαλλονιά, φθάνοντας την Παρασκευή να ηλεκτροδοτούμε εκ περιτροπής περίπου το 60% της Κεφαλλονιάς και της Ιθάκης.
      Θέλω να πω, λοιπόν, ότι επενέβημεν εκεί με αποφασιστικότητα. Την Τρίτη ξημερώνοντας το πρωί, αφού στις 02.00’ είχε γίνει η διακοπή, παρά την απαγόρευση του απόπλου στάλθηκαν τα πρώτα συνεργεία που εντόπισαν τη βλάβη και ξεκίνησαν τις εργασίες αποκατάστασης. Την Τετάρτη είχε γίνει ήδη η υποβάθμιση των υπογείων καλωδίων, ούτως ώστε να συνδεθούν στη χαμηλή τάση και άρχισαν προαιρετικά να ηλεκτροδοτούνται κάποια χωριά. Νοσοκομεία, υδραγωγεία, δεν αντιμετώπισαν πρόβλημα, διότι με γεννήτριες που έφθαναν συνεχώς, παρείχαμε τη δυνατότητα να μπορούν να λειτουργούν.
      Φυσικά, ήταν καθοριστική η δική μου παρέμβαση την Παρασκευή. Το Σάββατο ολοκληρώθηκε το δίκτυο, την Κυριακή το μεσημέρι έγινε η ηλέκτριση και πλέον η Κεφαλλονιά και η Ιθάκη ηλεκτροδοτούνται.
      Επειδή στην ερώτησή σας αναφέρεσθε στις γεννήτριες που είχαν απομακρυνθεί, θα πρέπει να πω ότι, όταν το διασυνδεδεμένο σύστημα οπουδήποτε ηλεκτροδοτείται με το Ν -1, δηλαδή από δύο πλευρές, τότε δεν χρειάζεται να υπάρχει απόθεμα ηλεκτρογεννητριών. Βεβαίως, αυτά συμβαίνουν. Εάν, όμως, αυτό γινόταν σε όλη την Ελλάδα, τότε το κόστος του ηλεκτρικού ρεύματος θα ήταν τρεις φορές σαν και αυτό που είναι σήμερα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει η κ. Ασημίνα Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, δεν θα συμφωνήσω με τον κύριο Υπουργό στο ότι το θέμα είναι στατιστικό, ότι δηλαδή από τις τόσες χιλιάδες πελάτες της Δ.Ε.Η δεν πειράζει για σαράντα χιλιάδες που έμειναν επί μια εβδομάδα στο ψύχος και στην κακοκαιρία χωρίς ρεύμα, όπως επίσης δεν θα συμφωνήσω στο ότι άλλαξε πολιτική η σημερινή Κυβέρνηση στα θέματα συντήρησης του δικτύου. 
      Όλα αυτά επισημαίνονται και από τον προηγούμενο πρόεδρο. Τα μεγάλα προβλήματα επισημάνθηκαν και θα σας θυμίσω ότι και εμείς, αλλά και εσείς, κατά την άσκηση του κοινοβουλευτικού ελέγχου επισημαίναμε πως μετά από τη μετοχοποίηση της Δ.Ε.Η τα θέματα συντήρησης έχουν υποχωρήσει πάρα πολύ. Μάλιστα, στο διάστημα 2000-2003 οι διακοπές στο δίκτυο χαμηλής τάσης, που έπλητταν κυρίως τους μικρούς και ευάλωτους καταναλωτές, είχαν αυξηθεί περίπου κατά 25%. 
      Επομένως υπάρχει ανάγκη συστηματικής αντιμετώπισης αυτών των προβλημάτων και για τα δίκτυα υψηλής τάσης, τα οποία επέδειξαν μια καλύτερη συμπεριφορά στις άλλες περιοχές, αλλά δεν δικαιολογείστε, γιατί μόλις το 1993 στην Κεφαλλονιά είχατε αντίστοιχο φαινόμενο και από εκεί και πέρα δεν πήρατε τα μέτρα σας. 
      Βεβαίως εγώ δεν θα συμφωνήσω με το επιχείρημα ότι, επειδή συνδέθηκε με δύο βρόγχους η Κεφαλλονιά, έπρεπε να φύγει η μονάδα αεριοστροβίλων που υπήρχε στην Κεφαλλονιά. Κανείς δεν δίνει εξηγήσεις εδώ γι’ αυτό το θέμα. Είστε και εσείς υπεύθυνοι σαν νέα Κυβέρνηση να μας δώσετε εξηγήσεις γιατί έφυγε αυτή η μονάδα. Εγώ σας μιλώ για τις ευάλωτες περιοχές και όχι για όλη τη χώρα, όπου πάρα πολύ εύκολα μπορεί να φθάσει μία γεννήτρια. Σας μιλώ για τις νησιωτικές περιοχές που πρέπει να υπάρχουν μονάδες έκτακτης ανάγκης. 
      Τέτοια φαινόμενα αντιμετωπίζονται από τα άλλα κράτη και έχουμε σημαντική εμπειρία. Για παράδειγμα, στη Γαλλία χρησιμοποιούν τις εφεδρικές γεννήτριες. Δεν είναι δυνατόν σε νησιωτικές περιοχές, όπως είναι η Κεφαλλονιά και η Ιθάκη, να φθάσετε εσείς την Παρασκευή ή το Σάββατο, να μην έχει φθάσει τίποτα άλλο μέχρι τότε και η χώρα μας να πρωτοτυπήσει στο να παραγγείλει γεννήτριες μετά την πέμπτη μέρα της κακοκαιρίας από την Ολλανδία ή από κάπου αλλού. Είναι δυνατόν νοσοκομεία ή άλλες ευαίσθητες μονάδες κ.λπ., κυρίως στις νησιωτικές περιοχές, να είναι έτσι χωρίς καμία βοήθεια, όταν η χώρα μας με τους Ολυμπιακούς Αγώνες –δόξα τω Θεώ!- είχε και πρόσθετες γεννήτριες και πολλά άλλα θέματα; Δεν δικαιολογείστε σαν Κυβέρνηση, δεν δράσατε ακαριαία και ήταν απαράδεκτη η καθυστέρησή σας. Δράσατε μετά την υποχώρηση της κακοκαιρίας και αφού οι κάτοικοι είχαν και έχουν υποστεί πάρα πολλές ζημιές.
      Επειδή άκουσα προηγουμένως και την απάντηση του Υφυπουργού Εσωτερικών, εγώ θέλω να σας πω ότι πρέπει να βρεθεί τρόπος να αποκατασταθούν αυτές οι ζημιές. Δεν είναι δυνατόν να λέμε ότι τυπικά δεν προβλέπεται από την κήρυξη έκτακτης ανάγκης το ένα ή το άλλο. Υπάρχουν σημαντικές επιπτώσεις στους κατοίκους και απαιτούνται αποζημιώσεις, ιδιαίτερα για το ζωικό και φυτικό κεφάλαιο, για τις μικρομεσαίες επιχειρήσεις, ούτως ώστε να μπορέσει να ανακάμψει ο νομός με ουσιαστικά έργα από δω και πέρα όσον αφορά και την τουριστική και την αναπτυξιακή του προσπάθεια.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Ανάπτυξης κ. Σαλαγκούδης.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, είναι γεγονός ότι η επέμβαση στην Κεφαλλονιά ήταν άμεση -όσο το επέτρεπαν οι καιρικές συνθήκες- και αποτελεσματική.
      Για όσους θέλουν να βλέπουν τα πραγματικά γεγονότα και όχι αυτά τα εικονικά που παρουσιάζουν ιδιαίτερα το τελευταίο διάστημα τα Μέσα Μαζικής Ενημέρωσης. 
      ΠΡΟΕΔΡΕΥΩΝ (Γεώργιος Σούρλας): Παρακαλούνται οι κύριοι Υπουργοί στα έδρανα των Βουλευτών να κάνουν ησυχία. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ηλεκτρογεννήτριες: μεταφέρθηκαν στην Κεφαλλονιά είκοσι έξι γεννήτριες, πριν παραγγελθούν αυτές που παραγγέλθηκαν στην Ολλανδία και ήρθαν για παν ενδεχόμενο αποτυχίας ηλέκτρισης, και έπεσαν εκεί την Κυριακή για να δώσουν πραγματικά την ηλέκτριση τη Δευτέρα. Ήταν το δεύτερο σενάριο που ανέλυσα στα Μέσα Μαζικής Ενημέρωσης. Επομένως  δεν υπήρχε απ’ αυτή την άποψη. 
      Ως προς το να παραμείνουν εκεί ο σταθμός και οι γεννήτριες θέλω να πω ότι δεν χρειάζεται όταν διασυνδέεται ένα νησί ή οποιοσδήποτε τόπος με βρόγχο όπως ακριβώς γίνεται στη Λευκάδα, στην Κεφαλλονιά και τη Ζάκυνθο, που ηλεκτροδοτούνται από το Άκτιο αφ’ ενός και από την άλλη μεριά από την Κυλλήνη. Αν πέσει το νότιο τμήμα, από την Κυλλήνη δηλαδή, η ηλεκτροδότηση συνεχίζεται απρόσκοπτη από το βορρά, από το Άκτιο. Αν πέσει το Άκτιο, έχουμε την Κυλλήνη. Το να  πέσουν και τα δυο είναι στατιστικώς απίθανο. Και αυτοί είναι  οι ηλεκτρικοί κανόνες που ισχύουν σ’  ολόκληρο τον κόσμο. 
      Μην ξεχνάμε ότι μπορούσαμε να κάνουμε πάρα πολλά πράγματα. Να κάνουμε ένα πολυτελέστατο  δίκτυο αλλά ο ελληνικός λαός θα πλήρωνε την ακρίβεια αυτού του δικτύου. Αν έχουμε από δυο μεριές και σταθμό σε ολόκληρη την επικράτεια -γιατί δεν μπορεί να ισχύει μόνο σε μια περιοχή- τότε σας είπα ότι η τιμή του ηλεκτρικού ρεύματος θα είναι τριπλάσια. Άρα, λοιπόν, δεν είναι δυνατόν αυτό να γίνει. 
      Όσον αφορά δε στις αποζημιώσεις: αναφερθήκατε στη φυτική και ζωική παραγωγή. Αμέσως από την Τετάρτη κιόλας, βγήκε δελτίο Τύπου από το Υπουργείο Αγροτικής Ανάπτυξης και έγινε πρώτα μια συνολική και γενική εκτίμηση και από εκεί και πέρα ενεργοποιήθηκαν για όσους ανήκουν στον ΕΛ.Γ.Α., οι κανονισμοί του ΕΛ.Γ.Α.. Να κάνουν τις αιτήσεις τους και μετά από δώδεκα μέρες οι εκτιμητές του ΕΛ.Γ.Α. εκτιμούν πλέον τη φυτική παραγωγή. Έχει δηλωθεί ότι όσες αποζημιώσεις είναι στον ΕΛΓΑ φυτικής και ζωικής παραγωγής αυτές θα αποδοθούν στους δικαιούχους τρεις μήνες μετά τη συγκομιδή. 
      Όσον αφορά στις υπόλοιπες αποζημιώσεις σε στάνες ή άλλες κτηνοτροφικές ή γεωργικές εγκαταστάσεις αυτές θα καταγραφούν, θα γίνει έκθεση προς την Ευρωπαϊκή Ένωση και θα επιδιωχθεί η αποζημίωσή τους από τα Π.Σ.Ε.Α.. 
      Επίσης πάρθηκαν μέτρα από το Υπουργείο Οικονομίας, πάρθηκαν μέτρα από το Υπουργείο Εσωτερικών, οικονομική ενίσχυση ήδη έχει δοθεί στην Nομαρχιακή Aυτοδιοίκηση όπως είπε προηγουμένως ο Υφυπουργός Εσωτερικών και η Κυβέρνηση έδειξε τη στοργή της με κάθε τρόπο. 
      Παράλληλα όταν ηλεκτρίστηκε πλέον κάλεσα τους δημάρχους και συζήτησα μαζί τους, κατέγραψα τα προβλήματα που έχουν θέσει, τους είπα ότι θα πρέπει να καταγράψουν αυτές ακριβώς τις ανάγκες που κάθε δήμος έχει και μέσω του προέδρου της Τ.Ε.Δ.Κ. και της νομαρχίας να δοθούν στο Υπουργείο Εσωτερικών για να μελετήσει η Κυβέρνηση ποιες δράσεις ανακούφισης των πληγέντων σε κάθε δήμο θα μπορούσε να πάρει. Περιμένουμε την έκθεση και της Τ.Ε.Δ.Κ. και της Nομαρχιακής Aυτοδιοίκησης για να δούμε από εκεί και πέρα τι συμπληρωματικά μέτρα, πέραν αυτών που έγιναν, μπορούμε να πάρουμε. 
      Έχουμε αναστείλει όλες τις ληξιπρόθεσμες οφειλές, τόσο προς τις τράπεζες όσο προς την εφορία όσο και προς τα ασφαλιστικά ταμεία. Νομίζω ότι ήταν ένα πακέτο μέτρων πολύ σημαντικό που ανακούφισε πράγματι την Κεφαλλονιά που δοκιμάστηκε αυτές τις μέρες των ακραίων καιρικών φαινομένων. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε.
      Επίκαιρες ερωτήσεις δεύτερου κύκλου:
      Ερχόμαστε στη συζήτηση της υπ’ αριθμόν 398/30-1-2006 πρώτης επίκαιρης ερώτησης του Βουλευτή του Πανελλήνιου Σοσιαλιστικού Κινήματος, κ. Χρήστου Πρωτόπαπα προς τον Υπουργό Ανάπτυξης, σχετικά με τη χορήγηση αδειών επαγγελματία πωλητή λαϊκών αγορών σε αλλοδαπούς μικροπωλητές που δουλεύουν νόμιμα στη χώρα μας κ.λπ.
      Αναλυτικότερα η ερώτηση του κ. Πρωτόπαπα έχει ως εξής:
      «Σύμφωνα με το άρθρο 29 του ν. 3377 υπουργική απόφαση καθορίζει τους όρους, τις προϋποθέσεις και τις διαδικασίες για τη χορήγηση αδειών επαγγελματία πωλητή λαϊκών αγορών, σε όσους κατέχουν άδεια άσκησης υπαίθριου στάσιμου εμπορίου ισχύουσα μέχρι και 30.6.2005.
      Στην Υ.Α. του Υφυπουργού Ανάπτυξης και συγκεκριμένα στο άρθρο 1 εξαιρούνται από την ως άνω διάταξη αλλοδαποί μικροπωλητές που δουλεύουν νόμιμα στη χώρα μας και οι οποίοι ως τώρα κατείχαν νόμιμα άδειες ασκήσεως υπαίθριου στάσιμου εμπορίου στις παρυφές των λαϊκών.
      Επειδή είναι ανεπίτρεπτο να λαμβάνονται αποφάσεις που διαχωρίζουν τους νόμιμα εργαζόμενους με βάση τη φυλή που ανήκουν και τη χώρα προέλευσής τους και επειδή εάν εφαρμοσθούν αυτές οι λογικές θα εκθέσουν τη χώρα μας διεθνώς:
      Ερωτάται ο κύριος Υπουργός:
      Θα επιμείνει στα όσα περιλαμβάνει το σχέδιο της υπουργικής απόφασης ή θα δώσει το δικαίωμα σε όλους –ανεξαιρέτως και χωρίς διακρίσεις- τους ως τώρα εργαζόμενους στις «παρυφές» των λαϊκών, να πάρουν την άδεια του πωλητή λαϊκών αγορών;».
      Θα απαντήσει ο Υφυπουργός Ανάπτυξης κ. Παπαθανασίου. 
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριοι συνάδελφοι, η σημερινή ερώτηση μου θυμίζει τον τίτλο της ταινίας «Κράμερ εναντίον Κράμερ», μόνο που θα έπρεπε να έχει τον τίτλο «Πρωτόπαπας εναντίον Πρωτόπαπα». Και εξηγούμαι. 
      Σύμφωνα με την παράγραφο 1 του άρθρου 1 της υπουργικής απόφασης που εκδόθηκε σε εφαρμογή του ν. 3377, δόθηκε δικαίωμα άσκησης επαγγελματία πωλητού λαϊκών αγορών στα φυσικά πρόσωπα που είναι μόνιμοι κάτοικοι της Ελλάδος και οι οποίοι έχουν υπηκοότητα κράτους-μέλους της Ευρωπαϊκής Ένωσης, σε ομογενείς Βορειοηπειρώτες και παλιννοστούντες, ηλικίας από είκοσι πέντε έως εξήντα πέντε ετών, οι οποίοι κατείχαν νόμιμη άδεια άσκησης υπαιθρίου στασίμου εμπορίου στις παρυφές των λαϊκών αγορών σύμφωνα με τις προϋποθέσεις που ορίζει το άρθρο αυτό.
      Σημειώνω το περιεχόμενο της παραγράφου 1 του άρθρου 1 αυτής της υπουργικής απόφασης. Έχει διατυπωθεί κατ’ αντιστοιχία, είναι ακριβώς ίδιο με τη σχετική διάταξη του π.δ. 58/05 που εκδόθηκε σε εφαρμογή του ν. 3190 και που είναι ίδια με τη διάταξη που είχε ετοιμαστεί από την κυβέρνηση του ΠΑ.ΣΟ.Κ. και η οποία διάταξη ορίζει ότι άδειες πωλητών λαϊκών αγορών δικαιούνται  φυσικά πρόσωπα μόνιμοι κάτοικοι Ελλάδος, οι οποίοι έχουν υπηκοότητα κράτους-μέλους της Ευρωπαϊκής Ένωσης και είναι παραγωγοί ή συνεταιριστικές οργανώσεις.
      Ποιος ζήτησε να παραμείνουν οι ίδιοι όροι και οι ίδιες προϋποθέσεις με αυτά που ίσχυαν μέχρι εκείνη την ώρα στη χορήγηση των αδειών λαϊκών αγορών; Είναι ο ίδιος ο κ. Πρωτόπαπας. Και το έχει κάνει περισσότερο από δύο φορές. 
      Εγώ θα αναφερθώ σε δύο. Η πρώτη ήταν κατά τη διάρκεια της ίδιας της συζήτησης του ν.3377 στη Βουλή. Είναι γραμμένο στα Πρακτικά. Ο κ. Πρωτόπαπας μας ζητά να δεσμευτούμε ότι δεν θα αλλάξουμε τους όρους και τις προϋποθέσεις για τη χορήγηση αδειών σε επαγγελματίες. Διαβάζω από τα Πρακτικά. «Το δεύτερο είναι η κρίση που θα γίνει» -λέει ο κ. Πρωτόπαπας- «για να μη θεωρηθεί ότι γίνεται ανεξέλεγκτα και δημιουργούνται παρεξηγήσεις, να δεχθείτε ει δυνατόν» -απευθύνεται σε μένα- «να γίνει με βάση το ν. 2323, ο οποίος τροποποιήθηκε με το ν. 3190 και ο οποίος τροποποιείται τώρα, δηλαδή με βάση τις σταθερές διατάξεις που γίνεται η αρχική κρίση χορήγησης τέτοιων αδειών. Έτσι θα έχουμε, τουλάχιστον, ένα σαφές και καθορισμένο πλαίσιο μέσα στο οποίο θα κρίνεται με υπουργική απόφαση ποιες άδειες θα δοθούν και ποιες όχι. Δηλαδή, να μην έχουμε άλλα κριτήρια για το ξεκίνημα μιας άδειας και άλλα κριτήρια για τη μεταβατική αυτή διάταξη, η οποία μπαίνει τώρα. Νομίζω ότι αυτό είναι πολύ λογικό». Αυτά είπε ο κ. Πρωτόπαπας στη Βουλή. Και τότε είπα εγώ στη Βουλή και είναι γραμμένο στα Πρακτικά ότι «η Κυβέρνηση δεν πρόκειται να αλλάξει τους όρους και τις προϋποθέσεις και θα εφαρμόζει τα ίδια κριτήρια. Και ότι η υπουργική απόφαση θα είναι αντίστοιχη με αυτά που είχαν προβλεφθεί και επί κυβερνήσεων ΠΑ.ΣΟ.Κ.». 
      Σε επόμενη ερώτηση, στις 29 Σεπτεμβρίου, ο κ. Πρωτόπαπας επανέρχεται και ερωτά πότε θα βγει η απόφαση και εάν θα τηρηθούν οι δεσμεύσεις που είχε αναλάβει η Κυβέρνηση στη Βουλή. Και εμείς και τηρήσαμε τις δεσμεύσεις και το τονίσαμε.
      Σήμερα μερικούς μήνες μετά έρχεται ο κ. Πρωτόπαπας και μας ζητά το λόγο, γιατί δεν αλλάξαμε τους όρους και τις προϋποθέσεις για τη χορήγηση αδειών σε επαγγελματίες λαϊκών αγορών τις οποίες είχαν θεσπίσει οι ίδιες οι κυβερνήσεις του ΠΑ.ΣΟ.Κ. και μας είχε ζητήσει ο ίδιος να τις τηρήσουμε. Γι’ αυτό λέω «Πρωτόπαπας εναντίον Πρωτόπαπα», «Πρωτόπαπας εναντίον ΠΑ.ΣΟ.Κ.», «Πρωτόπαπας εναντίον Βουλευτών του ΠΑ.ΣΟ.Κ.» που ζητούν επιμόνως να παταχθεί το παραεμπόριο και η διακριτική μεταχείριση εις βάρος των μικρών επιχειρήσεων. 
      Δικαιούμαι και εγώ, λοιπόν, να ρωτήσω αν είναι σωστή και υπεύθυνη στάση αυτή, από τη μια μεριά να μας ζητά να μην αλλάξουμε τους όρους και όταν κάνουμε δεκτό το αίτημά του να μας εγκαλεί, τελικά, γιατί δεν αλλάξαμε το περιεχόμενο του προεδρικού διατάγματος και των αποφάσεων. 
      Και μη μας εγκαλείτε εμάς για φυλετικές διακρίσεις, κύριε Πρωτόπαπα. Ας διαβάσετε τις δύο υπουργικές αποφάσεις της κ. Αποστολάκη και του κ. Θεοδώρου, για το ίδιο θέμα -εγώ θα τις καταθέσω στη Βουλή- όπου άδειες πωλητών λαϊκών αγορών δικαιούνται μόνο όσοι έχουν εκπληρώσει τις στρατιωτικές τους υποχρεώσεις ή έχουν νόμιμη απαλλαγή και μάλιστα από είκοσι μέχρι πενήντα πέντε ετών, δηλαδή μόνο Έλληνες πολίτες.
      Εγώ τα καταθέτω για τα Πρακτικά της Βουλής. Και νομίζω ότι είναι καιρός να σταματήσουν τα παραμύθια και μέσα και έξω από τη Βουλή.
      (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, ο κύριος Υφυπουργός σήμερα μου θύμισε για μία ακόμη φορά επαρχιώτη δικολάβο. Κυριολεκτικά επαρχιώτη δικολάβο! Κάνει πως δεν καταλαβαίνει.
      Το αίτημα για τη μη αλλαγή των όρων ίσχυε για τα ζητήματα της μοριοδότησης. Να μη δώσει, δηλαδή, εκεί που θέλει και να μη δώσει εκεί που δεν θέλει. Να τηρήσει σαφείς κανόνες και προϋποθέσεις. Και το κάναμε με σύμφωνη γνώμη και του Σωματείου των Μικροπωλητών στις παρυφές των λαϊκών αγορών. Είναι άλλο αυτό, οι ενιαίοι κανόνες και άλλο ο διαχωρισμός νόμιμα εργαζομένων με βάση τη χώρα προέλευσης.
      Εγκαίρως και πριν βγει η υπουργική απόφαση ζητήσαμε με επιστολή, την οποία την πήρε πολύ πριν την υπουργική απόφαση ο κύριος Υφυπουργός, να σταματήσει αυτή η απαράδεκτη και ρατσιστικού χαρακτήρα διάκριση. Δεν το έκανε. Και δεν το έκανε, διότι επιθυμεί προφανώς να μείνουν κενές θέσεις για να εξυπηρετήσει πελατειακές ανάγκες.
      Ακόμη και τώρα έχει όλη τη δυνατότητα να αλλάξει την υπουργική απόφαση. Διότι το άρθρο 29 λέει ρητά ότι μπορούν όλοι όσοι δουλεύουν νόμιμα ως μικροπωλητές στις παρυφές των λαϊκών αγορών, να πάρουν άδεια κατ’ εξαίρεση του νόμου. Και η υπουργική απόφαση καθορίζει τους όρους και τις προϋποθέσεις. 
      Έχει, λοιπόν, τη δυνατότητα ακόμα και τώρα να αλλάξει την υπουργική απόφαση –ούτε καν τη Βουλή δεν χρειάζεται- και να μπορέσει να σταματήσει αυτή τη διάκριση, η οποία προσβάλλει την κοινωνία μας και δεν αρμόζει ούτε στην ελληνική Κυβέρνηση ούτε στο Υπουργείο Ανάπτυξης. 
      Τολμήστε και κάντε το! Μην οχυρώνεστε πίσω από έωλα επιχειρήματα που δεν σας τιμούν. Μη θυμίζετε δικολάβο, γιατί σε τελική ανάλυση μπορεί να είναι ευφυολόγημα το «Πρωτόπαπας εναντίον Πρωτόπαπα», αλλά δεν είναι καθόλου ευφυολόγημα το «Παπαθανασίου κατά των φτωχών και αδύναμων αλλοδαπών μικροπωλητών».
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αντιλαμβάνομαι τη δύσκολη θέση του κ. Πρωτόπαπα, ο οποίος καλείται να αυτοδιαψευστεί. Βέβαια, δεν θα έφτανα στο λαϊκισμό που έφτασε με τα τελευταία του λόγια, αλλά θα ήθελα να του επισημάνω να ξαναδιαβάσει αυτά που είπε ο ίδιος στη Βουλή. 
      Αυτά τα περί μοριοδότησης, κύριε Πρωτόπαπα, είναι εφευρήματα τα οποία προσπαθείτε να βρείτε τώρα, για να μην παραδεχθείτε αυτά τα οποία λένε τα Πρακτικά και είναι δικά σας λόγια.
      ΧΡΗΣΤΟΣ ΠΡΩΤΟΠΑΠΑΣ: Αφού είστε υπέρ, κάντε το.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όσον αφορά δε το ποιος έκανε ή δεν έκανε διακρίσεις, εγώ κατέθεσα δύο αποφάσεις. Της κ. Αποστολάκη και του κ. Θεοδώρου και τις δικές σας δηλώσεις, να μη διαφοροποιηθούμε από αυτά. Και αυτό κάναμε. 
      ΧΡΗΣΤΟΣ ΠΡΩΤΟΠΑΠΑΣ: Αλλάξτε τις.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εμείς, επιπλέον, εξασφαλίσαμε σε αυτούς οι οποίοι είχαν άδειες υπαιθρίου εμπορίου, όχι να μείνουν άνεργοι, αλλά να μπορούν να πάρουν άδεια υπαιθρίου στασίμου εμπορίου, όχι όμως μέσα στις λαϊκές αγορές, διότι τότε θα ήταν διάκριση εις βάρος των ίδιων των πωλητών των λαϊκών αγορών, σύμφωνα με τις διατάξεις του νόμου που ψηφίσαμε.
      Ο νόμος νοιάζεται και προβλέπει και γι’ αυτούς. Τους δίνει τις δυνατότητες. Και φυσικά δεν βλέπω κανένα φυλετικό διαχωρισμό. Το μόνο που βλέπω είναι ότι ο σημερινός κ. Πρωτόπαπας διαφωνεί με τις θέσεις που εξέφρασε ο ίδιος πριν από τέσσερις και έξι μήνες. Και, βεβαίως, δηλώνω ευθέως ότι αδυνατώ να παρακολουθήσω τις ενδοπροσωπικές αντιπαραθέσεις και αντιθέσεις του κ. Πρωτόπαπα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν.3310/2005 (ΦΕΚ 270 Α΄)»».
      Η Διάσκεψη των Προέδρων αποφάσισε στη συνεδρίασή της, τη συζήτηση του νομοσχεδίου αυτού σε μία συνεδρίαση.
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριος Ρέππας ορίζει ως Κοινοβουλευτικό Εκπρόσωπο τον κ. Παπαϊωάννου.
      Κύριε Υπουργέ, θέλετε να κάνετε κάποια παρατήρηση;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Νέας Δημοκρατίας κ. Ζώης.
      ΧΡΗΣΤΟΣ ΖΩΗΣ: Κύριε Πρόεδρε, σας ευχαριστώ.
      Σπεύδω να διευκρινίσω πως σε ό,τι με αφορά θα είμαι εξαιρετικά σύντομος, διότι το περιεχόμενο που ρύθμισε η πράξη νομοθετικού περιεχομένου έχει συζητηθεί εξαντλητικά με αφορμή και την ψήφιση πρόσφατου σχεδίου νόμου, που ήρθε για να τροποποιήσει διατάξεις του ψηφισθέντος από πέρυσι ν. 3310.
      Συνεπώς εάν παίρνει κανείς το λόγο αυτήν την ώρα το κάνει πιο πολύ για να εξηγήσει αν πληρούνται οι προϋποθέσεις που ορίζει το άρθρο 44 του Συντάγματος για την έκδοση πράξεως νομοθετικού περιεχομένου. 
      Με το παρόν σχέδιο νόμου, λοιπόν, κύριε Πρόεδρε, κυρώνεται και αποκτά ισχύ νόμου αναδρομικώς από τότε που ίσχυσε, δηλαδή, την 31/10/2005, η πράξη νομοθετικού περιεχομένου, με την οποία παρατείνονταν η αναστολή ισχύος διατάξεων του ν. 3310. 
      Επιτρέψτε μου να κάνω μία μικρή αναφορά στο χρονικό της υπόθεσης. Όπως είναι γνωστό, ψηφίσαμε πέρυσι σε εκτέλεση της σχετικής συνταγματικής διάταξης το ν. 3310, με τον οποίο λαμβάνονταν μέτρα για τη διαφάνεια κατά τη σύναψη δημοσίων συμβάσεων. Και, βεβαίως, αμέσως μετά την ψήφιση του νόμου θα ενθυμείσθε όλοι ότι ξεκίνησε μία προσπάθεια από κοινού με τις αρμόδιες υπηρεσίες της Ευρωπαϊκής Επιτροπής -και των ελληνικών αρχών βεβαίως- προκειμένου να βρεθεί ο αναγκαίος κοινός τόπος που υπαγορεύεται πάντοτε από την ανάγκη από τη μια να γίνει σεβαστή η συνταγματική διάταξη, που όλοι ομόθυμα ψηφίσαμε πριν από πέντε περίπου χρόνια και από την άλλη να γίνει σεβαστό το πνεύμα μιας ευρωπαϊκής κατεύθυνσης, όπως μας υποδεικνυόταν.
      Λέω, λοιπόν, ότι κατά το διάστημα που μεσολάβησε η ελληνική Βουλή έθεσε σε αναστολή διατάξεις του ν. 3310 με νεότερο νόμο. Βεβαίως είχε εξασφαλιστεί η αναστολή ισχύος αυτών των διατάξεων ως την 31η Οκτωβρίου 2005. Εν όψει αυτής της αναστολής ισχύος των σχετικών διατάξεων γινόταν κάποια διαβούλευση. Η διαβούλευση αυτή έφτασε σε αποτέλεσμα, δυστυχώς, λίγο πριν την εκπνοή αυτής της προθεσμίας, δηλαδή την 27η Οκτωβρίου 2005. Ήταν, λοιπόν, προφανές ότι προκειμένου να αποφευχθούν δυσάρεστες συνέπειες από το «κενό» που μεσολαβούσε από την ημερομηνία αυτή έως την ψήφιση των τροποποιούμενων διατάξεων, οι οποίες θα έρχονταν να πληρώσουν το «κενό» των υπό αναστολή ευρισκομένων διατάξεων του ν. 3310, έπρεπε, όφειλε να αντιμετωπιστεί αυτή η ανάγκη. Έτσι, το Υπουργικό Συμβούλιο με πρότασή του ζήτησε την έκδοση σχετικής πράξεως νομοθετικού περιεχομένου από τον Πρόεδρο της Δημοκρατίας, κάτι που βεβαίως και έγινε. 
      Εν όψει, λοιπόν, του γεγονότος ότι έχουν τηρηθεί οι προθεσμίες που προβλέπονται από το Σύνταγμα -μέσα σ’ αυτές τις προθεσμίες υπεβλήθη για κύρωση από τη Βουλή το σχέδιο νόμου, με το οποίο κυρώνεται η πράξη νομοθετικού περιεχομένου, μέσα στις προθεσμίες γίνεται η συζήτηση, εντός της σχετικής προθεσμίας καλείται το Σώμα να κυρώσει τη σχετική πράξη- λέμε, κύριε Πρόεδρε, ότι το μόνο που μπορεί να εξετάσει το Σώμα μας εν όψει αυτού του γεγονότος είναι εάν συνέτρεχαν όντως οι προϋποθέσεις που ορίζονται από τη σχετική συνταγματική διάταξη, δηλαδή, αν ερχόταν η πράξη νομοθετικού περιεχομένου να καλύψει μια περίπτωση εξαιρετική και αναγκαία. Έτσι, εν όψει των επί μακρόν διαβουλεύσεων των ελληνικών αρχών με τις αρμόδιες υπηρεσίες της Ευρωπαϊκής Επιτροπής, εν όψει της δέσμευσης για τροποποίηση των διατάξεων του ν. 3310 και αναστολής ισχύος των υπό τροποποίηση διατάξεων έως την ψήφιση των νέων διατάξεων, που θα αναπλήρωναν τις υπό τροποποίηση, είναι προφανές, κύριε Πρόεδρε, ότι και εξαιρετικά αναγκαία ήταν η περίπτωση και χρονικά εξαιρετικά αναγκαία ήταν η ρύθμισή της. 
      Συνεπώς, κύριε Πρόεδρε, νομίζω ότι πρέπει το Σώμα να κυρώσει την πράξη νομοθετικού περιεχομένου, αναγνωρίζοντας αυτήν την αναγκαιότητα. Όπως είπα και στην εισαγωγική μου τοποθέτηση, δεν είμαστε εδώ για να συζητήσουμε ξανά το περιεχόμενο του «Βασικού Μετόχου», ένα περιεχόμενο που έχει εξαντλητικά συζητηθεί, χωρίς αυτό να σημαίνει ότι χάνει την επικαιρότητά του το θέμα, γιατί θυμίζω σε όλους τους καλούς συναδέλφους ότι το θέμα παραμένει επίκαιρο και στην Ευρώπη και στον κόσμο όλο. Και τι παραμένει επίκαιρο; Η σχέση που έχουν οι ιδιοκτήτες των Μέσων Μαζικής Ενημέρωσης με άλλες εργασίες, με άλλες δραστηριότητες, που δεν εμπίπτουν στον κύκλο των ενδιαφερόντων των Μέσων Μαζικής Ενημέρωσης.
      Συνεπώς, κύριε Πρόεδρε, χωρίς να χάνει, ξαναλέω, την επικαιρότητα το θέμα, έχει εξαντληθεί, έχει συζητηθεί επαρκώς. Ας μείνουμε –και κάνω μία προτροπή στους καλούς συναδέλφους, για να μην επαναληφθεί το φαινόμενο της συζήτησης στην επιτροπή- σ’ αυτό που οφείλουμε να εξετάσουμε. Ας σεβαστούμε την προτροπή του νομοθέτη, η Βουλή να εξετάζει μόνο εάν συντρέχουν οι προϋποθέσεις για την έκδοση πράξης νομοθετικού περιεχομένου.
      Εμείς πιστεύουμε ότι συνέτρεχαν και προτείνω στους συναδέλφους την ψήφιση του σχεδίου νόμου.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ζώη.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι πέντε μαθητές και μαθήτριες και δύο συνοδοί-καθηγητές από το 3ο Λύκειο Αγίας Παρασκευής Αττικής.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο εισηγητής του ΠΑ.ΣΟ.Κ. κ. Τηλέμαχος Χυτήρης.
      ΤΗΛΕΜΑΧΟΣ ΧΥΤΗΡΗΣ: Ο εισηγητής της Πλειοψηφίας υποστηρίζει ότι η σημερινή διαδικασία, είναι μια τυπική διαδικασία. Πράγματι, αφορά στην κύρωση πράξης νομοθετικού περιεχομένου, που εκδόθηκε στις 31 Οκτωβρίου του 2005, με την οποία παρατεινόταν η αναστολή ισχύος συγκεκριμένων διατάξεων του ν.3310/2005.
      Όμως, κύριε συνάδελφε, θα ήθελα να πω ότι αυτή η πράξη αναφέρεται σε ένα νομοσχέδιο, το οποίο υποτίθεται ότι ήταν από τα πιο σημαντικά που θα έφερνε και που έφερε, τελικά, η Κυβέρνηση στη Βουλή κατά της διαπλοκής. Επομένως, ορισμένα συμπεράσματα για την ιστορία του νομοσχεδίου αυτού, πώς ήρθε και πώς φτάσαμε στο σημείο αυτό, μπορούμε να βγάλουμε και να μας έρθει  στο νου μία μείζονα πολιτική υπόσχεση και πράξη, που εξελίχθηκε, τελικά, όπως όλοι γνωρίζουμε, σε ένα φιάσκο. 
      Ο νόμος σας κατά της διαπλοκής, ο νόμος για το «Βασικό Μέτοχο», όπως αναφέρετο, δεν μπορεί να περάσει έτσι, διότι ό,τι γίνεται στη Βουλή, αφήνει και κάποια διδάγματα τελικά. Για να θυμίσω, χρησιμοποιήσατε κατ’ αρχήν λεονταρισμούς, για τις εντυπώσεις και μόνο για τις εντυπώσεις. Ως άλλος Άγιος Γεώργιος θέλατε το δράκο της διαπλοκής να τον θανατώσετε. Κοροϊδεύατε, όμως, τελικά και τον κόσμο και κυρίως τους οπαδούς σας. Αναγκάσατε τους Βουλευτές σας τη μια φορά να ψηφίσουν το νόμο σας και τη δεύτερη φορά να ψηφίσουν την αναίρεση του. Δεν είναι ένας εμπαιγμός αυτός, δεν είναι μία ταπείνωση αυτή για τους Βουλευτές;
      Μπλέξατε τη χώρα για ένα χρόνο σε μία διαπραγμάτευση, επίσης ταπεινωτική, όπως αποδείχθηκε, με ανώτερους υπαλλήλους των Βρυξελλών, υποστηρίζοντας πράγματα που δεν μπορούσαν να υποστηριχθούν, που δεν είχαν βάση.
      Δώσατε έτσι μια λάθος μάχη με προδιαγεγραμμένη ήττα. 
      Επιδείξατε αλαζονεία όταν εμείς ως Αντιπολίτευση κάναμε τις προτάσεις μας και ζητούσαμε και συνεργασία προκειμένου να βρούμε μία λύση η οποία να είναι προσιτή και δόκιμη νομοθετικά κατά της διαπλοκής. Τότε σνομπάρατε. Μας λέγατε διαπλεκομένους, μας λέγατε ότι εμείς δεν ξέρουμε να δίνουμε μάχες, ότι δεν δώσαμε μάχη στην Ευρωπαϊκή Ένωση και ότι εσείς έχετε τις δυνατότητες να δώσετε μάχες στην Ευρωπαϊκή Ένωση. Τα αποτελέσματα τα γνωρίζουμε.
      Επιδεικτικά μας εμφανίσατε την ανικανότητα της Κυβέρνησης. Ο νομοθετικός χειρισμός πρέπει να σας πω και είναι κοινός τόπος, θα διδάσκεται στα πανεπιστήμια ως παράδειγμα προς αποφυγήν, όλη αυτή η ιστορία, δηλαδή, από την πρώτη στιγμή μέχρι την κατάληξή της. 
      Ενώ κομπάζετε ότι ο αείμνηστος Κωνσταντίνος Καραμανλής μας έμπασε στην τότε Ε.Ο.Κ. –και πράγματι έτσι είναι- απεδείχθη ότι οι απόγονοι του Κωνσταντίνου Καραμανλή δεν γνωρίζουν τι είναι η Ευρωπαϊκή Ένωση. Και αυτό απεδείχθη και με την απογραφή, απεδείχθη πολύ περισσότερο με το νόμο που κάνατε περί «Βασικού Μετόχου». Φαίνεται ως να μη γνωρίζετε τι υπάρχει και τι ισχύει στην Ευρωπαϊκή Ένωση καθόλου. Και αυτό ήταν πολύ παράξενο. 
      Το καλύτερο απ’ όλα, βεβαίως, είναι ότι κατατροπώσατε τη διαπλοκή. Δηλαδή ο στόχος σας που ήταν να κατατροπώσετε τη διαπλοκή επετεύχθη διότι, τελικώς, ήρθατε και με τέτοιες θέσεις εκ των υστέρων εδώ. Αφού τα αποσύρατε όλα ήρθατε και με τέτοιες θέσεις. Άλλο τώρα αν ένα ιστορικό σας στέλεχος, όπως είναι ο κ. Παλαιοκρασσάς πριν εκδιωχθεί από τη διοίκηση της Δ.Ε.Η. κατήγγειλε  ότι υπάρχει εκεί στη Δ.Ε.Η. μια διαπλοκή η οποία μάλιστα είναι και καραμπινάτη, όπως είπε.
      Το συμπέρασμα που βγαίνει είναι εύγλωττο: Καμία διαπλοκή δεν χτυπήσατε. Με τη διαπλοκή είστε. Η διαπλοκή είστε. Αυτά είναι τα συμπεράσματα που βγαίνουν και είναι πολύ καθαρά. 
      Τα άλλα συμπεράσματα, βεβαίως, είναι ότι η αλαζονεία πληρώνεται, είναι ένα μπούμερανκ. Ο εμπαιγμός πληρώνεται επίσης. Το ψέμα έχει μικρά πόδια και όλα αυτά τα οποία τα γνωρίζουμε όλοι μας. Το κακό είναι ότι και η εικόνα της Κυβέρνησης είναι μια εικόνα η οποία δεν είναι τιμητική θα έλεγα το λιγότερο. Η αλήθεια, βέβαια, είναι περισσότερο πολιτική κατά την άποψή μου. Δηλαδή ζητούσατε και ζητάτε διάφορα άλλοθι. Άλλοθι για να περάσετε στην κοινή γνώμη ότι είστε κατά των οικονομικά μεγάλων. Και είστε με τους πολλούς, είστε με το λαό και επομένως έπρεπε να έχετε δείξει τέτοια δείγματα. Τα δείγματα αυτά τα έχετε δείξει με δηλώσεις βεβαίως, με όλη αυτήν την ιστορία περί διαπλοκής και άλλα χαρακτηριστικά επίθετα που χρησιμοποιούσατε την εποχή εκείνη για τους οικονομικά ισχυρούς κ.λπ.. 
      Όμως στην πράξη τι κάνετε, τι κάνει η Κυβέρνηση σας; Βλέπουμε τις αντιμεταρρυθμίσεις τις οποίες προχωράτε -διότι περί αυτού πρόκειται- οι οποίες όλες, για δείτε σύμπτωση, είναι κατά των εργατικών δικαιωμάτων, είναι κατά των εργαζομένων. Το βλέπουμε κιόλας, για να μην πάμε μακριά, στην εισοδηματική πολιτική και σήμερα είναι και επίκαιρη μάλιστα.
      Τι λέει αυτή η εισοδηματική πολιτική; Αφαιρεί, μειώνει από τους πολλούς, από τους εργαζόμενους, από τους μισθωτούς, από τους συνταξιούχους και προσθέτει, βεβαίως, στους ολίγους. Αυτό δεν γίνεται; Αυτό είναι φως φανάρι. Δυο χρόνια στην Κυβέρνηση είναι μεγάλο δείγμα, αγαπητοί συνάδελφοι, και νομίζω ότι σας έχουν πάρει πλέον όλοι χαμπάρι και αυτοί που σας ψήφισαν και αυτοί που δεν σας ψήφισαν και οι οπαδοί σας οι ίδιοι. 
      Όσον αφορά την επικύρωση, δεν θα θέλαμε να έχουμε καμία σχέση με όλο αυτό το θέατρο που παίχτηκε τον τελευταίο χρόνο γύρω από τη διαπλοκή για το «Βασικό Μέτοχο» και επομένως μπορεί να επικυρωθεί κατά πλειοψηφία.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χυτήρη.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Το πρώτο που θέλουμε να πούμε είναι ότι είμαστε αντίθετοι με τη χρήση κατ’ αυτόν τον τρόπο των πράξεων νομοθετικού περιεχομένου. Γενικά έχουμε ερωτηματικά για το θεσμό της πράξης νομοθετικού περιεχομένου, αλλά είναι καθαρό ότι είμαστε αντίθετοι. Μπορούσε να έρθει κανονικά σαν νομοσχέδιο και να μην επικυρώνουμε εκ των υστέρων αυτήν τη ρύθμιση.
      Δεύτερο, εμείς καταψηφίζουμε αυτό το νομοσχέδιο, διότι ήμασταν αντίθετοι εξ αρχής και σε όλη τη διαδικασία και στο συγκεκριμένο νόμο που παρατείνεται η αναστολή εφαρμογής του, λογικό είναι να είμαστε αντίθετοι.
      Τρίτον, πού βρίσκεται το φιάσκο και η ταπείνωση και ποιους αφορά; Στην ατζέντα της πολιτικής αντιπαράθεσης ανάμεσα στην Νέα Δημοκρατία και το ΠΑ.ΣΟ.Κ. πρώτο ή από τα πρώτα ζητήματα είναι η διαφάνεια και η αντιμετώπιση της διαπλοκής. Αυτό οδήγησε και τα δυο κόμματα να βάλουν αυτήν την αυστηρότερη διάταξη που υπάρχει για το «Βασικό Μέτοχο» στο Σύνταγμα. Και εμείς τη δεχθήκαμε, διότι θετικό είναι να μπουν κάποια εμπόδια -αν δεν μπορούμε να το λύσουμε εντελώς το πρόβλημα- σε ό,τι έχει σχέση με προμηθευτές δημοσίου και Μέσα Μαζικής Ενημέρωσης. 
      Πού βρίσκεται το φιάσκο και η ταπείνωση; Σε εκείνους που ορκίζονται στην Ευρωπαϊκή Ένωση, σε εκείνους που ορκίζονται στην ελεύθερη αγορά. Και η ελεύθερη αγορά, έτσι όπως λειτουργεί στη χώρα μας, στην Ευρώπη, παγκόσμια, αλλά και τα όργανα της Ευρωπαϊκής Ένωσης, λογικά υπηρετώντας την ελεύθερη αγορά, φθάνουν στο σημείο να λένε διαφανώς: «Τι πειράζει κάποιος να είναι μεγαλοεργολάβος, κάποιος να είναι μεγαλοπρομηθευτής του δημοσίου και να ελέγχει και τα μέσα ενημέρωσης;». Αυτό λέει η Ευρωπαϊκή Ένωση και έρχεστε και προσαρμόζεστε. Η μόνη διαφορά είναι ότι το ΠΑ.ΣΟ.Κ. το προέβλεπε νωρίτερα, εσείς το αντιμετωπίσατε ως Νέα Δημοκρατία στην πράξη. 
      Η πολιτική, λοιπόν, ότι θα αντιμετωπιστεί η διαπλοκή με νόμους τέτοιου είδους, με καινούριο νόμο για το «πόθεν έσχες», με καινούριες διατάξεις στο Σύνταγμα που θα ελέγχουν τα οικονομικά των κομμάτων μπορούν να φέρουν μόνο ένα αποτέλεσμα, διότι γνωρίζουμε πολύ καλά τι μπορεί να γίνει στην ελεύθερη αγορά και τι δεν μπορεί να γίνει και με το «πόθεν έσχες» όταν δεν υπάρχουν σύνορα για τη μεταφορά των κεφαλαίων και τι μπορεί να γίνει με όλα αυτά, το μόνο που μπορεί να συμβεί είναι να περιοριστεί κάτω από ορισμένες προϋποθέσεις η ελεύθερη δραστηριότητα των κομμάτων. Ειδικά όσον αφορά το δικό μας κόμμα μάς απασχολεί αυτό το ζήτημα. Από άποψη διαφάνειας και αντιμετώπισης της διαπλοκής είναι υπαρκτό το φιάσκο και η ταπείνωση για τα κόμματα που υπηρετούν την πολιτική της ελεύθερης αγοράς και ορκίζονται στην Ευρωπαϊκή Ένωση. 
      Τέλος, υπάρχει ένα ζήτημα νομικοπολιτικό. Τι θα γίνει τέλος πάντων με αυτό το Σύνταγμα; Όταν κρίνουν οι υπηρεσίες ή και τα όργανα της Ευρωπαϊκής Ένωσης ότι δεν είναι συμβατά με την Ευρωπαϊκή Ένωση, θα κάνουμε πίσω και θα λέμε ότι δεν μας ενδιαφέρει αν υπερισχύει το ελληνικό Σύνταγμα; 
      Η λογική σειρά των πραγμάτων –τουλάχιστον έτσι μάθαμε όσοι σπουδάσαμε νομικά- λέει ότι προέχει το Σύνταγμα και συνέπεια αυτής της λογικής είναι το αν θέλουμε να είμαστε στην Ευρωπαϊκή Ένωση. Τα μεγαλύτερα κόμματα, όμως, λένε ότι θέλουμε να είμαστε στην Ευρωπαϊκή Ένωση, όπως άλλωστε και ο Συνασπισμός. 
      Αφού, λοιπόν, κατά την άποψη της Κυβέρνησης, τη δική μας και άλλων δυνάμεων υπερισχύει το Σύνταγμα, η λογική συνέπεια θα ήταν να πάει η υπόθεση στο Ευρωπαϊκό Δικαστήριο. Αυτό είναι το ελάχιστο που θα μπορούσε να γίνει. 
      Εμείς λέμε ότι ανεξάρτητα από την απόφαση του Ευρωπαϊκού Δικαστηρίου, πάλι υπερισχύει το ευρωπαϊκό Σύνταγμα και δεν πειθαρχούμε στις διαφορετικές απόψεις των οργάνων της Ευρωπαϊκής Ένωσης στο βαθμό που αντιτίθενται στο ελληνικό Σύνταγμα. 
      Αυτές είναι οι δικές μας σκέψεις και παρατηρήσεις και βάσει αυτών καταψηφίζουμε το νομοσχέδιο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο.
      Το λόγο έχει ο Κοινοβουλευτικός Εκπρόσωπος του Συνασπισμού κ. Κουβέλης.
      ΦΩΤΗΣ ΚΟΥΒΕΛΗΣ: Κύριε Πρόεδρε, δεν θα ψηφίσω το παρόν σχέδιο νόμου για λόγους συνέπειας προς όλα εκείνα τα οποία είχαμε υποστηρίξει όταν συνεζητείτο το αρχικό σχέδιο νόμου περί του λεγόμενου «Βασικού Μετόχου». 
      Θέλω όμως να επισημάνω ότι το άρθρο 14 παράγραφος 9, ουσιαστικά, έχει αχρηστευθεί, διότι ο καινούργιος νόμος ο οποίος ήρθε να αντικαταστήσει τον προηγούμενο νόμο, το ν. 3310, δεν έχει καμία σχέση με τη σχετική συνταγματική διάταξη την οποία ψήφισε η Βουλή των Ελλήνων όταν αναθεωρούσε το Σύνταγμα σχεδόν ομοφώνως. 
      Εμείς ασκούμε έντονη κριτική στην Κυβέρνηση γιατί δεν έδωσε τη μάχη ώστε να προστατευθεί εκείνος ο νόμος και γιατί δεν επέλεξε την οδό του Ευρωπαϊκού Δικαστηρίου, προκειμένου εκεί να κριθεί το όλο ζήτημα. Βεβαίως, είχαμε τις διαφωνίες μας όσον αφορά εκείνο το νόμο, αλλά υποστηρίζαμε ότι αποτελούσε έναν βηματισμό προς τα μπροστά.
      Με την υπάρχουσα κατάσταση νόμου, είναι βέβαιο ότι η πολιτική θα εξακολουθήσει να κινείται μακριά από τη διαφάνεια στο χώρο των Μέσων Μαζικής Ενημέρωσης και όχι μόνο αυτό, αλλά η πολιτική θα είναι δέσμια των Μέσων Μαζικής Ενημέρωσης, τα οποία με τον δικό τους τρόπο, με το δικό τους εξαιρετικά δυναμικό τρόπο, καθοδηγούν, ποδηγετούν και εξασφαλίζουν έναν ασφυκτικό εναγκαλισμό στην πολιτική ζωή του τόπου. Δεν θα ψηφίσουμε, λοιπόν, αυτό το σχέδιο νόμου. 
      Κάνουμε συνταγματικές διατάξεις και δεν μπορεί αυτή η πολιτεία, δεν μπορεί αυτή η Βουλή να υπερασπιστεί τις συνταγματικές διατάξεις. Φθάσαμε -και αισθάνομαι την ανάγκη, κύριε Πρόεδρε, να το πω έστω και αν δεν έχει άμεση συνάφεια με το όλο ζήτημα- σήμερα να πληροφορείται ο ελληνικός λαός ότι λειτουργεί ένα παρακράτος με τηλεφωνικές υποκλοπές κυβερνητικών και άλλων πολιτικών στελεχών. 
      Πρόκειται για μια νοσηρή κατάσταση και νομίζω ότι η Κυβέρνηση έχει υποχρέωση να μας ενημερώσει συγκεκριμένα για όλα αυτά που βλέπουν το φως της δημοσιότητας και αφορούν –επαναλαμβάνω- συμπεριφορές και λογικές παρακράτους. 
      Πρόκειται για ξένες υπηρεσίες, κύριε Υπουργέ; Κανείς δεν μπορεί να υποστηρίξει κάτι τέτοιο με βεβαιότητα. Πρόκειται για παράγοντες που δρουν στο χώρο της Ελλάδας; Και αυτό δεν μπορούμε να το ξέρουμε. 
      Η Κυβέρνηση είναι η μόνη υπεύθυνη και αρμόδια να μιλήσει γι’ αυτό το τόσο σημαντικό ζήτημα. Αλίμονο στο έτος 2006, να παρακολουθούνται πολιτικά στελέχη αυτού του τόπου και μάλιστα να το πληροφορούμεθα, κύριε Υπουργέ, από δημοσίευμα εφημερίδας σήμερα το πρωί. 
      Κύριε Πρόεδρε, καταψηφίζω το σχέδιο νόμου. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη.
      Κύριοι συνάδελφοι, θα διακόψουμε τη συνεδρίαση για πέντε (5) λεπτά για την διεξαγωγή ονομαστικής ψηφοφορίας, σύμφωνα με τον Κανονισμό. 
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Θα προχωρήσουμε στην ψήφιση των άρθρων του νομοσχεδίου του Υπουργού Επικρατείας: «Σύσταση «Εθνικού Οπτικοακουστικού Αρχείου» -Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις.»
      Θα διεξαχθεί ονομαστική ψηφοφορία επί του άρθρου 9. 
      Οι αποδεχόμενοι το άρθρο 9 λέγουν «ΝΑΙ».
      Οι μη αποδεχόμενοι το άρθρο 9 λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου ο κ. Κωνσταντίνος Γκιουλέκας από τη Νέα Δημοκρατία και ο κ. Γεώργιος Παπαγεωργίου από το ΠΑ.ΣΟ.Κ. 
      Έχουν έρθει στο Προεδρείο και τηλεομοιοτυπίες συναδέλφων οι οποίοι σύμφωνα με το άρθρο 70Α΄ του Κανονισμού της Βουλής γνωστοποιούν την ψήφο τους επί του άρθρου 9.  Θα ανακοινωθούν αυτές οι ψήφοι και θα συνυπολογιστούν στην καταμέτρηση που θα ακολουθήσει. 
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Άννα Μπενάκη-Ψαρούδα): Υπάρχει συνάδελφος, ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      Κυρίες και κύριοι συνάδελφοι, μέχρι να γίνει η καταμέτρηση των ψήφων, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής, έξι μαθητές και μαθήτριες και ένας συνοδός-καθηγητής από το 4ο Τ.Ε.Ε. Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας.
      Ψήφισαν εν συνόλω  259 Βουλευτές.
      Υπέρ του άρθρου  9, δηλαδή «ΝΑΙ», ψήφισαν 150 Βουλευτές.
      Κατά του άρθρου 9, δηλαδή «ΟΧΙ», ψήφισαν 109 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
      «ΟΝΟΜΑΣΤΙΚΗ ΨΗΦΟΦΟΡΙΑ στο άρθρο 9
      							        NAI                OXI
      ΕΠΙΚΡΑΤΕΙΑΣ                  Έβερτ Μιλτιάδης      -            Σουφλιάς Γεώργιος      -            Μπερνιδάκη- Άλντους Ελευθερία      +            Ρουσόπουλος Θεόδωρος      +            Βαληνάκης Ιωάννης      +            Καρύδη Χρυσή      +            Διαμαντοπούλου Άννα            +      Δαμανάκη Μαρία            +      Μάνος Στέφανος            +      Ανδρουλάκης Δημήτρης (Μίμης)            +      Ανδριανόπουλος Ανδρέας            +      Κοσμίδης Σωκράτης            +                        Α΄ ΑΘΗΝΩΝ                   Αβραμόπουλος Δημήτριος      +            Κακλαμάνης Νικήτας      +            Βουλγαράκης Γεώργιος      +            Αλογοσκούφης Γεώργιος      +            Παυλόπουλος Προκόπιος      +            Γιαννάκου Mαριέττα      +            Μπενάκη-Ψαρούδα Άννα      +            Κωνσταντάρας Δημήτριος      +            Κουντουρά Έλενα      +            Σκανδαλίδης Κωνσταντίνος            +      Παπουτσής Χρήστος            +      Αλευράς Αθανάσιος (Νάσος)            +      Τσούρας Αθανάσιος            +      Ράπτη Αναστασία-Συλβάνα            +      Παπαντωνίου Ιωάννης (Γιάννος)            +      Κανέλλη Γαρυφαλλιά (Λιάνα)            -      Κωνσταντόπουλος Νικόλαος            +                        Β΄ ΑΘΗΝΩΝ                  Τζαννετάκης Τζαννής      +            Μητσοτάκης Κυριάκος      +            Σπηλιωτόπουλος Αριστόβουλος (Άρης)      +            Καμμένος Παναγιώτης (Πάνος)      +            Μεϊμαράκης Ευάγγελος – Βασίλειος      +            Παναγιωτόπουλος Παναγιώτης (Πάνος)      +            Παπακώστα-Σιδηροπούλου Κατερίνα      +            Πολύδωρας Βύρων      +            Βαρβιτσιώτης Μιλτιάδης      +            Γιακουμάτος Γεράσιμος      +            Λιάπης Μιχάλης – Γιώργος      +            Βούλτεψη Σοφία      +            Πετραλιά-Πάλλη Φάνη      +            Ζαγορίτης Ελευθέριος (Λευτέρης)      +            Σταθάκης Αριστοτέλης (Άρης)      +            Παπαθανασίου Γιάννης      +            Κασσίμης Θεόδωρος      +            Ανδρεουλάκος Απόστολος      +            Καρράς Κώστας      +            Αποστολάκη Ελένη-Μαρία(Μιλένα)            +      Λοβέρδος Ανδρέας            +      Δημαράς Ιωάννης             +      Παπανδρέου Βασιλική (Βάσω)            +      Κακλαμάνης Απόστολος            +      Ευθυμίου Πέτρος            +      Παπαδόπουλος Αλέξανδρος (Αλέκος)            -      Χυτήρης Τηλέμαχος            +      Κουλούρης Κίμων            -      Γείτονας Κωνσταντίνος            +      Κούρκουλα Ελένη            -      Πρωτόπαπας Χρήστος            +      Ανωμερίτης Γεώργιος            +      Μπένος Σταύρος-Ιωάννης            -      Κατσέλη Ελεονώρα (Νόρα)            +      Παπαϊωάννου Μιλτιάδης            +      Τζουμάκας Στέφανος            -      Παπαρήγα Αλεξάνδρα            -      Κολοζώφ Ορέστης            +      Σκυλλάκος Αντώνιος            +      Αλαβάνος Αλέξανδρος            +      Κουβέλης Φώτιος-Φανούριος            +      Δραγασάκης Ιωάννης            -                        ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ                  Σαλμάς Μάριος      +            Καραγκούνης Ανδρέας      +            Αγγελόπουλος Νικόλαος      +            Μαγγίνας Βασίλειος      +            Κωστόπουλος Απόστολος      +            Βερελής Χρίστος            +      Μωραΐτης Αθανάσιος(Θάνος)            +      Μακρυπίδης Ανδρέας            +                        ΝΟΜΟΣ ΑΡΓΟΛΙΔΟΣ                   Μανώλης Ιωάννης      +            Παπαδημητρίου Ελισάβετ (Έλσα)      +            Μανιάτης Ιωάννης            +                        ΝΟΜΟΣ ΑΡΚΑΔΙΑΣ                  Τατούλης Πέτρος      -            Λυκουρέντζος Ανδρέας      +            Ρέππας Δημήτριος            +                        ΝΟΜΟΣ ΑΡΤΗΣ                  Καραμπίνας Κωνσταντίνος      +            Παπαγεωργίου Γεώργιος      +            Κολιοπάνος Θεόδωρος            +                        ΝΟΜΟΣ ΑΤΤΙΚΗΣ                  Βλάχος Γεώργιος      +            Μπούρας Αθανάσιος      +            Δούκας Πέτρος      +            Κατσιγιάννης Αθανάσιος      +            Κατσίκης Θεόδωρος      +            Σταύρου Απόστολος      +            Πάγκαλος Θεόδωρος            +      Βρεττός Κωνσταντίνος (Ντίνος)            +      Χριστοφιλοπούλου Παρασκευή (Εύη)            +      Οικονόμου Βασίλειος            +      Παπαηλίας Ηλίας            +      Λεβέντης Αθανάσιος            +                        ΝΟΜΟΣ ΑΧΑΪΑΣ                  Σπηλιωτόπουλος Σπήλιος      +            Νικολόπουλος Νικόλαος      +            Βασιλείου Θεόφιλος      -            Μπεκίρης Μιχαήλ      +            Φούρας Ανδρέας            +      Βέρρας Μιλτιάδης            +      Σπηλιόπουλος Κωνσταντίνος            +      Κατσιφάρας Απόστολος            +      Κοσιώνης Παναγιώτης            +                        ΝΟΜΟΣ ΒΟΙΩΤΙΑΣ                  Μπασιάκος Ευάγγελος      +            Γιαννάκης Μιχαήλ      +            Ακριβάκης Αλέξανδρος            +      Τόγιας Βασίλειος            +      ΝΟΜΟΣ ΓΡΕΒΕΝΩΝ                   Φώλιας Χρήστος      +                              ΝΟΜΟΣ ΔΡΑΜΑΣ                  Δαϊλάκης Σταύρος      +            Τζίμας Μαργαρίτης      +            Αηδόνης Χρήστος            -                        ΝΟΜΟΣ ΔΩΔΕΚΑΝΗΣΟΥ                   Παυλίδης Αριστοτέλης      -            Καραμάριος Αναστάσιος      +            Χρύσης Βασίλειος      +            Καΐσερλης Κωνσταντίνος            -      Παρασκευάς Ιωάννης            +                        ΝΟΜΟΣ ΕΒΡΟΥ                  Δερμεντζόπουλος Αλέξανδρος      +            Κελέτσης Σταύρος      +            Φωτιάδης Απόστολος            +      Ντόλιος Γεώργιος            +                        ΝΟΜΟΣ ΕΥΒΟΙΑΣ                   Λιάσκος Αναστάσιος      +            Κεδίκογλου Συμεών (Σίμος)      +            Μαρκόπουλος Κωνσταντίνος      +            Περλεπέ-Σηφουνάκη Αικατερίνη            -      Παπαγεωργίου Γεώργιος            +      Πιπεργιάς Δημήτριος            +                        ΝΟΜΟΣ ΕΥΡΥΤΑΝΙΑΣ                  Τσιαμάκης Δημοσθένης      +                              ΝΟΜΟΣ ΖΑΚΥΝΘΟΥ                  Βαρβαρίγος Δημήτριος            +                        ΝΟΜΟΣ ΗΛΕΙΑΣ                  Αδρακτάς Παναγιώτης      +            Κοντογιάννης Γεώργιος      +            Κανελλοπούλου Κρινιώ      +            Κουτσούκος Γιάννης            -      Αντωνακόπουλος Παναγιώτης            +      Γεωργακόπουλος Δημήτριος            +                        ΝΟΜΟΣ ΗΜΑΘΙΑΣ                  Χαλκίδης Μιχαήλ      +            Φωτιάδης Ηλίας      +            Χρυσοχοΐδης Μιχαήλ            +      Σιδηρόπουλος Αναστάσιος            +                        ΝΟΜΟΣ ΗΡΑΚΛΕΙΟΥ                   Κεφαλογιάννης Εμμανουήλ      +            Δεικτάκης Γεώργιος      +            Μπαντουβάς Κωνσταντίνος      +            Στρατάκης Εμμανουήλ            +      Σχοιναράκη-Ηλιάκη Ευαγγελία            -      Φραγκιαδουλάκης Μάνος            +      Ματζαπετάκης Στυλιανός            +      Κεγκέρογλου Βασίλειος            +                        ΝΟΜΟΣ ΘΕΣΠΡΩΤΙΑΣ                  Μπέζας Αντώνιος      +                              Α΄ ΘΕΣΣΑΛΟΝΙΚΗΣ                  Καραμανλής Κωνσταντίνος      -            Γκιουλέκας Κωνσταντίνος      +            Ιωαννίδης Ιωάννης      +            Ορφανός Γεώργιος      +            Παπαθεμελής Στυλιανός- Άγγελος      +            Ράπτη Ελένη      +            Καλαφάτης Σταύρος      +            Σπηλιόπουλος Αναστάσιος      +            Παπανδρέου Γεώργιος            -      Καστανίδης Χαράλαμπος            +      Βενιζέλος Ευάγγελος            +      Αράπογλου Χρυσή            +      Τσοχατζόπουλος Απόστολος-Αθανάσιος            +      Μαγκριώτης Ιωάννης            +      Χουρμουζιάδης Γεώργιος            -      Ξηροτύρη-Αικατερινάρη Ασημίνα            +                        Β΄ ΘΕΣΣΑΛΟΝΙΚΗΣ                   Ρεγκούζας Αδάμ      +            Σαλαγκούδης Γεώργιος      +            Καράογλου Θεόδωρος      +            Γαλαμάτης Δημήτριος      +            Γερανίδης Βασίλειος            +      Τσιόκας Θεοχάρης            +      Τζέκης Άγγελος            -                        ΝΟΜΟΣ ΙΩΑΝΝΙΝΩΝ                  Καλογιάννης Σταύρος      +            Τασούλας Κωνσταντίνος      +            Φούσας Αντώνιος      +            Αργύρης Ευάγγελος            +      Παντούλας Μιχαήλ            -                        ΝΟΜΟΣ ΚΑΒΑΛΑΣ                  Καλαντζής Γεώργιος      +            Χριστοφιλογιάννης Δημήτρης       +            Τσακλίδης Ιωάννης            +      Εμινίδης Σάββας            +                        ΝΟΜΟΣ ΚΑΡΔΙΤΣΗΣ                   Σιούφας Δημήτριος      -            Ταλιαδούρος Σπυρίδων      +            Τσιάρας Κωνσταντίνος      +            Ρόβλιας Κωνσταντίνος            +      Σαλαγιάννης Νικόλαος            +                        ΝΟΜΟΣ ΚΑΣΤΟΡΙΑΣ                  Αγγελής Ανέστης      +            Πετσάλνικος Φίλιππος            +                        ΝΟΜΟΣ ΚΕΡΚΥΡΑΣ                  Γεωργιάδης Νικόλαος      +            Δένδιας Νικόλαος-Γεώργιος      +            Γκερέκου Αγγελική (Άντζελα)            +                        ΝΟΜΟΣ ΚΕΦΑΛΛΗΝΙΑΣ                   Αλιβιζάτος Πέτρος –Παύλος      +                              ΝΟΜΟΣ ΚΙΛΚΙΣ                  Κιλτίδης Κωνσταντίνος      +            Τσιτουρίδης Σάββας       -            Φλωρίδης Γεώργιος            +                        ΝΟΜΟΣ ΚΟΖΑΝΗΣ                  Τσιαρτσιώνης Νικόλαος      -            Παπαδόπουλος Μιχάλης      +            Κασαπίδης Γεώργιος      +            Λωτίδης Λάζαρος            +      Βλατής Ιωάννης            -                        ΝΟΜΟΣ ΚΟΡΙΝΘΙΑΣ                  Παπαληγούρας Αναστάσιος-Πέτρος      +            Κόρκα-Κώνστα Αθηνά      +            Μανωλάκης Άγγελος            +      Χωρέμης Αναστάσιος            +                        ΝΟΜΟΣ ΚΥΚΛΑΔΩΝ                  Χωματάς Ιωάννης      +            Μανούσου-Μπινοπούλου Αριάδνη      -            Ρήγας Παναγιώτης            +                        ΝΟΜΟΣ ΛΑΚΩΝΙΑΣ                  Σκανδαλάκης Παναγιώτης      +            Δαβάκης Αθανάσιος      -            Γρηγοράκος Λεωνίδας            +                        ΝΟΜΟΣ ΛΑΡΙΣΗΣ                  Ζώης Χρήστος      +            Χαρακόπουλος Μάξιμος      +            Γαρουφαλιάς Γεώργιος      +            Αγοραστός Κωνσταντίνος      +            Έξαρχος Βασίλειος            +      Νασιώκας Έκτορας            +      Χατζημιχάλης Νικόλαος- Φώτιος            +      Τσιόγκας Δημήτριος            +                        ΝΟΜΟΣ ΛΑΣΙΘΙΟΥ                  Πλακιωτάκης Ιωάννης      +            Καρχιμάκης Μιχαήλ            +                        ΝΟΜΟΣ ΛΕΣΒΟΥ                  Γιαννέλης - Θεοδοσιάδης Ιωάννης      +            Καλογήρου Χριστιάνα      +            Σκοπελίτης Σταύρος             -                        ΝΟΜΟΣ ΛΕΥΚΑΔΑΣ                  Βεργίνης Ξενοφών      +                              ΝΟΜΟΣ ΜΑΓΝΗΣΙΑΣ                  Νάκος Αθανάσιος      +            Μακρή Ζωή (Ζέττα)      +            Σούρλας Γεώργιος      +            Ζήση Ροδούλα             +      Γκατζής Νικόλαος            -                        ΝΟΜΟΣ ΜΕΣΣΗΝΙΑΣ                  Σαμπαζιώτης Δημήτριος      -            Καλαντζάκου Σοφία      -            Λαμπρόπουλος Ιωάννης      -            Κουσελάς Δημήτριος            -      Κατσιλιέρης Πέτρος            -                        ΝΟΜΟΣ ΞΑΝΘΗΣ                  Κοντός Αλέξανδρος      -            Τσαλίδης Φίλιππος      +            Σγουρίδης Παναγιώτης            +                        Α΄ ΠΕΙΡΑΙΩΣ                  Μαντούβαλος Πέτρος      +            Μιχαλολιάκος Βασίλειος      +            Καλός Γεώργιος       +            Μελάς Παναγιώτης      +            Σημίτης Κωνσταντίνος            +      Παντελάκη Ελπίδα            -                        Β΄ ΠΕΙΡΑΙΩΣ                  Νεράντζης Αναστάσιος      +            Τραγάκης Ιωάννης      +            Βασιλείου Γεώργιος      +            Κουράκος Ιωάννης      +            Νιώτης Γρηγόριος             +      Λιντζέρης Δημήτριος            +      Διαμαντίδης Ιωάννης            +      Νικολαίδου Βαρβάρα (Βέρα)            +                        ΝΟΜΟΣ ΠΕΛΛΗΣ                  Καρασμάνης Γεώργιος      +            Τζαμτζής Ιορδάνης (Δάνης)       +            Φουντουκίδιου-Θεοδωρίδου Παρθένα      +            Τζάκρη Θεοδώρα            +                        ΝΟΜΟΣ ΠΙΕΡΙΑΣ                  Κωνσταντόπουλος Γεώργιος      +            Πολύζος Ευάγγελος      +            Καρπούζας Αντώνιος      +            Παπαγεωργίου Αθανάσιος            +                        ΝΟΜΟΣ ΠΡΕΒΕΖΗΣ                  Τσαντούλας Δημήτριος      +            Παπαχρήστος Ευάγγελος            +                        ΝΟΜΟΣ ΡΕΘΥΜΝΗΣ                  Κεφαλογιάννης Ιωάννης      +            Όθωνας Εμμανουήλ            +                        ΝΟΜΟΣ ΡΟΔΟΠΗΣ                  Στυλιανίδης Ευριπίδης      +            Αχμέτ Ιλχάν      +            Μανωλιά Χρυσάνθη            +                        ΝΟΜΟΣ ΣΑΜΟΥ                  Θαλασσινός Θαλασσινός      +                              ΝΟΜΟΣ ΣΕΡΡΩΝ                  Χαϊτίδης Ευγένιος      +            Λεονταρίδης Θεόφιλος      +            Κόλλια - Τσαρουχά Μαρία      +            Τσιπλάκης Κωνσταντίνος      +            Καριπίδης Αναστάσιος      +            Μουσιώνης Αριστείδης            +      Μπόλαρης Μάρκος            -                        ΝΟΜΟΣ ΤΡΙΚΑΛΩΝ                  Λέγκας Νικόλαος      +            Σκρέκας Θεόδωρος      +            Χατζηγάκης Σωτήριος      +            Χάϊδος Χρήστος            +      Μερεντίτη Αθανασία            +                        ΝΟΜΟΣ ΦΘΙΩΤΙΔΑΣ                   Γιαννόπουλος Αθανάσιος      +            Καλλιώρας Ηλίας      +            Σταυρογιάννης Νικόλαος      +            Αντωνίου Αντωνία (Τόνια)            +      Παπαδήμας Λάμπρος            +                        ΝΟΜΟΣ ΦΛΩΡΙΝΗΣ                  Κορτσάρης Νικόλαος      +            Λιάνης Γεώργιος            -                        ΝΟΜΟΣ ΦΩΚΙΔΟΣ                  Μπούγας Ιωάννης      +                              ΝΟΜΟΣ ΧΑΛΚΙΔΙΚΗΣ                   Βαγιωνάς Γεώργιος      +            Πάππας Βασίλειος      -            Δριβελέγκας Ιωάννης            +                        ΝΟΜΟΣ ΧΑΝΙΩΝ                  Μαρκογιαννάκης Χρήστος      +            Νικηφοράκης Στυλιανός      +            Χριστοδουλάκης Νικόλαος            +      Σκουλάκης Εμμανουήλ            +                        ΝΟΜΟΣ ΧΙΟΥ                  Πίττας Ιωάννης      +            Τσουρή Ελπίδα)            +      
      ΓΕΝΙΚΟ ΣΥΝΟΛΟ: «ΝΑΙ» 		150
           “              “          «ΟΧΙ»		109
      ΣΥΝΟΛΟ ΨΗΦΙΣΑΝΤΩΝ		259
      
      Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ»
      ΠΡΟΕΔΡΟΣ ( Άννα Μπενάκη-Ψαρούδα): Συνεπώς το άρθρο 9 έγινε δεκτό κατά πλειοψηφία ως έχει.
      (Χειροκροτήματα από την πτέρυγα της Νέας  Δημοκρατίας)
      Ερωτάται το Σώμα: Γίνεται δεκτό το άρθρο 10  ως έχει;
      ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
      ΧΡΥΣΗ ΑΡΑΠΟΓΛΟΥ:  Κατά πλειοψηφία.
      ΠΡΟΕΔΡΟΣ ( Άννα Μπενάκη-Ψαρούδα): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 11  όπως τροποποιήθηκε από τον κύριο Υπουργό;
      ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
      ΧΡΥΣΗ ΑΡΑΠΟΓΛΟΥ:  Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 11 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 12  ως έχει;
      ΟΛΟΙ  ΟΙ  ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ ( Άννα Μπενάκη-Ψαρούδα): Συνεπώς το άρθρο 12 έγινε δεκτό ως έχει ομόφωνα.
      Ερωτάται το Σώμα: Γίνεται δεκτό το άρθρο 13  ως έχει;
      ΟΛΟΙ ΟΙ  ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ ( Άννα Μπενάκη-Ψαρούδα): Συνεπώς το άρθρο 13 έγινε δεκτό ως έχει ομόφωνα.
      Ερωτάται το Σώμα: Γίνεται δεκτό το άρθρο 14  όπως τροποποιήθηκε από τον κύριο Υπουργό;
      ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
      ΧΡΥΣΗ ΑΡΑΠΟΓΛΟΥ:  Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 15  ως έχει;
      ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
      ΧΡΥΣΗ ΑΡΑΠΟΓΛΟΥ:  Κατά πλειοψηφία.
      ΠΡΟΕΔΡΟΣ ( Άννα Μπενάκη-Ψαρούδα): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το ακροτελεύτιο άρθρο 16  ως έχει;
      ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
      ΧΡΥΣΗ ΑΡΑΠΟΓΛΟΥ:  Κατά πλειοψηφία.
      ΠΡΟΕΔΡΟΣ ( Άννα Μπενάκη-Ψαρούδα): Το ακροτελεύτιο άρθρο 16 έγινε δεκτό ως έχει κατά πλειοψηφία.
      Συνεπώς το νομοσχέδιο του Υπουργείου Επικρατείας Σύσταση Εθνικού Οπτικοακουστικού Αρχείου -Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις», έγινε δεκτό επί της αρχής και επί των άρθρων κατά πλειοψηφία.
      Η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, επανερχόμαστε στη συζήτηση του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν. 3310/2005 (ΦΕΚ 270Α΄)»»
      Το λόγο έχει η πρώτη στον κατάλογο συνάδελφος κ. Σοφία  Βούλτεψη.
      ΣΟΦΙΑ ΒΟΥΛΤΕΨΗ:  Ευχαριστώ πολύ, κυρία Πρόεδρε.
      Ο λόγος περί «Βασικού Μετόχου» πάλι και επιτρέψτε μου να εισφέρω στη συζήτηση μερικές σκέψεις μου και να υπενθυμίσω, κυρίως, στους συναδέλφους που έπονται και ανήκουν όλοι στο ΠΑ.ΣΟ.Κ. μερικά αδιαμφισβήτητα γεγονότα.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Εκτός από το γεγονός ότι υπήρξε υπερβολική σπουδή  στο ζήτημα του «Βασικού Μετόχου» και εκ μέρους της Ευρωπαϊκής Ένωσης και εκ μέρους των στελεχών του ΠΑ.ΣΟ.Κ., αυτή τη στιγμή -επειδή ακούγονται μέσα στην αίθουσα βαριές εκφράσεις για φιάσκο και ταπείνωση- εκκρεμούν ενώπιον του Δικαστηρίου Ευρωπαϊκών Κοινοτήτων είκοσι οκτώ ελληνικές υποθέσεις για παραβιάσεις της κοινοτικής νομοθεσίας σε θέματα περιβάλλοντος, φορολογίας, παροχής υπηρεσιών, ελεύθερης κυκλοφορίας εργαζομένων, δικαίου εταιρειών, γεωργίας, κοινωνικής πολιτικής, επικοινωνιών, μεταφορών, ενέργειας, μετανάστευσης.
      Άλλες εκατόν επτά υποθέσεις βρίσκονται στο στάδιο αιτιολογημένης γνώμης. Η Κομισιόν έχει συνολικά κινήσει διαδικασία κατά της Ελλάδας για τριακόσιες δώδεκα υποθέσεις. Το «ΒΗΜΑ» είχε γράψει πηχυαίο τίτλο: «Στο Ευρωδικαστήριο η Ελλάδα αναστενάζει».
      Γιατί, λοιπόν, δεν είναι ταπείνωση και φιάσκο όλη αυτή η διαρκής εμφάνιση της Ελλάδας στο Ευρωπαϊκό Δικαστήριο ως υπολόγου, υποδίκου δεκάκις και εικοσάκις και μόνο το ζήτημα του βασικού μετόχου προκαλεί τόσο μεγάλη αντίδραση και τόσο μεγάλο πρόβλημα; 
      Μήπως θέλετε να θυμίσω ότι πάνω από 200.000.000.000 δραχμές έχουμε πληρώσει σε πρόστιμα στην Ευρωπαϊκή Ένωση ανάμεσα στο 1997 και το 2003 για ελλιπείς ελέγχους αγροτικών προϊόντων; Αυτό γιατί δεν είναι φιάσκο και ταπείνωση, το γεγονός ότι οι Έλληνες πληρώνουν από την τσέπη τους, από το υστέρημά τους πρόστιμα για να ασκείται εδώ μία περίεργη πολιτική;
      Μήπως ο αναπτυξιακός νόμος, ο ν. 3219 του 2000 του ΠΑ.ΣΟ.Κ. δεν αποδείχθηκε αντίθετος με το Κοινοτικό Δίκαιο και επομένως ανεφάρμοστος και η χώρα έμεινε χωρίς αναπτυξιακό νόμο; Εκεί γιατί δεν υπήρχε πρόβλημα και δεν ταπεινωθήκαμε ενώπιον της Ευρωπαϊκής Ένωσης, η οποία κήρυξε ανεφάρμοστο ολόκληρο αναπτυξιακό νόμο; 
      Η προσφυγή δε έγινε από τη ΜΠΟΥΙΚ. Σας το θυμίζω, γιατί έχει πολύ μεγάλη σημασία να μάθουμε επιτέλους τι υπερασπιζόμαστε εδώ μέσα ως Βουλευτές και ως πολιτικοί. Έγινε από εταιρεία η οποία έχει συμφέροντα στο χώρο των κατασκευών. Και η θυγατρική της IBM στην Ελλάδα είχε τις δικές της ενστάσεις. Σας θυμίζω επίσης ότι σε όλη την Ευρωπαϊκή Ένωση ασχολούνται με τα δημόσια έργα όλες οι εταιρείες που κατέχουν μέσα ενημέρωσης, μεταξύ των οποίων η ΝΤΑΣΟ και η ΛΑΓΚΑΝΤΕΡ.
      Βέβαια έχουμε και το θέμα του Εθνικού Συμβουλίου Ραδιοτηλεόρασης, το οποίο έχουμε «φορτώσει». Το κάναμε ανεξάρτητη αρχή, του «φορτώσαμε» τα πάντα και ησυχάσαμε εμείς. Μόνο που η μελέτη κάθε φακέλου για άδεια –οψέποτε ήθελε αποφασιστεί αυτό- απαιτεί δέκα ημέρες. Υπάρχουν τριακόσιες αιτήσεις στο Ραδιοτηλεοπτικό Συμβούλιο. Άρα χρειάζονται τρεις χιλιάδες ημέρες και γύρω στα δέκα χρόνια για να μπορέσουμε να αποκτήσουμε ένα καθαρό ραδιοτηλεοπτικό τοπίο στη χώρα μας. 
      Επίσης θυμίζω στους συναδέλφους του ΠΑ.ΣΟ.Κ. ότι η ετήσια έκθεση του Εθνικού Συμβουλίου Ραδιοτηλεόρασης, που εκδόθηκε τον Απρίλιο του 2004 και αφορούσε το παρελθόν, το δικό τους παρελθόν, μιλούσε σαφώς για αδυναμία τήρησης της διαφάνειας. Αυτό γιατί δεν σας ανησύχησε τόσα χρόνια; 
      Μιλούσε για έλλειψη μηχανοργάνωσης. Γιατί δεν δώσατε τα εφόδια στο Εθνικό Συμβούλιο Ραδιοτηλεόρασης; Μιλούσε για υποχρέωση διενέργειας οικονομικών ελέγχων από ορκωτούς λογιστές, αλλά ουδέποτε εκδώσατε την απαιτούμενη υπουργική απόφαση. Γιατί δεν το κάνατε;
      Ο ίδιος ο Πρόεδρος του Εθνικού Συμβουλίου Ραδιοτηλεόρασης είχε πει στην Επιτροπή Θεσμών και Διαφάνειας το Καλοκαίρι του 2004 ότι υπάρχει αδυναμία ελέγχου, ότι υπάρχει τηλεοπτικός σταθμός πανελλήνιας εμβέλειας που υπέβαλε μετοχολόγιο αποτελούμενο από επτά χιλιάδες οκτακόσιες σελίδες. 
      Επίσης θέλω να σας θυμίσω –είναι λίγο άσχετο, αλλά αξίζει να το ακούσει ο ελληνικός λαός- ότι όταν υπήρχε το ζήτημα του Βαβύλη, κατά τη διάρκεια της συνέντευξης Βαβύλη, προέκυψε ότι ένας στους δύο έβλεπε Βαβύλη. Δηλαδή περίπου δύο εκατομμύρια τηλεθεατές έβλεπαν τον κ. Βαβύλη. 
      Μόνο που εκείνη την ημέρα, που λίγο αργότερα έγινε η σύλληψη του Βαβύλη, η Αθήνα έκανε μεγάλη εκδήλωση για τον Περρίκο, έναν ήρωα του ’40, για το οποίο δεν μεταδόθηκε τίποτα, την ίδια ακριβώς στιγμή που ο Βαβύλης εμφανιζόταν στα κανάλια από το πρωί έως το βράδυ. Επομένως, με αυτόν τον τρόπο διαπαιδαγωγείται ο λαός και η νεολαία, μαθαίνουν την ιστορία τους και συντηρούν την εθνική τους μνήμη.
      Αν πάμε στη λογική της μπίζνες, εγώ πιστεύω -και σας κάνω γενικές σκέψεις αυτήν τη στιγμή- ότι η ενημέρωση δεν είναι μπίζνες. Βρέθηκαν εδώ πάρα πολλοί Βουλευτές, οι οποίοι διά του βασικού μετόχου υποστήριξαν βασικά ότι αυτή η διαδικασία είναι μόνο επιχειρήσεις, είναι μόνο μπίζνες. Άρα, αυτό δεν το επιτρέπει η Ευρωπαϊκή Ένωση και πρέπει να συμμορφωθούμε. Δηλαδή τι ακριβώς πρέπει να γίνουμε; Να γίνουμε σαν το διευθυντή ενός γαλλικού καναλιού που είχε πει επί λέξει σε συνέντευξή του: «Η δουλειά μας είναι να βοηθήσουμε την Κόκα-κόλα να πουλήσει το προϊόν της. Πουλάμε στην Κόκα-κόλα διαθέσιμο χρόνο ανθρώπινων εγκεφάλων».
      Τελειώνω, κύριοι συνάδελφοι, λέγοντας ότι ο Πρόεδρος του ΠΑ.ΣΟ.Κ. και Πρόεδρος της Σοσιαλιστικής Διεθνούς πλέον, ο κ. Παπανδρέου είπε –και χθες υπήρξε μεγάλη δημοσιότητα περί αυτού στα Μέσα Ενημέρωσης και στις εφημερίδες- ότι θα πολεμήσει το «μπερλουσκονισμό». 
      Είπε ότι όλο και περισσότερα Μέσα Ενημέρωσης πλέον θα είναι μέρος πολυεθνικών εταιριών και ότι ο ίδιος είναι υπέρ της ενεργητικής ενημέρωσης, διότι δεν μπορούμε να έχουμε πραγματική δημοκρατία όταν τα Μέσα Ενημέρωσης ελέγχονται από συμφέροντα και μεγάλους επιχειρηματίες. Ο Πρόεδρος του ΠΑ.ΣΟ.Κ. το είπε αυτό. Μόνο που τον καιρό που επιχειρήθηκε -όταν εξελέγη αρχηγός του ΠΑ.ΣΟ.Κ., λίγο πριν από τις εκλογές- να υπερπροβληθεί ως εναλλακτική λύση και να πειστεί ο λαός ότι έχει μπροστά του το νέο του ηγέτη, τότε μέσα σε μια εβδομάδα τα κανάλια είχαν κάνει ογδόντα επτά διακοπές του προγράμματός τους και σε έκτακτη αναμετάδοσή τους έδειχναν τον κ. Παπανδρέου να βγαίνει από το σπίτι του, μπροστά στον μαντρότοιχο του σπιτιού του, χωρίς να κάνει τίποτε άλλο. Τότε ο κ. Παπανδρέου δεν διαμαρτυρήθηκε, να τους πει: «Τι έχετε κατασκηνώσει εδώ έξω,  βρε παιδιά; Από το σπίτι μου βγαίνω. Δεν έχω να πω τίποτα». Τότε δεν είχε κανένα πρόβλημα. Βέβαια τώρα μπορεί εκ του ασφαλούς -επειδή είναι και Πρόεδρος της Σοσιαλιστικής Διεθνούς και επειδή οι σοσιαλιστές έχουν κυβερνήσει τα τελευταία είκοσι χρόνια στην Ευρωπαϊκή Ένωση και γενικά στον κόσμο, αλλά τα αποτελέσματα ήταν να γιγαντωθούν τα Μέσα Ενημέρωσης και οι εργολάβοι- να μας λέει ότι η δημοκρατία πλήττεται όταν δεν υπάρχει ελεύθερη ενημέρωση. Μα, πώς να υπάρξει ελεύθερη ενημέρωση όταν οι τηλεμετρήσεις δείχνουν Βαβύλη και δεν δείχνουν Περρίκο; Και πώς αυτό το οποίο εσείς διατυμπανίζετε και στις επιτροπές και θέλετε, να διαπαιδαγωγηθεί ο κόσμος, θα το επιτύχουμε εάν δεν μπορέσουμε πραγματικά να κάνουμε αυτό το οποίο επιτάσσει το Σύνταγμα;
      Και επειδή βλέπω και τον κ. Βενιζέλο, που είναι εκ των συγγραφέων του Συντάγματος, θα ήθελα να ρωτήσω: Κύριε Βενιζέλο, θα εφαρμοστεί το άρθρο 15 του Συντάγματος; Κάνατε τίποτα; Μπορείτε να βοηθήσετε; Εσείς είστε ο συγγραφέας του. Το άρθρο 15 λέει συγκεκριμένα πράγματα. Πού την είδατε εσείς την πολιτιστική ανάπτυξη της χώρας; Πείτε κάτι γι’ αυτό, –θα περιμένω να σας ακούσω- για την πολιτιστική ανάπτυξη της χώρας, για την ποιοτική αναβάθμιση, για τις εκπομπές λόγου και τέχνης. Αυτό περιμένουμε από εσάς τώρα, να βοηθήσετε προς αυτή την κατεύθυνση.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Θα ήθελα να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Μεταρρύθμιση του Συστήματος Φαρμακευτικής Περίθαλψης».
      Ο συνάδελφος κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρία και κύριοι συνάδελφοι, σήμερα η Βουλή καλείται να τελέσει το «μνημόσυνο» μιας δημαγωγικής και ψευδεπίγραφης πολιτικής σε σχέση με τα Μέσα Ενημέρωσης.
      Ο κ. Καραμανλής διεκδίκησε τη νίκη του κόμματός του στις εκλογές επικαλούμενος, μεταξύ άλλων, κατά κόρον το ζήτημα των Μέσων Ενημέρωσης, της διαφάνειας και της διαπλοκής. Κατηγόρησε και συκοφάντησε το ΠΑ.ΣΟ.Κ., τον Πρωθυπουργό και τα μέλη των κυβερνήσεων, που τα χαρακτήρισε «μέλη κυβερνήσεων της διαπλοκής», υποσχέθηκε αταλάντευτα μέτρα διαφάνειας και φθάσαμε στον πλήρη και απόλυτο ευτελισμό της ελληνικής πολιτείας, στον πλήρη και απόλυτο ευτελισμό της Βουλής των Ελλήνων. Και τώρα η Βουλή καλείται από την Κυβέρνηση να πιστοποιήσει η ίδια τον ευνουχισμό και τον ευτελισμό της. 
      Και για να χρησιμοποιήσω μία έκφραση που πρόσφατα χρησιμοποίησε ο κ. Καραμανλής, η Κυβέρνηση, για λόγους που δεν αντιλαμβάνομαι, έρχεται και ξύνεται μόνη της στη γκλίτσα του τσοπάνη. Διότι θα μπορούσε κάλλιστα να αφήσει να παρέλθει άπρακτη η προθεσμία κύρωσης της Πράξης Νομοθετικού Περιεχομένου, μια που ούτως ή άλλως έχει λήξει η ουσιαστική της ισχύς και μια που ούτως ή άλλως μεσολάβησε νεότερη νομοθεσία με την οποία η Κυβέρνηση αναγνωρίζει πανηγυρικά το λάθος της, την ανακρίβεια των προεκλογικών της ισχυρισμών και, παρότι δεν ζήτησε ρητά συγνώμη από το ΠΑ.ΣΟ.Κ., ουσιαστικά το έκανε με τον ισχύοντα νόμο για τα Μέσα Μαζικής Ενημέρωσης. Γιατί η Κυβέρνηση λοιπόν επιμένει να συζητηθεί αυτός ο κυρωτικός νόμος; Γιατί θέλει να κυρώσει μια Πράξη Νομοθετικού Περιεχομένου που ήδη έχει λήξει και έχει εξυπηρετήσει το σκοπό της; Προφανώς γιατί θέλει να εμφανιστεί ως ιδιαίτερα ευαίσθητη στα θέματα  της συνταγματικής τάξης, γιατί θέλει να μας πει ότι σέβεται το άρθρο 44 του Συντάγματος, τη Βουλή, και εισάγει προς κύρωση μια Πράξη Νομοθετικού Περιεχομένου εκ των υστέρων γιατί έτσι πρέπει.
      Μπράβο, λοιπόν, τη συγχαίρω γι’ αυτήν την όψιμη ευαισθησία, μόνο που αυτή η ευαισθησία σε σχέση με το Σύνταγμα είναι μία ευαισθησία επιλεκτική και υποκριτική. Γιατί αν πρέπει να εφαρμόσουμε έτσι, κύριοι Υπουργοί, το άρθρο 44 του Συντάγματος και να βάλουμε τη Βουλή να πιστοποιήσει και να βεβαιώσει την ταλαιπωρία της και τον εξευτελισμό της, πρέπει να κάνουμε το ίδιο για άλλες πολύ πιο κρίσιμες διατάξεις, που αφορούν τα δικαιώματα του πολίτη, την ασφάλεια του ατόμου, το δημοκρατικό κράτος δικαίου. Και ένα τέτοιο άκρως επίκαιρο άρθρο του Συντάγματος είναι σήμερα το άρθρο 19 για το απόρρητο των επικοινωνιών και των ανταποκρίσεων, μια διάταξη που με την Αναθεώρηση του 2001 έχει γίνει πληρέστατη. 
      Έχουμε στην Ελλάδα το πληρέστερο Ευρωπαϊκό Σύνταγμα για την προστασία του απορρήτου των  τηλεπικοινωνιών με ειδική Αρχή Προστασίας του Απορρήτου, με ειδικές εγγυήσεις για τα παράνομα αποδεικτικά μέσα, μόνο που αυτά πρέπει να τα γνωρίζουμε, να τα σεβόμαστε, να τα εφαρμόζουμε.
      Τίθεται λοιπόν σήμερα με αφορμή τη συζήτηση του νομοσχεδίου αλλά και τη συζήτηση για το Σύνταγμα και το σεβασμό του Συντάγματος, ένα εξαιρετικά σοβαρό ζήτημα λειτουργίας -αλλά προσέξτε- και κυριαρχίας εσωτερικής και εξωτερικής του δημοκρατικού κράτους δικαίου. Και η Κυβέρνηση αντί να εμφανίζεται, όπως θα πράξουν σε λίγο οι τρεις παριστάμενοι Υπουργοί, ως θύμα ή ως παρατηρητής εξελίξεων, σχετικών με την παραβίαση θεμελιωδών δικαιωμάτων όπως το απόρρητο των επικοινωνιών, θα πρέπει να έχει συνειδητοποιήσει, ότι αυτή είναι που έχει την κύρια ευθύνη για τον σεβασμό των δημοκρατικών δικαιωμάτων και για την αποτελεσματική λειτουργία των εγγυητικών θεσμών που περιλαμβάνονται στο Σύνταγμά μας κατά τρόπο πλήρη, αναλυτικό και αξιοζήλευτο για άλλα δημοκρατικά Συντάγματα. 
      Η Κυβέρνηση όμως τους τελευταίους μήνες αντί να είναι προσανατολισμένη προς την κατεύθυνση του σεβασμού του Συντάγματος, είναι προσανατολισμένη προς την κατεύθυνση της παραβίασης και της καταστρατήγησης του Συντάγματος και θέλει να εγκαθιδρύσει μηχανισμούς «επίσημης» καταγραφής των στοιχείων των επικοινωνιών, όχι γιατί σέβεται πραγματικά το κράτος δικαίου και τα δικαιώματα του πολίτη, αλλά γιατί ουσιαστικά τα παραγνωρίζει και τα υπονομεύει.
      Εάν η Κυβέρνηση δεν μπορεί να εγγυηθεί την ασφάλεια του πολίτη στο κέντρο της Αθήνας, όπως φάνηκε με την εγκληματική ενέργεια σε βάρος του Προέδρου της Γ.Σ.Ε.Ε., του Χρήστου Πολυζωγόπουλου, εάν η Κυβέρνηση δεν μπορεί να εγγυηθεί την ασφάλεια και το απόρρητο των επικοινωνιών του Πρωθυπουργού της και των Μελών της και των Μελών της Βουλής των Ελλήνων και του κάθε πολίτη, τότε η Κυβέρνηση ασκεί ανεπαρκώς, πλημμελώς τα καθήκοντά της, δεν μπορεί να προσφέρει στον πολίτη το βασικό αγαθό, που έχει ανάγκη στον σημερινό κόσμο της ανασφάλειας, δηλαδή το αγαθό του αισθήματος της σιγουριάς και της ασφάλειας.
      Αντί λοιπόν η Κυβέρνηση να έρθει και να ενημερώσει τη Βουλή και να προκαλέσει άμεση σύγκλιση της Επιτροπής Θεσμών και Διαφάνειας, όπως ήδη ζήτησα επικοινωνώντας με τον Πρόεδρο της Επιτροπής, έρχεται για να  κάνουμε «μνημόσυνο» για ζητήματα που ήδη έχουν λήξει, έχουν ξεπεραστεί και είναι πλέον αυταπόδεικτα τα όσα λέμε, γιατί ο κόσμος κατάλαβε ότι η Κυβέρνηση αφού πήγε να παίξει το χαρτί της ευθείας σύγκρουσης με τους επικοινωνιακούς μηχανισμούς τώρα αλλάζει προσανατολισμό και αρχίζει την αόριστη και μακρά διαβούλευση για το νομικό καθεστώς των Μέσων Ενημέρωσης, δηλαδή άλλα λόγια να αγαπιόμαστε.
      Έχει λοιπόν υποχρέωση η Κυβέρνηση να συνειδητοποιήσει την ευθύνη της, να σεβαστεί το Σύνταγμα να ενεργοποιήσει τους μηχανισμούς που μπορούν να εγγυηθούν της ασφάλεια του πολίτη και τα δικαιώματά του, να ενημερώσει τη Βουλή και κυρίως έχει την υποχρέωση να απολογηθεί, γιατί ως Κυβέρνηση έχει αποτύχει να προσφέρει στον πολίτη τις εγγυήσεις ενός σύγχρονου κράτους δικαίου.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Το λόγο έχει ο κύριος Υπουργός για να κάνει μία παρέμβαση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, θα μιλήσουμε εκτενέστερα για το κύριο θέμα, που αφορά το σχέδιο νόμου το οποίο ψηφίζουμε σήμερα. Είμαι όμως υποχρεωμένος να δώσω τώρα μία απάντηση σ’ αυτά που είπε ο κ. Βενιζέλος. Γιατί είναι προφανές ότι ο κ. Βενιζέλος. Δεν ήλθε εδώ για να μιλήσει για το νομοσχέδιο. Προφανώς γνωρίζει πάρα πολύ καλά ότι αυτά που είπε τώρα είναι πράγματα τα οποία θα λεχθούν σε λίγη ώρα από τους αρμόδιους Υπουργούς. Ο κ. Βενιζέλος δηλαδή κατηγορεί την Κυβέρνηση γιατί δεν ενημέρωσε τη Βουλή τη στιγμή που ξέρει –γιατί είναι γνωστό- ότι θα υπάρξει συνέντευξη των αρμόδιων Υπουργών σε λιγότερο από μισή ώρα όπου θα ανακοινωθεί ποια θα είναι η πορεία των κυβερνητικών ενεργειών στη συνέχεια. 
      Θα ήθελα, όμως, να πω στον κ. Βενιζέλο και προς την πλευρά του ΠΑ.ΣΟ.Κ. -αν εκφράζει το ΠΑ.ΣΟ.Κ. στο σύνολό του μ’ αυτά που λέει- τα εξής: Η Κυβέρνηση, εφαρμόζοντας στο ακέραιο τις διατάξεις του Συντάγματος και επειδή έχει πλήρη συναίσθηση της ευθύνης σ’ ό,τι αφορά ιδίως τα ζητήματα του απορρήτου, άφησε τη δικαιοσύνη, την ίδια στιγμή που προέκυψε το ζήτημα, να ασχοληθεί με το θέμα αυτό και να το διαλευκάνει. Όταν η δικαιοσύνη ήταν ήδη έτοιμη και όταν αποφάνθηκε ότι πράγματι υπάρχει ζήτημα το οποίο χρειάζεται συνέχεια, τότε από κει και πέρα αρμοδίως έρχεται και λέει τι θα κάνει στη Βουλή. Σε λίγες στιγμές θα το δείτε.
      Κύριε Βενιζέλε, είπατε για το θέμα της Επιτροπής Θεσμών και Διαφάνειας. Δεν ξέρετε ότι αυτή θα είναι η πρόταση των τριών Υπουργών; Δεν ξέρετε ότι ήδη από τον κύριο Ρουσόπουλο έχει ειδοποιηθεί ο κ. Καραμάριος, ο Πρόεδρος της Επιτροπής Θεσμών και Διαφάνειας; Δηλαδή, γιατί ήρθατε; Να προτείνετε, κύριε Βενιζέλε…
      ΕΥΑΓΓΕΛΟΣ ΒΕΝΙΖΕΛΟΣ: Μου επιτρέπετε, κύριε Υπουργέ;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Βενιζέλε, δε σας διέκοψα και παρακαλώ πολύ, αφήστε με να τελειώσω.
      Δεν το ξέρατε δηλαδή; Και πότε θα προλάβαινε η Κυβέρνηση να ενημερώσει τη Βουλή; Σήμερα προκύπτει το ζήτημα επειδή σήμερα η Δικαιοσύνη βγάζει το πόρισμά της για το θέμα αυτό. Και θα υπάρξει στις δύο η ώρα η ενημέρωση από την πλευρά των αρμόδιων Υπουργών για τις περαιτέρω κινήσεις. Τι θέλετε δηλαδή; Επειδή γνωρίζετε ποιες θα είναι οι κινήσεις αυτές –γιατί δε θέλαμε να κρύψουμε και τίποτα- ήλθατε να μας πείτε ότι επειδή το είπατε εσείς από το Βήμα της Βουλής, γι’ αυτό θα γίνει; 
      Σήμερα δε μένει τίποτα κρυφό και προστατεύονται οι πάντες. Ψάξτε σε άλλες εποχές…
      ΚΩΝΣΤΑΝΤΙΝΟΣ ΓΕΙΤΟΝΑΣ: Αφήστε τα αυτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): …για να δείτε πράγματα τα οποία μπορεί να μην είχαν σχέση μ’ αυτά, αλλά με άλλα τα οποία υπήρχαν και συγκαλύπτονταν. Και τώρα βγαίνουν όλα. Σήμερα βγαίνουν όλα στο φως. Σήμερα ο πολίτης ξέρει ότι υπάρχει Κυβέρνηση που σέβεται τη νομιμότητα. Σήμερα όλοι ξέρουν ότι τα πράγματα γίνονται όπως πρέπει να γίνουν. 
      Για το συγκεκριμένο θέμα επελήφθη η Δικαιοσύνη και σήμερα η Δικαιοσύνη αποφαίνεται. Πότε θέλατε να ενεργήσει η Κυβέρνηση; Προκαταλαμβάνοντας τη Δικαιοσύνη ή ωθώντας τη Δικαιοσύνη σε συμπεράσματα που εκείνη δε θα ήθελε να βγάλει σύμφωνα με τους δικονομικούς κανόνες που πρέπει να ακολουθήσει; Και μόνο αυτό το συγκεκριμένο παράδειγμα αποδεικνύει σαφέστατα ότι στην Ελλάδα υπάρχει Σύνταγμα, ότι τηρείται, ότι υπάρχουν νόμοι που τηρούνται και ότι κυρίως τηρείται η τάξη που πρέπει να τηρηθεί σ’ ό,τι αφορά τόσο ευαίσθητα θέματα που αφορούν την προστασία των δικαιωμάτων, τόσο ευαίσθητα θέματα που αφορούν το ίδιο το κύρος του τόπου.
      Περιμένετε, λοιπόν, λίγες στιγμές και θα δείτε ότι αυτή η Κυβέρνηση και απέναντι στο Κοινοβούλιο είναι και θα είναι συνεπής και απέναντι στη Δικαιοσύνη υπήρξε συνεπέστατη. Πρωτίστως όμως υπήρξε συνεπέστατη απέναντι στον ελληνικό λαό.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, να κάνω μία διευκρίνιση;
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, να δώσει μία διευκρίνιση ο κ. Βενιζέλος;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μάλιστα, αλλά αν χρειασθεί θα απαντήσω.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, προφανώς έχει χαθεί κάθε αίσθηση θεσμικού και πολιτικού μέτρου.
      ΠΡΟΕΔΡΕΥΩΝ (Ιωάννης Τραγάκης): Αυτό τώρα δεν είναι διευκρίνιση. Αυτό είναι απάντηση και δε δικαιούστε να απαντήσετε.
      ΕΥΑΓΓΕΛΟΣ ΒΕΝΙΖΕΛΟΣ: Ο κύριος Υπουργός μας ανακοινώνει τώρα ότι Υπουργοί θα δώσουν συνέντευξη εκ μέρους της Εισαγγελίας…
      ΠΡΟΕΔΡΕΥΩΝ (Ιωάννης Τραγάκης): Δεν είπε κάτι τέτοιο.
      ΕΥΑΓΓΕΛΟΣ ΒΕΝΙΖΕΛΟΣ:…δηλαδή κατά πλήρη παράβαση της διάκρισης των εξουσιών.
      Επίσης, πρέπει να θυμίσω στον κύριο Υπουργό ότι κατ’ επανάληψη έχω ζητήσει μαζί με τους συναδέλφους μου να συγκληθεί η Επιτροπή Θεσμών και Διαφάνειας για το ζήτημα του απορρήτου των επικοινωνιών.
      Το έκανα προ δεκαπέντε ημερών και το έκανα και σήμερα το πρωί στις 10 η ώρα, μόλις διάβασα τα σχετικά δημοσιεύματα. Και έρχονται τώρα οι Υπουργοί ως επιμηθείς να κατηγορήσουν τους προμηθείς γιατί πρόλαβαν! Μάλιστα, προλαβαίνουμε, κύριοι, σε σχέση με μια Κυβέρνηση η οποία καθεύδει! 
      ΠΡΟΕΔΡΕΥΩΝ (Ιωάννης Τραγάκης): Εγώ αυτό το άκουσα νωρίς, πολύ πρωί στο ραδιόφωνο. Άρα, άμα η πρόταση κατετέθη 10 η ώρα, σας λέω ότι εγώ το είχα ακούσει ήδη στο ραδιόφωνο. 
      Ορίστε, κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αν κάποιος παραβιάζει τη διάκριση των εξουσιών, είναι ο κύριος συνάδελφος, που μόλις ομίλησε. Διότι περίπου μας είπε ότι κάτι ήξερε τις προηγούμενες μέρες και γι’ αυτό το λόγο ζητούσε, ό,τι ζητούσε.
      Μας λέει επίσης ότι η Κυβέρνηση αναγγέλλει θέματα της Εισαγγελίας. Αυτό το δεύτερο είναι και διαστρέβλωση της πραγματικότητας. Διότι η Κυβέρνηση μόλις ακριβώς πληροφορείται το πόρισμα της εισαγγελικής έρευνας, αφήνει τη δικαιοσύνη να προχωρήσει όπως εκείνη νομίζει και κάνει αυτό που πρέπει να κάνει και θα το ανακοινώσουν οι αρμόδιοι Υπουργοί. Γιατί υπάρχουν αρμόδιοι Υπουργοί, οι οποίοι έχουν σχέση με το αντικείμενο, ο Υπουργός Δικαιοσύνης και ο Υπουργός Δημόσιας Τάξης και βεβαίως ο Κυβερνητικός Εκπρόσωπος. Αυτοί θα πουν τι θα γίνει σε σχέση με την ενημέρωση του Κοινοβουλίου. Ούτε ως εκπρόσωποι της Εισαγγελίας συμπεριφέρονται ούτε, βεβαίως, στην περίπτωση αυτή επιβεβαιώνεται τίποτα από αυτά που λέει ο κ. Βενιζέλος. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ακούστε όμως την αντίφαση του κ. Βενιζέλου. Από τη μία πλευρά ξέρει ήδη -και γι’ αυτό προσπαθεί να προκαταλάβει την Κυβέρνηση- ότι θα αναγγείλουν οι Υπουργοί την ενημέρωση του Κοινοβουλίου και βεβαίως την ενημέρωση του Ελληνικού Λαού για το τι συμβαίνει. Και από την άλλη πλευρά έρχεται και λέει «για ποιο λόγο το κάνουν αυτό», όταν πριν από λίγο μας έλεγε «γιατί δεν ενημερώνετε το Κοινοβούλιο;». Ας αποφασίσουν τι πρέπει να κάνουν και τι θέλει να κάνουν από την πλευρά του ΠΑ.ΣΟ.Κ. 
      Εγώ ένα ξέρω και ένα καταλαβαίνω σε αυτή την Αίθουσα. Ήξερε ο κ. Βενιζέλος τι πρόκειται να γίνει σε λίγο και έσπευσε να προαναγγείλει ακριβώς αυτό το οποίο θα έκαναν οι Υπουργοί. Διότι είναι γνωστό ότι είχε ενημερωθεί ο Πρόεδρος της Επιτροπής Θεσμών και Διαφάνειας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Βενιζέλε, σας λέω και πάλι, δεν νουθετείτε την Κυβέρνηση. Απλώς επειδή ξέρετε τι θα γίνει και αρνείστε να επικροτήσετε τις ενέργειές της, προσπαθείτε να εμφανιστείτε ως άνθρωπος που εμπνέει άλλους για εκείνα τα οποία θέλουν να κάνουν. Δεν ξέρω τι γίνεται στο εσωτερικό του κόμματός σας. Εκεί μπορεί να ισχύει το «prior in tempore, potior in jure», αλλά αυτό το πράγμα δεν ισχύει για την Κυβέρνηση. Και, κυρίως, δεν ισχύει για το πολιτικό μας σύστημα. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Λοιπόν, από εδώ και πέρα τέρμα «Παυλόπουλος-Βενιζέλος».
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και  Αποκέντρωσης): Δεν το προκάλεσα εγώ πάντως, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Θα μπούμε στους ομιλητές και θα συνεχίσουμε και ο κύριος Υπουργός θα μιλήσει κανονικά. 
      Ο κ. Κοσμίδης έχει το λόγο. 
      ΣΩΚΡΑΤΗΣ ΚΟΣΜΙΔΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η Κυβέρνηση ρύθμισε με πράξη νομοθετικού περιεχομένου ένα θέμα που δεν δικαιολογούσε την έκδοση τέτοιας πράξης σύμφωνα με το άρθρο 44 παράγραφος 1 του Συντάγματος. Καμία προϋπόθεση αυτής της συνταγματικής διάταξης δεν συνέτρεχε. Ούτε έκτακτη περίπτωση, ούτε εξαιρετικά επείγουσα ανάγκη και σε καμία περίπτωση απρόβλεπτη ανάγκη. 
      Υποθέτω ότι ο Πρόεδρος της Δημοκρατίας ο οποίος δικαιούται να αξιολογήσει και διαπιστώσει τη συνδρομή των συνταγματικών προβλέψεων υπέγραψε κατ’ οικονομίαν, πράγμα που δεν θεωρώ εξ ορισμού κακό. Υποθέτω ότι κάποια διαβούλευση θα προηγήθηκε της έκδοσης της πράξης με τον Πρόεδρο της Δημοκρατίας. Φρονώ όμως ότι η Κυβέρνηση μπορούσε να ρυθμίσει το θέμα με την ψήφιση σχετικής τροπολογίας στη Βουλή έγκαιρα, εν όψει της βεβαιότητας ότι η αρχική αναστολή δεν επαρκούσε. 
      Γιατί δεν έπραξε αυτό η Κυβέρνηση; Η εξήγηση είναι απλή και προφανής. Θέλησε έτσι να αποφύγει εκτεταμένη εν θερμώ συζήτηση στη Βουλή επί της ουσίας των άστοχων χειρισμών της στο θέμα του βασικού μετόχου. Στη συγκεκριμένη περίπτωση αρκετοί συνάδελφοι αναρωτήθηκαν στη Διαρκή Επιτροπή γιατί εισάγεται για κύρωση η υπόψη πράξη, εφόσον ο αναμενόμενος τότε νόμος στο μεταξύ ψηφίστηκε. Και συνεπώς, η παύση της ισχύος της διάταξης της πράξης, ως συνέπεια της μη εμπρόθεσμης κύρωσης, δεν θα είχε άλλη περαιτέρω συνέπεια ουσιαστικής φύσεως. 
      Προσωπικά φρονώ ότι ορθώς εισάγεται το νομοσχέδιο για την κύρωση της πράξης νομοθετικού περιεχομένου ως ένδειξη, αν θέλετε, σεβασμού στους θεσμούς και στα πολιτειακά όργανα. Θα φαινόταν, διαφορετικά, ότι είχε χρησιμοποιηθεί ένα μέσο νομοθέτησης για ακραίες περιπτώσεις αβασάνιστα, επιπόλαια και ανεύθυνα.
      Δεν αποφεύγω, κυρίες και κύριοι συνάδελφοι, τον πειρασμό να τονίσω ότι η όλη ιστορία με το βασικό μέτοχο και τις σχετικές διατάξεις καταδεικνύει την ανικανότητα και ανευθυνότητα της Κυβέρνησης στο σύνολό της να διαχειριστεί ένα πρόβλημα, το οποίο –να δεχθώ- δημιουργήθηκε με ποικίλες ευθύνες. Δέσμια της μεγαλοστομίας της γύρω από θέματα ηθικής της διακυβέρνησης κατέληξε να είναι η ίδια μέρος και της διαφθοράς και της διαπλοκής. Δεν είναι καθόλου τυχαίο ότι μέσα σε είκοσι δύο μήνες τέσσερα μέλη της Κυβέρνησης απομακρύνθηκαν, δύο μέλη της Κοινοβουλευτικής Ομάδας τέθηκαν εκτός και δεκάδες αξιωματούχων διαφόρων επιπέδων εκδιώχθηκαν. Αποκορύφωμα ήταν η περίπτωση του τέως Προέδρου της Δ.Ε.Η., ο οποίος απομακρύνθηκε όταν η κατάσταση είχε φτάσει στο απροχώρητο και η Δ.Ε.Η. από μια κερδοφόρα δημόσια επιχείρηση κατέληξε να είναι μια επιχείρηση διαρκώς απαξιούμενη. Και το είδαμε αυτό πρόσφατα με το black out σε Κεφαλλονιά και Ιθάκη.
      Κυρίες και κύριοι συνάδελφοι, όταν μια Κυβέρνηση αποστέλλει στις Βρυξέλλες τρεις Υπουργούς για να διαβουλευτούν και τελικά εκδίδει πράξη νομοθετικού περιεχομένου για την παράταση της αναστολής ισχύος διατάξεων, τις οποίες η ίδια πομπωδώς ψήφισε, για να τις αποσύρει, ταπεινωτικά για τη χώρα, τότε αποδεικνύεται ότι αυτή η Κυβέρνηση στερείται τουλάχιστον στοιχειώδους σοβαρότητας και επάρκειας. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, η Κυβέρνηση αποφάσισε να φέρει εκ νέου στην Ολομέλεια το θέμα του βασικού μετόχου, παρ’ ό,τι θα μπορούσε να το αποφύγει. Συνεπώς, δικαιούμαστε να κάνουμε μια μικρή ιστορική και διδακτική αναδρομή. 
      Πριν από ένα χρόνο περίπου είχαμε τις πανηγυρικές εξαγγελίες για τη γέννηση του βασικού μετόχου. Μας το παρουσιάσατε σαν το παιδί-θαύμα κι εμείς σας λέγαμε «προσέξτε, γιατί είναι το παιδί-τέρας». Μετά από λίγο καιρό ακολούθησε η ευρωπαϊκή γελοιοποίηση της χώρας μας εξ αιτίας του νομοσχεδίου του βασικού μετόχου. Στη συνέχεια, το βασικό μέτοχο τον κρύψατε, αναστέλλοντας το νόμο. Και τέλος, τον «κηδέψατε» με το νόμο 3414 του 2005. Βασικός μέτοχος, τέλος. Τώρα ήρθατε και για το μνημόσυνο, για να κλείσετε έτσι όλο το μακάβριο κύκλο μιας μεγάλης πολιτικής και νομικής γκάφας. 
      Ας θυμηθούμε όμως μερικά από τα ευτράπελα του νόμου σας: 
      Ο πρόχειρος νόμος σας καθιστούσε κρατικές τράπεζες διαπλεκόμενες. Τις θεωρούσε διαπλεκόμενες. Ο πρόχειρος νόμος σας έβγαζε όλο τον όμιλο Ο.Τ.Ε. εκτός δημοσίων διαγωνισμών και φυσικά εκτός δημοσίων συμβάσεων. Ο πρόχειρος νόμος σας κατασκεύαζε ουσιαστικά «κωλύματα γάμου» και αιτίες «διαζυγίου» για ανυπαίτιους εργαζόμενους, όπως αναλυτικά σας είχαμε εκθέσει. Ο σκοπός σας ήταν άλλος. Ο σκοπός σας ήταν να εκφοβίσετε και να ποδηγετήσετε τα Μέσα Ενημέρωσης. Αυτή ήταν η πρόθεσή σας και ευτυχώς αποτύχατε. Και τι έμεινε τώρα; ‘Εμειναν τα ευρωπαϊκά τραύματα της χώρας –αν ήταν τα μόνα, θα ήμασταν ευτυχείς- έμειναν οι λεονταρισμοί της Κυβέρνησης, έμειναν τα λόγια τα μεγάλα, λόγια ευρείας κατανάλωσης, αλλά χωρίς ουσία και χωρίς περιεχόμενο. 
      Δεν βρήκατε κανένα κοινό τόπο με την Ευρωπαϊκή Επιτροπή, κύριε Υπουργέ, το ξέρετε πολύ καλά. Μην κοροϊδεύετε τους πολίτες. Και δεν βρήκατε κανέναν κοινό τόπο στο θέμα του βασικού μετόχου διότι απλούστατα το βασικό μέτοχο τον εξαφανίσατε, τον αποσύρατε. Αποδεχθήκατε, ως μέτριοι φοιτητές της Νομικής, όλες τις παρατηρήσεις μέχρι κεραίας –επαναλαμβάνω και διαψεύστε με ή καταθέστε τα έγγραφα- αυτών που αποκαλούσατε «χαμηλόβαθμους υπαλλήλους της Ευρωπαϊκής Επιτροπής». Και οι παρατηρήσεις αυτές ήταν ακριβώς η πλήρης κατάργηση του νόμου για το βασικό μέτοχο.
      Σήμερα, κυρίες και κύριοι συνάδελφοι, παίζεται η τελευταία πράξη του δράματος. Εύχομαι και ελπίζω να είναι η τελευταία. Ήταν στην κυριολεξία ένα δράμα με στοιχεία κωμωδίας, αλλά και με κακό τέλος για το κύρος της Κυβέρνησης της Νέας Δημοκρατίας και της χώρας μας, δυστυχώς.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ )
      ΠΡΟΕΔΡΕΥΩΝ (Ιωάννης Τραγάκης): Ο κ. Παπαγεωργίου έχει το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Ευχαριστώ, κύριε Πρόεδρε.
      Πραγματικά σήμερα θα ήθελα, πριν πω δύο λόγια για το νομοσχέδιο, να τονίσω και εγώ με τη σειρά μου ότι οι Έλληνες πολίτες έντρομοι ακούνε, αυτά που ακούνε από τα ραδιόφωνα και γενικά από τον ηλεκτρονικό Τύπο σ’ αυτή τη χώρα, τη χώρα που γέννησε τη δημοκρατία, στη χώρα που η προσωπικότητα, η ανεξαρτησία του ατόμου και η ιδιωτική του ζωή πάντοτε προστατευόταν, αν θέλουμε να αναφερόμαστε και σ’ ένα νομικό πολιτισμό, ο οποίος δεν είναι μόνο σχήμα λόγου, αλλά και κατάκτηση και πράξη και εφαρμογή. Και ο κύριος Υπουργός στις παρατηρήσεις του κ. Βενιζέλου περίπου μας είπε ότι εμείς το βλέπαμε, το γνωρίζαμε, αλλά αφήναμε τη δικαιοσύνη να κάνει το έργο της. 
      Εγώ είμαι αντίθετος μ’ αυτήν την άποψη και νομίζω ότι δεν κολακεύει ούτε τον κύριο Υπουργό, ούτε την ελληνική Κυβέρνηση, ούτε, αν θέλετε, και την ελληνική πολιτεία, διότι άλλο η δικαιοσύνη που επιλαμβάνεται ενός ζητήματος και ελέγχει αν είναι παράνομο ή όχι και άλλο η πράξη: Ότι, δηλαδή, μια κυβέρνηση οφείλει να αποσοβεί και να αποτρέπει στην πράξη αυτά τα φαινόμενα, ώστε να μην συμβαίνουν. Αυτά είναι δύο ξεχωριστά ζητήματα, κύριε Υπουργέ. 
      Ανεφύη ένα ζήτημα και ελέγχεται νομικά από τις αρμόδιες Αρχές και υπάρχει κι ένα ζήτημα πραγματικό, το οποίο συμβαίνει και το οποίο οφείλατε να το έχετε αποτρέψει και να λάβετε όλα εκείνα τα απαραίτητα μέτρα. 
      Εγώ έτσι το αντιλαμβάνομαι σαν Έλληνας πολίτης και όχι μόνο σαν Βουλευτής. Νομίζω, λοιπόν, ότι δεν πρέπει να επαίρεστε ότι πράγματι τηρήσατε τη σωστή στάση. Κάποτε σ’ αυτή την Αίθουσα και όχι μόνο, αλλά και έξω απ’ αυτήν θα πρέπει να σταματήσετε αυτό το τροπάριο –συγχωρέστε με για τη φράση- και αυτή τη μόνιμη επωδό «σ’ άλλες εποχές και σ’ άλλες εποχές». Γι’ αυτό στη χώρα μας υπάρχει η δημοκρατία: να εναλλάσσονται οι κυβερνήσεις και ο λαός σε τακτά χρονικά διαστήματα να αποφασίζει. Εν πάση περιπτώσει, άλλο το ζήτημα το ότι είκοσι τόσα χρόνια διακυβερνήσαμε κατ’ εμάς και για τους περισσότερους –όσο ο καιρός περνά αντιλαμβάνονται τη διαφορά και οι Έλληνες πολίτες- επιτυχώς και άλλο το ζήτημα, το οποίο έχει να κάνει με την προοπτική, το παρόν και το μέλλον αυτής της χώρας. Εσείς θα πρέπει να επικεντρωθείτε –και κάντε το, επιτέλους- στο τι κάνετε και στο τι θα κάνετε σ' αυτό τον τόπο. 
      Επιτέλους, σκεφτείτε και καμιά φορά τα μεγάλα, τα παχυά τα λόγια που λέγατε πριν και τις πράξεις σας σήμερα διότι, εν πάση περιπτώσει –το ξαναλέμε- ο λαός ψηφίζει για το παρόν και για το μέλλον. Δεν πρόκειται να ψηφίζει για το τι έγινε στο παρελθόν. Αν και σας λέω ότι το παρελθόν λειτουργεί σε κάθε περίπτωση διδακτικά. 
      Όσον αφορά το νομοσχέδιο, είπε ο αξιότιμος εισηγητής και εκλεκτός φίλος, ο κ. Ζώης, ότι το ζήτημα αυτό του νομοσχεδίου –δηλαδή, τα ζητήματα του βασικού μετόχου και της διαπλοκής που θέλει να ρυθμίσει- παραμένει επίκαιρο. 
      Εγώ δεν βλέπω ότι έχει πλέον καμία επικαιρότητα, ούτε ότι η Κυβέρνηση με αυτή λύση στο πρόβλημα θέλει να το αναδείξει και να το κρατήσει στην επικαιρότητα. Εκείνο που κάνει είναι διαρκώς να αναβάλει αυτό το ζήτημα ψηφίζοντας και σήμερα την κύρωση αυτής της νομοθετικής πράξης με την οποία παρατείνεται η αναστολή αυτού του νόμου. 
      Αφού η Νέα Δημοκρατία μετά πολλών Βαΐων και επαίνων έφερε αυτό το νομοσχέδιο, επένδυσε πολλά, ξεγέλασε κατ’ επανάληψη και σ' αυτό τον τομέα τον ελληνικό λαό, έκανε σημαία και λάβαρό της τον αγώνα κατά της διαφθοράς και της διαπλοκής, σήμερα βλέπουμε έκπληκτοι ότι τελικώς δεν συμβαίνει τίποτε άλλο, παρά πραγματικά να γίνονται όλες εκείνες οι διευκολύνσεις προς το μεγάλο κεφάλαιο και προς τους μεγάλους επιχειρηματίες με τη συρρίκνωση των εργατικών δικαιωμάτων και με μια σειρά άλλα αντιλαϊκά νομοθετήματα, ούτως ώστε πράγματι η διαπλοκή και να βασιλεύει και να μεγαλουργεί. 
      Κύριε Υπουργέ, από τότε που συζητιόταν το νομοσχέδιο, τότε που καυχιόσασταν ότι πραγματικά θα κατατροπώσετε τους Ευρωπαίους νομικούς και την Ευρωπαϊκή Ένωση με το νομοθέτημά σας είχα στην Αίθουσα αυτή υποβάλει –και την επαναφέρω και σήμερα- μία απορία. Το ξαναλέω και πάλι ότι την είχα όχι ως Βουλευτής, αλλά ως Έλληνας πολίτης. 
      Λέμε όλοι ότι πραγματικά οι κατέχοντες Μέσα Μαζικής Ενημέρωσης και παράλληλα ασχολούμενοι και με άλλες επιχειρήσεις είναι τόσο ισχυροί που πραγματικά μπορούν να καθυποτάσσουν πολιτικά πρόσωπα που έχουν αρμοδιότητα και εξουσία, ούτως ώστε να επεμβαίνουν μεροληπτικά στην ανάθεση δημοσίων έργων και συμβάσεων.
      Και εγώ ερωτώ και θέλω μία απάντηση από έναν υπεύθυνο Υπουργό της Κυβέρνησης: Υπάρχει εκείνο το νομικό, το θεσμικό πλαίσιο σ’ αυτήν τη χώρα, όπου στις προμήθειες του δημοσίου και στην ανάθεση των δημοσίων έργων υπάρχει αυτή η διαφάνεια, εκείνη η θεσμική και νομοθετική εγγύηση, όπου ο έχων προσφέρει τους καλύτερους όρους είτε να αναλάβει την προμήθεια, είτε να εκτελέσει το έργο, πραγματικά θα κρίνεται μόνο γι’ αυτό και όχι γιατί τάχα θα έχει ένα μέσο και θα επηρεάζει πολιτικά κάποιους αρμόδιους του φορέα της εξουσίας της πολιτείας, ώστε πράγματι να ευνοείται από αυτήν τη διαδικασία. Διότι αν αυτό συμβαίνει πραγματικά και, εν πάση περιπτώσει, εσείς θέλατε –και φαίνεται ότι δεν μπορείτε να το κάνετε- να προστατεύσετε αυτό το ζήτημα από τη διαπλοκή, τότε ο ελληνικός λαός δικαιολογημένα είναι έντρομος και θα γίνει ακόμα πιο έντρομος όταν πιστεύει πραγματικά ότι αυτό το ζήτημα συμβαίνει σ’ αυτήν τη χώρα. 
      Βεβαίως, όπως είπαν και συνάδελφοί μου, το γεγονός ότι Υπουργοί σας αποπέμπονται για λόγους τελικά που έχουν να κάνουν και μ’ αυτό το ζήτημα της διαφάνειας, αλλά και μια σειρά από στελέχη σας αποστρατεύονται γιατί καθημερινά αναφύονται τέτοια ζητήματα, ασφαλώς δημιουργεί ακόμα μεγαλύτερο προβληματισμό στους Έλληνες πολίτες. 
      Νομίζω ότι ήρθε η ώρα απ’ αυτό το Βήμα να ζητήσετε ευθέως συγνώμη από τον ελληνικό λαό, όχι μονάχα γιατί μ’ αυτό το νόμο σας θίξατε το νομικό πολιτισμό, το κύρος αυτής της χώρας απέναντι στην Ευρωπαϊκή Ένωση,  όχι μονάχα γιατί προσβάλατε –αν θέλετε- και το ελληνικό Κοινοβούλιο, το οποίο με την κάθε φορά δεδομένη πλειοψηφία του ψηφίζει, αλλά γιατί φαίνεται ότι στην πράξη η διαπλοκή και υπάρχει και βασιλεύει. 
      Κύριε Υπουργέ, είμαι υποχρεωμένος για λόγους αρχής να καταψηφίσω αυτό το νομοσχέδιο. Επιτέλους, αντιληφθείτε ότι πραγματικά υπάρχει μεγάλη αναντιστοιχία έργων και λόγων αυτής της Κυβέρνησης. Επιτέλους, παρ’ όλες τις εγγυήσεις και τις ενέσεις αυτοπεποίθησης τις οποίες κάνετε, πολύ σύντομα ο ελληνικός λαός θα σας τάξει εκεί που σας ταιριάζει.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, ενός κακού μύρια έπονται. Αυτό έλεγαν οι αρχαίοι ημών πρόγονοι. 
      Όταν φέρατε με έπαρση το νόμο του «Βασικού Μετόχου», κύριε Υπουργέ, σας είχαμε πει εδώ μέσα σ’ αυτήν την Αίθουσα να κάνετε πίσω με ελαφρά πηδηματάκια, γιατί η χώρα θα μπει σε περιπέτειες. 
      Εσείς με αλαζονεία είπατε ότι θα κατατροπώσετε τους νομικούς της Ευρωπαϊκής Ένωσης. Ποιο είναι το αποτέλεσμα; Σήμερα, η χώρα κάνει σάλτο, χώρια του ότι βρίσκεται σε δυσμενή θέση. 
      Έτσι έχουμε τις πράξεις νομοθετικού περιεχομένου ως μη οφείλαμε να έχουμε, έτσι έχουμε τις τροποποιήσεις των διατάξεων των νόμων που ψηφίσατε, έτσι έχουμε την αναστάτωση της οικονομίας, έτσι έχουμε την αναξιοπιστία της χώρας, έτσι έχουμε την οικονομική επιτήρηση της χώρας από την Ευρωπαϊκή Ένωση. Και όλα αυτά γιατί; Για το επικοινωνιακό τρικ περί διαπλοκής και διαφθοράς του Πρωθυπουργού και της Νέας Δημοκρατίας. 
      Κύριοι συνάδελφοι, παρακολουθώ άναυδος ακόμα και σήμερα ότι το ίδιο βιολί συνεχίζεται. Στη Σύνοδο της Κεντρικής Επιτροπής της Νέας Δημοκρατίας ο κ. Καραμανλής πάλι κήρυξε μέτωπο κατά της διαπλοκής και της διαφθοράς. Κύριε Υπουργέ, ξέρετε τι λέει ο λαός αν κάτι υπερτονίζεται και υπερπροβάλλεται; Ψάξε να βρεις τι κρύβεται από πίσω. Υπερτονίζεται η σεμνότητα; Πιθανόν να κρύβεται αλαζονεία. Υπερτονίζεται η καθαρότητα; Πιθανόν να κρύβεται βρωμιά. Υπερτονίζεται η εντιμότητα; Πιθανόν να κρύβονται ατιμίες. 
      Η διαφάνεια και οι ηθικοί κανόνες είναι αυτονόητα πράγματα στην πολιτική, δεν είναι πολιτική πλατφόρμα. Η Κυβέρνηση πρέπει να κρίνεται πάνω σε άλλα ζητήματα, κύριοι συνάδελφοι, σε άλλα πεδία πολιτικής, στην οικονομία, στην ακρίβεια, στην ανεργία, στην αποβιομηχάνιση, στην ανάπτυξη γενικώς της χώρας και όχι σε τσιτάτα και εξαγγελίες περί διαπλοκής και διαφθοράς.
      Όσο γι’ αυτό που ισχυριστήκατε μέσα στην Αίθουσα –το είπε μου φαίνεται η κ. Βούλτεψη- ότι επί ημερών σας όλα τα παρακυκλώματα έσπασαν και βγήκαν στο φως, θα σας πω ότι οφείλεται στην ενδοσυντηρητική κόντρα η οποία υπάρχει, γιατί σε όλα τα παρακυκλώματα, είτε παραδικαστικά, είτε παραδικηγορικά, είτε παραοικονομικά, είτε παραεκκλησιαστικά, από τα ονόματα που είδαν το φως της δημοσιότητας, κανένα δεν είναι στην παράταξή μας. Όλα ανήκουν στη δική σας παράταξη. Και αναρωτιέμαι: Μήπως την κάθαρση την κάνατε για τη δική σας παράταξη; Πείτε μου, από τα ονόματα τα οποία βγήκαν στην τηλεόραση, ποιο ανήκει στο χώρο το δικό μας ή στο χώρο της ευρύτερης αριστεράς; 
      	Επιτέλους, αν το πρόβλημα του «Βασικού Μετόχου», κύριε Υπουργέ, είχε ονοματεπώνυμο Μπόμπολας, σας πληροφορώ ότι πούλησε τις μετοχές και τις ξαναγόρασε. Ξαναέχει και την εταιρεία, ξαναέχει και τον «ΠΗΓΑΣΟ». Δεν θα έπρεπε για όλα αυτά ή μόνο γι’ αυτό, να φτάσουμε στο σημείο να αυτοεξευτελιστεί η χώρα. 
      Δεν δικαιολογείται επιπλέον, κύριε Υπουργέ, η έλλειψη στοιχειωδών κανόνων και δεν δικαιολογείται επιτέλους ότι δεν κατανοείτε πως με την Ευρωπαϊκή Ένωση δεν παίζουμε, δεν παίζουμε με την κοινοτική νομοθεσία.
      Ακούστε, κύριοι συνάδελφοι. Το λέω γιατί έχω πληροφορίες γι’ αυτό. Αν θέλετε μπορείτε να με διαψεύστε. Προχθές ξαναεπισκέφθηκαν τη χώρα αυτοί που τους ονομάζετε εσείς χαμηλόβαθμους υπαλλήλους της Ευρωπαϊκής Ένωσης και έθεσαν ξανά ζήτημα περί του «Βασικού Μετόχου» και έθεσαν ξανά ζήτημα περί του θέματος σύμπραξης δημοσίου και ιδιωτικού τομέα και έθεσαν ζήτημα ότι δεν τηρούνται οι αρχές της διαφάνειας και της δημοσιότητας και ότι επίσης υπάρχει υπέρβαση των κανόνων του κοινοτικού δικαίου.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Συνεχίζετε, λοιπόν, παρ’ όλα αυτά να είστε κακοί μαθητές. Και αν δεν μπορείτε, επιτέλους ζητήστε βοήθεια. Εμείς, την ανάγκη φιλοτιμία ποιούμενοι, θα σας βοηθήσουμε, γιατί θα βοηθήσουμε τη χώρα μας.
      Εγώ καταψηφίζω το παρόν νομοσχέδιο, όχι γιατί δεν θέλω να σας δώσω το περιθώριο να επανορθώσετε –γιατί περί αυτού πρόκειται, περί μνημοσύνου μιας υπερφίαλης, δική σας, αισιόδοξης πρότασης- αλλά γιατί άλλα λέτε στο εξωτερικό και άλλα λέτε στο εσωτερικό για δική μας κατανάλωση, για λαϊκή κατανάλωση, όπως λένε. Άλλα σκέφτεστε και άλλα πράττετε και κυρίως, γιατί με όλη αυτή την επικοινωνιακή μεθόδευση που στήσατε περί διαπλοκής και διαφθοράς, ουσιαστικά απαξιώσατε τον πολιτικό κόσμο. Γι’ αυτό το λόγο δεν ψηφίζω το νομοσχέδιο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη.
      Ο κ. Γείτονας έχει το λόγο. Είναι η μέρα των Αντιπροέδρων σήμερα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν προεδρεύατε προηγουμένως, αλλά ο κ. Παυλόπουλος σε μία παρέμβασή του είπε ούτε λίγο ούτε πολύ, με πολλή υπερηφάνεια, ότι «σήμερα βγαίνουν όλα στο φως». Εννοούσε την εποχή αυτής της Κυβέρνησης. Μόνο που ξεχάσατε να πείτε ότι απ’ αυτά ακριβώς που βγαίνουν σήμερα και όλο αυτό το διάστημα, «ο ήλιος εκρύβη», κύριε Παυλόπουλε. Τι βγαίνει στο φως; Big Brother στην Ελλάδα. Ξαναγυρίζουμε σε εποχές υποκλοπών.
      Τι άλλο βγαίνει στο φως, κύριε Παυλόπουλε, αυτές τις μέρες; Ανασφάλεια ακόμα και στο κέντρο της Αθήνας. Δολοφονική επίθεση σ’ ένα θεσμικό παράγοντα, τον Πρόεδρο της Γ.Σ.Ε.Ε.
      Τι άλλο βγαίνει στο φως αυτές τις μέρες, κύριε Παυλόπουλε, με όλη σας την πολιτική και τη στοχοθέτηση των συλλογικών διαπραγματεύσεων; Επίθεση κατά της κοινωνίας.
      Τι άλλο βγήκε στο φως; Με φαξ, μάλιστα, η εισοδηματική πολιτική. Ύστερα από οκτώ, δέκα χρόνια για πρώτη φορά οι εργαζόμενοι δεν θα πάρουν αυξήσεις πραγματικές. Είστε περήφανοι γι’ αυτά. Μπράβο σας, και μας λέτε ότι θα απαντήσουν οι Υπουργοί μετά το «πόρισμα της δικαιοσύνης» ότι σέβεστε τους θεσμούς. Τι να πω…
      Αλλά ας έρθω στο νομοσχέδιο, γιατί και αυτό είναι ένα δείγμα του τι «έρχεται στο φως». 
      Κύριε Πρόεδρε, η σημερινή συζήτηση, κατά τη γνώμη μου, μάλλον θα καταγραφεί στα παράδοξα της κοινοβουλευτικής διαδικασίας. Είναι για το βιβλίο Γκίνες. Συζητούμε την κύρωση πράξης νομοθετικού περιεχομένου που παρέτεινε την αναστολή του ν.3310, αφού ήδη ο νόμος είναι νεκρός. Ο πολυδιαφημισμένος νόμος «εκηδεύθη» κατεπειγόντως το Νοέμβρη. 
      Ειπώθηκε προηγουμένως ότι η συζήτηση παραπέμπει σε πολιτικό μνημόσυνο. Κύριοι συνάδελφοι, έστω και αν είναι έτσι, για μένα έχει έναν παιδαγωγικό χαρακτήρα. Αρκεί και αξίζει για την ιστορία να θυμηθούμε και να αξιολογήσουμε ορισμένα ζητήματα, όπως τι έλεγε ο καθένας μας –και αναφέρομαι και σε πρόσωπα και σε κόμματα- όλο αυτό το διάστημα, τι απεδείχθη και τι έγινε τελικά. Είναι χρήσιμο αυτό, κύριοι συνάδελφοι, μια και, όπως πιστεύω, η αξιοπιστία της πολιτικής, για την οποία όλοι κοπτόμεθα, περνά μέσα και από την αξιοπιστία των πολιτικών, είτε προσώπων είτε κομμάτων. Γι’ αυτό θα πρέπει να είμαστε ιδιαίτερα προσεκτικοί, κύριε Υπουργέ. 
      Η όλη διαδρομή του νόμου σας για το «Βασικό Μέτοχο» ήταν ένας πραγματικός εφιάλτης, μία περιπέτεια. Η κατάληξη δε είναι κόλαφος για την Κυβέρνηση. Μην κάνετε πως το ξεχνάτε. Όλοι θυμόμαστε εκείνη την περίφημη συνέντευξη στο Ζάππειο, τη διαφήμιση στα μέσα, την ταλαιπωρία με τους κατ’ εσάς χαμηλόβαθμους υπαλλήλους των Βρυξελλών, την αναστολή του δύο φορές και την κατεπείγουσα κατάργησή του. Όλοι θυμόμαστε στη Βουλή, στην Αίθουσα, στις τηλεοράσεις και παντού στις αντιπαραθέσεις εκείνο το «δίλημμα»: Όποιος δεν είναι με το νόμο είναι με τη διαπλοκή ή όποιος δεν είναι με το νόμο είναι ενάντια στο Σύνταγμα. Γκεμπελική ήταν η προπαγάνδα σας. Εμάς δεν μας άγγιξε, γιατί είχαμε καθαρές θέσεις. 
      Όσον αφορά μεν το νόμο, κύριε Υπουργέ, η Κυβέρνηση ετράπη σε άτακτη υποχώρηση. 
      Όσον αφορά δε τα περί διαπλοκής, τα οποία άκουσα και σήμερα εδώ, όλα τα περιστατικά που ήρθαν στην επιφάνεια στο μεταξύ με τα στελέχη σας, τις αποπομπές, τις παραιτήσεις και τελευταία τις δηλώσεις του κ. Παλαιοκρασσά κόλλησαν τη ρετσινιά στο μέτωπο της παράταξής σας.
      Ενδιαφερθήκατε, δήθεν, να χτυπήσετε τη διαπλοκή; Σας είχαμε επισημάνει τι θα βρείτε μπροστά σας με το νόμο για το «Βασικό Μέτοχο», όπως τον προχωρήσατε. Ουσιαστικά τι κάνατε; Φωτογραφήσατε και στοχοθετήσατε επιχειρηματίες, επιχειρήσατε αναδιανομές και ανακατατάξεις στο χώρο της οικονομίας, κάτι που είναι ανεπίτρεπτο για την πολιτική, γιατί νομίζατε ότι σας βόλευαν πολιτικά. Δεν μας ακούσατε, δεν σας βγήκε, διασύρατε τη χώρα και βλάψατε την οικονομία. 
      Με το «Βασικό Μέτοχο», αλλά και με τη ρητορεία της ηθικολογίας, η οποία δυστυχώς συνεχίζεται από την Κυβέρνηση, δίνετε ρεσιτάλ υποκρισίας. Θα επαναλάβω κάτι που έχω πει απ’ αυτό το Βήμα για πολλοστή φορά. Η διαπλοκή δεν αντιμετωπίζεται με δημαγωγία, προκαταλήψεις, υστεροβουλίες και αυτοσχεδιασμούς. Θέλει καθαρούς κανόνες και για τις δύο σφαίρες που εμπλέκονται, τη σφαίρα της οικονομίας και τη σφαίρα της πολιτικής. 
      Εσείς παραλείψατε βασικά ζητήματα σε σχέση με την πολιτική. Λυπάμαι, γιατί ούτε τώρα αντιλαμβάνεστε ότι, πέρα από τα άλλα, ο τρόπος που χειριστήκατε όλο αυτό το ζήτημα ήταν ένα πλήγμα, μια ήττα της πολιτικής. Περάσατε την πολιτική με αυτόν το νόμο, με όλη τη ρητορεία και τη διαπλοκολογία από τα «καβδιανά δίκρανα». Αλήθεια, τόσο ευάλωτους θεωρούσατε τους εαυτούς σας, αλλά και τον πολιτικό κόσμο της χώρας; Ούτε λίγο ούτε πολύ προσπαθήσατε να δημιουργήσετε την εντύπωση ότι οι πολιτικοί στην Ελλάδα δεν είναι ικανοί να αντισταθούν και να αντιμετωπίσουν τυχόν παράνομες πράξεις από τη σφαίρα της οικονομίας και γι’ αυτό βάζουν σε νομοθετική καραντίνα οικονομικές δραστηριότητες.
      Τελικά φυσικά πήρατε την απάντηση και από την Ευρωπαϊκή Ένωση. Παρ’ όλα ταύτα συνεχίζετε να κομπορρημονείτε. Συνεχίζετε τη ρητορεία περί ηθικολογίας. Και συνάδελφοί σας αναφέρθηκαν και σήμερα στην παράταξή μας. 
      Ακούστε, εγώ θα σας το πω για μια ακόμα φορά. Ο καθένας και ως παρατάξεις και ως πρόσωπα, έχουμε σ’ αυτόν τον τόπο την ιστορία μας. Και θα πρέπει να ξέρει όποιος μιλάει για ηθική για τους άλλους και αναφέρεται στους άλλους, να κοιτάει πρώτα τον εαυτό του στον καθρέφτη. 
      Και μαζί με το μόρφωμα περί «Βασικού Μετόχου» που κατέρρευσε, ξέφτισε δυστυχώς μέσα στα δυο χρόνια και το λάβαρο της ηθικής που σηκώσατε ως σημαία ευκαιρίας. Θα σας γίνει μάθημα; Γι’ αυτό είπα στην αρχή ότι ίσως η συζήτηση αυτή θα έπρεπε να είναι παιδαγωγική και διδακτική. Αμφιβάλλω μ’ αυτά που άκουσα και από τον κύριο Υπουργό και από συναδέλφους της παράταξής σας. 
      Για να με διαψεύσετε, κύριε Παυλόπουλε, μια οδό έχετε και εσείς και ο Πρωθυπουργός και συνολικά η Κυβέρνηση και η κυβερνητική παράταξη: Να καθίσετε και να πάρετε πρωτοβουλίες, να συζητήσουμε σοβαρά όλα αυτά τα θέματα της διαφάνειας. Η πρόταση του Προέδρου του ΠΑ.ΣΟ.Κ. με εκείνα τα οκτώ σημεία για τη διαφάνεια στο δημόσιο βίο την οποία αγνοήσατε, την οποία προσπαθήσατε να λοιδορήσετε, είναι πάντα επίκαιρη. Αυτό θα ήταν μέσα σε όλο αυτό το φιάσκο τουλάχιστον μια ρήτρα διαφυγής για την αξιοπιστία και τη δική σας και της πολιτικής. Ανοιχτή συζήτηση, λοιπόν, πάνω σε προτάσεις για όλα αυτά τα θέματα διαφάνειας στο δημόσιο βίο. Αυτή είναι η μεγάλη πρόκληση στην πολιτική. Αυτή είναι η μεγάλη πρόκληση για την Κυβέρνησή σας. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γείτονα. Ορίστε, κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κύριοι συνάδελφοι, ρωτήθηκε η κυβέρνηση στην αρχή αυτής της συζήτησης από ορισμένους ομιλητές της Αξιωματικής Αντιπολίτευσης για ποιο λόγο φέραμε αυτό το σχέδιο νόμου το οποίο αφορά στην κύρωση της πράξης νομοθετικού περιεχομένου σχετικά με την έναρξη ισχύος του νόμου περί «Βασικού Μετόχου». Δηλαδή, μας ρωτάει η Αξιωματική Αντιπολίτευση, γιατί ενώ έχει βγει μια πράξη νομοθετικού περιεχομένου φέρνουμε να κυρώσουμε την πράξη αυτή στη Βουλή. 
      Ο βασικός λόγος είναι ένας και τον ξέρετε. Αλλά είναι λίγο δύσκολο να τον καταλάβετε γιατί μονίμως παίζετε με τους θεσμούς. Εμείς δεν παίζουμε. Εμείς εννοούμε, όταν λέει το Σύνταγμα ότι κυρώνεται από τη Βουλή μια πράξη νομοθετικού περιεχόμενου να την κυρώνουμε και όχι να χρησιμοποιούμε τη δίοδο εκείνη που λέει -ως ασφαλιστική δικλείδα- το Σύνταγμα, ότι αν δεν κυρωθεί σε τόσο χρονικό διάστημα, τι νομικά συμβαίνει. Γιατί αυτό που περιγράφει το Σύνταγμα ως δεύτερη συνέπεια είναι μόνο για την περίπτωση που οι κυβερνήσεις αμελούν να κάνουν τη δουλειά τους. Φαίνεται ότι έτσι συνηθίσατε να κάνετε εσείς ως Κυβέρνηση και ξέρετε να κρίνετε «εξ ιδίων τα αλλότρια». 
      Ο βασικός, λοιπόν, λόγος που φέρνουμε την πράξη νομοθετικού περιεχόμενου είναι γιατί πρέπει να κάνουμε τη δουλειά μας και να τηρήσουμε το Σύνταγμα. Πράγμα που για σας φαίνεται είναι από τα «ουσιώδη εν ανεπαρκεία» σε ό,τι αφορά στον τρόπο με τον οποίο αντιλαμβάνεσθε την εφαρμογή του Συντάγματος. 
      Και ο δεύτερος λόγος: Εμείς είμαστε περήφανοι γι’ αυτό που κάνουμε, για τον αγώνα που δίνουμε για τη διαφάνεια και την εμπέδωση των θεσμών. Και υπάρχει και κάτι άλλο. Είναι καλό να εκτίθεστε κάθε φορά που συζητάμε γι’ αυτό το ζήτημα. Γιατί αν νομίζετε, όπως θα εξηγήσω στη συνέχεια, ότι κερδίζετε τίποτα με το να διαστρεβλώνετε την πραγματικότητα σχετικά με την προσπάθεια της Κυβέρνησης για την εμπέδωση της διαφάνειας -επειδή συμπράττουν αρκετοί προς αυτήν την κατεύθυνση μαζί σας- κάνετε λάθος. Ο Ελληνικός Λαός ξέρει, και το ξέρει καλά, ποιος αγωνίζεται και ποιος κρύβεται. Ποιος αγωνιζόταν πάντα και ποιος μονίμως κατέφευγε σε υπεκφυγές. 
      Και για να σας αποδείξω του λόγου το ασφαλές ότι αυτά κάνατε στο παρελθόν και σήμερα εκτίθεστε με την εμμονή σας σ’ αυτήν τη θέση, θα σας πω πως φτάσαμε εδώ που φτάσαμε και γιατί φτάσαμε. Ακούστε λοιπόν ποια είναι η τακτική σας στο παρελθόν. Και, βεβαίως, αυτή η τακτική σας είναι εκείνη η οποία αποδεικνύει γιατί συμπεριφέρεσθε έτσι σήμερα. 
      Ψηφίσαμε ναι ή όχι σχεδόν όλοι μέσα σ’ αυτήν τη Βουλή το άρθρο 14, παράγραφος 9; Το ψηφίσαμε. Και το  άρθρο 14, παράγραφος 9 ψηφίσθηκε διότι όλοι αναγνωρίσαμε ότι υπάρχει πρόβλημα διαπλοκής. Ιδίως στο χώρο των Μέσων Μαζικής Ενημέρωσης. Αλλά ακούστε ποια είναι η υποκρισία της Αξιωματικής Αντιπολίτευσης, και τότε που ήταν Κυβέρνηση και σήμερα που είναι Αξιωματική Αντιπολίτευση. Τι μας λέει; Λέει, «υπάρχει το άρθρο 14, παράγραφος 9». Αλλά τι ακούστηκε; Και ακούστηκε και δημόσια, από την πλευρά σας. Και μάλιστα και από την πλευρά του συντάκτη του άρθρου 14, παράγραφος 9. «Ξέρετε», λέει, «αναγκαστήκαμε να το κάνουμε κάτω από την πίεση της Αξιωματικής Αντιπολίτευσης την εποχή εκείνη».! 
      «Φώναζε», λέει, «η Νέα Δημοκρατία, φώναζε μια μερίδα του Τύπου ότι υπάρχει θέμα διαπλοκής και αναγκαστήκαμε να ψηφίσουμε ένα άρθρο». Ομολογείτε δηλαδή τι; Ότι το άρθρο που ψηφίσαμε όλοι μαζί και που εσείς ως πλειοψηφία την εποχή εκείνη εισηγηθήκατε, δεν το κάνατε γιατί το πιστεύατε. Ομολογείτε δηλαδή ότι παίζατε με τους θεσμούς. Και είσαστε ανειλικρινής σε ότι αφορά την καταπολέμηση της αδιαφάνειας και ψηφίσατε μια διάταξη που δεν την πιστέψατε ποτέ. Αυτό είναι μια ομολογία την οποία δεν μπορείτε αυτήν τη στιγμή να αμφισβητήσετε γιατί την κάνατε. Αλλά αυτό αποδεικνύει ποια είναι η στάση σας και η σχέση σας και με τη διαφάνεια και με το Σύνταγμα. Πού ακούστηκε; Να ψηφιστεί διάταξη την εποχή εκείνη η οποία θα είχε αυτήν την τύχη; 
      Στη συνέχεια ψηφίζετε το ν. 3021, εκτελεστικό νόμο του Συντάγματος. Ο νόμος αυτός άφηνε κάμποσα παράθυρα και το ξέρετε. Το είχαμε πει από τότε. Το ερώτημα, λοιπόν, στην περίπτωση αυτή είναι το εξής. Από την εποχή εκείνη που ψηφίσατε τον 3021, ήταν γνωστό, γιατί σας το είπε η Ευρωπαϊκή Ένωση, ότι υπάρχει πρόβλημα. Ναι ή όχι, δυο φορές σ’ ένα χρόνο, μέχρι να αναλάβουμε τη διακυβέρνηση του τόπου, δεν πήρατε είδηση ότι η Ευρωπαϊκή Ένωση έλεγε σε σας, που νομίζετε ότι τα ξέρετε όλα από πλευράς Ευρωπαϊκής Ένωσης, ότι ο ν. 3021 έχει πρόβλημα; Άρα, λοιπόν, είχατε από τότε πρόβλημα. Και η Ευρωπαϊκή Ένωση αμφισβητούσε την εποχή εκείνη και το άρθρο 14 παράγραφος 9 και το ν. 3021. Αυτή είναι η αλήθεια. 
      Πήγατε ποτέ να υπερασπιστείτε το Σύνταγμα, και το νόμο που ψηφίσατε, στην Ευρωπαϊκή Ένωση; Όχι. Δεν κάνατε απολύτως τίποτα. Αφήσατε την Ευρωπαϊκή Ένωση να αμφισβητεί και τη συνταγματική τάξη, άρθρο 14 παράγραφος 9 και το ν. 3021. Και αυτή σας την απάθεια θέλετε σήμερα να τη βαφτίσετε ως μια «υπεύθυνη θέση». Δηλαδή τον καιρό που ψηφίζατε μια διάταξη που δεν την πιστεύατε, ψηφίζατε ένα νόμο, που δεν τον υπερασπιστήκατε μαζί με το Σύνταγμα στην Ευρωπαϊκή Ένωση, ήσαστε υπεύθυνοι; Και αυτήν τη στάση έπρεπε να τηρήσουμε και εμείς; Τι κάναμε εμείς; Πολύ απλά ψηφίσαμε ένα νόμο, όπως έπρεπε να ψηφιστεί, με βάση το άρθρο 14 παράγραφος 9. Αυτός ο νόμος –θα το θυμάστε πάρα πολύ καλά- είχε και τη νομολογιακή βάση που είχε διαμορφωθεί στο μεταξύ από τη νομολογία του αρμόδιου Δ΄ Τμήματος του Συμβουλίου της Επικρατείας. Συμβάδιζε απόλυτα δηλαδή και με το άρθρο 14 παράγραφος 9 και με την ερμηνεία που είχε διαμορφωθεί.
      Βεβαίως υπήρξε αμφισβήτηση της Ευρωπαϊκής Ένωσης. Αλλά εμείς, αντίθετα  απ’ αυτά που κάνατε εσείς, πήγαμε στην Ευρωπαϊκή Ένωση και υπερασπιστήκαμε και το άρθρο 14 παράγραφος 9 και τη νομοθεσία μας για να βρούμε έναν κοινό τόπο. 
      Έπαψε η Ευρωπαϊκή Ένωση να αμφισβητεί το άρθρο 14 παράγραφος 9. Ξεχάσατε ότι, σε κάθε περίπτωση που μας έστελνε προειδοποιητική επιστολή ή οποιαδήποτε άλλη επιστολή η Ευρωπαϊκή Ένωση, είχε ως βασική αμφισβήτηση το ίδιο άρθρο 14 παράγραφος 9; Υπάρχει αυτή η αμφισβήτηση τώρα; 
      Ναι ή όχι, είναι κεκτημένο για τη Χώρα το ότι υπερασπιστήκαμε τη διάταξη αυτή και τώρα δεν αμφισβητείται;
      Δεύτερον, βρέθηκε ο κοινός τόπος. Αυτό είναι μια αλήθεια. Και η όλη υπόθεση αρχειοθετείται από την Ευρωπαϊκή Ένωση. Επιτέλους έχουμε μια νομοθεσία που ξέρουμε ότι είναι συμβατή και με το κοινοτικό δίκαιο. Επί των ημερών σας ήταν συμβατή η νομοθεσία σας με το κοινοτικό δίκαιο; Γιατί δεν πήγατε στην Ευρωπαϊκή Ένωση να κάνετε αυτό που κάναμε εμείς, αφού τα ξέρατε όλα; Γιατί δεν πετύχατε καλύτερα αποτελέσματα την εποχή εκείνη; 
      Έτσι λοιπόν και το Σύνταγμα το αφήσατε ανυπεράσπιστο και τη νομοθεσία στη συνέχεια, όπως είναι γνωστό, την κάνατε διάτρητη, αλλά και αντίθετη με το κοινοτικό δίκαιο. Πλην όμως ούτε και εκεί ψάξατε να βρείτε ένα κοινό τόπο. Αυτό δεν μπορεί να το αμφισβητήσει κανένας. Το τονίζω. Έρχεστε όμως και λέτε. Αυτή η προσπάθεια υπεράσπισης του Συντάγματος, αυτή η προσπάθεια εξεύρεσης  κοινού τόπου είναι, λέει, «φιάσκο». Από πού και ως πού η προσπάθεια αυτή είναι «φιάσκο»; Δηλαδή το δικαίωμα μιας Χώρας να ψηφίζει τη νομοθεσία της όπως εκείνη καταλαβαίνει, μια νομοθεσία που αφορά τη διαφάνεια, και να πάει στη συνέχεια στην Ευρωπαϊκή Ένωση να υπερασπιστεί τη διαφάνεια, από πού και ως πού είναι «φιάσκο»; 
      Ξέρετε γιατί τα λέτε αυτά τα πράγματα; Γιατί σας βοηθάνε εκείνοι που θέλουν να εμφανίσουν αυτήν την προσπάθεια ως «φιάσκο».
      Ουδέποτε θα διενοείτο κανείς σε οποιαδήποτε άλλη χώρα της Ευρωπαϊκής Ένωσης, να δυναμιτίσει με αυτόν τον τρόπο, την προσπάθεια μιας Κυβέρνησης, να υπερασπισθεί την διαφάνεια. 
      Είναι η πρώτη φορά που η Χώρα ψηφίζει μια νομοθεσία, σύμφωνη με το Σύνταγμά της, η οποία έχει προβλήματα με το Κοινοτικό Δίκαιο; Θα σας φέρω το χαρακτηριστικότερο παράδειγμα: Έχουμε τη νομοθεσία η οποία αφορά τα Ανώτατα Εκπαιδευτικά Ιδρύματα, το άρθρο 16. Έχουμε το άρθρο 16 και έχουμε και τη νομοθεσία που θέλει, επειδή ακριβώς έχει αυτή τη διατύπωση το άρθρο 16, να έχουν δημόσιο χαρακτήρα τα Ιδρύματα της τριτοβάθμιας εκπαίδευσης. Ξέρουμε ότι έχει αντιρρήσεις η Ευρωπαϊκή Ένωση. Ξέρουμε ότι υπερασπιζόμαστε με δυσκολία, όλοι μαζί τη νομοθεσία μας, η οποία αφορά τα Ανώτατα Εκπαιδευτικά Ιδρύματα στην Ευρωπαϊκή Ένωση. Και έχουμε προβλήματα. Βάφτισε κανείς ποτέ «φιάσκο» αυτήν την προσπάθεια; Κανείς.
      Άρα και εκεί έχουμε μια νομοθεσία που την αμφισβητεί η Ευρωπαϊκή Ένωση. Την υπερασπιζόταν πριν η κυβέρνηση και καλά έκανε. Την υπερασπίζεται και η σημερινή και καλά κάνει. Αλλά κανείς δεν σκέφτηκε, παρά τις αμφισβητήσεις που εξακολουθούν να υπάρχουν και παρά, αν θέλετε, τις απειλές περί παραπομπής στο Δικαστήριο των Ευρωπαϊκών Κοινοτήτων για το θέμα αυτό, να πει ότι επειδή εμμένουμε στην υπεράσπιση του Συντάγματος και της σχετικής νομοθεσίας, αυτό είναι «φιάσκο». «Φιάσκο», βαφτίσατε τι, δηλαδή; Βαφτίσατε το ότι πάει μια Κυβέρνηση, ψηφίζει ένα νόμο για τη διαφάνεια, για να υπερασπιστεί τη διαφάνεια, και τον υπερασπίζεται στα κοινοτικά όργανα. Αντί να έχουμε τη συμπαράστασή σας, συμπλέετε με όλους εκείνους, οι οποίοι είχαν κάθε λόγο, την προσπάθεια αυτή να την αποτρέψουν. Και δεν θα είχε περάσει ποτέ αυτού του είδους η προπαγάνδα, αν δεν είχατε την αμέριστη συμπαράσταση εκείνων, οι οποίοι έχουν κάθε λόγο να το κάνουν. Δηλαδή να πουν ότι αυτό το πράγμα είναι «φιάσκο». Αλλά θα σας μείνει και θα μείνει γενικότερα αυτό το πράγμα. Είναι τιμή για μια Παράταξη να υπερασπίζεται στην Ευρωπαϊκή Ένωση διατάξεις που αφορούν τη διαφάνεια. Και είναι αδιανόητο πραγματικά, κάθε φορά που πηγαίνουμε και υπερασπιζόμαστε τους θεσμούς και τη νομοθεσία μας, αυτό, ιδίως όταν αφορά σημαντικές αρχές και αξίες, κάποιοι να βαφτίζουν «φιάσκο».
      Εμείς είμαστε εδώ, γιατί δεν ντρεπόμαστε να πούμε τα πράγματα με τ’ όνομά τους. Γι’ αυτό φέραμε και την πράξη αυτή να την κυρώσουμε, όπως ακριβώς απαιτεί η συνταγματική μας τάξη. Και θα συνεχίσουμε προς αυτήν την κατεύθυνση. Γιατί ο αγώνας κατά της διαπλοκής είναι διαρκής. 
      Άκουσα εν τω μεταξύ, να λέει καλόπιστα ο συνάδελφος κ. Σγουρίδης «γιατί δεν μας ρωτάγατε, να σας πούμε εμείς τι να κάνετε». Να ρωτήσουμε ποιους; Ξέρετε εσείς, υποτίθεται, τα θέματα του Κοινοτικού Δικαίου τόσο καλά και τη βγάλατε ασπροπρόσωπη τη χώρα;
      Μα, κύριοι συνάδελφοι της Αξιωματικής Αντιπολίτευσης, αυτήν την ώρα ξέρετε τι πληρώνουμε και στην οικονομία κατά κύριο λόγο; Το γεγονός της εικονικής πραγματικότητας που κρύβατε τόσα χρόνια από τον Ελληνικό Λαό. Αν αυτήν τη στιγμή η κατάσταση και η σχέση μας με την Ευρωπαϊκή Ένωση, ιδίως σε ό,τι αφορά την ελληνική οικονομία, είναι αυτή που είναι, οφείλεται στο ότι χρόνια ολόκληρα μέσα σ’ αυτήν την Αίθουσα, εμφανίζατε ελλειμματικούς προϋπολογισμούς ως πλεονασματικούς. Λέγατε ανακρίβειες στην Ευρωπαϊκή Ένωση και τώρα μας ζητήσει τα ρέστα. Είσαστε εκείνοι, οι οποίοι οδηγήσατε, παραδείγματος χάρη, μεταξύ 2000 και 2003 τα πράγματα έτσι, ώστε να μας ζητάει 1.200.000.000 ευρώ πίσω η Ευρωπαϊκή Ένωση. 
      Δηλαδή ποια είναι η εικόνα που δώσατε εσείς την εποχή εκείνη; Επειδή αποκρύβατε την πραγματικότητα και φαίνονται τώρα οι συνέπειες, εσείς είσαστε αρχιτέκτονες μιας σωστής πολιτικής και εμείς, σήμερα που αγωνιζόμαστε να ανορθώσουμε τη χώρα από αυτές τις συνέπειες, είμαστε εκείνοι που διαχειρίζονται ανεπιτυχώς; Τις συνέπειες των δικών σας ημερών πληρώνουμε κατά το μεγαλύτερο μέρος. Και είναι γνωστό αυτό το πράγμα, το ξέρετε πάρα πολύ καλά. Από ποιους, λοιπόν, να ζητήσουμε συμβουλή; 
      Αλλά, σας είπα και πάλι, ιδίως στο θέμα που έχουμε σήμερα μπροστά μας, τι συμβουλή να σας ζητήσουμε; Από ανθρώπους που δεν υπερασπίστηκαν ούτε το Σύνταγμα, ούτε το νόμο τους, παρά τις αμφισβητήσεις, που κρύφτηκαν στην κυριολεξία, δεν έδωσαν μια απάντηση στην Ευρωπαϊκή Ένωση την εποχή εκείνη, τι συμβουλή να ζητήσουμε; Εδώ δεν ξέρατε να απαντήσετε για τον ν. 3021 -δεν δώσατε μία απάντηση- θα απαντούσατε τι θα γινόταν με τον ν. 3310 ή τι έπρεπε να κάνουμε; Γιατί, αν το ξέρατε ότι υπήρχε τα πρόβλημα και ξέρατε και τη λύση, γιατί δεν είχατε διευθετήσει το θέμα αυτό όσο χρόνο είσαστε κυβέρνηση; Η αναθεώρηση έγινε το 2000 όπως ξέρετε. Είχατε τόσα χρόνια να αγωνισθείτε για το άρθρο 14 παρ. 9 και για τη σχετική νομοθεσία, την οποία ψηφίσατε. Δεν το κάνατε. Από εκεί και κάτω και επειδή διάφορα πράγματα ακούστηκαν επίσης, ονόματα επιχειρηματιών εμφανίστηκαν εδώ, σας είπα και πάλι, το επαναλαμβάνω και τώρα: Γι’ αυτήν την Κυβέρνηση υπάρχουν θεσμοί και υπερασπιζόμαστε θεσμούς. Δεν έχουμε αντιπάλους ούτε ονόματα ούτε επιχειρηματίες.
      Και αυτό το αποδείξαμε. Γιατί από την πρώτη μέρα σ’ αυτή την Αίθουσα, ειδικά όταν ψηφίζαμε το ν. 3310, είπαμε ένα πράγμα, το οποίο είναι γνωστό τοις πάσι: Ελλειμματική ήταν η ίδια η Πολιτεία στο θέμα της διαπλοκής. Γιατί για να υπάρχει διαπλοκή, πρέπει η ίδια η πολιτεία να αφήνει τους δίαυλους, για να τους εκμεταλλεύονται κάποιοι. Γι’ αυτό αισθανθήκαμε χρέος να φέρουμε αυτές τις διατάξεις. 
      Επομένως δεν αναφερθήκαμε ποτέ ονομαστικά σε κάποιον, γιατί  δεν είχαμε κανέναν απέναντι, κανέναν αντίπαλο. Κάποιοι θέλουν να αναφέρουν ονόματα, γιατί θέλουν να τα συνδέουν, αφού φαίνεται ότι έτσι έχουν συνηθίσει. Κρίνετε εξ ιδίων τα αλλότρια. Εμείς σε καμία περίπτωση δεν κάναμε αυτό το πράγμα και έτσι θα πορευόμαστε σε επίπεδο θεσμών. 
       Και επειδή ακούστηκε, μολονότι δεν έχει σχέση με το συγκεκριμένο αντικείμενο, και το άλλο ζήτημα, το οποίο αφορά στα θέματα που έχουν σχέση με τη σημερινή κατάσταση, εγώ θέλω να σας πω το εξής: Είδατε ποιες ήταν οι ενέργειες του Πρωθυπουργού και της Κυβέρνησης σχετικά με ορισμένα στελέχη.
      Καθένας μπορεί να κρίνει, κύριοι συνάδελφοι, πόση ευαισθησία απέναντι σε θέματα αρχών αποδεικνύουν οι αποφάσεις που ελήφθησαν. Βεβαίως με κριτήρια παρελθόντος τέτοιες περιπτώσεις περνούσαν απαρατήρητες. Ούτε μονόστηλο δεν έκαναν παλαιότερα. Σήμερα το ότι υπάρχει αυτή η ευαισθησία και πράγματα τα οποία δεν αποτελούσαν είδηση προηγουμένως, αποτελούν θέματα αρχής για την Κυβέρνηση, εσείς το κατακρίνετε. Δικό σας θέμα είναι, αλλά υπάρχει τεράστια διαφορά. Όσα σε προηγούμενες κυβερνήσεις δεν ήταν ούτε καν ζητήματα, σήμερα είναι ζητήματα για αυτήν την Κυβέρνηση. Γιατί θέλει να δώσει το παράδειγμα –και πιστεύω ότι μπορεί να το δώσει- και θα το πράξει μέχρι το τέλος.
      ΑΠΟΣΤΟΛΟΣ ΚΑΚΛΑΜΑΝΗΣ: Μόνο που είναι πολλά τα ζητήματα και επικαλύπτουν την επικαιρότητα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):   Ακούστηκαν στο σημείο αυτό και άλλες απόψεις για όλα αυτά τα ζητήματα, για το πόσο, για παράδειγμα, συμβαίνουν ορισμένα πράγματα σήμερα και γιατί αναδεικνύονται. Σας τόνισα ότι πάμπολλα πράγματα που σήμερα αναδεικνύονται, είναι ζητήματα που έγιναν πριν και αποκαλύπτονται τώρα. Γιατί τώρα έρχονται όλα στο φως.
      Για το συγκεκριμένο ζήτημα στο οποίο αναφερθήκατε, δηλαδή για το ζήτημα που δίνεται αυτήν τη στιγμή εξήγηση από τους αρμόδιους Υπουργούς, θα επαναλάβω ότι κανένα θέμα δεν μένει στο απυρόβλητο. Με το που καταγγέλθηκε αυτό το θέμα, πήρε το δρόμο της Δικαιοσύνης. Και όταν η Δικαιοσύνη απεφάνθη, και συνεχίζει το δρόμο της, η Κυβέρνηση παίρνει τις ευθύνες της για το πώς πρέπει να ενημερώσει το Κοινοβούλιο και τι πρέπει να κάνει από πολιτική άποψη χωρίς να παρεμποδίσει τίποτε από εκείνα τα οποία η Δικαιοσύνη πρόκειται να κάνει.
      Τι θα έκανε, δηλαδή, αυτή η Κυβέρνηση; Να τα έκρυβε; Να τα κουκούλωνε; Μπορεί στο παρελθόν να υπήρχαν τέτοιοι μηχανισμοί, αλλά δεν ωφέλησαν κανένα και έβλαψαν τον Τόπο. Σήμερα δεν υπάρχουν αυτοί οι μηχανισμοί. Σήμερα κάνουμε τη δουλειά μας, όπως απαιτεί το Σύνταγμα και η έννομη τάξη. Γι’ αυτό το λόγο ακριβώς σας λέω να περιμένετε και θα δείτε ποιες είναι οι πρωτοβουλίες τις οποίες παίρνουμε και για να ενημερώσουμε τη Βουλή και για να αναλάβει από εκεί και πέρα η Βουλή πρωτοβουλίες προς την κατεύθυνση της περαιτέρω θωράκισης των θεσμών. 
      Σας είπα και πάλι ότι είναι καλύτερα να μην συγκρίνετε με το παρελθόν. Γιατί στο παρελθόν και συγκάλυψη υπήρχε και σύμπραξη πολλών από εκείνους που έχουν τη δυνατότητα της ενημέρωσης προς την κατεύθυνση του κουκουλώματος. Τι να θυμηθούμε; Περιπτώσεις αποδοκιμασίας Πρωθυπουργού, οι οποίες απεκρύπτοντο συστηματικά για να μην «ταραχθεί» ο Πρωθυπουργός την εποχή εκείνη, ή για να μην «δυσαρεστηθεί»; 
      Σήμερα το παραμικρό επεισόδιο, η παραμικρή αποδοκιμασία αποτελεί γεγονός. Δεν ποδηγετούμε κανένα. Αφήνουμε τον Ελληνικό Λαό να κρίνει και να αποτιμήσει και εκείνους οι οποίοι κρίνουν και εκείνους οι οποίοι κρίνονται. Αυτό είναι μια αλήθεια και εμείς χαιρόμαστε γι’ αυτήν την αλήθεια. Φυσικά ποτέ δεν είμαστε ικανοποιημένοι με αυτό το οποίο κάνουμε. Αλίμονο στην κυβέρνηση και στους Υπουργούς εκείνους που θα ήταν ικανοποιημένοι από αυτό το οποίο έκαναν. Αλίμονο! Πρέπει πάντα να είναι ανικανοποίητοι, πρέπει πάντα να επιδιώκουν το καλύτερο και αυτό να πράττουν.
      Θα ήταν ευχής έργον να είχαμε και τη σύμπραξη του ΠΑ.ΣΟ.Κ. προς αυτήν την κατεύθυνση. Αλλά εγώ δεν άκουσα ποτέ να υπάρξει κάποια συγκεκριμένη πρόταση. Άκουσα για το οκτώ σημεία –εάν δεν κάνω λάθος για τον αριθμό- του κ. Παπανδρέου. Μα, εσείς οι ίδιοι ομολογείτε πρώτα-πρώτα –και το ξέρετε- ότι είναι ακόμα υπό επεξεργασία! Πρόκειται για αρχές εντελώς αόριστες που είναι έκθεση ιδεών μαθητή Α΄ Γυμνασίου. 
      Με αυτές δηλαδή τις αρχές μπορούμε να πορευθούμε; Κάτι συγκεκριμένο είπατε; Φέρατε; Μια πρόταση νόμου συγκεκριμένη, με την οποία να πείτε: «Ξέρετε, εμείς προτείνουμε αυτό συγκεκριμένα»; Εμείς, όταν ήμασταν Αξιωματική Αντιπολίτευση, κάθε τι που είχαμε το φέρναμε με μία πρόταση νόμου μέσα σε αυτήν την Αίθουσα. Πόσες τέτοιες προτάσεις νόμου -ιδίως για θέματα σαν αυτά που είπατε προηγουμένως- μας φέρατε; Εμείς δεν είδαμε καμία. 
      Μας λέτε για «δέσμη αρχών». Μα, το ζήτημα δεν είναι να πετάς μια ιδέα, το ζήτημα είναι πώς την εφαρμόζεις. Και επειδή και για το θέμα που προέκυψε σήμερα θα ενημερωθεί η Επιτροπή Θεσμών και Διαφάνειας και θα αναλάβει έναν πολύ σημαντικό ρόλο προς την κατεύθυνση της περαιτέρω θωράκισης των θεσμών, εδώ είμαστε να το συζητήσουμε. 
      Εγώ θα ήθελα να σας θυμίσω όμως και κάτι άλλο, γιατί ήμουν μέλος της Επιτροπής Θεσμών και Διαφάνειας την εποχή εκείνη. Μήπως θυμάστε πόσες φορές ενημερωθήκαμε για συγκεκριμένα θεσμικά μέτρα στην Επιτροπή Θεσμών και Διαφάνειας τότε; Μήπως θυμάστε πόσες από τις προτάσεις της Επιτροπής Θεσμών και Διαφάνειας την εποχή εκείνη έκανε δεκτές η Κυβέρνηση; Διότι εγώ θα ήθελα πολύ να το θυμηθώ, αφού είχαμε κάνει συγκεκριμένες προτάσεις, ιδίως την εποχή που ήταν Πρόεδρος της Επιτροπής ο κ. Γιάννης Καψής. 
      Τότε, η Επιτροπή αυτή συνεδρίαζε χωρίς την παρουσία Υπουργών τις περισσότερες φορές, αφού δεν ήθελαν και να έρθουν εκεί. Επίσης δεν θυμάμαι ένα θεσμικό μέτρο, ένα νόμο, γιατί το άκουσα και αυτό: «Γιατί δεν φέρνατε το νόμο για το «Βασικό Μέτοχο» εκεί;». Πόσες φορές από τότε που δημιουργήθηκε η Επιτροπή Θεσμών και Διαφάνειας μας έστειλε η κυβέρνηση του ΠΑ.ΣΟ.Κ., η κυβέρνηση Σημίτη την εποχή εκείνη, έστω και ένα θεσμικό μέτρο να το εξετάσουμε μέσα και να πούμε τη γνώμη μας, πριν αυτό ψηφισθεί; Πόσες φορές προτάσεις που εμείς κάναμε –και τα Πρακτικά είναι εδώ- έγιναν δεκτές από την τότε κυβέρνηση; 
      Σήμερα όμως η Κυβέρνηση παίρνει την πρωτοβουλία και, ανεξάρτητα από τη Δικαιοσύνη που κάνει τη δική της δουλειά και θα την κάνει μέχρι το τέλος, από εκεί και πέρα θα ζητηθεί από την Επιτροπή Θεσμών και Διαφάνειας.
      Καθένας μπορεί να κάνει, λοιπόν, τις συγκρίσεις για το τι συνέβαινε στο παρελθόν και τι συμβαίνει τώρα. Χωρίς αυτό να σημαίνει –σας είπα και πάλι- ότι πιστεύουμε πως έχουμε κάνει τα πάντα και πως δεν υπάρχουν και λάθη και παραλείψεις. Απλά, είναι πολύ λιγότερα απ’ ό,τι ήταν στο παρελθόν. Πολύ περισσότερα θετικά γίνονται τώρα προς τη σωστή κατεύθυνση. Και, κυρίως, αυτή η Κυβέρνηση έχει συναίσθηση και των λαθών της, κάτι που δεν συνέβαινε στο παρελθόν.
      Στο παρελθόν συνέβαινε αυτό που είχα τονίσει και ως Κοινοβουλευτικός Εκπρόσωπος της Αξιωματικής Αντιπολίτευσης μέσα σ’ αυτήν την Αίθουσα: Οι κυβερνήσεις και τα στελέχη των Κυβερνήσεων ακολουθούσαν την τακτική των Φραγκισκανών μοναχών που τη Μεγάλη Τεσσαρακοστή συνήθιζαν να βαπτίζουν το κρέας ψάρι για να μπορούν να τρώνε και να μην αμαρτάνουν. Δηλαδή και τα λάθη τα βάπτιζαν αρετές. Σήμερα αυτό δεν συμβαίνει. Αυτή είναι μία από τις βασικές διαφορές που μπορούν να κρίνουν και τις κυβερνήσεις.
      Κλείνω με αυτό, επειδή ακούστηκε ότι θα μας στείλει ο Ελληνικός Λαός εκεί που μας αξίζει: Βεβαίως καθέναν τον κρίνει ο Ελληνικός Λαός σε τελική ανάλυση και το στέλνει εκεί που του αξίζει. Μόνο που η τελευταία λαϊκή ετυμηγορία άλλα είπε. Και αν κρατήσω σαν δεδομένα τι έλεγαν τα στελέχη των Κυβερνήσεων του ΠΑ.ΣΟ.Κ. από τούτο εδώ το έδρανο την εποχή εκείνη, σύμφωνα με τις Κασσάνδρειες προβλέψεις τους, το ΠΑ.ΣΟ.Κ. έπρεπε να κυβερνάει εσαεί. Εμείς είμαστε εδώ για να πούμε ότι δεν προδικάζουμε την ετυμηγορία του Ελληνικού Λαού. Δεν ξέρουμε τι θα πει. Θα εμφανισθούμε ενώπιόν του με το έργο μας και εκείνος θα μας κρίνει. Δεν προκαταλαμβάνουμε την κρίση του. Άλλοι είναι εκείνοι που, όταν ήταν κυβέρνηση, νόμιζαν ότι θα μείνουν αιώνιοι και εκείνοι που τώρα, εδώ και δύο χρόνια στην Αντιπολίτευση, έχουν ήδη προδικάσει ότι οι επόμενες εκλογές τους ανήκουν! 
      Αλλά βεβαίως, όταν ούτε κριτική υπάρχει ούτε ασχολείται κανείς με το τι είπε το ΠΑ.ΣΟ.Κ. πριν και τι λέει τώρα. Και αυτό είναι μια απάντηση στον Αρχηγό της Αξιωματικής Αντιπολίτευσης, ο οποίος μας είπε ότι, κατά τη γνώμη του, υπάρχει πρόβλημα σε ό,τι αφορά την ενημέρωση γενικότερα κ.λπ. Εάν πιστεύει τον αγώνα για τη διαφάνεια, ας τον δώσουμε μαζί. Αλλά, αν δει κανείς ποια είναι η στάση γενικότερα απέναντι στην Κυβέρνηση πολλών από την πλευρά του ΠΑ.ΣΟ.Κ., θα καταλάβει ότι μόνο η Κυβέρνηση δεν ωφελείται από τα Μέσα Μαζικής Ενημέρωσης σήμερα. 
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμου του Υπουργείου Τουριστικής Ανάπτυξης:
      α) «Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν».
      β) «Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργιζίας».
      γ) «Μνημόνιο Κατανόησης για συνεργασία στον τομέα του Τουρισμού μεταξύ της Κυβέρνησης της Ελληνικής Δημοκρατίας και της Κυβέρνηση της Αραβικής Δημοκρατίας της Αιγύπτου».
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριοι συνάδελφοι, θα μου επιτρέψετε να σταθώ για πολύ λίγο σ’ αυτό με το οποίο έκλεισε την ομιλία του ο κύριος Υπουργός, δηλαδή στην πρόκληση των συγκρίσεων, και να του υπενθυμίσω το εξής: Η Νέα Δημοκρατία, κύριε Υπουργέ, παρέλαβε από το ΠΑ.ΣΟ.Κ. την Ελλάδα των Ολυμπιακών Αγώνων, την Ελλάδα της ασφάλειας και της προοπτικής και σήμερα δύο χρόνια μετά, έχουμε ένα κράτος υπό διάλυση. 
      Η περίφημη επανίδρυση του κράτους, κύριε Υπουργέ, ταυτίζεται με τη διάλυσή του. Σε όλη τη χώρα επικρατεί ένα γενικευμένο αίσθημα ανασφάλειας και σχεδόν στο σύνολο των Ελλήνων πολιτών. Να μιλήσω σε σχέση με τα μεγάλα ζητήματα της πορείας των εθνικών ζητημάτων και το Κυπριακό; Να σταθώ στην πορεία της οικονομίας, στις εργασιακές σχέσεις, στις αμοιβές, στα ωράρια; Να αναφερθώ στις συνθήκες υγιεινής και ασφάλειας στους χώρους δουλειάς, όπου υπάρχει υπερεκμετάλλευση των εργαζομένων με βάση τις δικές σας πολιτικές επιλογές και στην κατάργηση των συλλογικών διαπραγματεύσεων; 
      Να σταθώ, κύριε Υπουργέ, στη δραματική αύξηση της εγκληματικότητας στη χώρα; Έχετε συνειδητοποιήσει ως Κυβέρνηση τι έχει γίνει τον τελευταίο μήνα, την παραμονή της Πρωτοχρονιάς με τη δολοφονία των δύο αστυφυλάκων αξιωματικών από το Ρώσο δραπέτη, τη ληστεία στο κέντρο της Αθήνας, τις καθημερινές δραπετεύσεις και την προχθεσινή επίθεση στον Πρόεδρο της Γ.Σ.Ε.Ε. Χρήστο Πολυζωγόπουλο; Να σταθώ στο γεγονός της ιλαροτραγωδίας που ζήσαμε στον Πειραιά, μετά τη ληστεία σε υποκατάστημά της Αγροτικής στη Δραπετσώνα; 
      Να σταθώ στο σημερινό θέμα του «Μεγάλου Αδελφού», κύριε Υπουργέ, για το οποίο προσπαθήσατε και προσπαθείτε να πείτε σε τελείως λαθεμένη βάση ότι είναι θέμα της δικαιοσύνης, ενώ πρόκειται για ένα βαθύτατα πολιτικό ζήτημα που έχει να κάνει με τα ανθρώπινα δικαιώματα και την προστασία της χώρας; 
      Πότε πήγε στη δικαιοσύνη το θέμα; Και αν πήγε στη δικαιοσύνη από σας, γιατί δεν ενημερώσατε τον ελληνικό λαό και τα πολιτικά κόμματα για ένα μείζον πολιτικό ζήτημα; Αυτό το θέμα αποτελεί αντικείμενο μια τυπικής προανάκρισης; Δεν είναι κορυφαίο πολιτικό ζήτημα; Και όπως πολύ σωστά σας παρατηρήθηκε προηγούμενα, θα πάτε τώρα τρεις Υπουργοί για να ανακοινώσετε τι; Τα πορίσματα της δικαιοσύνης; Αυτή είναι η αποστολή σας ή το πληροφορηθήκατε από το δημοσίευμα της εφημερίδας «ΤΑ ΝΕΑ» σήμερα; Αυτό δεν είναι ένα αίσθημα του πώς θα ασκείτε εσείς τα καθήκοντά σας γενικά ως Κυβέρνηση; Τι θέλετε να μας πείτε; Και σπεύσατε να μας ανακοινώσετε ότι θα συνέλθει αύριο η Επιτροπή Θεσμών και Διαφάνειας μετά από αίτημα του κ. Βενιζέλου; Αυτή είναι η λειτουργία σας; Και αισθάνεστε ασφαλής, κύριε Υπουργέ; Αισθάνεστε ότι επιτελείτε το χρέος σας;
      Έρχομαι τώρα στο σημερινό θέμα. Όσον αφορά το χειρισμό του θέματος του «Βασικού Μετόχου», μια λέξη ταιριάζει πιο πολύ από όλες, κύριε Υπουργέ. Η λέξη «τραγέλαφος»! Και θα δανειστώ αυτό που είπαν οι προηγούμενοι συνάδελφοι, δηλαδή ότι σήμερα μας καλέσατε για «πολιτικό μνημόσυνο» αυτής της ιστορίας, γιατί την κρίσιμη περίοδο θέλατε να αποφύγετε τη συζήτηση  την ώρα που έπρεπε και γι’ αυτό πήγατε και με τη διαδικασία του κατεπείγοντος. 
      Σας είπα και τότε και σας επαναλαμβάνω και τώρα ότι το ερώτημα από εμάς δεν είναι αυτό το οποίο θέτετε εσείς και στο οποίο απαντάτε. Δηλαδή, μας ρωτάτε αν η στάση μας σημαίνει ότι δεν θα πρέπει να κυρώσουμε την πράξη νομοθετικού περιεχομένου. Αυτό σας είπαμε; Σας είπαμε γιατί δεν πήρατε τότε προθεσμία από το νόμο, ώστε να κάναμε τη συζήτηση τότε που είχατε όλα τα περιθώρια. Εμείς ήμασταν αυτοί που συμφωνήσαμε στην παράταση της προθεσμίας και μπορούσατε και τότε να πάρετε παράταση για ένα μήνα ακόμη. Όμως, θέλατε εν κρυπτώ, διότι είχατε την αίσθηση –και όχι αδικαιολόγητα- ότι αυτή η συζήτηση κάθε μέρα αναδείκνυε τις ανακολουθίες σας.
      Αν, κύριε Υπουργέ, στα επιχειρήματα που καταθέσατε σήμερα αντιπαρέθετα τα επιχειρήματα με τα οποία ξεκινήσατε από την πρώτη στιγμή, ειλικρινά δεν θα αναγνωρίζατε τον εαυτό σας. Περί αυτού πρόκειται για τα όσα έχετε πει.
      Σας άκουσα σήμερα να λέτε: «Ξέρετε, εμείς δεν είπαμε ονόματα». Από εκεί που κάθεστε τώρα επώνυμα στελέχη σας είπαν ονόματα. Όμως, το κορυφαίο όλων ήταν ο κύριος Πρωθυπουργός στου «Μπαϊρακτάρη» –να σας θυμίσω και τον τόπο- μίλησε για τους πέντε «νταβατζήδες». Δεν είναι δικές μας οι φράσεις. Είναι του Πρωθυπουργού. Είναι δικές σας. Και κάποιοι από εσάς σπεύσατε να πείτε ότι ο νόμος έβγαλε αποτελέσματα, πριν ακόμη ψηφιστεί και πριν ακόμη μπει σε ισχύ! Τα ξεχάσατε όλα αυτά; Αυτά τα λέω σε σχέση με τις απαντήσεις. Γιατί δεν έχουν καμία αξία –νομίζω- σε σχέση με το παρόν νομοσχέδιο.
      Σήμερα, λοιπόν, μας αναγκάζετε να σας πούμε ότι εμείς πράγματι συμμετέχουμε στο πολιτικό μνημόσυνο με θλίψη -αν θέλετε- αλλά για ένα και μόνο γεγονός: Για τους κακούς χειρισμούς που εξέθεταν τη χώρα μας. Αυτό θα σας συνοδεύει. Γιατί σας άκουσα πάλι να λέτε, λες και ο ελληνικός λαός δεν έχει μνήμη -είστε της άποψης του κ. Μητσοτάκη πως στα δέκα χρόνια θα τα έχει ξεχάσει όλα- ότι το θέμα των διαπραγματεύσεων στην Ευρωπαϊκή Ένωση, είχε ξεκινήσει και από εμάς πολύ πριν, για να βρούμε κοινό τόπο, και ότι εσείς ανακοινώσατε το καλοκαίρι του 2004 ότι θα προσέλθετε στη συζήτηση, για να θεραπεύσετε το ζήτημα. 
      Βέβαια, είχατε την αίσθηση ότι μιλάτε με κατώτερους υπαλλήλους, με «κουτόφραγκους» και τους ξεγελάσατε με τη νομοθεσία που φέρατε. Και ύστερα πήγατε σε αυτούς που ονομάζετε «κατώτερους υπαλλήλους» και οι τρεις Υπουργοί περιμένατε απ’ έξω. Και τελικά μιλάμε για κοινό τόπο, ενώ δεν πρόκειται περί κοινού τόπου, αλλά περί επιβολής θέσεων από τους «αβγοκέφαλους», από τους γραφειοκράτες της Ευρωπαϊκής Ένωσης. Ούτε καν σε πολιτικό επίπεδο δεν χειριστήκατε το όλο σύστημα! 
      Περί αυτού πρόκειται και αυτό αποδεικνύει, πλέον των άλλων, την ανικανότητα και την αναξιότητα μιας κυβέρνησης να χειριστεί κρίσιμα ζητήματα. Γιατί, όπως ξέρετε, αυτό το θέμα, όπως και το άλλο που έθεσαν οι συνάδελφοί μου σε σχέση με το μεγάλο ζήτημα της απογραφής έχουν αποδυναμώσει για όλα τα ζητήματα τη διαπραγματευτική δύναμη της χώρας. Και αυτό είναι το αίτημα που σήμερα παρουσιάζετε σε σχέση με την Ευρωπαϊκή Ένωση και τους άλλους διεθνείς οργανισμούς. 
      Και, δυστυχώς, ούτε αυτό μπορείτε να το συνειδητοποιήσετε, κάνοντας μια πολιτική επιλογή να αναφέρεσθε στο παρελθόν –να μη μιλήσουμε γι’ αυτό- σε σχέση με την οικονομία. Όλο σε αυτό αναφέρεστε, για να μη μιλήσουμε για το παρόν. Και στο μέλλον: μεταρρυθμίσεις, συνταγματική αναθεώρηση, ο παράδεισος που θα έλθει.
      Και το παρόν; Ποιος κυβερνάει τον τόπο; Ποιος έχει τις ευθύνες για όλα αυτά τα ζητήματα που συμβαίνουν; Εσείς, κύριε Υπουργέ, και η Κυβέρνησή σας. Και κάποτε πρέπει να το συνειδητοποιήσετε: Η αναφορά στο παρελθόν έχει ημερομηνία λήξης. Έληξε. Ο λαός μπορεί να κάνει τις συγκρίσεις του. Ο λαός μπορεί να θέλει εμάς και να μας θέλει καλύτερους από ό,τι είμαστε. Δικαιωματικά μας θέλει. Όμως, κάθε μέρα από εσάς απογοητεύεται. Και δεν απογοητεύεται μόνο από εσάς, αλλά συνολικά από την πολιτική ζωή του τόπου και αυτό είναι ένα κρίσιμο ζήτημα, γιατί τον απαξιώνετε πολλές φορές με τα «ψεύτικα τα λόγια τα μεγάλα». Και επειδή έχετε κάνει την πολιτική και τα πραγματικά ζητήματα μόνο επικοινωνία. Γιατί εκεί πιστεύετε ότι μπορεί το θέμα να λυθεί και να επιβιώνετε σήμερα στο πολιτικό προσκήνιο. Έργο μηδέν! Αυτή είναι η αλήθεια.
      Όμως, εγώ θέλω να έλθω στο σήμερα. Σήμερα, κύριε Υπουργέ, ως εκπρόσωπος του ΠΑ.ΣΟ.Κ. προσήλθα σε ένα διάλογο για τα ζητήματα που αφορούν τα ραδιοτηλεοπτικό τοπίο στη χώρα μας. Περιπλανηθήκατε δύο χρόνια στα ζητήματα του «Βασικού Μετόχου» και σήμερα θέλετε να βάλουμε τις βάσεις για το αύριο. Εμείς συμφωνούμε, αλλά πρέπει να ξέρετε κάτι: Το μεγάλο αυτό πρόβλημα δεν προσφέρεται ούτε για μικροκομματική εκμετάλλευση ούτε για επιφανειακό διάλογο. Αν νομίζετε ότι θα κινηθείτε με τους όρους του παρελθόντος και ότι πάτε να κάνετε έναν επιφανειακό διάλογο, θα είστε σε λάθος δρόμο. Τις ευθύνες για τη μη ρύθμιση ενός μεγάλου προβλήματος θα τις φέρετε εσείς.
      Εμείς έχουμε καθαρές θέσεις γι’ αυτό το μεγάλο ζήτημα, που η ευθύνη της κακής κατάστασης στην οποία είναι σήμερα βαρύνει όλο το πολιτικό σύστημα και εμάς. Σήμερα χρειάζεται ένα σαφές και απλό ρυθμιστικό νομοθετικό πλαίσιο που να διασφαλίζει τη διαφάνεια και να οριοθετεί με σαφήνεια τους κανόνες και τις σχέσεις των Μέσων Μαζικής Ενημέρωσης με τα οικονομικά κέντρα εξουσίας, με τους κομματικούς οργανισμούς και τις διαφημιστικές εταιρείες.
      Χρειάζεται να αρνηθούμε ένα υψηλό ποσοστό συγκέντρωσης και τη διαμόρφωση ολιγοπωλιακών καταστάσεων. Τα είπαμε σήμερα και στο διάλογο με τον κ. Ρουσόπουλο. Τα μέσα ενημέρωσης πρέπει να διασφαλίζουν στη χώρα μας τον πολιτισμικό και πολιτικό πλουραλισμό, με σεβασμό στο Σύνταγμα αλλά και με σεβασμό στα ανθρώπινα δικαιώματα. Πρέπει να αναβαθμιστεί η δημόσια τηλεόραση, γιατί αυτή είναι η καλύτερη συνταγή.
      Διατυπώσαμε επιφυλάξεις, γιατί ξέρετε, κύριε Υπουργέ, ανοίξατε ένα διάλογο, στον οποίο δεν έχετε απαντήσει σε κρίσιμα ερωτήματα. Και είναι κρίσιμα τα ερωτήματα για το πόσες άδειες εθνικής και κυρίως περιφερειακής εμβέλειας θα δοθούν στη χώρα, με ποια κριτήρια, με ποια διαφάνεια, τι θα γίνει με τις συγχωνεύσεις, τι θα γίνει με το ιδιοκτησιακό καθεστώς.
      Και το λέω αυτό, γιατί θα πλανάσθε οικτράν πλάνην, αν νομίζετε ότι εμείς θα νομιμοποιήσουμε αυθαίρετες δικές σας αποφάσεις γύρω από τη λογική της χειραγώγησης των μέσων ενημέρωσης. Κατά συνέπεια, κύριε Υπουργέ, δεν είμαστε εμείς εκείνοι που αρνούμαστε το διάλογο. Εμείς είμαστε εδώ με συγκεκριμένες και σαφείς θέσεις κι εσείς εκείνο το οποίο πρέπει να πράξετε μέχρι το τέλος της τετραετίας –και τότε πράγματι θα αποφασίσει ο ελληνικός λαός- είναι επιτέλους να κινηθείτε με αίσθημα ευθύνης.
      Οι αφορισμοί του παρελθόντος και οι υποσχέσεις του μέλλοντος δεν έχουν πλέον αξία για τον ελληνικό λαό. Πρέπει να αλλάξετε τακτική, να φύγετε από αυτάρεσκες και αλαζονικές συμπεριφορές, να μην έχετε την αίσθηση ότι όλα πάνε καλά. Δεν πάνε καλά, κύριε Υπουργέ.
      Και ειλικρινά πρέπει να συνειδητοποιήσετε ότι με όλους αυτούς τους χειρισμούς που κάνατε μέχρι σήμερα γύρω από το ζήτημα του «Βασικού Μετόχου» όχι μόνο δεν λύσατε κανένα πρόβλημα, αλλά τα έχετε όλα στον αέρα, ξέρετε ότι σήμερα υπάρχει ένα νομοθετικό πλαίσιο που είναι «κενό γράμμα νόμου», δεν εφαρμόζεται πουθενά, δεν μπορεί να εφαρμοστεί.
      Και είναι φανερό και αυτονόητο ότι εμείς σε διακηρύξεις ενώπιον της Εθνικής Αντιπροσωπείας, που πρέπει να έχουμε θετό δίκαιο, που πρέπει να έχουμε νόμους που να εφαρμόζονται –κι εσείς δεν φέρνετε τέτοιους νόμους- δεν μπορούμε να έχουμε συμμετοχή. Κατά συνέπεια δεν θα συμπράξουμε ούτε σε αυτήν εδώ τη νομοθετική πρωτοβουλία σας, η οποία πράγματι, κύριε Υπουργέ, δεν προσφέρει ουσιαστικά τίποτα.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Παπαϊωάννου.
      Έχει ζητήσει το λόγο ο Πρόεδρος κ. Κακλαμάνης.
      Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριοι συνάδελφοι, η παρελθοντολογία αποτελεί χαρακτηριστική περίπτωση και πλήρη απόδειξη αδυναμίας αναφοράς και απαντήσεων για τα προβλήματα του παρόντος. Κύριε Υπουργέ, σας παρακολούθησα επί είκοσι πέντε λεπτά, που μιλούσατε για το παρελθόν. Βέβαια, δεν σταθήκατε σε ό,τι –όσον αφορά το παρελθόν- θα μπορούσε να προκαλέσει αρνητικές σκέψεις ακόμα και για τον ομιλούντα και για την Κυβέρνηση που εκπροσωπεί.
      Αίφνης δεν είπατε –μια και μιλάτε για το παρελθόν- γιατί, αφού ομόφωνα η Επιτροπή Θεσμών και Διαφάνειας σας είχε καλέσει και εσάς και ιδιαιτέρως τον Υπουργό Επικρατείας και τον Υπουργό Δικαιοσύνης να έρθετε να ακούσετε τις απόψεις, δεν ήρθατε. Και να ακούσετε όχι τις απόψεις του Κακλαμάνη, του κακού, ούτε τις απόψεις του Βενιζέλου, του κάκιστου, αλλά να ακούσετε τις απόψεις του κ. Έβερτ, του κ. Σταύρου, του Γραμματέα της Κοινοβουλευτικής σας Ομάδας, του κ. Τζαννετάκη, του πρώην Πρωθυπουργού, του κ. Πολύδωρα, του Κοινοβουλευτικού σας Εκπροσώπου.
      Αδιαφορήσατε και ο καημένος ο κ. Καραμάριος, ο Πρόεδρος της Επιτροπής, στις 23 Νοέμβρη έλεγε ότι έχουμε ραντεβού και θα έρθουν. Ε, όσο τους είδατε εσείς, κύριοι συνάδελφοι και κύριε Ζώη, τόσο τους είδαν και στην επιτροπή. Ο κ. Παυλόπουλος σίγουρα έβλεπε τον εαυτό του εκείνη την ημέρα κάπου, πάντως όχι στην Επιτροπή Θεσμών.
      Αφήστε το παρελθόν. Η γενίκευση αυτή, σε ό,τι αφορά το παρελθόν, είναι λάθος. Εγώ θα σας το ξαναπώ. Δεν θα ακούσετε από μένα  να σας πω ούτε «Χούπηδες», ούτε «Γερασίμου», θα λέω ότι εδώ υπάρχει εξατομικευμένη ευθύνη του τάδε κι αν η πολιτική σας διευκολύνει τέτοια φαινόμενα, εκεί θα σας επικρίνω. Έτσι θα μπορέσουμε να ανεβάσουμε το δημόσιο βίο. 
      Λέτε για τις προτάσεις νόμων. Μα, εδώ σας παρακαλούμε, σας πιέζουμε, φωνάζουμε στη Διάσκεψη των Προέδρων να περάσει μία πρόταση νόμου –την έχουμε από τον Οκτώβρη-  για το επίδομα για τις ορεινές περιοχές, εκεί που υπάρχει αυτή η φοβερή –που τόσο την αξιοποιήσατε- πάλη από επικοινωνιακής πλευράς, θεομηνία, τα χιόνα, τα κρύα κ.λ.π. και θα φθάσει να συζητηθεί τελειώνοντας ο χειμώνας. Την άλλη Πέμπτη θα συζητήσουμε μία πρόταση που είναι τόσους μήνες κατατεθειμένη. 
      Τώρα, τι να πω για την Επιτροπή Θεσμών που δεν ελάμβανε υπ’ όψιν της τίποτα η Κυβέρνηση! Να σας θυμίσω μόνο τη γνώμη που διατύπωσε η Επιτροπή σχετικά με τα στοιχεία που δεν ήθελε να δίνει η Επιτροπή Κεφαλαιαγοράς με πρόταση μάλιστα του κ. Κουβέλη, που αμέσως αυτό το πράγμα αντιμετωπίστηκε. Να σας θυμίσω ότι με πρωτοβουλία της κυβέρνησης, οι Υπουργοί, ο Γενικός Γραμματέας του Υπουργικού Συμβουλίου κ. Κοσμίδης τότε ήλθαν για τα θέματα και του ελέγχου από το Ελεγκρικό Συνέδριο των μεγάλων συμβάσεων και για τη ρύθμιση στο Φύλλο της Εφημερίδας της Κυβερνήσεως να δημοσιεύονται σε ειδικό τεύχος οι προκηρύξεις να μη χάνονται στις εφημερίδες εδώ και εκεί. Ακόμα και ο περίφημος μαθηματικός τύπος, πριν νομοθετηθεί, συζητήθηκε στην Επιτροπή Θεσμών και  Διαφάνειας, καθώς και ένα σωρό άλλα θέματα. Μην έχετε πολύ καλή μνήμη όταν πρόκειται να χρησιμοποιήσετε κάτι εναντίον της Αντιπολίτευσης ειδικότερα του ΠΑ.ΣΟ.Κ. και κάκιστη μνήμη όταν είναι κάτι που μπορεί να ανατρέπει όλη τη λογική των κοινοβουλευτικών σας επιθέσεων εδώ.
      Κύριε Υπουργέ και αγαπητέ συνάδελφε κύριε Ζώη –εύχομαι σύντομα να γίνεται Υπουργός- εδώ ποιο είναι το πρόβλημά μας, μια και μιλάμε για Μ.Μ.Ε.: Τελειώσαμε με κοτόπουλα. Δεν αρρωσταίνει κανένα, έστω να αρρωστήσει ένα για να υπάρχει δουλειά και στα κανάλια. 
      Ο χιονιάς φαίνεται ότι λιγοστεύει, αν και ακούω σήμερα ότι η νότια περιοχή της Κεφαλλονιάς δεν έχει φως και στη βόρεια -εκεί που στέλνουμε εμείς από τη Λευκάδα στους συμπατριώτες μας του Κεφαλλονίτες-  έχουν διακοπές ρεύματος από τρεις έως μέχρι πέντε ώρες, καμιά εικοσαριά διακοπές άκουγα σήμερα στον «ΣΚΑΙ».
      Έχουμε, λέει, τις υποκλοπές.  Αυτό είναι πολύ σοβαρό θέμα που θα έπρεπε να έλθει η Κυβέρνηση, πριν καν κινηθεί και σταλεί η δικογραφία στην εισαγγελία και από εκεί κα πέρα στους ανακριτές προφανώς που ασχολούνται, να ενημερώσει την Επιτροπή Θεσμών και Διαφάνειας. Να μην πω ότι για ένα τέτοιο μείζον θέμα θα έπρεπε, κάνοντας χρήση ειδικής διάταξης, να έλθει ο Πρωθυπουργός εδώ να ενημερώσει τη Βουλή. 
      Τι πάτε σε αυτό το Ζάππειο κάθε τρεις και λίγο και πετάτε κάποιες φωτοβολίδες!  Το ίδιο κάνατε με το νόμο για το «Βασικό Μέτοχο». Και όταν εν συνεχεία η Αντιπολίτευση σας επικρίνει λέτε «α, μας υπονομεύετε». «Τι κάνουμε» είπατε.  Τίποτα δεν κάνετε. Μία τρύπα στο νερό κάνετε κάθε φορά, αλλά δεν το συνειδητοποιείτε. Δεν καταλαβαίνω. Τα «ΝΕΑ» -όπως κάθε εφημερίδα αυτό έχει καθήκον-  δημοσίευσαν σήμερα αυτήν την αποκάλυψη.
      Εσείς χαράματα προφανώς, μόλις πληροφορηθήκατε ότι υπάρχει αυτή η αποκάλυψη, λέτε: «Πάμε στο Ζάππειο». Μα είναι σοβαρά πράγματα αυτά από μια κυβέρνηση; Γι’ αυτό σας λέω ότι το θέμα σας είναι η επικοινωνία. Ο Πρωθυπουργός έχει τώρα ένα χρόνο που δεν μπορεί να αποφασίσει αν θα πάει σε πρόωρες εκλογές ή αν θα κάνει ανασχηματισμό, αν θα κάνει ευρύ ανασχηματισμό ή στενό, αν θα είναι αυτός το αφεντικό ή αν θα έχει συναρχηγό. Αναμένει η κ. Μπακογιάννη. Αύριο θα κάνει και τις τελικές της ανακοινώσεις, στον απολογισμό της στο δήμο. 
      Έχουμε τον Πρωθυπουργό που θυμίζει το μακαρίτη τον Παναγή Τσαλδάρη. Δεν είχα γεννηθεί, αλλά μελετώντας την ιστορία του Μεσοπολέμου θυμάμαι μια γελοιογραφία που είδα στην Εθνική Βιβλιοθήκη, η οποία παρουσίαζε τον Παναγή Τσαλδάρη ανάμεσα σε δύο τουαλέτες: «βασιλεία» έγραφε η μία, «δημοκρατία» η άλλη. 
      Ξέρετε, το λαϊκό κόμμα στην περίοδο εκείνη είχε διχαστεί με το αν θα ξαναφέρουν το βασιλιά ή όχι. Τους πρόφθασε ο Κονδύλης και έκλεισε το θέμα. Ο Παναγής Τσαλδάρης όμως δεν αποφάσιζε. Η γελοιογραφία τον παρουσίαζε μπροστά σε αυτό το δίλημμα με το να αρχίζει να υγραίνεται ο χώρος όπου ίστατο. 
      Δεν είναι εικόνα κυβερνήσεως αυτή. Πάτε αργά χθες το βράδυ να ανακοινώσετε μια εισοδηματική πολιτική, για την οποία δικαίως ξεσηκώνονται τα συνδικάτα και οι εργαζόμενοι. Πάτε νύχτα σαν κλέφτες. Λέω «σαν», δεν είστε κλέφτες. Αλίμονο! 
      Γιατί δεν κάνετε μια συνέντευξη Τύπου και να μιλήσει όχι μόνο ο Υπουργός Οικονομίας, αλλά και ο Υπουργός Εργασίας; Όταν η πρώτη κυβέρνηση του ΠΑ.ΣΟ.Κ. ανακοίνωσε την εισοδηματική πολιτική, ο Υπουργός Εργασίας ανακοίνωσε την εισοδηματική πολιτική, τους μισθούς, τι αυξήσεις παίρνουν. Συνεργάζεται με τα οικονομικά Υπουργεία, αλλά ο καημένος ο κ. Γιακουμάτος δεν είναι μόνο για να τρώει τις ώρες του, τάχα ότι παρεμβαίνει στα ζητήματα. Ο κ. Αλογοσκούφης γιατί ανακοινώνει τόσο σοβαρά μέτρα νύχτα; 
      Βέβαια και ο Υπουργός Δημόσιας Τάξης και Δικαιοσύνης και εσείς ως πρώτος τη τάξει δεν κάνατε ειδική συνέντευξη Τύπου για το γεγονός ότι μέσα στο κέντρο της Αθήνας, είκοσι μέτρα απόσταση από φρουρούμενο χώρο των γραφείων του Υπουργού Δημόσιας Τάξης, γίνεται απόπειρα με ενδεχόμενο δόλο ανθρωποκτονίας και ληστεία μαζί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μέχρι αυτήν τη στιγμή δεν έχουν συλληφθεί οι δράστες. Με το κινητό τηλέφωνο, κάνοντας χρήση της ατζέντας και των τηλεφώνων του Χρήστου του Πολυζωγόπουλου, του Προέδρου της Γ.Σ.Ε.Ε., δεν ξέρω αν ακόμα και τώρα συνεχίζουν να τηλεφωνούν. 
      Ακούω σήμερα στο ραδιόφωνο –εγώ ακούω ραδιόφωνο, δεν βλέπω τηλεόραση για τους λόγους που σας έχω εξηγήσει, παρά μόνο να διαπιστώνω πόσο δίκιο έχω σε κάποια πράγματα που υποστηρίζω- τον Πρόεδρο της Ομοσπονδίας Αστυνομικών Υπαλλήλων να λέει: «Επεμβαίνουμε αν πάρουμε εντολή από το Κέντρο σε τέτοιες περιπτώσεις». Πράγματι φοβούνται να παρέμβουν εκεί όπου δεν ξέρουν περί τίνος ακριβώς πρόκειται. Μπορεί όμως να διαπράττεται έγκλημα.
      Είπε μάλιστα κάποιος σε κάποιον Υπουργό…
      ΠΡΟΕΔΡΕΥΩΝ (Σωτήρης Χατζηγάκης): Κλείστε όμως, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, κύριε Πρόεδρε, ένα λεπτό θέλω ακόμα. 
      Ο διευθυντής του Αστυνομικού Τμήματος της περιοχής είπε σε έναν Υπουργό, ο οποίος Υπουργός το είπε μέσω κάποιου μέσου ενημέρωσης, το εξής: «Δεν μπορούμε να κάνουμε τίποτα γιατί μας έχετε δεμένα τα χέρια». Αν πράγματι η Αστυνομία νιώθει ότι τα χέρια της είναι δεμένα, αυτό είναι ένα σοβαρό ζήτημα, είτε τώρα της τα έδεσαν τα χέρια είτε πιο πριν. Αν ήταν από πιο πριν, να τα λύσετε εσείς. Δεν ξέρω ποιοι μπορεί να έχουν λόγο να είναι δεμένα τα χέρια της Αστυνομίας μπροστά στην αλητεία. 
      Διότι αυτό δεν είναι αναρχισμός. Ο αναρχισμός είναι μια ιδεολογία, κακή για μένα, αλλά είναι μια ιδεολογία. Εδώ πρόκειται για αλητεία. Και η Κυβέρνηση ανέχεται την αλητεία να δρα. Είναι το λιγότερο που μπορώ να πω, για να μην κάνω άλλου είδους προεκτάσεις. 
      Κύριε Υπουργέ, η βέβαια πήρε άλλες προεκτάσεις, αλλά πραγματικά, θα ήθελα να σας πω το εξής: Ξεχάστε αυτή την ιστορία της επικοινωνίας. Δείτε τα προβλήματα του τόπου. Θέλετε τώρα πάλι να ασχολούνται καμιά βδομάδα με τις υποκλοπές, με πρόβλημα για τη δικαιοσύνη. Έχετε υπ’ όψιν σας τι γίνεται στη Γαλλία, όπου η κ. Μπουρμπούλια και οι συνήγοροί της επικαλούνται τις δηλώσεις του Υπουργού Δικαιοσύνης εδώ, ότι επικοινώνησε με τον Υπουργό Δικαιοσύνης της Γαλλίας. Η επικοινωνία βλάπτει τον τόπο, βλάπτει κι εσάς. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε βάλει την κοινωνία μέσα σε μια χύτρα ταχύτητας χωρίς βαλβίδα διαφυγής του ατμού. Δεν θα τιναχθείτε μόνο εσείς ως Κυβέρνηση στον αέρα, αλλά φοβάμαι και ο τόπος, έτσι που πάτε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πρόεδρε.
      Το λόγο έχει ο εισηγητής της Πλειοψηφίας κ. Ζώης.
      ΧΡΗΣΤΟΣ ΖΩΗΣ: Σπεύδω, κύριε Πρόεδρε, να σας παρακαλέσω να μη με διακόψετε, διαπιστώνοντας ότι θα είμαι προφανώς εκτός θέματος κατά το μεγαλύτερο μέρος της τοποθέτησής μου, αλλά…
      ΑΠΟΣΤΟΛΟΣ ΚΑΚΛΑΜΑΝΗΣ: Όλοι είμαστε εκτός θέματος σήμερα.
      ΧΡΗΣΤΟΣ ΖΩΗΣ: Ευχαριστώ, κύριε Πρόεδρε. Με προλάβατε. Σε τούτο εξάλλου συνέτεινε και η παράκλησή μου στο Προεδρείο. Είμαι υποχρεωμένος να το κάνω, διότι όπως θα διαπιστώσατε κι εσείς όση ώρα κάθεστε στην Έδρα -σας βεβαιώνω ότι αυτό έγινε καθ’ όλη τη διάρκεια της συζήτησης σήμερα- όλοι όσοι έλαβαν το λόγο, τουλάχιστον από το χώρο της Αξιωματικής Αντιπολίτευσης, κατά τη γνώμη μου, ήταν εκτός θέματος.
      ΜΙΛΤΙΑΔΗΣ ΠΑΠΑΪΩΑΝΝΟΥ: Και ο Υπουργός τι έκανε;
      ΧΡΗΣΤΟΣ ΖΩΗΣ: Ο κύριος Υπουργός απαντούσε σε τοποθετήσεις που έγιναν. Διότι αν δεν τοποθετούνταν -και βεβαίως δεν έχει ανάγκη συνηγορίας, κύριε Παπαϊωάννου- καταλαβαίνετε ότι αυτό θα το εκλαμβάνατε ως αδυναμία της Κυβέρνησης να απαντήσει επί της ουσίας σε όσα θέματα θέτετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι κακός δικηγόρος και έχει ανάγκη ενός καλού δικηγόρου όπως είστε εσείς!
      ΠΡΟΕΔΡΕΥΩΝ (Σωτήρης Χατζηγάκης): Προχωρήστε, κύριε Ζώη, στις εκτός νομοσχεδίου παρατηρήσεις σας. 
      ΧΡΗΣΤΟΣ ΖΩΗΣ: Εγώ κύριε Πρόεδρε, είμαι πολύ μικρός και νέος για να κάνω κριτική για τον τρόπο που λειτουργούμε στη Βουλή. Και βεβαίως συμφωνώ μαζί σας, με τη γενικότερη τοποθέτησή σας ότι πρέπει εδώ, μέσα σ’ αυτό το χώρο να λαμβάνουν χώρα οι συζητήσεις, οι διαξιφισμοί, ακόμη και όταν πολλές φορές βρισκόμαστε εκτός θέματος. Όμως δυστυχώς ή ευτυχώς έχουμε έναν Κανονισμό Βουλής, τον οποίο έχουμε μάθει καθ’ όλη τη διάρκεια της μέχρι τώρα μικρής θητείας μας να εγκαλούμαστε για να τον τηρήσουμε. 
      Κύριε Πρόεδρε, πρέπει λοιπόν να πω ότι αυτή η διαπίστωση αναφορικά με όλους τους συναδέλφους της Αντιπολίτευσης που αισθάνθηκαν την ανάγκη να καταλάβουν σήμερα το Βήμα και να αντιπαρατεθούν, εν πάση περιπτώσει, με το συζητούμενο σχέδιο νόμου, όλη αυτή η διαδικασία που χαρακτηρίζεται άνετα ως διαδικασία εκτός θέματος σε σχέση με το συζητούμενο σχέδιο νόμου, τι καταδεικνύει; Καταδεικνύει, κατά την ταπεινή μου γνώμη, την απορία, την αμηχανία, την αδυναμία, αν θέλετε, όσων καλών συναδέλφων έλαβαν το λόγο από το χώρο της Αξιωματικής Αντιπολίτευσης. Επί της ουσίας δεν ακούσαμε τίποτα. Είναι παρήγορο ότι δεν βρέθηκε ούτε μια ένσταση επί της διαδικασίας συζήτησης σήμερα για κύρωση της Πράξεως Νομοθετικού Περιεχομένου, πλην ίσως του παλαιού μου καθηγητού και σεβαστού συνταγματολόγου, του κ. Βενιζέλου, ο οποίος μάλλον την κατέθεσε για την τιμή των όπλων, γιατί δεν την υποστήριξε ως θα όφειλε. Και τι εννοώ; Έκανε μια αναφορά στην παραβίαση και καταστρατήγηση του Συντάγματος από τη μία και από την άλλη εξέφρασε δημόσια την απορία του, συνταγματολόγος ων, γιατί ένιωσε την ανάγκη η Κυβέρνηση να έρθει στη Βουλή και να ζητήσει από το Σώμα να κυρωθεί η Πράξη Νομοθετικού Περιεχομένου. Δεν το σχολιάζω περαιτέρω. Το αφήνω να περάσει έτσι. Και αυτό όμως, το γεγονός δηλαδή ότι ο κ. Βενιζέλος δεν ένιωσε την ανάγκη ή δεν μπόρεσε να στηρίξει αυτό το επιχείρημά του με κάποια συγκεκριμένα στοιχεία, καταδεικνύει ότι πολλές φορές όλα όσα λέγονται, λέγονται δυστυχώς για τη δημιουργία εντυπώσεων, κύριε Πρόεδρε, και για λόγους επικοινωνιακούς. Όχι επικοινωνίας αλλά επικοινωνιακούς.
      Επί της ουσίας, η κύρωση της πράξης νομοθετικού περιεχομένου είναι αναγκαία. Αφού δεν υπήρξε αντίλογος, δεν επιχειρηματολογώ περαιτέρω. Όμως, κύριε Πρόεδρε, εδώ πρέπει να μην αφήσει κανείς ασχολίαστο το στοιχείο που συνεισέφερε ο Κοινοβουλευτικός Εκπρόσωπος της Αντιπολίτευσης, το οποίο είναι πάρα πολύ σημαντικό. Το επισημαίνω και θα δώσω έμφαση στο στοιχείο που επικαλέστηκε, ακριβώς γιατί τα Πρακτικά καταγράφουν και βοηθούν τον ιστορικό και τον αποτιμητή των πεπραγμένων στο μέλλον να διαμορφώσει μια γνώμη κατά το δυνατόν τεκμηριωμένη.
      Τι μας είπε ο κ. Παπαϊωάννου σήμερα, τι ακούσαμε εμβρόντητοι; Ότι και η δική τους κυβέρνηση, η οποία ειρήσθω εν παρόδω είχε ψηφίσει ένα νόμο εκτελεστικό του Συντάγματος –εμείς πιστεύαμε ότι δεν μπορούσε να αντιμετωπίσει τα προβλήματα, οι ίδιοι πίστευαν ότι το αντιμετώπιζαν- ήταν σε διαβούλευση, σε μια διαδικασία διαβούλευσης με τις αρμόδιες υπηρεσίες της Ευρωπαϊκής Επιτροπής για την εύρεση του κοινού τόπου. Έχει ειπωθεί, έχει καταγραφεί, δεν πιστεύω να το αμφισβητείτε, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Είναι γνωστό.
      ΧΡΗΣΤΟΣ ΖΩΗΣ: Το επικαλούμαι, γιατί θα μπορούσατε να μου πείτε ότι δεν κατάλαβα καλά. Συνεπώς καλά καταλάβαμε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Βέβαια.
      ΧΡΗΣΤΟΣ ΖΩΗΣ: Ωραία.
      Ο κ. Παπαϊωάννου δεν με διαψεύδει λοιπόν, δεν κατάλαβα εγώ λάθος, κατάλαβα ορθώς και ο εγώ και ο κ. Παυλόπουλος και ο κ. Παπαϊωάννου είναι σε θέση να τεκμηριώσει αυτό που επικαλέστηκε.
      Κύριε Πρόεδρε, γίνεται μια συζήτηση για το «Βασικό Μέτοχο» ένα χρόνο στη Βουλή, γίνεται μια συζήτηση για το «Βασικό Μέτοχο» και εκτός  Βουλής, μέσα στην κοινωνία, στα μέσα ενημέρωσης, γίνεται στην Ευρωπαϊκή Επιτροπή και δεν ξανακούστηκε μέχρι τώρα καμία φορά σε κανένα στάδιο αυτής της δημόσιας συζήτησης αυτό το στοιχείο που σήμερα πέταξε από το Βήμα της Βουλής ο κ. Παπαϊωάννου. Να μας φέρει ένα στοιχείο ο κ. Παπαϊωάνου ή το ΠΑ.ΣΟ.Κ. με το οποίο θα αποδεικνύεται ότι υπήρξε διαδικασία επί κυβερνήσεως ΠΑ.ΣΟ.Κ. για την εύρεση κοινού τόπου με την Ευρωπαϊκή Επιτροπή. Δεν υπάρχει τίποτε και λυπάμαι πάρα πολύ γιατί αυτό με οδηγεί σε ένα συμπέρασμα το οποίο δεν είναι καθόλου αυθαίρετο και περιμένω τον κ. Παπαϊωάννου να δευτερολογήσει για να υπερασπίσει τη θέση του. Ή σήμερα λοιπόν μας λένε ψέματα ή τότε αποσιώπησαν αυτό το στοιχείο. Αν σήμερα μας λένε ψέματα, δεν πειράζει, ακούσαμε τόσα για μνημόσυνα, για επικήδειους, ας ακούσουμε και αυτό και ας το κρίνει η κοινωνία και τα μέσα ενημέρωσης. Εάν όμως αυτό το στοιχείο υπήρχε και το αποσιώπησαν, τότε, κύριε Πρόεδρε, γεννάται ένα μεγάλο ηθικό θέμα: Γιατί το αποσιώπησαν; Γιατί φοβήθηκαν ότι η Κυβέρνηση θα τους εξέθετε ζητώντας τους πλέον, εφόσον υπήρχε και το προηγούμενο της δικής τους προσπάθειας, να βρουν αυτόν τον κοινό τόπο; Ανοίγω παρένθεση στο σημείο αυτό για να διευκρινίσω ότι υιοθετούν ακόμη και την ορολογία του «κοινού τόπου», την οποία μέχρι προχθές ειρωνεύονταν. Τώρα έρχονται να υιοθετήσουν ακόμα και την ορολογία. Κλείνω την παρένθεση, κύριε Πρόεδρε.
      Φοβούνταν λοιπόν μήπως τους καλέσει να συνδράμουν την προσπάθειά της στην Ευρωπαϊκή Επιτροπή; Φοβούνταν μήπως εκτεθούν σε όσους είχαν τότε και έχουν ακόμη σήμερα τα βλέμματά τους στραμμένα μέσα στη Βουλή και αναζητούν πίσω από τις γραμμές των κοινοβουλευτικών τοποθετήσεων τις προθέσεις των κομμάτων έναντι των πολυποίκιλων που δραστηριοποιούνται και στα μέσα ενημέρωσης και αλλού; 
      Περιμένουμε απαντήσεις και μέχρι να δοθούν ικανοποιητικές απαντήσεις θα πρέπει να διαλέξουν –γιατί εγώ ακόμη αμφιταλαντεύομαι- πού κινούνται. Μεταξύ ψεύδους ή αποσιώπησης και ενοχής; 
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Χυτήρης έχει το λόγο.
      ΤΗΛΕΜΑΧΟΣ ΧΥΤΗΡΗΣ: Θα αρχίσω από τα τελευταία για να υπενθυμίσω ορισμένα πράγματα τα οποία νομίζω ότι έχουν σημασία.
      Ο Ευρωβουλευτής της Νέας Δημοκρατίας, ο κ. Τρακατέλης, ζητούσε επανειλημμένως και επιμόνως την περίοδο που ήμασταν εμείς κυβέρνηση, στο Ευρωπαϊκό Κοινοβούλιο να του απαντήσουν –είναι έτσι- αν είναι συμβατός ο νόμος ο δικός μας …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καθόλου.
      ΤΗΛΕΜΑΧΟΣ ΧΥΤΗΡΗΣ: Μιλάω για τον κ. Τρακατέλη. 
      Και ακολούθως κάποια στιγμή υπήρξε και επιστολή.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν είναι καθόλου έτσι και θα θυμηθούμε τον κ. Σηφουνάκη και τα κατορθώματά του σε λίγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, όχι για το δρόμο στο Μαλιακό αλλά για το «Βασικό Μέτοχο».
      ΤΗΛΕΜΑΧΟΣ ΧΥΤΗΡΗΣ: Ναι, για το «Βασικό Μέτοχο». Είναι σωστό αυτό που λέω πάντως; Είναι σωστό, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για το «Βασικό Μέτοχο» μιλάμε και θα τα πούμε τώρα. Θα τα πούμε και για τον κ. Σηφουνάκη.
      ΤΗΛΕΜΑΧΟΣ ΧΥΤΗΡΗΣ: Ακολούθως, ο Υπουργός, ο κ. Πρωτόπαπας τότε είχε στείλει επιστολή στην Ευρωπαϊκή Ένωση που σημαίνει ..
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα τα πούμε, κύριε συνάδελφε, και για τον κ. Σηφουνάκη.
      ΑΠΟΣΤΟΛΟΣ ΚΑΚΛΑΜΑΝΗΣ: Το θέμα είναι βέβαια, κύριε Υπουργέ, ποιος ήρξατο χειρών αδίκων.
      ΤΗΛΕΜΑΧΟΣ ΧΥΤΗΡΗΣ: Αυτά τα λέω για να απαντήσω στον εισηγητή κ. Ζώη.
      Από κει και πέρα, μίλησε ο κύριος Υπουργός και επιμένει και μας περιέγραφε ένα «ξαναζεσταμένο φαγητό» γύρω από το «Βασικό Μέτοχο» και το νομοσχέδιο. Κύριε Υπουργέ, δεν είναι καν «ξαναζεσταμένο φαγητό». Έχει πεταχτεί αυτό το «φαγητό», δεν υπάρχει. Μας το λέτε και μας το ξαναλέτε. Εμείς το αποκαλούμε φιάσκο. Δεν δέχεστε ότι είναι φιάσκο. Θέλετε να το αποκαλέσουμε διαφορετικά; Σας το είπε ο κ. Κακλαμάνης. «Μία τρύπα στο νερό» κάνατε. Δεν θέλετε ούτε την «τρύπα στο νερό»; Είναι πλούσια η ελληνική ορολογία και το λεξιλόγιο. «Σας βγήκε μάπα το καρπούζι», σας το λέω λαϊκότερα. Επί ένα χρόνο απασχολούσατε τη Βουλή, τη νομοθεσία, την Ευρωπαϊκή Ένωση για να φθάσουμε εκεί που φτάσαμε. 
      Ο κοινός τόπος τον οποίο λέτε: Είναι κοινός τόπος η ανεπάρκεια της Κυβέρνησης. Τελικά αυτό απεδείχθη, ότι είναι κοινός τόπος η ανεπάρκεια της Κυβέρνησής σας η οποία δεν γνώριζε καν τι συμβαίνει και τι ισχύει στην Ευρωπαϊκή Ένωση. Αυτό δεν απεδείχθη; Είναι δυνατό να επιμένετε σ’ αυτό; Μάλιστα, με την τελευταία ομιλία σας αντί να ζητάτε συγγνώμη ή κάτι τέτοιο, θέλετε να βγαίνετε και από πάνω. Άδικος κόπος. Εγώ θεωρώ ότι μόνο θυμηδία μπορεί να προκαλέσει αυτό, διότι τα γεγονότα μιλούν από μόνα τους.
      Εσείς και ο Πρωθυπουργός σε κάθε ομιλία του υπερτονίζετε ότι έχετε μέτωπο κατά της διαπλοκής. Αυτά, όμως, είναι λόγια. Στην πράξη τι γίνεται; Στην πράξη έχετε μέτωπο κατά των εργαζομένων. Αυτό το ξέρουν όλοι, το βλέπουν όλοι. Οι πράξεις σας είναι αυτές που κρίνονται. Τα λόγια σας περνάνε μία, δύο, τρεις φορές, αλλά μετά η πράξη κρίνεται και αυτήν την πράξη θα την κρίνει ο ελληνικός λαός. 
      Δεν θέλω να συνεχίσω διότι δεν νομίζω ότι αξίζει πλέον τον κόπο να μιλάμε για το «Βασικό Μέτοχο», δηλαδή για κάτι που δεν υπάρχει. Είναι «φάντασμα» πλέον.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Χυτήρη.
      Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Πλησιάζοντας στο τέλος της συζήτησης, είναι προφανές ότι ασχοληθήκαμε με άλλα θέματα…
      ΑΠΟΣΤΟΛΟΣ ΚΑΚΛΑΜΑΝΗΣ: Οι ποιητές μιλούν λιγότερο από τους δικηγόρους. Το διαπίστωσα σήμερα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μιας και αναφερθήκατε, κύριε Πρόεδρε, γνωρίζετε την περίφημη φράση –δεν θυμάμαι τίνος είναι αυτήν τη στιγμή και θα μου συγχωρήσετε τη μη αναφορά στο όνομα- που λέει ότι όταν ο ποιητής βρίσκεται σε αδιέξοδο, απαντάει με μία ομοβροντία μέλλοντος.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, μίλησε για το παρόν, για το οκτάωρο που καταργήσατε…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Πρόεδρε.
      Συνεχίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ίσως να μην έγινα αντιληπτός. 
      Εγώ χαίρομαι γιατί η συζήτηση σε τέτοιες στιγμές γενικεύεται. Και νομίζω ότι αυτό είναι ένα καλό παράδειγμα για το μέλλον. Όταν θα υπάρχουν και άλλες συνθέσεις της Βουλής και όταν θα υπάρχουν εδώ άλλοι Υπουργοί, ας ακολουθήσουμε αυτό το παράδειγμα. Δηλαδή να μπορεί να γενικεύεται μία συζήτηση επ’ αφορμή ενός νομοσχεδίου. Και όχι βεβαίως ο Βουλευτής να υφίσταται επιπλήξεις κάθε φορά που παρεκκλίνει από ένα κείμενο νόμου, που έχει μπροστά του. Η Βουλή είναι χώρος ελεύθερης συζήτησης. Οι Βουλευτές –και ιδίως οι Βουλευτές της Αντιπολίτευσης- δεν έχουν πάντα τη δυνατότητα να εκφράζονται περισσότερο. Τώρα, όμως, η Βουλή έχει το μεγάλο πλεονέκτημα να μπορεί με το δικό της κανάλι να εκπέμπει και να ενημερώνει τον ελληνικό λαό και να μην εξαρτάται η παρουσία του Βουλευτή και η παρέμβασή του από τον αν είναι αρεστός σε ορισμένους. Χαίρομαι γιατί αυτή η προσπάθεια ευοδώθηκε, έστω και μετά από καθυστέρηση.
      Θα απαντήσω στα επιμέρους θέματα που ετέθησαν. Άκουσα από τον Κοινοβουλευτικό Εκπρόσωπο της Αξιωματικής Αντιπολίτευσης τα εξής: «Σας παραδώσαμε» -λέει- « την Ελλάδα των Ολυμπιακών Αγώνων, της Αναθεώρησης του Συντάγματος, της ισχυρής οικονομίας».
      Αν ήταν έτσι, κύριοι συνάδελφοι, εγώ δεν καταλαβαίνω τότε γιατί αποφάσισε έτσι ο ελληνικός λαός το Μάρτη του 2004. Γιατί εάν ήταν τόσο καλά τα πράγματα ο ελληνικός λαός αποδοκίμασε, με μία σημαντική πλειοψηφία, την κυβέρνηση του ΠΑ.ΣΟ.Κ. και μάλιστα παρά το γεγονός ότι άλλαξε in extremis την ηγεσία της για να αποφύγει τη συντριβή; Δεν είναι μόνο δηλαδή ότι την αποδοκίμασε γι’ αυτά τα οποία είχε κάνει. Την αποδοκίμασε και εν όψει αυτών που κάποιοι θεωρούσαν ότι μπορούσε να προσφέρει αλλάζοντας ηγεσία. 
      Έτσι αποφάσισε ο ελληνικός λαός. Τι θα κάνει στο μέλλον είναι δικό του ζήτημα και δεν πρόκειται να προδικάσω κανένα αποτέλεσμα. Όμως μη λέμε σ’ αυτήν την Αίθουσα ότι παραδόθηκε η Ελλάδα, η οποία τα είχε όλα καλά και τώρα όλα πηγαίνουν κακά. Διότι αυτό αποτελεί ευθεία βολή κατά της ίδιας της λαϊκής ετυμηγορίας. Δηλαδή τι είναι ο ελληνικός λαός, αγνώμων ή αδαής να έχει κυβερνήσεις, οι οποίες του τα είπαν τόσο καλά και εκείνος να αποφασίζει τα αντίθετα; Ο ελληνικός λαός έχει δίκιο. Δεν τα πήγατε καλά, δεν ήσασταν καλή Κυβέρνηση. Αποτύχατε. Το τι θα κάνουμε εμείς θα το δούμε. Κανείς δεν προδικάζει τίποτα. 
      Άκουσα το σεβαστό τέως Πρόεδρο τον κ. Κακλαμάνη να λέει ότι παίζουμε με την επικοινωνία. Το ακριβώς αντίστροφο κάνουμε. Πρώτα-πρώτα, είναι γνωστό τοις πάσι ότι μόνο την εύνοια των Μέσων Μαζικής Ενημέρωσης δεν έχει αυτή η Κυβέρνηση. Δηλαδή, πότε κάναμε επικοινωνία; 
      Ανέφερε το παράδειγμα: Πήγαν –λέει- Υπουργοί στο Ζάππειο να ενημερώσουν για το «Βασικό Μέτοχο». Μα, εάν δεν το είχαμε κάνει θα λέγατε ότι το κάνουμε εν κρυπτώ και παραβύστω. Πήγαμε ευθαρσώς και είπαμε τι πρόκειται να κάνουμε. Επικοινωνία είναι αυτό ή ενημέρωση; Άλλωστε και ποιον άλλο τρόπο είχαμε; 
      ΑΠΟΣΤΟΛΟΣ ΚΑΚΛΑΜΑΝΗΣ: Να ρθείτε στη Βουλή να μας τα πείτε!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μα, περιμέναμε και τα είπαμε και στη Βουλή στη συνέχεια. Όμως, κύριε Πρόεδρε, ξέρετε πάρα πολύ καλά ότι ο μόνος τρόπος που έχει σήμερα ένας Υπουργός για να αποδείξει ότι κάνει τη δουλειά του, είναι να τα πει δημόσια! Διότι πολλές φορές, όταν φθάνει να συζητηθεί ένα νομοσχέδιο στη Βουλή, έχει γίνει τόση συζήτηση και τόση παραφιλολογία, ώστε από εκεί και πέρα μέχρι να φθάσει υπάρχει μια τεράστια απόσταση!
      Σήμερα άκουσα το εξής: Γιατί πάνε –λέει- πάλι στο Ζάππειο οι Υπουργοί; Μα, για να ενημερώσουν για το ποιες είναι... 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι γρουσούζικο το Ζάππειο!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καθόλου! Ξέρετε πολύ καλά ότι όταν κάνουμε τη δουλειά μας, κύριε Πρόεδρε –άσχετα τι υποστηρίζουν κάποιοι εδώ μέσα και άσχετα εάν κάποια μέσα δεν τα βολεύει- εμείς θα πάμε καλά και ο ελληνικός λαός το εκτιμά. 
      Πιστεύετε σοβαρά, ότι επειδή κάποιοι βάπτισαν την προσπάθεια για τη διαφάνεια «φιάσκο», ότι το πιστεύει και ο ελληνικός λαός; Δεν ξέρει ο ελληνικός λαός ποια κυβέρνηση είναι εκείνη που αγωνίστηκε, με νύχια και με δόντια, για να μπορέσει να θωρακίσει τη χώρα σε θέματα διαφάνειας; Και έχουν δίκιο εκείνοι που δεν έκαναν τίποτα στο παρελθόν, επειδή ήρθαν εδώ και είπαν για «φιάσκο» καθώς και εκείνοι που προέβαλαν αυτήν τη θέση περί «φιάσκου», επειδή είχαν κάθε συμφέρον να την προβάλουν; Και ο ελληνικός λαός τα πιστεύει αυτά; Αν ζουν κάποιοι με αυτού του είδους τις ψευδαισθήσεις, ας ξυπνήσουν. Δεν ποδηγετείται ο ελληνικός λαός από εκείνα που θέλουν κάποιοι να του σερβίρουν. 
      Δεύτερον, σήμερα ξέρετε πολύ καλά ότι εάν δεν υπήρχε αυτή η ενημέρωση για το τι πρόκειται να κάνει η Κυβέρνηση ώστε να μπορέσει να ενημερώσει και τη Βουλή και την Επιτροπή Θεσμών και Διαφάνειας και να αναλάβει η Επιτροπή Θεσμών και Διαφάνειας το ρόλο της, οι ίδιοι θα λέγατε «τι κάνει η Κυβέρνηση;».
      Εκείνο που άκουσα, θα με συγχωρέσετε να το πω και ελπίζω να μην το εννοούσατε; Ενήργησε έτσι η Κυβέρνηση –λέει- διότι μια εφημερίδα ήρθε και είπε αυτά τα πράγματα. Μα, θα βλέπατε ότι η ίδια η εφημερίδα, στην οποία αναφέρεστε, λέει τι θα έκανε η Κυβέρνηση σήμερα. Άρα για οτιδήποτε άλλο μπορείτε να μου μιλήσετε, αλλά όχι να μου λέτε ότι ενεργούμε με βάση το δημοσίευμα, όταν το δημοσίευμα λέει τι επρόκειτο να κάνουμε σήμερα!
      ΑΠΟΣΤΟΛΟΣ ΚΑΚΛΑΜΑΝΗΣ: Ενημερώσατε επισήμως την Κυβέρνηση, κύριε Υπουργέ; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και δεν μπορεί ο κ. Βενιζέλος να έρχεται και να μου λέει «εμείς συγκαλέσαμε την Επιτροπή Θεσμών και Διαφάνειας» -διότι ήρθε και μας το είπε εδώ- όταν ο κύριος Πρόεδρος της Επιτροπής Θεσμών και Διαφάνειας έχει ειδοποιηθεί από το πρωί για το τι θα γίνει μετά!
      Επιπλέον, γιατί ενήργησε έτσι η Κυβέρνηση; Διότι υπήρξε καταγγελία, η οποία έπρεπε να ερευνηθεί προηγουμένως. Και ποιος έπρεπε να τη διερευνήσει περισσότερο από τη δικαιοσύνη, όταν μάλιστα η δικαιοσύνη έρχεται και λέει στην πρώτη φάση –γιατί θα υπάρξει και συνέχεια, απ’ ό,τι φαίνεται- ότι, ναι, είναι υπαρκτό το γεγονός; Έρχεται αμέσως η Κυβέρνηση και ενημερώνει τη Βουλή. Και θα την ενημερώσει για να αναλάβει περαιτέρω ρόλο η Βουλή, όχι για την υπόθεση που ανήκει στη δικαιοσύνη, αλλά για τη θωράκιση των θεσμών. Πιο υπεύθυνη στάση απ’ αυτήν δεν μπορούσε να υπάρξει!
      Το να κάνουμε αντιπολίτευση για την αντιπολίτευση το καταλαβαίνω μερικές φορές, ρόλος της Αντιπολίτευσης είναι, αλλά να έχει και κάποια σχέση με την πραγματικότητα. Γιατί μόνο για επικοινωνία …
      ΑΠΟΣΤΟΛΟΣ ΚΑΚΛΑΜΑΝΗΣ: … 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί μόνο για επικοινωνία δεν μπορεί να κατηγορηθεί η Κυβέρνηση.
       ΧΡΗΣΤΟΣ ΖΩΗΣ: Και παρακολουθούμενοι και απολογούμενοι! 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μόνο για επικοινωνία δεν μπορεί να κατηγορηθεί αυτή η Κυβέρνηση.
      ΑΠΟΣΤΟΛΟΣ ΚΑΚΛΑΜΑΝΗΣ: Επειδή το έγραψαν «ΤΑ ΝΕΑ» πήγατε σήμερα; 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι της Αξιωματικής Αντιπολίτευσης και κύριε τέως Πρόεδρε της Βουλής, ξέρετε τι είναι επικοινωνία και τι είναι εικονική πραγματικότητα; 
      Επικοινωνία και εικονική πραγματικότητα είναι το να σε αποδοκιμάζουν ως Πρωθυπουργό στο Λυκαβηττό και να τρέχουν οι διάφοροι παρατρεχάμενοι να παίρνουν τα κανάλια και να τους λένε «μην το παίζετε γιατί θα ενοχληθεί ο κύριος Πρωθυπουργός». Αυτό είναι επικοινωνία. 
      Και επικοινωνία ξέρετε τι είναι, κύριε πρώην Πρόεδρε της Βουλής; Επικοινωνία είναι να ασχολούνται μαζί σου τα κανάλια από το πρωί μέχρι το βράδυ, όταν γίνεσαι Αρχηγός ενός κόμματος, που κυβερνάει τον τόπο, από το αν θα πας να κόψεις εισιτήριο στα διόδια μέχρι αν θα πας στο χωριό που γεννήθηκε ο πατέρας σου, μέχρι αν θα βγεις να σερβίρεις κουραμπιέδες στους δημοσιογράφους που περιμένουν απέξω τις παραμονές των γιορτών!
      Αυτά είναι επικοινωνία και όχι το γεγονός ότι έρχεται μία Κυβέρνηση για να ενημερώσει με τους υπεύθυνους Υπουργούς αυτό που πρόκειται να κάνει και θέλει να κάνει. Αλλιώς θα μας κατηγορούσατε ότι δεν ενημερώνουμε κανένα. 
      Τεχνητή επικοινωνία είναι να προσπαθείς με εικόνες να διαστρέψεις την πραγματικότητα. Όχι να την αποδώσεις, γιατί είναι χρέος σου να την αποδώσεις.
      Αντίθετα χρέος ενός πολιτικού είναι να αποφύγει τη διαστροφή. Και αυτήν τη διαστροφή την είδαμε στο παρελθόν στο έπακρο, και σε εικόνα και σε ουσία,  όταν είδαμε την εικονική πραγματικότητα να εισβάλλει στην πολιτική ζωή του τόπου και να μην αφήνει την αλήθεια να φανεί. 
      Θα το λέω σ’ αυτήν την Αίθουσα: Πόσους προϋπολογισμούς μας εμφανίσατε μέσα σ’ αυτήν την Αίθουσα ως πλεονασματικούς και  πόσοι από αυτούς –όλοι- κατέπεσαν σαν χάρτινοι πύργοι μέσα από τον ορυμαγδό του ελέγχου της Ευρωπαϊκής  Ένωσης; Ναι ή όχι, είμαστε υπόλογοι στην Ευρωπαϊκή Ένωση αυτήν τη στιγμή για τις ανακρίβειες που τόσα χρόνια λέγονταν εδώ; 
      Να έρθω και στο τελευταίο θέμα, το οποίο εθίγη προηγουμένως. Είναι χρέος όλων μας να αντιμετωπίσουμε όλη αυτή την κατάσταση την οποία δημιουργούν δήθεν «ιδεολόγοι», οι οποίοι καταλύουν κάθε έννοια έννομης τάξης, εκμεταλλεύονται την ίδια τη δημοκρατία και βάλλουν ευθέως εναντίον της δημοκρατίας. 
      Εξέφρασε όλος ο πολιτικός κόσμος τη συμπαράστασή του και τη συμπάθειά του στον κ. Χρήστο Πολυζωγόπουλο. Και ήταν στοιχειώδες χρέος του πολιτικού κόσμου να το κάνει. Δεν αρκεί αυτό και το ξέρουμε όλοι. Είναι ανάγκη, χωρίς να περιστέλλονται σε καμία περίπτωση οι ατομικές ελευθερίες, να μπορέσουμε να θωρακίσουμε την ίδια τη δημοκρατία απ’ όλους εκείνους που σφετερίζονται τις ατομικές ελευθερίες για να μπορέσουν να κάνουν αυτό που απεργάζονται και που είναι αντίθετο με τη δημοκρατία και το ξέρουν. 
      Μόνο που και εδώ –και μη με κατηγορήσετε ότι πάω στο παρελθόν- πρέπει να δούμε ότι οι προσπάθειες που έγιναν στο παρελθόν προς αυτήν την κατεύθυνση δεν ήταν καν οι καλύτερες. Ευτυχώς τότε δεν είχαμε, και ελπίζω ότι δεν θα ξανάχουμε, τέτοιο πραγματικά ανοσιούργημα σαν κι αυτό που συνέβη στον κ. Χρήστο Πολυζωγόπουλο. Αλλά μην μου πείτε ότι δεν θυμάται κανένας κάτι από το κάψιμο του Πολυτεχνείου ή, παραδείγματος χάρη, τα επεισόδια τα οποία είχαμε κάθε φορά την εποχή εκείνη; 
      ΤΗΛΕΜΑΧΟΣ ΧΥΤΗΡΗΣ: Άλλο το ένα και άλλο το άλλο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Και κάτι άλλο που θέλω να τονίσω, γιατί πρέπει να πάρουμε όλοι τις ευθύνες μας στα θέματα αυτά. 
      Μέσα σ’ αυτήν την Αίθουσα, κύριε πρώην Πρόεδρε της Βουλής, εκεί προεδρεύατε, όταν ψηφίζαμε –δεν έχει καμία σχέση άμεση με το θέμα, για να μην παρεξηγηθώ, αλλά για να ξεκαθαρίσουμε τα πράγματα- το νόμο για να μπορέσουμε να αντιμετωπίσουμε τα θέματα του οργανωμένου εγκλήματος και της τρομοκρατίας. Και είπαμε να εφαρμοστούν ορισμένες διατάξεις που υπήρξαν σημαντικές για την περαιτέρω εξέλιξη. Θα θυμάστε πολύ καλά –η Κυβέρνηση το είχε φέρει τότε- ότι η Αξιωματική Αντιπολίτευση όχι μόνο είχε συμπράξει, είχε στηρίξει. Αλλά θα θυμάστε και τι φωνές ακούστηκαν. 
      Κάποτε πρέπει στο σημείο αυτό να σκεφθούμε όλοι μας ότι δεν υπάρχει δίλημμα σαν κι αυτό που πρέπει να θέσουμε: Καταπολεμάμε την τρομοκρατία και περιστέλλουμε τα ατομικά δικαιώματα. Τέτοιο δίλημμα δεν υπάρχει. Στις πραγματικές δημοκρατίες ξέρεις και τα μέτρα να παίρνεις εναντίον όλων εκείνων οι οποίοι απεργάζονται το κακό της δημοκρατίας και βεβαίως να μην περιστέλλονται οι ατομικές ελευθερίες. Αυτό είναι η δύναμη της ίδιας της Δημοκρατίας.
      ΑΠΟΣΤΟΛΟΣ ΚΑΚΛΑΜΑΝΗΣ: Είχε κανείς αντίρρηση τότε σ’ αυτήν την άποψη; Είναι σωστή αυτή η άποψη.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, χαίρομαι που το λέτε ...
      ΑΠΟΣΤΟΛΟΣ ΚΑΚΛΑΜΑΝΗΣ: Μα, είπε κάποιος εδώ ότι διαφωνεί μ’ αυτήν την αρχή; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θυμάστε πόσοι Βουλευτές της κυβερνητικής πλειοψηφίας την εποχή εκείνη καταψήφισαν το νόμο και με ποιο επιχείρημα; Δεν θέλω να αναφέρω ονόματα. Δεν μου αρέσει να το κάνω. Δικαίωμά τους είναι. 
      ΑΠΟΣΤΟΛΟΣ ΚΑΚΛΑΜΑΝΗΣ: Δυστυχώς, κάποιοι δικαιώθηκαν.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Καθόλου, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Και επειδή παροικούμεν την Ιερουσαλήμ, να μην τα ξεχνάμε αυτά, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Καθόλου, κύριε Πρόεδρε. 
      Ξέρετε πάρα πολύ καλά ότι ο αγώνας, για να μπορέσουμε να υπερασπιστούμε τη δημοκρατία και να καταπολεμήσουμε αυτά τα ακραία φαινόμενα, τα οποία είδαμε τι συνέπειες είχαν αυτές τις ημέρες, έχει δύο βασικά χαρακτηριστικά: Είναι διαρκής και προϋποθέτει σύμπνοια των πολιτικών δυνάμεων. Και σε καμία περίπτωση δεν μπορεί να ευδοκιμήσει ένας αγώνας, όταν παίρνουμε μεμονωμένα πράγματα –όσο σημαντικά και αν είναι- για να τα αξιοποιήσουμε για λόγους αντιπολίτευσης. Και δεν αναφέρομαι σε εσάς.
      ΑΠΟΣΤΟΛΟΣ ΚΑΚΛΑΜΑΝΗΣ: Ποιος το αμφισβητεί αυτό;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Λοιπόν, αυτήν τη στιγμή και λέω κάτι πολύ απλό. Αυτό που έγινε πρέπει να μας προβληματίσει όλους. Και γιατί αφορά έναν άνθρωπο μ’ αυτό το συνειρμό, τον Πρόεδρο της Γενικής Συνομοσπονδίας Εργατών Ελλάδας και γιατί είναι ανεπίτρεπτο στην Ελλάδα του 2006 να υπάρχουν άνθρωποι, οι οποίοι μπορούν να καταλύουν τη δημοκρατία, έστω και για εκείνο το χρονικό σημείο και στο συγκεκριμένο τόπο και αυτοί οι άνθρωποι να μπορούν να επαναλαμβάνουν τέτοιες συμπεριφορές και στο μέλλον.
      Αυτό δεν πρέπει να το επιτρέψουμε. 
      ΤΗΛΕΜΑΧΟΣ ΧΥΤΗΡΗΣ: Το δεχόμαστε όλοι αυτό, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όμως, πρέπει ο αγώνας να είναι διαρκής και να θυμόμαστε τι γινόταν στο παρελθόν. Να θυμόμαστε ότι υπήρχαν περιπτώσεις που δεν πήραμε κανένα μέτρο στο παρελθόν. Και ότι, αντιθέτως, κάθε φορά που πηγαίναμε να πάρουμε ένα μέτρο, υπήρχαν οι αντίθετες κραυγές.
      Πρέπει να καταλάβουμε ότι δεν υπάρχει το δίλημμα για το οποίο κάποιοι μιλούν. Η δημοκρατία σήμερα μπορεί και να θωρακίζεται και να προστατεύει τα δικαιώματα του ανθρώπου και όχι κάποιοι εν ονόματι της δημοκρατίας να φθάνουν σε φαινόμενα τα οποία δεν ταιριάζουν στον πολιτισμό, στη δημοκρατία μας και στην πορεία, που πρέπει να διανύσουμε ως λαός και ως τόπος.
      Ευχαριστώ πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, προχθές δεν συνέβη ούτε το ένα ούτε το άλλο.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πρόεδρε, όχι τώρα, τελευταία στιγμή. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι εννέα μαθητές και μαθήτριες και τρεις συνοδοί-καθηγητές από το 1ο Τ.Ε.Ε. Λαμίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, έχει ζητήσει ο κ.  Παπαϊωάννου το λόγο.
      Ορίστε, κύριε Παπαϊωάννου, έχετε το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, θα είμαι πολύ σύντομος.
      Κατ’ αρχάς, θέλω να θυμίσω στον κύριο Υπουργό και στον εισηγητή της Πλειοψηφίας ότι σε σχέση με το «Βασικό Μέτοχο», αν διαβάσουν το άρθρο 3, θα πειστούν και οι δύο ότι δεν υπάρχει πλέον νόμος στη χώρα για το «Βασικό Μέτοχο».
      Δεύτερον, στα ζητήματα της εκκρεμότητας που υπήρχαν με την Ευρωπαϊκή Ένωση, αναφέρθηκε αναλυτικά ο κ. Χυτήρης. Και αυτά, κύριε Ζώη, τα έχουμε πει κατ’ επανάληψη και δεν θέλω να σας κάνω συστάσεις ούτε είμαι ο αρμόδιος, αλλά δεν είναι κάτι το καινούργιο.
      Εκείνο που είναι καινούργιο είναι το εξής: Τον Ιούλιο του 2004, η Κυβέρνηση της Νέας Δημοκρατίας απάντησε στην Ευρωπαϊκή Ένωση ότι το έχουμε υπόψη μας ότι υπάρχει μία εκκρεμότητα και ότι θα την θεραπεύσουμε. Όμως, στο τέλος αγνόησαν την Ευρωπαϊκή Ένωση και κατέληξε στο φιάσκο. Ας μην κάνω πάλι ιστορική αναφορά. Αυτή είναι η αλήθεια.
      Ο κ. Παυλόπουλος θεώρησε σκόπιμο να μας πει γιατί μας αποδοκίμασε ο λαός. Ξέρουμε καλύτερα γιατί μας αποδοκίμασε. Το σίγουρο είναι ότι δεν μας αποδοκίμασε γι’ αυτό που λέτε εσείς, ότι σας παραδώσαμε την Ελλάδα των Ολυμπιακών Αγώνων, την Ελλάδα της δημιουργίας και της προόδου και ότι σήμερα έχουμε μία διαλυμένη χώρα ή, αν θέλετε, καλύτερα την εικόνα μιας διαλυμένης χώρας. Αναφέρθηκα στην πρωτολογία μου στο τι συνθέτει όλον αυτόν τον ισχυρισμό μας.
      Από την άλλη μεριά, θέλω να σας πω κάτι, κύριε Υπουργέ. Αναφέρεστε πάλι ως ο αρχάγγελος της διαφάνειας, της κάθαρσης. Εσείς την επαγγέλλεστε, εσείς την προχωράτε. Έχετε δει τις τελευταίες μετρήσεις; Όλο και περισσότεροι Έλληνες λένε ότι η διαφθορά επί των ημερών σας μεγαλώνει. Αυτό το ξεχνάτε; Και νιώθετε μ’ ένα ξεχωριστό αίσθημα αυταρέσκειας και αλαζονείας ότι όλα πάνε καλά; Φύγετε από αυτό. 
      Όσο για το ότι θα κριθείτε στο τέλος της τετραετίας, θα σας πω ότι όλοι θα κριθούμε στο τέλος της τετραετίας. Όμως και σήμερα σας κρίνει κάθε μέρα ο ελληνικός λαός και βλέπει τα αδιέξοδα που δημιουργείτε. 
      Όμως, τώρα ακούσαμε και κάποια άλλα καινοφανή πράγματα, ακατανόητα. Τι μας είπατε, κύριε Υπουργέ; Είπατε –ουσιαστικά αυτό καταλάβαμε- ότι χθες δώσατε εσείς στην εφημερίδα «ΤΑ ΝΕΑ» να δημοσιεύει αυτό που δημοσίευσε για να δώσουν τη συνέντευξη σήμερα τρεις Υπουργοί.
      Αν δεν είπατε αυτό, τι θέλετε; Να αποδυναμώσετε την επιτυχία της εφημερίδας; Εδώ υπάρχει ένα κρίσιμο ζήτημα, κύριε Υπουργέ, βαθύτατα πολιτικό και σ’ αυτό δεν απαντήσατε. Από πότε γνωρίζατε το θέμα; Γιατί δεν ενημερώσατε από την πρώτη μέρα την Επιτροπή Θεσμών και Διαφάνειας; Γιατί δεν ενημερώσατε τον ελληνικό λαό; 
      Είναι αυτό το μείζον θέμα πολιτικών διαστάσεων, θέμα προκαταρκτικής έρευνας και εξέτασης; Χωρίς να σημαίνει ότι δεν πρέπει να γίνει και αυτό. Κανένας μας δεν λέει ότι δεν πρέπει να γίνει. 
      Και σήμερα τι κάνουν τρεις Υπουργοί σας;
      ΑΠΟΣΤΟΛΟΣ ΚΑΚΛΑΜΑΝΗΣ: Καπελώνουν τη δικαιοσύνη.
      ΜΙΛΤΙΑΔΗΣ ΠΑΠΑΪΩΑΝΝΟΥ: Αυτό λέω, κύριε Πρόεδρε. Με βάση δηλαδή τα πορίσματα, θα κάνουν τους εκπροσώπους της δικαιοσύνης, σαν αυτό που έκανε ο κ. Παπαληγούρας όταν προανήγγειλε ποινικές διώξεις, είτε αυτό που σας είπε ο κ. Κακλαμάνης ότι στέλνει γράμματα στον Υπουργό Δικαιοσύνης της Γαλλίας και δημιουργεί προβλήματα, για να κερδίσουμε μέσα από κορυφαία ζητήματα απονομής της δικαιοσύνης μικροκομματικά οφέλη; 
      Είναι σοβαρή πολιτική αυτή, κύριε Υπουργέ; Είναι σοβαρή διαχείριση της δημόσιας εξουσίας και λειτουργίας η υπονόμευση των δημοκρατικών θεσμών; Είναι σωστή ενημέρωση του ελληνικού λαού; Αυτό, που έκαναν σήμερα οι τρεις Υπουργοί σας, είναι κίνηση δύναμης; Κίνηση αδυναμίας είναι, κύριε Υπουργέ, και όχι δύναμης. Γίνεται για να κρύψετε ανικανότητες. Περί αυτού πρόκειται. Πώς θέλετε να σας πιστέψουμε; Έχετε την αίσθηση ότι ο ελληνικός λαός τρώει κουτόχορτο και συνεχίζετε με την ίδια τακτική; Προσπαθείτε με δικολαβισμούς –ας μου επιτραπεί η έκφραση- να πείσετε τον ελληνικό λαό για πράγματα, που είναι τελείως αναντίστοιχα με αυτά που θέλετε να παρουσιάσετε. 
      Είναι, κύριε Υπουργέ, σεβασμός στους εργαζόμενους και στον ελληνικό λαό να ανακοινώνετε με δελτία Τύπου, όπως σας είπε προηγουμένως ο κ. Κακλαμάνης, την εισοδηματική πολιτική; Πότε ξανάγινε αυτό στη χώρα; Και ποια στιγμή γίνεται αυτό, κύριε Κακλαμάνη; Την ώρα που ο βασικός εκπρόσωπος των εργαζομένων, ο Χρήστος Πολυζωγόπουλος, είναι στο νοσοκομείο μετά απ’ αυτήν την επίθεση βαρβαρότητας, την οποία εδέχθη και ως εκπρόσωπος των δυνάμεων της εργασίας. Ο Χρήστος Πολυζωγόπουλος με το ήθος και την ευπρέπεια που έχει καταθέσει στην ελληνική κοινωνία. Βρήκε, μάλιστα, εκείνη τη στιγμή ο κ. Αλογοσκούφης, το βράδυ, εν κρυπτώ να ανακοινώσει την εισοδηματική πολιτική. 
      Κατά τα άλλα, όλα πάνε καλά. Αγνοείται ο Υπουργός Εργασίας. Δεν υπάρχει, ίσως επειδή ξέρει ο κ. Αλογοσκούφης ότι δεν θα είναι στον ανασχηματισμό. Τον βγάλαμε έξω από την εισοδηματική πολιτική, από το κορυφαίο ζήτημα που απασχολεί τους εργαζόμενους, και εσείς θέλετε να σας πούμε ότι όλα πάνε καλά και ότι δεν γίνονται όλα χάριν επικοινωνιακών σκοπιμοτήτων. 
      Μια και αναφερθήκαμε στο θέμα του Χρήστου Πολυζωγόπουλου, το μόνο μεμονωμένο θέμα είναι; Σας υπενθύμισα στην πρωτολογία μου ποια γεγονότα συνέβησαν τον τελευταίο μήνα. Πάρτε σας παρακαλώ την «ΚΑΘΗΜΕΡΙΝΗ» -θα σας δώσω την ημερομηνία πριν από είκοσι ημέρες- για να δείτε ότι γράφει για δραματική αύξηση της εγκληματικότητας στη χώρα, ότι νιώθουν ανασφαλείς οι Έλληνες να βγουν από το σπίτι τους ακόμα και στο κέντρο της Αθήνας. Γράφει, ακόμα, για κομματισμό στα Σώματα Ασφαλείας, για διάλυση της Αντιτρομοκρατικής Υπηρεσίας. 
      ΑΘΑΝΑΣΙΟΣ ΜΠΟΥΡΑΣ: Γι’ αυτά μιλάμε, κύριε Πρόεδρε; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί μιλάμε; Καλέσαμε τον Υπουργό Δημόσιας Τάξης να έρθει εδώ, για να απαντήσει σε επίκαιρη επερώτηση την προηγούμενη εβδομάδα, που υπήρχε το θέμα της ληστείας στο κέντρο της Αθήνας. Αυτές τις επίκαιρες επερωτήσεις που απασχολούν τον ελληνικό λαό δεν τις επιλέγει η Κυβέρνηση για να έρθει να συζητήσει στην Εθνική Αντιπροσωπεία. Τις αφήνει και τις κουβεντιάζουμε σε ανεπίκαιρη εποχή. Ακύρωσε ουσιαστικά και τα της ζωντανής λειτουργίας της Βουλής. Υπονομεύετε τους δημοκρατικούς θεσμούς, κύριε Υπουργέ, κάθε μέρα και τους αποδυναμώνετε. 
      Αυτά είναι τα κρίσιμα ζητήματα, στα οποία σας καλούμε να απαντήσετε και όχι σε μια λογική πως για ό,τι συμβαίνει στον τόπο φταίει το παρελθόν και ότι ο παράδεισος θα έρθει στο μέλλον, όπως μας είπε χθες ο κύριος Πρωθυπουργός. Για το μέλλον συζητάμε και δεν συζητάμε για το πόσο Ε.Κ.Α.Σ. δίνουμε, τι υποσχεθήκαμε. Ας αφήσουμε τις υποσχέσεις. Εμένα δεν με αφορούν πλέον οι υποσχέσεις σας. Τα ψεύτικα τα λόγια τα μεγάλα τα ξέρει ο ελληνικός λαός. Εκείνο που μας απασχολεί, είναι ότι σήμερα υπάρχουν μεγάλα προβλήματα στον τόπο. Υπάρχουν και ζητήματα που έχουμε τις διαφωνίες μας, αλλά και ζητήματα συνεννόησης. Τη συνεννόηση, όμως, θα την έχετε –εγώ δεν μιλώ για συναίνεση- στο βαθμό που θα είστε ειλικρινείς. Όσο θα είστε ανειλικρινείς, θα βγαίνουμε και θα σας αποκαλύπτουμε στον ελληνικό λαό, γιατί αυτό επιτάσσει και το θεσμικό μας χρέος εδώ που μας έχει τάξει ο ελληνικός λαός. Αναδιπλωθείτε, λοιπόν. Η τακτική που ακολουθείτε είναι η χειρότερη για τον τόπο. Αυτό είναι, αν θέλετε, που θλίβει εμάς και τον ελληνικό λαό. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κύριε Πρόεδρε.
      Θα ήθελα μόνο να διευκρινίσω στον κύριο συνάδελφο ότι αυτή η Κυβέρνηση εξελέγη με βάση ορισμένες δεσμεύσεις, που είχε αναλάβει απέναντι στον ελληνικό λαό. Κάθε φορά, και στο πλαίσιο του νομοθετικού έργου και στο πλαίσιο του κοινοβουλευτικού ελέγχου, ως Αξιωματική Αντιπολίτευση έχετε το αυτονόητο και αναφαίρετο δικαίωμα να κρίνετε την Κυβέρνηση αν είναι συνεπής ή όχι. Μπορείτε να μου πείτε, κύριε συνάδελφε, μια και αναφερθήκατε προηγουμένως, σε ποιες περιπτώσεις είμαστε ανακόλουθοι με εκείνα τα οποία είχαμε πει στον ελληνικό λαό;
      ΜΙΛΤΙΑΔΗΣ ΠΑΠΑΪΩΑΝΝΟΥ: Κάθε μέρα σας τα λέμε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Επειδή αναφερθήκατε σε ιστορίες που αφορούν γενικότητες και επειδή αναφερθήκατε προηγουμένως στην εισοδηματική πολιτική και στους εργαζόμενους, μήπως θυμάστε τι σημαίνει Λ.Α.Φ.Κ.Α.; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Αν μου δώσει το λόγο ο κύριος Πρόεδρος, θα σας απαντήσω.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, θα ακολουθήσουμε τη διαδικασία της Βουλής.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, ρωτάτε και δεν μπορεί να απαντήσει. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Με συγχωρείτε πολύ, αλλά ζητήσατε να πάρετε απάντηση σ’ αυτό που μου είπατε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Με ρωτάτε την ώρα που ξέρετε ότι δεν έχω το δικαίωμα να απαντήσω.
      ΠΡΟΕΔΡΕΥΩΝ (Σωτήρης Χατζηγάκης): Κύριε Παπαιωάννου, είστε έμπειρος πολιτικός και καταλαβαίνετε ότι σας ρωτά ρητορικά. Σας παρακαλώ να καθίσετε κάτω.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τι σημαίνει Λ.Α.Φ.Κ.Α. γενικότερα και ποια ήταν η στάση μας; Και επειδή αναφερθήκατε σε εργαζομένους και εισοδηματική πολιτική, μήπως μπορείτε να μας πείτε, ενώ κατά τη γνώμη σας, δεν τα έχουμε πάει καλά, γιατί επί των ημερών μας πέφτει η ανεργία, η οποία ανέβαινε επί των ημερών σας; Πώς γίνεται αυτό το πράγμα; Μπορείτε να μου πείτε, κύριε Παπαϊωάννου, πώς όλοι οι δείκτες που αφορούν θέματα τα οποία… 
      ΠΡΟΕΔΡΕΥΩΝ ( Σωτήρης Χατζηγάκης): Να απευθύνεστε σε όλη τη Βουλή για να μην έχουμε …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Με συγχωρείτε, κύριε Πρόεδρε. Εδώ κάποια στιγμή πρέπει να συζητήσουμε  για το θέμα του Κανονισμού και της εφαρμογής του. Δεν μπορεί ένας Υπουργός όταν μιλάει και αναφέρεται σε συγκεκριμένα θέματα που έθιξαν κάποιοι και επειδή αναφέρει το όνομα ενός συναδέλφου να πρέπει να απαντάει επί προσωπικού.
      ΠΡΟΕΔΡΕΥΩΝ ( Σωτήρης Χατζηγάκης): Κύριε Υπουργέ, δεν σας διέκοψα για τα συγκεκριμένα θέματα. Σας είπα να απευθύνεστε σε όλη τη Βουλή, όχι στον κ. Παπαϊωάννου. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν νομίζω ο κ. Κακλαμάνης να είχε δεχθεί ποτέ θέμα επί προσωπικού όταν κάποιος Υπουργός αναφερόταν απαντώντας σε κάποιον συνάδελφο. 
      ΠΡΟΕΔΡΕΥΩΝ (Σωτήρης Χατζηγάκης): Δεν σας ήλεγξα εγώ ως προς το τι θα πείτε. Βεβαίως και έχετε δικαίωμα. Είπα μόνο μην απευθύνεστε στον κ. Παπαϊωάννου. Απευθυνθείτε σε όλη τη Βουλή. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είμαστε συνάδελφοι οι οποίοι δεν αντιδικούμε. Συζητούμε δημοκρατικά. Και ίσα-ίσα νομίζω ότι το να αναφέρεται και το όνομα του κ. Παπαϊωάννου όταν απαντώ σε αυτόν και γι’ αυτούς που μας ακούν, καλό είναι. Δεν κάνει κακό.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, στην τηλεόραση θα ακούσουν την ερώτηση και όχι την απάντηση του κ. Παπαϊωάννου. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι, αλλά την έθεσε. 
      ΠΡΟΕΔΡΕΥΩΝ (Σωτήρης Χατζηγάκης): Να σταματήσουμε λίγο. Να κάνουμε μια πιο κλειστή συζήτηση. 
      ΑΠΟΣΤΟΛΟΣ ΚΑΚΛΑΜΑΝΗΣ: Εσείς, κύριε Πρόεδρε, καλά κάνατε και είπατε να μην αναφέρονται ονόματα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εμείς δεσμευθήκαμε απέναντι στον ελληνικό λαό για συγκεκριμένα πράγματα. Θα κριθούμε γι’ αυτά τα πράγματα. Δεν είμαστε ικανοποιημένοι, όπως νομίζετε, για όλα αυτά που κάνουμε. Σίγουρα κάνουμε πολύ περισσότερα από σας. Σίγουρα δεν αφιστάμεθα των δεσμεύσεών μας. Σίγουρα οι δείκτες, που πρέπει να τους μειώσουμε περισσότερο ακόμα, είναι πολύ καλύτεροι από εκείνους που μας αφήσατε. Όλα την εποχή σας ήταν σε κατάσταση που πραγματικά οδηγούσαν τη χώρα στο να είναι στο τελευταίο σκαλοπάτι τουλάχιστον των δεκαπέντε της Ευρωπαϊκής Ένωσης. Και σήμερα έχει αρχίσει όλη αυτή η ανάστροφη πορεία. Παίρνετε συγκεκριμένα πράγματα και τα προβάλλετε και τα ανάγετε, λες και είναι κανόνες. 
      Και μιας και αναφερθήκατε σε μετρήσεις. Εμένα δεν μ’ αρέσει να αναφέρομαι. Ποτέ δεν το έχω κάνει εδώ μέσα. Είπατε «οι μετρήσεις δείχνουν». Δεν μπορώ να καταλάβω. Πώς γίνεται; Αφού αναφερθήκατε στις μετρήσεις θα αναφερθώ και εγώ. Πώς γίνεται οι μετρήσεις να δείχνουν ότι όλοι οι δείκτες σε όλα τα θέματα στα οποία αναφερθήκατε προηγουμένως είναι καλύτεροι επί των ημερών μας απ’ ό,τι μας τους αφήσατε! Και πώς γίνεται, αν είμαστε τόσο κακή Κυβέρνηση που εσείς πιστεύετε, μιας και μιλάτε για μετρήσεις να μην υπάρχει καμία δημοσκόπηση εδώ και δυο χρόνια η οποία να μη δείχνει ότι είμαστε μπροστά. Και τώρα τελευταία, μετά από μια «κοιλιά» που υπήρξε στις μετρήσεις, έχουμε ανοδική πορεία! 
      Εγώ δεν μένω στις μετρήσεις. Εσείς αναφέρεστε σε αυτές. Αλλά αφού αναφέρεστε πρέπει να είστε και συνεπείς. Πώς γίνεται και οι μετρήσεις να ευνοούν εμάς και αυτό να σημαίνει ότι πάμε άσχημα στην πολιτική μας; 
      ΑΠΟΣΤΟΛΟΣ ΚΑΚΛΑΜΑΝΗΣ: Μπερδεύετε τις επιστημονικές έρευνες με τις τηλεοπτικές δημοσκοπήσεις που παραγγέλονται. 
      ΤΗΛΕΜΑΧΟΣ ΧΥΤΗΡΗΣ: ...(Δεν ακούστηκε)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, σας το είπα και πάλι. Ειδικά εσείς,  αν θυμηθείτε τις δηλώσεις που είχατε κάνει για τις δημοσκοπήσεις πριν και μετά τις εκλογές, τις μαζέψετε και τις κοιτάξετε, κανονικά δεν πρέπει να ξανασχολιάσετε δημοσκόπηση, για δημοσκόπηση, κύριε Χυτήρη. 
      Ευχαριστώ πάρα πολύ. 
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ. 
      ΑΠΟΣΤΟΛΟΣ ΚΑΚΛΑΜΑΝΗΣ: Να γραφτεί, κύριε Πρόεδρε, ότι αυτή ήταν μια πολύ καλή συζήτηση, την οποία εγώ ευχαριστήθηκα. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν.3310/2005 (ΦΕΚ 270Α΄)». 
      Ερωτάται το Σώμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν.3310/2005 (ΦΕΚ 270Α΄)», έγινε δεκτό επί της αρχής κατά πλειοψηφία. 
      Προχωρούμε στην ψήφιση του μοναδικού άρθρου.
      Ερωτάται το Σώμα: Γίνεται δεκτό το άρθρο μόνο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Το άρθρο μόνο του νομοσχεδίου έγινε δεκτό.
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν.3310/2005 (ΦΕΚ 270Α΄)» έγινε δεκτό επί της αρχής και επί του άρθρου.
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν.3310/2005 (ΦΕΚ 270Α΄)» έγινε δεκτό σε μόνη συζήτηση επί της αρχής, του άρθρου και στο σύνολο κατά πλειοψηφία και έχει ως εξής:
      (Να μπει το νομοσχέδιο σλ. 195α)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης 19 Ιανουαρίου 2006 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της συνεδρίασης της Πέμπτης 19 Ιανουαρίου 2006 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.35΄ λύεται η συνεδρίαση για αύριο ημέρα Παρασκευή 3 Φεβρουαρίου 2006 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 27/1-12-2005 επερώτησης Βουλευτών του ΠΑ.ΣΟ.Κ., προς τους Υπουργούς Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Τουριστικής Ανάπτυξης, Μακεδονίας-Θράκης, Αιγαίου και Νησιωτικής Πολιτικής και Επικρατείας, σχετικά με την εφαρμογή του Συντάγματος και του Ευρωπαϊκού Δικαίου στη νομοθετική δραστηριότητα της Κυβέρνησης, σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                             ΟΙ ΓΡΑΜΜΑΤΕΙΣ
      
ΣΥΝΕΔΡΙΑΣΗ 2-2-2006	ΣΕΛ. 1

