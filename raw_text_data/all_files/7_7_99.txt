Π Ρ Α Κ Τ Ι Κ Α  Β Ο Υ Λ Η Σ 

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 

ΘΕΡΟΥΣ 1999 

ΣΥΝΕΔΡΙΑΣΗ Η' 

Τετάρτη 7 Ιουλίου 1999

 

Αθήνα, σήμερα στις 7 Ιουλίου 1999, ημέρα Τετάρτη και ώρα 10.34' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου: "Σύσταση Νέας Χρηματιστηριακής Αγοράς (ΝΕ.Χ.Α.), ρυθμίσεις γενικότερων θεμάτων της Κεφαλαιαγοράς, των Δημοσίων Επιχειρήσεων και Οργανισμών, της Ανώνυμης Εταιρείας Διώρυγας Κορίνθου και άλλες διατάξεις". 

Θα πρέπει αύριο να ολοκληρώσουμε τη συζήτηση του νομοσχεδίου. Σας παρακαλώ να μου πείτε ποιες από τις ενότητες, ποια από τα άρθρα μπορούμε να συζητήσουμε σήμερα, όπως και αν υπάρχει κάτι το οποίο να χρειάζεται ξεχωριστή συζήτηση. 

Ο κ. Γιαννακόπουλος και ο κ. Κωστόπουλος, παρακαλώ να μας πουν κατ' αρχήν την άποψή τους. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, όπως κάναμε και στην επιτροπή, γιατί είναι πολλά τα άρθρα, νομίζω πως μπορούν να συζητηθούν σε δυο ενότητες. Το πρώτο, δεύτερο και τρίτο κεφάλαιο μπορούν να συζητηθούν μαζί. Στη συνέχεια, τις διατάξεις για την ΑΕΔΙΚ, τη Διώρυγα της Κορίνθου και το κεφάλαιο για τη γουνοποιία και τις άλλες διατάξεις, μπορούμε να τα συζητήσουμε μαζί, έτσι ώστε να τελειώσουμε σήμερα με μια σχετική άνεση τα άρθρα και να συζητήσουμε αύριο τις τροπολογίες, οι οποίες είναι και αρκετές και δυο τρείς απ' αυτές είναι και σημαντικές. 

ΠΡΟΕΔΡΟΣ (Απόστολος Κακλαμάνης): Βλέπω ότι οι τροπολογίες των Υπουργών είναι δυο και είναι οκτώ οι τροπολογίες των Βουλευτών. 'Ισως όμως να εννοείτε αυτές που προσετέθησαν στη Διαρκή Επιτροπή, που είναι άρθρα. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Είναι ήδη άρθρα. 

ΠΡΟΕΔΡΟΣ (Απόστολος Κακλαμάνης): Απ' αυτά, μήπως πρέπει να ξεχωρίσουμε κάποιο άρθρο που έχει σημασία; 

Κύριε Κωστόπουλε, πείτε μας ποια είναι η γνώμη σας. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, υπάρχουν διάφορα κεφάλαια που το καθένα έχει το ενδιαφέρον του, αλλά όσον αφορά τα άρθρα που ήταν τροπολογίες, μας ενδιαφέρει να γίνει μια ευρύτατη συζήτηση, διότι αφορά δυο σοβαρά θέματα. Το ένα είναι ο Οργανισμός Ανασυγκρότησης Επιχειρήσεων και το δεύτερο και ουσιαστικότερο, είναι η εξυγίανση και ο εκσυγχρονισμός της Αγροτικής Τράπεζας. Εκεί θα γίνει μακρά συζήτηση και σε βάθος. 

ΠΡΟΕΔΡΟΣ (Απόστολος Κακλαμάνης): 'Αρα, αυτά να τα ξεχωρίσουμε. Ας δούμε ποια είναι τα άρθρα αυτά. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, μέχρι το άρθρο 34 καλύπτουμε το νομοσχέδιο όπως τέθηκε στην αρχή και από εκεί και πέρα, είναι άρθρα που αφορούν τροπολογίες και θα τα συζητήσουμε αύριο. 

ΠΡΟΕΔΡΟΣ (Απόστολος Κακλαμάνης): Να προχωρήσουμε έτσι; 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Εγώ δεν έχω αντίρρηση. 

ΠΡΟΕΔΡΟΣ (Απόστολος Κακλαμάνης): Ο κ. Σκρέκας έχει το λόγο. 

ΘΕΟΔΩΡΟΣ ΣΚΡΕΚΑΣ: Κύριε Πρόεδρε, νομίζω ότι μπορούμε να συζητήσουμε μέχρι και το κεφάλαιο 5 και από το άρθρο 31 και μετά, να συζητηθούν αύριο. 

ΠΡΟΕΔΡΟΣ (Απόστολος Κακλαμάνης): Δηλαδή, από το άρθρο 31 μέχρι τέλους να συζητηθούν αύριο. Συνεπώς θα συζητηθούν δυο ενότητες σήμερα. Θα συζητηθεί μαζί το πρώτο και δεύτερο κεφάλαιο και μετά το τρίτο, τέταρτο και πέμπτο κεφάλαιο μέχρι το άρθρο 30. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είναι ομοιογενείς. 

ΠΡΟΕΔΡΟΣ (Απόστολος Κακλαμάνης): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Θα ήθελα να ρωτήσω, αν προτίθεται η Κυβέρνηση να φέρει και άλλες τροπολογίες εκτός από αυτές τις δύο που έχουμε ήδη συζητήσει στην επιτροπή, για να ξέρουμε τι γίνεται, διότι την τελευταία στιγμή θα είναι και δύσκολο να τις συζητήσουμε. 

ΠΡΟΕΔΡΟΣ (Απόστολος Κακλαμάνης): Μάλιστα. Να μας πει, λοιπόν, πρώτον η κυρία Υπουργός αν έχει υπόψη της ενδεχομένως αν θα έρθει κάποια άλλη τροπολογία, αν θα είναι σοβαρή τροπολογία και εν συνεχεία να μας πει αν έχει να κάνει κάποιες φραστικες διορθώσεις στην πρώτη ενότητα. 

Τροπολογίες θα έχετε; 

ΡΟΔΟΥΛΑ ΖΗΣΗ (Υφυπουργός Εθνικής Οικονομίας): Μία τροπολογία κατατέθηκε σήμερα. Αυτή είναι η τελευταία τροπολογία που έχουμε, δεν νομίζω ότι υπάρχουν άλλες τροπολογίες να κατατεθούν από πλευράς του Υπουργείου. 

ΠΡΟΕΔΡΟΣ (Απόστολος Κακλαμάνης): Δεν ήρθε ακόμη, πότε τη δώσατε; 

ΡΟΔΟΥΛΑ ΖΗΣΗ (Υφυπουργός Εθνικής Οικονομίας): Πριν από λίγο την έδωσα.

ΠΡΟΕΔΡΟΣ (Απόστολος Κακλαμάνης): Δεν την είδα εγώ, τι αφορά; 

ΡΟΔΟΥΛΑ ΖΗΣΗ (Υφυπουργός Εθνικής Οικονομίας): Είναι πάνω στον αναπτυξιακό νόμο. 

ΠΡΟΕΔΡΟΣ (Απόστολος Κακλαμάνης): Θα το δούμε. 

Τώρα, στη συζήτηση των δύο κεφαλαίων που θα αρχίσει τώρα, έχετε να κάνετε κάποια διόρθωση; 

ΡΟΔΟΥΛΑ ΖΗΣΗ (Υφυπουργός Εθνικής Οικονομίας): Ναι, κύριε Πρόεδρε, θέλω να καταθέσω κάποιες βελτιώσεις και προσθήκες, οι οποίες προέκυψαν κατά την επεξεργασία του νομοσχεδίου από την Επιστημονική Επιτροπή της Βουλής και βέβαια από την επεξεργασία που έγινε στη συζήτηση στη Διαρκή Επιτροπή Οικονομικών Υποθέσεων. 

Στο άρθρο 1, προστίθεται παράγραφος 4 ως εξής: "Η λειτουργία της ΝΕΧΑ, προκειμένου για εταιρείες που εδρεύουν στις περιφέρειες της Μακεδονίας και της Θράκης, θα υποστηρίζεται από το Χρηματιστηριακό Κέντρο Θεσσαλονίκης, σύμφωνα με τους όρους και τις διαδικασίες που θα καθορισθούν με απόφαση του Διοικητικού Συμβουλίου του Χρηματιστηρίου Αξιών Αθηνών. 

'Αρθρο 2, παράγραφος Δ, υποπαράγραφος 1. 

Τα δύο πρώτα εδάφια αντικαθίστανται ως εξής: "Μέτοχος της εταιρείας που κατέχει μετοχές, η ονομαστική αξία των οποίων αντιστοιχεί τουλάχιστον στο 5% του μετοχικού της κεφαλαίου, δεσμεύεται, πριν την υποβολή της αίτησης εισαγωγής, ότι δεν θα διαθέσει με οποιονδήποτε τρόπο το 80% των μετοχών του, για χρονικό διάστημα τριών ετών, από την εισαγωγή τους στη ΝΕΧΑ. Σε κάθε περίπτωση πριν απο την υποβολή της αίτησης εισαγωγής, πρέπει να έχει δεσμευθεί τουλάχιστον το 80% του συνόλου των μετοχών της εταιρείας. Καθ' όλη τη διάρκεια της παραπάνω δέσμευσης, απαγορεύεται η διάθεση των μετοχών για τις οποίες ο μέτοχος έχει αναλάβει τη δέσμευση αυτή. 

Με απόφαση του Διοικητικού Συμβουλίου του Χρηματιστηρίου Αξιών Αθηνών, που δημοσιεύεται στην Εφημερίδα της Κυβερνήσεως, ρυθμίζονται τα σχετικά με την παραπάνω δέσμευση θέματα, τους φορείς στους οποίους παραμένουν δεσμευμένες οι μετοχες, ο τρόπος δέσμευσής τους, οι υποχρεώσεις των μετόχων και των παραπάνω φορέων, καθώς και κάθε αναγκαία σχετική λεπτομέρεια". 

Τα παραπάνω εδάφια αποτελούν παράγραφο που έχει τον αριθμό 1. 

Παράγραφος Δ -πάλι στο άρθρο 2- υποπαράγραφος 1. 

Τα δύο τελευταία εδάφια μετατρέπονται σε υποπαράγραφο με τον αριθμό 2. Στην υποπαράγραφο αυτή οι λεξεις "τα ποσοστά αυτά" αντικαθίστανται από τις λέξεις "τα ποσοστά της προηγούμενης παραγράφου". Η επόμενη υποπαράγραφος αριθμείται σε 3. 

Παράγραφος Δ, υποπαράγραφος 2 (ήδη τώρα 3). 

Οι λέξεις "Από την άνω απαγόρευση εξαιρούνται ..." αντικαθίστανται από τις λέξεις "Από την απαγόρευση της παραγράφου 1 εξαιρούνται:" 

Παράγραφος Δ, υποπαράγραφος 2, περίπτωση β, εδάφιο πρώτο. 

Το εδάφιο αυτό αναδιατυπώνεται ως εξής: 

"Η μεταβίβαση μετοχών μεταξύ των μετόχων ή σε στρατηγικό επενδυτή, υπό την προϋπόθεση ότι τούτο γίνεται με συμφωνία των μετόχων για τους οποίους ισχύει η απαγόρευση της παραγράφου 1, η οποία ανακοινώνεται προηγουμένως στην εταιρεία και εγκρίνεται από το Διοικητικό Συμβούλιο του Χρηματιστηρίου Αξιών Αθηνών." 

Παράγραφος Δ, υποπαράγραφος 2, τελευταίο εδάφιο. 

Μετά τις λέξεις και τον αριθμό "της παραγράφου 1" προστίθεται η λέξη και ο αριθμός "και 2". 

Παράγραφος Ε, υποπαράγραφος 1. 

Διαγράφεται το τελευταίο εδάφιο. 

Παράγραφος Ε. 

Μετά την υποπαράγραφο 1 προστίθεται νέα υποπαράγραφος 2 ως εξής: 

"2. Με απόφαση της Επιτροπής Κεφαλαιαγοράς που δημοσιεύεται στην Εφημερίδα της Κυβέρνήσεως, ορίζεται ο τρόπος κατανομής των μετοχών που διατίθενται με δημόσια εγγραφή και ρυθμίζεται κάθε σχετικό με αυτή θέμα και αναγκαία λεπτομέρεια." 

Η επόμενη υποπαράγραφος αριθμείται σε 3. 

Στο άρθρο 12 τώρα, στην παράγραφο 4. 

Μετά τις παραγράφους 17 και 18 που προστίθενται στο άρθρο 33 του ν.1806/88 προστίθεται νέα παράγραφος 19 ως εξής: 

"19. Με απόφαση της Επιτροπής Κεφαλαιαγοράς, που εκδίδεται μετά από εισήγηση του Διοικητικού Συμβουλίου του Χρηματιστηρίου Αξιών Αθηνών και δημοσιεύεται στην Εφημερίδα της Κυβερνήσεως, μπορεί να ρυθμίζονται οι ειδικότεροι όροι και η διαδικασία για την εισαγωγή και διαπραγμάτευση στο Χρηματιστήριο Αξιών Αθηνών των ενσώματων τίτλων υπό άυλη μορφή εταιρίας που εδρεύει στην αλλοδαπή, τα δικαιολογητικά και λοιπά στοιχεία που πρέπει να υποβάλλονται καθώς και οι ειδικότεροι όροι και η διαδικασία για την εκκαθάριση των συναλλαγών, σύμφωνα με το ισχύον σύστημα εκκαθάρισης και κάθε άλλη αναγκαία λεπτομέρεια για την εφαρμογή των παραγράφων 17 και 18 του άρθρου αυτού." 

Τέλος, στο άρθρο 19 η διάταξη του άρθρου αυτού γίνεται παράγραφος 1 και προστίθεται σε αυτό παράγραφος 2 ως εξής: 

"2. Με απόφαση της Επιτροπής Κεφαλαιαγοράς, που εκδίδεται ύστερα από γνώμη του Διοικητικού Συμβουλίου του ΧΑΑ και δημοσιεύεται στην εφημερίδα της Κυβερνήσεως, μπορεί να ρυθμίζονται οι όροι, οι προϋποθέσεις και η διαδικασία για τη δημόσια πρόταση αγοράς και πώλησης κινητών αξιών. Μέχρι την έκδοση της ανωτέρω απόφασης, εξακολουθεί να ισχύει η απόφαση του διοικητικού συμβουλίου του ΧΑΑ της 26.11.92" 

Στο ίδιο άρθρο προστίθεται παράγραφος 3 ως εξής: 

"3. Το άρθρο 47 του ν.2396/96 αντικαθίσταται ως εξής: 

'Αρθρο 47

1. Επί άϋλων ανωνύμων μετοχών, μέτοχος θεωρείται ο εγγεγραμμένος στα αρχεία του Κεντρικού Αποθετηρίου Αξιών. 

2. Επί άϋλων ονομαστικών μετοχών έναντι της εκδότριας εταιρίας θεωρείται μέτοχος ο εγγεγραμμένος στα αρχεία του Κεντρικού Αποθετηρίου Αξιών, κατά παρέκκλιση των διατάξεων του άρθρου 8β του Κ.Ν. 2190/20". 

Καταθέτω στα Πρακτικά το κείμενο με τις βελτιώσεις-προσθήκες αυτές. 

(Στο σημείο αυτό η Υφυπουργός Εθνικής Οικονομίας κ. Ρ. Ζήση καταθέτει για τα Πρακτικά το προαναφερθέν κείμενο το οποίο έχει ως εξής: 

"Βελτιώσεις - Προσθήκες 

στο συζητούμενο νομοσχέδιο 

'Αρθρο 1

Προστίθεται παράγραφος 4 ως εξής: "4. Η λειτουργία της ΝΕΧΑ προκειμένου για εταιρίες που εδρεύουν στις περιφέρειες της Μακεδονίας και της Θράκης, θα υποστηρίζεται από το Χρηματιστηριακό Κέντρο Θεσσαλονίκης, σύμφωνα με τους όρους και τις διαδικασίες που θα καθορισθούν με απόφαση του Διοικητικού Συμβουλίου του Χρηματιστηρίου Αξιών Αθηνών. (Χ.Α.Α.). 

'Αρθρο 2

Παράγραφος Δ, υποπαράγραφος 1

Τα δύο πρώτα εδάφια αντικαθίσταται ως εξής: 

"Μέτοχος της εταιρίας που κατέχει μετοχές η ονομαστική αξία των οποίων αντιστοιχεί τουλάχιστον στο 5% του μετοχικού της κεφαλαίου δεσμεύεται, πριν την υποβολή της αίτησης εισαγωγής, ότι δεν θα διαθέσει με οποιονδήποτε τρόπο το 80% των μετοχών του για χρονικό διάστημα τριών ετών από την εισαγωγή τους στη ΝΕΧΑ. Σε κάθε περίπτωση πριν από την υποβολή της αίτησης εισαγωγής πρέπει να έχει δεσμευθεί τουλάχιστον το 80% του συνόλου των μετοχών της εταιρίας. Καθ' όλην τη διάρκεια της παραπάνω δέσμευσης απαγορεύεται η διάθεση των μετοχών για τις οποίες ο μέτοχος έχει αναλάβει τη δέσμευση αυτή. 

Με απόφαση του Διοικητικού Συμβουλίου του Χ.Α.Α., που δημοσιεύεται στην Εφημερίδα της Κυβερνήσεως, ρυθμίζονται τα σχετικά με την παραπάνω δέσμευση θέματα, τους φορείς στους οποίους παραμένουν δεσμευμένες οι μετοχές, ο τρόπος δέσμευσής τους, οι υποχρεώσεις των μετόχων και των παραπάνω φορέων καθώς και κάθε αναγκαία σχετική λεπτομέρεια". 

Τα παραπάνω εδάφια αποτελούν παράγραφο που έχει τον αριθμό 1. 

Παράγραφος Δ, υποπαράγραφος 1 

Τα δύο τελευταία εδάφια μετατρέπονται σε υποπαράγραφο με τον αριθμό 2. Στην υποπαράγραφο αυτή οι λέξεις "τα ποσοστά αυτά" αντικαθίσταται από τις λέξεις "τα ποσοστά της προηγούμενης παραγράφου". Η επόμενη υποπαράγραφος αριθμείται σε 3. 

Παράγραφος Δ, υποπαράγραφος 2 (ήδη 3) 

Οι λέξεις "Από την άνω απαγόρευση εξαιρούνται..." αντικαθίσταται από τις λέξεις "Από την απαγόρευση της παραγράφου 1 εξαιρούνται:" 

Παράγραφος Δ, υποπαράγραφος 2 (ήδη 3) παρίπτωση β, εδάφιο πρώτο. 

Το εδάφιο αυτό αναδιατυπώνεται ως εξής: 

"Η μεταβίβαση μετοχών μεταξύ των μετόχων ή σε στρατηγικό επενδυτή, υπό την προϋπόθεση ότι τούτο γίνεται με συμφωνία των μετόχων για τους οποίους ισχύει η απαγόρευση της παραγράφου 1, η οποία ανακοινώνεται προηγουμένως στην εταιρεία και εγκρίνεται από το Διοικητικό Συμβούλιο του Χ.Α.Α." 

Παράγραφος Δ, υποπαράγραφος 2 (ήδη 3) 

τελευταίο εδάφιο. 

Μετά τις λέξεις και τον αριθμό "της παραγράφου 1" προστίθεται η λέξη και ο αριθμός "και 2" 

Παράγραφος Ε, υποπαράγραφος 1 

Διαγράφεται το τελευταίο εδάφιο. 

Παράγραφος Ε 

Μετά την υποπαράγραφο 1 προστίθεται νέα υποπαράγραφος 2 ως εξής: 

"2. Με απόφαση της Επιτροπής Κεφαλαιαγοράς, που δημοσιεύεται στην Εφημερίδα της Κυβερνήσεως, ορίζεται ο τρόπος κατανομής των μετοχών που διατίθενται με δημόσια εγγραφή και ρυθμίζεται κάθε σχετικό με αυτή θέμα και αναγκαία λεπτομέρεια." 

Η επόμενη υποπαράγραφος αριθμείται σε 3. 

'Αρθρο 12

Παράγραφος 4 

Μετά τις παραγράφους 17 και 18 που προστίθενται στο άρθρο 33 του Ν. 1806/88 προστίθεται νέα παράγραφος 19 ως εξής: 

"19. Με απόφαση της Επιτροπής Κεφαλαιαγοράς, που εκδίδεται μετά από εισήγηση του Διοικητικού Συμβουλίου του Χρηματιστηρίου Αξιών Αθηνών και δημοσιεύεται στην Εφημερίδα της Κυβερνήσεως, μπορεί να ρυθμίζονται οι ειδικότεροι όροι και η διαδικασία για την εισαγωγή και διαπραγμάτευση στο Χρηματιστήριο Αξιών Αθηνών των ενσώματων τίτλων υπό άυλη μορφή εταιρίας που εδρεύει στην αλλοδαπή, τα δικαιολογητικά και λοιπά στοιχεία που πρέπει να υποβάλλονται καθώς και οι ειδικότεροι όροι και η διαδικασία για την εκκαθάριση των συναλλαγών, σύμφωνα με το ισχύον σύστημα εκκαθάρισης και κάθε άλλη αναγκαία λεπτομέρεια για την εφαρμογή των παραγράφων 17 και 18 του άρθρου αυτού." 

'Αρθρο 19 

Η διάταξη του άρθρου αυτού γίνεται παράγραφος 1 και προστίθεται σ' αυτό παράγραφος 2 ως εξής: 

"2. Με απόφαση της Επιτροπής Κεφαλαιαγοράς, που εκδίδεται ύστερα από γνώμη του Διοικητικού Συμβουλίου του ΧΑΑ και δημοσιεύεται στην εφημερίδα της Κυβερνήσεως, μπορεί να ρυθμίζονται οι όροι, οι προϋποθέσεις και η διαδικασία για τη δημόσια πρόταση αγοράς και πώλησης κινητών αξιών. Μέχρι την έκδοση της ανωτέρω απόφασης, εξακολουθεί να ισχύει η απόφαση του διοικητικού συμβουλίου του ΧΑΑ της 26-11-92". 

Στο ίδιο άρθρο προστίθεται παράγραφος 3 ως εξής: 

"3. Το άρθρο 47 του Ν. 2396/96 αντικαθίσταται ως εξής: 

'Αρθρο 47

1. Επί αύλων ανωνύμων μετοχών, μέτοχος θεωρείται ο εγγεγραμμένος στα αρχεία του Κεντρικού Αποθετηρίου Αξιών. 

2. Επί αύλων ονομαστικών μετοχών έναντι της εκδότριας εταιρίας θεωρείται μέτοχος ο εγγεγραμμένος στα αρχεία του Κεντρικού Αποθετηρίου Αξιών, κατά παρέκκλιση των διατάξεων του άρθρου 8β του Κ.Ν. 2190/20"."). 

ΠΡΟΕΔΡΟΣ (Απόστολος Κακλαμάνης): Κυρία Υπουργός μας είπατε ότι αυτά προκύπτουν από τη συζήτηση που έγινε από τη Διαρκή Επιτροπή, από τις παρατηρήσεις της Επιστημονικής Υπηρεσίας κ.λπ. Αλλά είναι εκτεταμένα κείμενα αυτά. 

Στα επόμενα δύο κεφάλαια έχετε προσθήκες; 

ΡΟΔΟΥΛΑ ΖΗΣΗ (Υφυπουργός Εθνικής Οικονομίας): 'Οχι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Τότε θα προτείνω και επειδή έχουν αυτοτέλεια τα κεφάλαια αυτά με τα θέματα που ρυθμίζουν να μπούμε στη συζήτηση των δύο τελευταίων κεφαλαίων, τρίτο και τέταρτο, να μοιράσετε αυτά τα κείμενα, τα οποία έπρεπε να τα είχατε δώσει από χθες για να τα έχουν υπόψη τους τουλάχιστον οι εισηγητές και αν είναι κάτι εξ αυτών που θέλει συζήτηση κλπ., να το ξεχωρίσουν. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν νομίζω, κύριε Πρόεδρε. Να τα πάρουμε με τη σειρά. 

ΠΡΟΕΔΡΟΣ (Απόστολος Κακλαμάνης): Εγώ δεν το ξέρω αυτό. Ακούω αρκετή ώρα να διαβάζονται κείμενα. 

Συμφωνείτε, λοιπόν, να το κάνουμε έτσι ώστε στο μεταξύ να δείτε αν αυτά που προτείνει η Υπουργός είναι πράγματα τα οποία όντως προκύπτουν από τη συζήτηση που έγινε και επεκτείνουν τη μορφή του νομοσχεδίου; 

ΠΟΛΛΟΙ ΒΟΥΛΕΥΤΕΣ: Μάλιστα. 

ΠΡΟΕΔΡΟΣ (Απόστολος Κακλαμάνης): Παρακαλώ να διανεμηθούν τα κείμενα στους συναδέλφους και να προχωρήσουμε στη συζήτηση των κεφαλαίων Γ' και Δ', δηλαδή από το 21 μέχρι το 30 άρθρο. Και στο μεταξύ να δείτε αυτές τις προσθήκες που κάνει η Υπουργός και να επανέλθουμε στο Α' και Β' κεφάλαιο. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Θα ήθελα να κάνω μία παρατήρηση, κύριε Πρόεδρε. 

Είπα και χθες στον παριστάμενο Υπουργό και βλέπω εδώ στο άρθρο 2, παράγραφος Δ', υποπαράγραφος 2 (ήδη 3) περίπτωση β', εδάφιο πρώτο να λέει τα εξής: "Η μεταβίβαση μετοχών μεταξύ των μετόχων ή σε στρατηγικό επενδυτή, υπό την προϋπόθεση ότι τούτο γίνεται με συμφωνία των μετόχων..." 

ΠΡΟΕΔΡΟΣ (Απόστολος Κακλαμάνης): Αναφέρεστε σε αυτά που διάβασε η κυρία Υπουργός; 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Μάλιστα, μήπως μπορέσει και το διορθώσει. 

ΠΡΟΕΔΡΟΣ (Απόστολος Κακλαμάνης): 'Οπως είπα, αυτά θα έπρεπε να είχαν δοθεί από χθες, ώστε να γνωρίζει το Τμήμα, αρχίζοντας να συζητά περί τίνος γίνεται η συζήτηση. 

Εν πάση περιπτώσει, για να μην καθυστερήσουμε την προώθηση του νομοσχεδίου, να μιλήσετε στο Γ' και Δ' κεφάλαιο και εν τω μεταξύ να δείτε αυτά που σας διανέμει. Και επαναλαμβάνω, εάν είναι κάτι το οποίο είναι ιδιαίτερης σημασίας, αυτό μπορεί να κατατεθεί και σήμερα ως τροπολογία αυτοτελής. Αν είναι κάτι το οποίο αναδιατυπώνει ή αποδέχεται παρατηρήσεις που έχουν γίνει μέχρι τώρα ή είναι κάποια κενά τα οποία καλύπτει κ.λπ., αυτό μπορεί να γίνει στη συνέχεια. Υποθέτω ότι σε κάνα δυο ώρες που θα μπούμε στη συζήτηση των κεφαλαίων αυτών, να έχετε το χρόνο στο μεταξύ να τα δείτε. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Απλώς, κύριε Πρόεδρε, μια διευκρίνιση που ήθελα να λάβει υπόψη της η κυρία Υπουργός... 

ΠΡΟΕΔΡΟΣ (Απόστολος Κακλαμάνης): Το άκουσε. Στο μεταξύ, υποθέτω, θα το δει. Ας μη συζητήσουμε αυτό τώρα. Ας μπούμε στα δύο επόμενα κεφάλαια. 

Ορίστε έχετε το λόγο. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, πολλή συζήτηση έγινε χθες, όχι μόνο επί του συζητουμένου νομοσχεδίου αλλά επί παντός επιστητού. Δεν θα μπω στον πειρασμό να ακολουθήσω την τακτική των συναδέλφων οι οποίοι σε πολλές περιπτώσεις ήταν τόσο βερμπαλιστικοί όσο και δημαγωγικοί. 

Θα μπω απευθείας στα θέματα που αναφέρονται στο Γ' κεφάλαιο και αφορούν θέματα δημοσίων επιχειρήσεων και οργανισμών. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Συγκεκριμένα με το Γ' κεφάλαιο, κύριοι συνάδελφοι, μετατρέπονται οι ΔΕΚΟ σε ανώνυμες εταιρείες σε ό,τι αφορά τα καταστατικά τους. Διορθώνονται δηλαδή τα καταστατικά τους και προσαρμόζονται στα καταστατικά των ανωνύμων εταιρειών. 

Μεταξύ αυτών των διατάξεων είναι και ο ορισμός της θητείας του Δ.Σ. και ο αριθμός των μελών. 'Ηταν από 7-11 και γίνονται από 7-13. Αυτά τουλάχιστον αναφέρονται στο άρθρο 21, το οποίο αναφέρεται σε θέματα επιχειρήσεων του ν.2414. 

Το άρθρο 22 αναφέρεται σε ρυθμίσεις θεμάτων αποκρατικοποιημένων επιχειρήσεων και συγκεκριμένα αναφέρει ποιες επιχειρήσεις παύουν να υπάγονται πλέον στο ν. 2414 και είναι συγκεκριμένα οι επιχειρήσεις που το ποσοστό των μετοχών τους από 25% μέχρι και 49%- από 50% που ήταν, -μετοχοποιείται ή ιδιωτικοποιείται. Και βέβαια ο δικαιολογητικός λόγος είναι ότι οι επιχειρήσεις αυτές θα πρέπει να έχουν μια ευελιξία έτσι ώστε να γίνονται αποδοτικότερες. 

Το άρθρο 23 αναφέρεται σε ρυθμίσεις θεμάτων του Οργανισμού Αστικών Συγκοινωνιών και συγκεκριμένα λέγει ότι οι συμφωνίες που θα συνάπτονται θα γίνονται μεταξύ του προέδρου και του διευθύνοντος συμβούλου του ΟΑΣΑ και των αντιστοίχων προσώπων των θυγατρικών εταιρειών που δημιουργούνται. 

Το άρθρο 24 αναφέρεται στη διυπουργική επιτροπή αποκρατικοποιήσεων. Εδώ η καινοτομία θα έλεγε κανείς, είναι η τροποποίηση ότι συστήνεται ειδικό γραφείο αποκρατικοποιήσεων και καταργείται η ειδική γραμματεία αποκρατικοποιήσεων. 

Είπαμε και χθες, το είπε και ο κύριος Υπουργός, ότι θα πρέπει η εποπτεία των αποκρατικοποιήσεων να επανέλθει -και αυτό γίνεται με το άρθρο αυτό -στο Υπουργείο Εθνικής Οικονομίας που κατά την άποψή μου πράγματι είναι το αρμόδιο Υπουργείο. 

Μια άλλη διάταξη αναφέρει ότι οι μελέτες για τις αποκρατικοποιήσεις μπορούν με σύμβαση έργου να δίνονται πλέον σε ειδικούς εμπειρογνώμονες και ειδικούς επιστήμονες. 

Πιστεύω ότι αυτό το Γ' κεφάλαιο διορθώνει αυτά τα θέματα των δημοσίων επιχειρήσεων και οργανισμών ιδιαίτερα όσον αφορά τα καταστατικά τους και όπου οι ΔΕΚΟ γίνονται ανώνυμες εταιρείες και πιστεύω ότι οι τροποποιήσεις είναι προς τη σωστή κατεύθυνση. 

Κατηγορήθηκε χθες πολύ αυτό το συγκεκριμένο κεφάλαιο, ότι αλλάζουμε συνεχώς τους νόμους, ότι νομοθετούμε στο πόδι κ.ο.κ. 

'Εχω την εντύπωση, κύριε Πρόεδρε και κύριοι συνάδελφοι, ότι η όποια μεταρρύθμιση, η όποια τροποποίηση γίνεται, αφού από την υλοποίηση ενός συγκεκριμένου νόμου παρατηρείται ότι κάτι δεν πάει καλά, βεβαίως και σωστά γίνεται και είναι προς τη σωστή κατεύθυνση για να δουλεύει αποδοτικότερα το συγκεκριμένο άρθρο του συγκεκριμένου νόμου. 

Εισέρχομαι στο τέταρτο κεφάλαιο που αφορά τα θέματα της ανώνυμης εταιρείας Διώρυγα της Κορίνθου. 'Οπως είπε και ο Υπουργός χθες είναι μια από τις παλιότερες ΔΕΚΟ. Ουσιαστικά μέχρι σήμερα υπάρχει ένα παράξενο εκεί καθεστώς μεταξύ της παλιάς και της νέας εταιρείας της Διώρυγας. Και αυτό το κεφάλαιο κατηγορήθηκε από την Αντιπολίτευση ότι ξεπουλιέται, ότι ιδιωτικοποιείται, ότι πρόκειται να απολυθεί το προσωπικό της κ.ο.κ. 

Τίποτα από αυτά δεν συμβαίνει, κύριοι συνάδελφοι. Το μόνο που συμβαίνει είναι ότι δίνεται μια δυνατότητα στην ιδιαιτερότητα αυτής της ΔΕΚΟ να γίνει αποδοτικότερη. Πράγματι, παραχωρούνται στην ΑΕΔΙΚ τα αποκλειστικά και τα μεταβιβαστά δικαιώματα από το δημόσιο στη διώρυγα, όπως και η διώρυγα έχει το δικαίωμα να παραχωρήσει σε τρίτους, τους λεγόμενους παραχωρησιούχους, κάποια από τα δικαιώματα για τις συγκεκριμένες δραστηριότητες. 

Πιστεύω ότι δεν αλλάζει το νομικό καθεστώς των εργαζομένων και δεν κινδυνεύει κανείς από τους εργαζόμενους αυτούς όσο και αν κάποιοι συνάδελφοι εστίασαν την προσοχή τους πάνω σ' αυτό το θέμα. Πιστεύω ότι σωστά αναφέρεται στο συγκεκριμένο νομοσχέδιο ότι ο αποκλειστικός σκοπός της διώρυγας είναι η σωστή εκμετάλλευση των δικαιωμάτων και η σωστή και η συνεχής λειτουργία της. 

Το άρθρο 26 αναφέρεται στη διενέργεια των διαγωνισμών, λέει πως γίνονται οι διαγωνισμοί, η σύμβαση παραχώρησης. 'Οταν παραχωρείται κάτι κάποια από τις δραστηριότητες, όπως παραδείγματος χάρη η δραστηριότητα της διέλευσης, σωστά, πιστεύω, αναφέρεται ότι στις συγκεκριμένες περιπτώσεις τα τέλη της διέλευσης θα καθορίζει πλέον ο τρίτος που του έχουν παραχωρηθεί αυτά τα δικαιώματα, δηλαδή ο παραχωρησιούχος. 

Το άρθρο 28, κύριε Πρόεδρε, είναι πάρα πολύ σημαντικό για μένα, αφού αναφέρεται στην επιτροπή του άρθρου 7 του 2331 που ουσιαστικά αυτή η επιτροπή σκοπό έχει τη συλλογή και την εστίαση της προσοχής των κρατικών υπηρεσιών σε άτομα που από εγκληματικές ενέργειες προσπαθούν να νομιμοποιήσουν τα χρήματά τους. Εδώ προστίθενται κάποια άτομα για την καλύτερη λειτουργία της συγκεκριμένης επιτροπής. 

'Ερχομαι στο άρθρο 29 στο οποίο έγινε πολύς λόγος στην επιτροπή αφού αφορά τις ρυθμίσεις χρεών βιοτεχνιών γουνοποιίας και "καλλιέργειας" γουνοφόρων ας το πούμε έτσι ζώων. Το αρχικό νομοσχέδιο προέβλεπε ότι ρυθμίζονται τα χρέη μέχρι δεκαπέντε εκατομμύρια (15.000.000) δραχμές. Νομίζω ότι ο διπλασιασμός των ρυθμιζομένων χρεών, δηλαδή τα τριάντα εκατομμύρια (30.000.000) δραχμές, ικανοποιεί το σύνολο, αν δεν κάνω λάθος. Πιστεύω, απ' ότι μου είπαν και οι ίδιοι οι βιοτέχνες, οι γουνοποιοί που είχαν έρθει στην επιτροπή και ο εκπρόσωπός τους, ότι αυτή η ρύθμιση των χρεών των τριάντα εκατομμυρίων (30.000.000) δραχμών ικανοποιεί το σύνολο σχεδόν των παραδοσιακών αυτών βιοτεχνιών. 

Πράγματι, κύριε Πρόεδρε, όλες οι πτέρυγες της Βουλής συμφωνούν στο να ρυθμιστούν τα χρέη τους γιατί έχουν ένα πάρα πολύ μεγάλο εμπόρευμα ως στοκ, θα λέγαμε, στις επιχειρήσεις τους λόγω του ότι υπήρξε μια κρίση στη ρωσική οικονομία τελευταία και η εξαγωγή γινόταν σχεδόν κατ' αποκλειστικότητα μέχρι τώρα τουλάχιστον κατά 90% με 95% προς τις αγορές αυτές. 

Πιστεύω ότι η Κυβέρνηση άκουσε στη συγκεκριμένη περίπτωση, την ομόφωνη θα έλεγε κανείς άποψη όλων των πτερύγων για ρύθμιση αυτών των βιοτεχνών που οι βιοτεχνίες τους είναι παραδοσιακές επιχειρήσεις και οπωσδήποτε θα πρέπει να βοηθηθούν. 

Νομίζω πως στο συγκεκριμένο κεφάλαιο δεν έχουμε τίποτε άλλο, κύριε Πρόεδρε. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Σκρέκας επί της ενότητας των άρθρων 21 εώς 30. 

ΘΕΟΔΩΡΟΣ ΣΚΡΕΚΑΣ: Είπατε 21 εώς 30; 

ΠΡΟΕΔΡΕΥΩΝ (Νικόλαος Κατσαρός): Ναι. Είπαμε θα συζητήσουμε πρώτα τη δεύτερη ενότητα εις τρόπον ώστε να προλάβετε να διαβάσετε τις συμπληρώσεις που έκανε η κυρία Υπουργός στην πρώτη ενότητα και να τοποθετηθείτε και επ αυτών. 

ΘΕΟΔΩΡΟΣ ΣΚΡΕΚΑΣ: Εντάξει, κύριε Πρόεδρε, ευχαριστώ πολύ. 

Είμαστε στο κεφάλαιο Γ', θέματα δημοσίων επιχειρήσεων και οργανισμών. 

Στο άρθρο 21 αναφέρονται θέματα επιχειρήσεων του ν. 2414/96. 

Εδώ θέλω να κάνω ένα μικρό σχόλιο και θέλω να ζητήσω από τους συναδέλφους να κάνουν μία σύγκριση του ν. 2414/96 με τον ν. 2190/1920. 'Εχει μεγάλη σημασία γιατί ο ν. 2190/1920 αποτελεί παράδειγμα διαχρονικής εφαρμογής και πληρότητας νόμου. Αντίθετα ο 2414 είναι ο νόμος που με το νομοσχέδιο αυτό ουσιαστικά καταργείται. 
Είπαμε επί της αρχής ότι το καλύτερο που έχει να κάνει η Κυβέρνηση είναι να αποσύρει αυτόν το νόμο, να επεξεργαστεί όλα αυτά τα άρθρα τα οποία έχει τροποποιήσει μέχρι τώρα, να τον βελτιώσει και στη συνέχεια να τον φέρει στη Βουλή ώστε να αποτελέσει ένα νόμο συγκεκριμένο, ουσιαστικό και αποτελεσματικό. Γιατί αυτός ο νόμος δίνει την εικόνα του "ράβε-ξήλωνε", δίνει την εικόνα γενικότερα της Κυβέρνησης και του τρόπου με τον οποίο νομοθετεί. 

Εγώ είμαι νέος Βουλευτής, δεν νομίζω ότι οι παλιότεροι έχετε ζήσει αντίστοιχα φαινόμενα. 'Ενας νόμος πρόσφατος, μέσα σε δύο χρόνια και κάτι, στην ολότητά του να έχει καταργηθεί από τις προσθήκες, τροποποιήσεις και αφαιρέσεις άρθρων. Αυτά σε ό,τι αφορά το κεφάλαιο Γ' και τα άρθρα τα οποία ουσιαστικά έρχεται να υποστηρίξει. Και βεβαίως το κεφάλαιο Γ' δεν μας βρίσκει σύμφωνους με τη λογική που το φέρνει η Κυβέρνηση. 

Στο κεφάλαιο Δ' είναι θέματα της ανωνύμου εταιρείας διώρυγας Κορίνθου. Εδώ χθες ο κύριος Υπουργός τη χαρακτήρισε ως την αρχαιότερη ΔΕΚΟ. Και ως αρχαιότερη ΔΕΚΟ θεώρησε ότι μετά από τόσα χρόνια ήρθε η ώρα αυτή τη ΔΕΚΟ να την τροποποιήσουμε. 'Ομως αυτή η ΔΕΚΟ έχει μια ιστορία πρόσφατη. Μία ιστορία είκοσι χρόνων εκκαθάρισης. Και εδώ τίθενται μια σειρά ερωτήματα. Από τη μία εμφανίζεται η Κυβέρνηση και λέει ότι η διώρυγα της Κορίνθου είναι ζημιογόνος, από την άλλη βλέπουμε ότι υπάρχουν αποθεματικά βάσει των οποίων πληρώνονται όλες οι δαπάνες για τη λειτουργία της σημερινής διώρυγος. 

Από την άλλη μεριά υπάρχουν οι εκκαθαριστές οι οποίοι επί 16 χρόνια προσπαθούν να κάνουν την εκκαθάριση της Διώρυγας της Κορίνθου και πληρώνονται με παχυλούς μισθούς. Και σήμερα κανείς δεν ξέρει σε τι στάδιο βρίσκεται αυτή η εκκαθάριση και αν αυτοί οι κύριοι συνεχίζουν να παίρνουν τους παχυλούς μισθούς. Δηλαδή εδώ επί 16 χρόνια δημιουργήσαμε ένα στρατό, από το 1983 και μετά, τον οποίο εντάξατε μέσα σε αυτό τον Οργανισμό Αποκρατικοποίησης Επιχειρήσεων, τους μισθοδοτείτε με υψηλότατους μισθούς και αντί αποτελέσματος έχουμε τα γνωστά φαινόμενα και, να προσπαθεί η Κυβέρνηση -όπως δηλώνει τουλάχιστον- να καταργήσει τον Οργανισμό Ανασυγκρότησης Επιχειρήσεων, γιατί διαπίστωσε ότι αυτός ο Οργανισμός δεν μπορεί να ανταποκριθεί στην αποστολή του. 

Ο 'Ελληνας φορολογούμενος, ο 'Ελληνας πολίτης ρωτάει: Δεν υπάρχει κανείς υπεύθυνος επάνω σε αυτό το θέμα; Δεν ελέγχεται κανείς, δεν τιμωρείται κανείς για παραλείψεις, για αδιαφορία και για τις σκοπιμότητες συνέχισης της λειτουργίας ενός Οργανισμού ο οποίος είχε μία συγκεκριμένη αποστολή, την οποία δυστυχώς δεν μπορεί να φέρει εις πέρας; 

'Ενα άλλο επίσης σημείο που θέλω να θίξω στο κεφάλαιο αυτό έχει σχέση με ένα σημείωμα το οποίο πήραμε από την Τοπική Αυτοδιοίκηση, η οποία θέτει μία σειρά από ερωτήματα, τα οποία αναφέρονται ειδικά στο άρθρο 2, παράγραφος 6 και η οποία λέει τα εξής: 

"Μέσα στα όρια του Δήμου σε περίπτωση που ισχύσει ο νόμος, εύλογα προκύπτουν τα παρακάτω ερωτήματα: Οι δημότες μας που διαμένουν νότια και βόρεια της διώρυγας θα πληρώνουν διόδια για να επισκέπτονται την αντίπερα όχθη; Δεύτερον, θα συμβαίνει το ίδιο όταν αυτοί επισκέπτονται τις δημόσιες υπηρεσίες στην Κόρινθο, όπως εφορία, νομαρχία, νοσοκομείο, δικαστήρια, εμπορικό κέντρο κ.α.; Τρίτον, τι προβλέπεται για τις μετακινήσεις των δημοτικών και δημοσίων υπαλλήλων κατά τη διάρκεια εκτέλεσης των καθηκόντών τους; Τέταρτον, το να επισκεφθούν και να διαμείνουν στο Λουτράκι χιλιάδες ιδιοκτήτες δεύτερης ή παραθεριστικής κατοικίας, θα συνοδεύεται από την ανάλογη οικονομική επιβάρυνση; Δεν θα σημαίνει αυτό ανασταλτικό παράγοντα ανάπτυξης της περιοχής μας; Πέμπτον, η λουτρόπολή μας που δέχεται καθημερινά χιλιάδες επισκέψεις από την υπόλοιπη Κορινθία και κατά πολύ οι επιχειρήσεις της στηρίζονται σε αυτήν την οικονομική δύναμη, γιατί θα πρέπει να δεχθεί οικονομικό μαρασμό προς χάρη κάποιου ιδιώτη;" 

Τέλος, επισημαίνεται ότι η υποχρέωση της εταιρείας της Διώρυγας, που απορρέει από την καταστατική πράξη ίδρυσης και λειτουργίας της, είναι η απρόσκοπτη διακίνηση ατόμων και εμπορευμάτων από τη μία πλευρά στην άλλη με ειδική μνεία στους μόνιμους κατοίκους. 

Σε αυτά τα ερωτήματα που θέτει ο δήμαρχος της περιοχής στο νομοσχέδιο δεν έχουμε απαντήσεις. 

Στο κεφάλαιο Ε', στο άρθρο 28, δεν έχουμε να κάνουμε κάποια ιδιαίτερη παρατήρηση. 

Στο άρθρο 29 "ρυθμίσεις χρεών επιχειρήσεων γουνοποιϊας" χθες τοποθετηθήκαμε εκτενώς επί του θέματος. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: 'Ολες οι πτέρυγες. 

ΘΕΟΔΩΡΟΣ ΣΚΡΕΚΑΣ: 'Ολες οι πτέρυγες. 

Βεβαίως, η Κυβέρνηση δέχθηκε τη ρύθμιση να την ενισχύσει από τα δεκαπέντε εκατομμύρια (15.000.000) δραχμές στα τριάντα εκατομμύρια (30.000.000) δραχμές. Εμείς, η Νέα Δημοκρατία επιμένουμε η ρύθμιση να φθάσει στα πενήντα εκατομμύρια (50.000.000) δραχμές, γιατί από τα τριάντα εκατομμύρια (30.000.000) μέχρι τα πενήντα εκατομμύρια (50.000.000) δραχμές υπάρχει ένας πολύ μικρός αριθμός εταιρειών που πρέπει και αυτές να ενταχθούν μέσα στο σύστημα αυτό της ρύθμισης. Δεν θεωρώ ότι έχει ιδιαίτερα σημαντικό κόστος σε συνδυασμό και με την αδικία την οποία μπορεί κανείς να παρατηρήσει στο θέμα αυτό. 

Νομίζουμε ότι η Κυβέρνηση πρέπει το θέμα αυτό να το εξετάσει και πριν ολοκληρωθεί η συζήτηση επί των άρθρων να επεκτείνει τη ρύθμιση των χρεών των γουνοποιών στα πενήντα εκατομμύρια (50.000.000) δραχμές. Ρύθμιση ζητούν. Δε ζητούν χάρισμα χρεών, όπως έχει γίνει κατά το παρελθόν και δυστυχώς, συνεχίζεται να κάνεται με ρυθμίσεις της μορφής χαρίσματος για άλλα θέματα. 

Και αυτό πρέπει να γίνει ιδιαίτερα γι'αυτόν τον κλάδο. Γιατί εδώ υπάρχει και μια αντίφαση. Από τη μία ζητούν αυτήν τη ρύθμιση οι άνθρωποι, για να ξεπεράσουν μια περίοδο κρίσης που περνούν και από την άλλη, έρχεται η Κυβέρνηση με τροπολογία, η οποία ενσωματώθηκε στο νομοσχέδιο, να ενισχύσει την επιδότηση του Αναπτυξιακού νόμου ως κίνητρο για τη δημιουργία τέτοιων επιχειρήσεων. Αυτό θα έλεγα ότι είναι ένα στοιχείο που πρέπει να προστεθεί ως επιχείρημα για να δούμε πόσο υπεύθυνα πρέπει να αντιμετωπίσουμε τις επιχειρήσεις αυτές, οι οποίες είναι βιώσιμες, είναι δυναμικές και απλώς έχουν βρεθεί σε μία περίοδο κρίσης η οποία απ'ό,τι φαίνεται, ξεπερνιέται, ώστε στην πορεία του χρόνου να μπορέσουν να συνεχίσουν τη δυναμική τους παρουσία τόσο στον ελλαδικό χώρο όσο και στο εξωτερικό, αλλά και για την οικονομία μας. Γιατί είναι επιχειρήσεις οι οποίες φέρνουν σημαντικό συνάλλαγμα στην Ελλάδα. 

Και ένα άλλο, το οποίο θα ήθελα να επαναλάβω, είναι ότι για τη στήριξη αυτού του κλάδου, που δεν αφορά μόνο την Καστοριά, αλλά και τις γύρω περιοχές, όπως είναι η Σιάτιστα, τα Γρεβενά και η Φλώρινα, η πολιτεία έχει επενδύσει κατά το παρελθόν σημαντικά χρήματα, το κόστος της ρύθμισης αυτής είναι παρωνυχίδα σε αυτήν την υποδομή η οποία έχει δημιουργηθεί ειδικά γι'αυτόν τον κλάδο. Υποδομή η οποία στόχευε πρώτον, στο να ενισχύσει ένα δυναμικό κλάδο, δεύτερον να βοηθήσει τους ανθρώπους οι οποίοι στην πλειοψηφία τους ασχολούνται με τη γούνα και με δραστηριότητες παράλληλες που υποστηρίζουν τον κλάδο της γούνας και τρίτον να κρατήσουν αυτούς τους ανθρώπους ως ασπίδα, ως θωράκιση των παραμεθόριων περιοχών. 

Δεν θέλω να πω περισσότερα. Νομίζω ότι σε όλους μας είναι γνωστά τα θέματα αυτά. 

Για το άρθρο 30 δεν έχουμε να κάνουμε καμία παρατήρηση. 

ΠΡΟΕΔΡΕΥΩΝ (Νικόλαος Κατσαρός): Η κ. Μαρία Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, σχετικά με τα άρθρα του κεφαλαίου 3, που στην πλειοψηφία τους αφορούν τα ζητήματα των δημοσίων επιχειρήσεων, εμείς δεν θα κατηγορήσουμε την Κυβέρνηση τουλάχιστον γι'αυτά τα άρθρα, για αποσπασματικότητα και για προχειρότητα. Πιστεύουμε πως το ότι τα άρθρα ήρθαν σήμερα και με αυτόν τον τρόπο στη Βουλή είναι μια σκόπιμη διαδικασία από την πλευρά της Κυβέρνησης. 

Γιατί αν έκανε προσπάθεια εκείνο το διάστημα στο ν.2414 να περάσει αυτά τα άρθρα, δικαιολογημένα θα έβρισκε τοίχο μπροστά της και μεγάλες αντιδράσεις και των εργαζομένων, αλλά και των Βουλευτών, και εμείς πιστεύουμε Βουλευτών ακόμη και της πλειοψηφίας, οι οποίοι όλο αυτό το διάστημα διαβεβαίωναν τη Βουλή, αλλά πιστεύω και τους εργαζόμενους πως μπορεί μεν να γίνονται μετοχοποιήσεις -όπως τις αποκαλούσαν και τις αποκαλούν- αλλά τον έλεγχο των μετοχοποιημένων επιχειρήσεων θα τον έχει το δημόσιο. Δικαιολογούσαν έτσι την ψήφο τους και τη στάση τους απέναντι στις ιδιωτικοποιήσεις, που προχωρούσε και προχωρεί η Κυβέρνηση. 

'Ερχεται, λοιπόν, τώρα, μέσα στο καλοκαίρι και σε Τμήμα, να περάσει η Κυβέρνηση πολύ σημαντικά άρθρα, που έχουν να κάνουν -όπως και ο ίδιος ο κύριος Υπουργός είπε χθες εδώ, στο Τμήμα- με τον έλεγχο των δημοσίων επιχειρήσεων και οργανισμών, με την παράδοση ουσιαστικά του ελέγχου στους ιδιώτες, είτε έχουν είτε όχι την πλειοψηφία στις δημόσιες επιχειρήσεις. 

Νομίζουμε πως είναι πολύ σημαντικά αυτά τα άρθρα, κύριε Πρόεδρε. Θα τα καταψηφίσουμε βεβαίως, γιατί έχουμε σοβαρές, ουσιαστικές διαφωνίες. 

Να αναπτύξω τώρα, τη θέση μας σε σχέση με αυτά τα άρθρα. 

Στο 21ο άρθρο, στην πρώτη παράγραφο ουσιαστικά διευκολύνεται, χωρίς κάθε φορά να υπάρχει ανάγκη νομοθετικής ρύθμισης, η μετατροπή των δημοσίων επιχειρήσεων σε ανώνυμες εταιρίες, αφού πλέον καταργείται η εξάμηνη προθεσμία από την εφαρμογή του 2414. 

Στην τρίτη παράγραφο του ίδιου άρθρου, που κατά τη γνώμη μας είναι και η πιο σημαντική ρύθμιση, που φέρνει η Κυβέρνηση με αυτήν την ενότητα των άρθρων, με τη διεύρυνση του αριθμού των μελών του διοικητικού συμβουλίου, που μετατρέπονται σε ανώνυμες εταιρίες, από 11 σε 13, έχουμε τη γνώμη ότι υποβαθμίζεται ακόμη περισσότερο η ήδη υποβαθμισμένη παρουσία των δύο εκπροσώπων των εργαζομένων στο διοικητικό συμβούλιο της κάθε εταιρίας, διευρύνεται η συμμετοχή στο διοικητικό συμβούλιο μιας ΔΕΚΟ των ιδιωτών μετόχων της. 

Με την κατάργηση της ειδικής αναφοράς, που είχε ο 2414 στη δεύτερη παράγραφο του άρθρου 6, ως προς τη σύνθεση του διοικητικού συμβουλίου περί συμμετοχής των εκπροσώπων του δημοσίου και την αναφορά, ότι εκπροσωπούνται στο διοικητικό συμβούλιο οι μέτοχοι, είναι δυνατόν, κατά τη γνώμη μας, με συμφωνία της Κυβέρνησης και των ιδιωτών να διευρυνθεί ακόμα περισσότερο η συμμετοχή των ιδιωτών μετόχων στο διοικητικό συμβούλιο των ΔΕΚΟ. Δηλαδή το δημόσιο να διορίσει για παράδειγμα, ένα μόνο μέλος του διοικητικού συμβουλίου, πέραν του διευθύνοντος συμβούλου, των εκπροσώπων των εργαζομένων, του εκπροσώπου της ΟΚΕ κλπ. και οι υπόλοιποι να είναι εκπρόσωποι των ιδιωτών μετόχων. Θεωρητικά, δηλαδή, θα μπορούν οι ιδιώτες μέτοχοι να έχουν και την πλειοψηφία του διοικητικού συμβουλίου. 

Στο 22ο άρθρο επιχειρείται η πλήρης ανεξαρτητοποίηση από οποιονδήποτε κυβερνητικό και όποιον κοινοβουλευτικό έλεγχο έχει απομείνει για τις ΔΕΚΟ, των οποίων οι μετοχές είναι από είκοσι πέντε έως σαράντα εννέα. Πενήντα ήταν στην αρχή και το άλλαξε ο κύριος Υπουργός. Δεν πιστεύουμε ότι ήταν τυχαία η εισαγωγή του πενήντα στο νομοσχέδιο. Πιστεύουμε ότι αυτό σηματοδοτεί την πολιτική της Κυβέρνησης για ακόμη παραπέρα ξεπούλημα αυτών των επιχειρήσεων. Κατά τη γνώμη μας είναι δυνατόν να αλλοιωθεί, όποιος χαρακτήρας βεβαίως έχει απομείνει, των εταιρειών που ασκούν δραστηριότητα κοινής ωφέλειας, με όποιες αρνητικές επιπτώσεις αυτό συνεπάγεται, στον τρόπο και στο κόστος παροχής υπηρεσιών προς τους πολίτες, αφού πλέον θα θεωρούνται αμιγώς εμπορικές επιχειρήσεις. 

Ακόμη, θα υπάρξουν προβλήματα και ως προς την ανάγκη ελέγχου αυτών των επιχειρήσεων, ιδιαίτερα αυτών που έχουν στρατηγική σημασία για το κράτος. 

Οι παραπάνω αρνητικές συνέπειες, τις οποίες έχουμε επισημάνει, προέρχονται από το γεγονός ότι για τις ΔΕΚΟ αυτές δεν θα ισχύει πλέον ο 2416, εκτός από τα άρθρα 9 και 10. 

'Οσον αφορά τα επιχειρηματικά σχέδια, τα στρατηγικά σχέδια, δεν θα τα παρακολουθεί η Κυβέρνηση στην πορεία τους και βεβαίως αυτά τα σχέδια δεν θα κατατίθενται στην αρμόδια επιτροπή της Βουλής. Με αυτόν τον τρόπο καταργείται και ο όποιος κοινοβουλευτικός έλεγχος. 

Σχετικά με τη Διώρυγα της Κορίνθου, το τέταρτο κεφάλαιο του νομοσχεδίου και τα άρθρα 25 έως 27, στην παρέμβασή του ο κύριος Υπουργός δεν μας έπεισε ότι η Διώρυγα ακολουθεί φθίνουσα πορεία, ότι είναι ζημιογόνα, όπως πολλές φορές ειπώθηκε μέσα στην επιτροπή. 'Ισα-ίσα εμείς πιστεύουμε ότι η Διώρυγα πρέπει να παραμείνει στο δημόσιο. Βεβαίως πρέπει να εκσυγχρονιστεί. Βεβαίως και πρέπει να υπάρξει διαπλάτυνση, έτσι ώστε να αυξηθεί και ο αριθμός των διελεύσεων, να αυξηθεί και ο τζίρος της διώρυγας. Οι εργαζόμενοι έχουν κάνει πολλές προτάσεις και προς τη διοίκηση. Τις ανέφεραν και εδώ κατά τη διάρκεια συζήτησης του νομοσχεδίου στη Βουλή. Κια άλλες εργασίες, τις οποίες θα μπορούσε να αναλάβει η διώρυγα, σήμερα εκτελούνται από συνταξιούχους εργαζόμενους της Διώρυγας Κορίνθου. Αλλά προσκρούουν, όπως έχουν πάρει την απάντηση, στη λεγόμενη ελεύθερη αγορά, της οποίας θερμώς υποστηρικτής έχει γίνει πλέον η Κυβέρνηση. Και βέβαια δεν μπορούμε να κατανοήσουμε, όπως και οι εργαζόμενοι, αφού, πλέον θα μπορούνται να παραχωρούνται λειτουργίες της γέφυρας σε ιδιωτες, γιατί αυτοί θα μπορούν να απολαμβάνουν επιχορηγήσεις και του δημοσίου και της Ευρωπαϊκής 'Ενωσης, μιας και όλα αφήνονται στην λειτουργία της ελεύθερης αγοράς; Αφού θα μπορούν να επιδοτούνται οι ιδιώτες, γιατί δεν μπορεί αυτές τις λειτουργίες να τις αναλάβει το κράτος, όπως τον εκσυγχρονισμό της γέφυρας, τη διαπλάτυνση, ακόμη και τη συντήρηση της γέφυρας, που λόγω της μεγάλης επικινδυνότητας, εχει μειωθεί ο αριθμός των πλοίων που περνούν από εκεί. 

Επομένως, κατά τη γνώμη μας, πρόκειται για ξεπούλημα και μάλιστα του φιλέτου μίας επιχείρησης, με τη δυνατότητα επιχορήγησης των ιδιωτών από την Ευρωπαϊκή 'Ενωση και το δημόσιο. 

Στο πέμπτο κεφάλαιο, θα θέλαμε να σταθούμε στις ρυθμίσεις των χρεών των επιχειρήσεων της γούνας. Εμείς, κύριε Πρόεδρε, δεν θα συμφωνούσαμε να ανέλθει στα πενήντα εκατομμύρια το ποσό της ρύθμισης, γιατί πιστεύουμε ότι από τα τριάντα και πάνω δεν μιλάμε πλέον για μικρούς ή μεσαίους γουνοποιούς, αλλά αλλάζει και η κατηγορία αυτών που θα ρυθμιστούν. Οι Κυβερνήσεις που πέρασαν έχουν δείξει μία ιδιαίτερη ευαισθησία σε τέτοια στρώματα και όχι στους μικρότερους. 

Θα ήθελα να πω επίσης ότι στην επιτροπή είχα προτείνει τη ρύθμιση, τη λήψη άμεσων μέτρων και για τα προβλήματα των ασφαλιστικών ταμείων, που αντιμετωπίζουν ιδιαίτερα οι μικροί γουνοποιοί στην περιοχή. Και ο κύριος Υφυπουργός εξανέστη, υπερασπίζοντας το πρόβλημα των εσόδων του ΙΚΑ. 

Εμείς θα προτείναμε στην Κυβέρνηση να στρέψει την ευαισθησία της, πρώτα και κύρια σε αυτούς τους μεγάλους βιομήχανους που χρωστούν δισεκατομμύρια στο ΙΚΑ και δεν έχουν πληρώσει δραχμή και δεν έχουν πάθει και τίποτε γι'αυτό και μετά να δείτε τι μπορεί να γίνει με ρυθμίσεις τέτοιου είδους προς τους μικρούς γουνοποιούς οι οποίοι δεν μπορούν να ανταπεξέλθουν στα χρέη τους. Αυτά κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Αρχίζοντας την τοποθέτηση μου από το κεφάλαιο Γ' που αφορά το ν.2414/96, ένα νόμο που τουλάχιστον από τη μικρή εμπειρία που έχω σ' αυτήν την Αίθουσα δεν πιστεύω να υπάρχει άλλος νόμος, που να έχει κακοπάθει και έχει κακομεταχειριστεί όσο αυτός ο νόμος. 

Ενώ όταν τον παρουσίασε η Κυβέρνηση έδειξε ότι θέλει να κάνει βήματα εκσυγχρονισμού των ΔΕΚΟ, ουσιαστικά με τις αλλεπάλληλες τροποποιήσεις και παρατάσεις των προθεσμιών τον έχει καταστήσει ανενεργό. 

Στο άρθρο 21, με τη διευκόλυνση των διαδικασιών μετατροπής των ΔΕΚΟ σε ανώνυμες εταιρείες δίνεται η δυνατότητα ταυτόχρονα και μετατροπής του καταστατικού, κατά συνέπεια του ιδιοκτησιακού καθεστώτος αφού είναι δυνατόν αυτό να συμβεί με αποφάσεις των γενικών συνελεύσεων έτσι όπως τώρα ρυθμίζεται. Με αυτήν τη ρύθμιση, κυρία Υπουργέ, θα επιτευχθεί η πλήρης ιδιωτικοποίηση των ΔΕΚΟ με συνοπτικές διαδικασίες και χωρίς να υπάρχει η υποχρέωση της συμμετοχής του Κοινοβουλίου, χωρίς να υπάρχει και η σύμφωνη γνώμη των εργαζομένων. 

Με την παράγραφο 3 του ίδιου άρθρου, αυξάνοντας τη σύνθεση των μελών κατά δύο, ούτως, ώστε να συμμετέχουν περισσότεροι εκπρόσωποι των ιδιωτικών συμφερόντων -κάτι που αναφέρεται και στην εισηγητική έκθεση -δεν μπορεί πλέον και από πλευράς διοικητικού συμβουλίου, η πλειοψηφία να ανήκει στο Υπουργείο. 

Επίσης, προβλέπεται ότι οι εκπρόσωποι του δημοσίου, με εξαίρεση τον πρόεδρο και το διευθύνοντα σύμβουλο, δεν θα ορίζονται με κοινή υπουργική απόφαση, αλλά με απόφαση της γενικής συνέλευσης των μετόχων. 

Στο άρθρο 22 ουσιαστικά καταργείται ο ν. 2414/96, εκτός από τα άρθρα 9 και 10, που αναφέρονται κυρίως στην προστασία του καταναλωτή και σε ορισμένα εργασιακά θέματα. Δεν θα υποχρεούνται με τη συγκεκριμένη ρύθμιση να έχουν επιχειρησιακό πρόγραμμα, να το καταθέτουν στη Βουλή και η θέση του διευθύνοντα συμβούλου δεν θα προκηρύσσεται πλέον με δημόσιο διαγωνισμό, ούτε ο διευθύνων σύμβουλος θα είναι πλέον υποχρεωμένος με βάση τη σύμβαση να αποδίδει λογαριασμό, εάν έχει τηρήσει τις υποχρεώσεις του, εάν έχει κάνει σωστή διαχείριση. 

Δίνεται, μάλιστα, η δυνατότητα στις συνελεύσεις των μετόχων όπως προείπα να τροποποιούν τα καταστατικά. 

'Αρθρο 24. Είναι η γνωστή η μεταφορά της εποπτείας των ιδιωτικοποιήσεων στο ΥΠΕΘΟ. Βέβαια, εκεί υπάρχει η δυνατότητα της εκχώρησης αυτών των διαδικασιών σε ιδιωτικά γραφεία. 

Τα άρθρα 25, 26 και 27 αφορούν τα θέματα της ανώνυμης εταιρείας της Διώρυγας Κορίνθου. Γίνονται τροποποιήσεις, κυρία Υπουργέ, στην κείμενη νομοθεσία που αναφέρεται στη λειτουργία της Διώρυγας σε βάρος των συμφερόντων του δημοσίου. Αυτό που εμείς βλέπουμε, είναι ότι οι τροποποιήσεις αυτές γίνονται μόνο και μόνο για να γίνει η συγκεκριμένη ΔΕΚΟ πιο ελκυστική στους ιδιώτες δηλαδή, για να επιταχυνθεί η διαδικασία ιδιωτικοποίησης. 

'Ομως, κυρία Υπουργέ, είναι δυνατόν να μην εξαιρεθούν των τελών οι μόνιμοι κάτοικοι; Είναι δυνατόν οι δημότες της Κορίνθου ή και αυτοί ακόμα που επισκέπτονται για διάφορες εργασίες να πληρώνουν διόδια στις βυθιζόμενες γέφυρες, τουλάχιστον στα όρια του δήμου; Αυτό δεν στέκει. Θα φθάσουμε στο σημείο για τη χρήση φυσικών οδών να επιβαρύνονται οι πολίτες. Φανταστείτε αύριο στη Χαλκίδα να πουν "όσοι περνάτε τη γέφυρα, πληρώστε διόδια". 

Βέβαια, υπάρχει και το σοβαρό θέμα των εργαζομένων. Στη σύμβαση παραχώρησης που προβλέπεται στο άρθρο 26, ενώ αναφέρονται όλες οι λεπτομέρειες που μπορούν να εξασφαλίζουν τους παραχωρησιούχους, γιατί δεν βάζετε και μία παράγραφο ιβ', η οποία να λέει "με τις συμβάσεις αυτές προστατεύονται και τα δικαιώματα των εργαζομένων", δεδομένου ότι τους ακούσαμε, έχουν ανησυχία. Δεν πρόκειται να δημιουργηθεί κανένα πρόσθετο πρόβλημα! 

Επίσης, κυρία Υπουργέ, στο άρθρο 27, στην παράγραφο 4, αναφέρεται ότι τα πλοία του Ελληνικού Πολεμικού Ναυτικού δεν υπόκεινται σε κανένα τέλος και κανένα δικαίωμα διέλευσης. Εδώ αν μπορείτε να προσθέσετε "κατά περίπτωση και τα αντίστοιχα του Λιμενικού, Πυροσβεστικού, Τελωνειακού, τους ΔΟΕ", ίσως ακόμα και τα σώματα των ναυτοπροσκόπων, όσων ασχολούνται με τον ερασιτεχνικό αθλητισμό. Είναι πράγματα που δεν νομίζουμε πως θα δημιουργήσουν κανένα πρόβλημα. 

'Ερχομαι στο 5ο κεφάλαιο. Θα σταθώ κυρίως στις ρυθμίσεις που αφορούν τη γουνοποιία. 

Πράγματι, είναι θετικό το ότι πήγε στα τριάντα εκατομμύρια (30.000.000) δραχμές. Εμείς λέμε ότι μπορεί να πάει και στα πενήντα εκατομμύρια (50.000.000) δραχμές, δεδομένου ότι το ποσό είναι ελάχιστο. Και από τη στιγμή που υπάρχει το ίδιο πρόβλημα, δεν μπορούμε να καταλάβουμε σήμερα τις μεγάλες διαφορές που μπορεί να υπάρχουν μεταξύ των επιχειρήσεων, τα τριάντα εκατομμύρια (30.000.000) δραχμές μέχρι τα πενήντα εκατομμύρια (50.000.000) δραχμές. 'Αρα, εμείς θα πάμε και πιο πέρα. 

'Οταν σε μία περιοχή η μονοκαλλιέργεια ρυθμίζει την οικονομική ζωή της τότε υπάρχει πρόβλημα. Θα έχετε υπόψη σας ότι το πρόβλημα αυτό μεταβιβάζεται και σε όλους τους άλλους. 'Αρα, λοιπόν, εάν θέλετε πραγματικά να ανακουφίσετε την περιοχή, εμείς λέμε, ότι πρέπει να κάνετε επέκταση της συγκεκριμένης ρύθμισης σε όλο το μεταποιητικό κλάδο, δεδομένου ότι γνωρίζετε -και όλοι γνωρίζουν- ότι οι μικρομεσαίες επιχειρήσεις έχουν ένα τεράστιο πρόβλημα, όλοι γνωρίζουμε την τεράστια υπερχρέωση ειδικά της εξαετίας 1990-96 εξαιτίας των μεγάλων επιτοκίων. Μπορείτε αυτό να το ρυθμίσετε. 

'Ολες αυτές οι μονοσήμαντες μονοκαλλιέργειες, όπως είπα και πριν, υπάρχουν εποχές που έχουν τέτοια συμπτώματα και δεν είναι δυνατόν η όλη οικονομική ανάπτυξη της περιοχής να στηρίζεται σε μία δραστηριότητα. Συμφωνούμε βέβαια με τη συγκεκριμένη ρύθμιση. 

Για τα υπόλοιπα άρθρα δεν έχουμε βασικές διαφορές. 

ΠΡΟΕΔΡΕΥΩΝ (Νικόλαος Κατσαρός): Ο κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριε Πρόεδρε, απλά θέλω να επισημάνω το εξής για πολλοστή φορά, παρ' ό,τι ο Πρόεδρος της Βουλής δεν θέλει να το παραδεχθεί. Αναγκάζομαι Αρχηγός κόμματος να κάνω τον εισηγητή τώρα, χωρίς να το θέλω. Γιατί; Διότι την ίδια ώρα που αρχίζει η λειτουργία του Τμήματος, στις 10.00', υπάρχουν άλλες δύο επιτροπές. Το ΔΗ.Κ.ΚΙ. έχει συνολικά, μαζί με εμένα, τρεις Βουλευτές στο Τμήμα. Χωρίς να το θέλει ο Πρόεδρος της Επιτροπής τελικά καταργεί το λόγο αν δεν παραστώ εγώ. 'Αρα το θέμα που έχω θέσει κατ'επανάληψη είναι ουσιαστικό και δεν είναι τυπικό. Γιατί δεν θέλω να πιστέψω ότι πρόθεση είναι να αφαιρεθεί η δυνατότητα έκφρασης άποψης από τα μικρά κόμματα είτε στην επιτροπή είτε στο Τμήμα είτε στην Ολομέλεια, όταν υπάρχει Ολομέλεια. Απλά το επισημαίνω και λέω ότι πρέπει να το δει ο Πρόεδρος της Βουλής. Πέρα βέβαια από αυτά που λέει ο Κανονισμός, ότι δεν μπορεί κατά τη διάρκεια της συνεδρίασης Τμημάτων ή Ολομέλειας να λειτουργούν και επιτροπές. 

Τώρα εάν θέλουν οι Βουλευτές των μεγάλων κομμάτων να γίνεται έτσι, γιατί δεν θέλουν να έρχονται άλλες ώρες που δεν λειτουργεί η Βουλή, είναι πρόβλημα δικό τους! 

Ο Κανονισμός όσο υπάρχει πρέπει να εφαρμόζεται γιατί είναι ουσιαστικό το θέμα για μας και δεν είναι επιτρεπτό να είναι κάποιος πρόεδρος κόμματος και εισηγητής ή να κάνει χρέη εισηγητή. Το βάζω το θέμα με όλη την καλή διάθεση γιατί αλλιώς τα περί αναβαθμίσεως του κύρους του Κοινοβουλίου είναι έπεα πτερόεντα ενώ η πρακτική είναι τελείως αντίθετη. Απλά το κλείνω εδώ για να μη δημιουργώ ... 

ΠΡΟΕΔΡΕΥΩΝ (Νικόλαος Κατσαρός): Θα το μεταφέρω στον Πρόεδρο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):'Ετσι. Βλέπετε ότι είναι ουσιαστικό το πρόβλημα. 

ΠΡΟΕΔΡΕΥΩΝ (Νικόλαος Κατσαρός): Αν θέλετε την προσωπική μου γνώμη ιδιαίτερα για την Τετάρτη το απόγευμα δεν υπάρχει κανένα πρόβλημα. Αφού είναι όλοι οι Βουλευτές εδώ και υπάρχει και η συνεδρίαση της Πέμπτης δεν υπάρχει πρόβλημα. Την Τετάρτη δηλαδή ειδικά θα μπορούσε να γίνεται το απόγευμα για να μη δημιουργείται πρόβλημα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τώρα όμως που συνεδριάζει το Τμήμα Τετάρτη πρωί και μπαίνουν και επιτροπές Τετάρτη πρωί καταλαβαίνετε ότι είναι ουσιαστικό. Δεν το βάζω απλά για να βάλω προς συζήτηση ούτε για εντυπώσεις ούτε για κανένα άλλο λόγο, αλλά όπως βλέπετε είναι πρακτικό το θέμα. 

Μπαίνω τώρα στα άρθρα: Κατ' αρχήν ο ν. 2414 -σε αντίθεση με αυτά που είπε χθες ο Υπουργός Εθνικής Οικονομίας και Οικονομικών στην επί της αρχής συζήτηση- ήταν κάτι που ο ίδιος ο Υπουργός το εμφάνιζε ως μεγάλο νομοθέτημα και μεγάλο βήμα της Κυβέρνησης για τον εκσυγχρονισμό των ΔΕΚΟ. Και όταν τον άκουσα χθες το βράδυ να λέει τα τελείως αντίθετα, είπα, μα είναι δυνατόν να υποτιμούν τόσο πολύ τη νοημοσύνη και της Βουλής, των κομμάτων αλλά και του ελληνικού λαού και να λένε, ότι η σκέψη τους όταν έφεραν το ν. 2414 ήταν να ισχύσει για λίγο; Μα, είναι σοβαρά πράγματα αυτά; Τόσο πολύ βρίσκονται έξω από την πραγματικότητα, τόσο πολύ υποτιμούν τη νοημοσύνη και τη δική μας και του ελληνικού λαού; Τόσο πολύ γράφουν στα παλιά τους τα παπούτσια αυτά που έλεγαν πριν τρία χρόνια και η αλαζονεία πους τους έχει καταλάβει δεν έχει πλέον όρια; Και μετά ψάχνουν να βρουν και λένε ότι τους φταίει το ΔΗ.Κ.ΚΙ. και οποιοσδήποτε άλλος γιατί φεύγει ο κόσμος από το ΠΑΣΟΚ και πάει οπουδήποτε αλλού και στο ΔΗ.Κ.ΚΙ.; 

Αν διαβάσουμε τα πρακτικά θα διαπιστώσουμε ότι άλλα έλεγε ο κύριος Υπουργός και η Κυβέρνηση τότε, άλλα έλεγε ο ίδιος ο Υπουργός και στη συνέχεια μετά τις εκλογές του '96 για το νόμο αυτό υπερηφανευόμενος, γιατί η Κυβέρνηση με την κυβερνητική πλειοψηφία ψήφισε αυτό το νόμο. 'Ελεγε ότι βάζουν κανόνες διαφάνειας και ότι θα διευκολύνουν στον εκσυγχρονισμό. Και τώρα με το άρθρο 22 λέει ότι σε όλες τις δημόσιες επιχειρήσεις που οι μετοχές τους θα περιέλθουν κατά 25% και πάνω μέχρι 49%, δηλαδή, στο 1/4 του κεφαλαίου, σε ιδιώτες, αυτοί στην ουσία θα πάρουν το μάνατζμεντ, αυτοί θα πάρουν και την πλειοψηφία στο διοικητικό συμβούλιο. 

Είναι πράγματι ξεπούλημα άνευ όρων των δημοσίων επιχειρήσεων και μέσα εδώ υπάγεται και η Ολυμπιακή Αεροπορία που η Κυβέρνηση ετοιμάζει την αποκρατικοποίησή της όπως ετοιμάζει το ίδιο για τη ΔΕΗ και για μια σειρά άλλων επιχειρήσεων οι οποίες υπάγονται σύμφωνα με το άρθρο 1 του ν. 2414 σ' αυτό το νόμο. 

Εδώ είναι σαφές ότι η Κυβέρνηση καταργεί σχεδόν ολοσχερώς το ν. 2414, γιατί θέλει όπως το είπε χθες χωρίς να ορρωδεί ο Υπουργός Εθνικής Οικονομίας και τους ελάχιστους περιορισμούς και διασφαλίσεις που περιείχε ο ν. 2414 να τους καταργήσει προκειμένου ακώλυτα, αδιαφανώς να πάνε όλες οι δημόσιες επιχειρήσεις -γιατί αυτό είπε χθες- στον έλεγχο των ιδιωτών που θα είναι κυρίως ξένα κεφάλαια, ξένες επιχειρήσεις σ' αυτές τις δημόσιες επιχειρήσεις. Αυτές τις επιχειρήσεις τις ετοιμάζει και μεταξύ αυτών και την Ολυμπιακή που επαναλαμβάνω υπάγεται στις ρυθμίσεις αυτού του νόμου για τους ιδιώτες, για να ορίσουν και το διευθύνοντα σύμβουλο, να ορίσουν και την πλειοψηφία του διοικητικού συμβουλίου με βάση τη νέα ρύθμιση που γίνεται στο άρθρο 21 που αυξάνει τα μέλη της διοίκησης αυτών των δημοσίων επιχειρήσεων, που είναι προς ιδιωτικοποίηση από έντεκα σε δεκατρείς. Και με τις ρυθμίσεις τις ειδικότερες που κάνει στο άρθρο 22 για το διοικητικό συμβούλιο των δημοσίων επιχειρήσεων, των οποίων μετοχές της τάξεως του 25% και πάνω θα πάρουν ιδιώτες -όπως είναι η Ολυμπιακή, η ΔΕΗ, ο ΟΤΕ κλπ.- τη διοίκηση ουσιαστικά θα την έχουν αυτοί οι ιδιώτες. 

Αν αυτό δεν είναι ξεπούλημα, ποιο είναι ξεπούλημα; Αν αυτή δεν είναι παράδοση άνευ όρων και κανόνες διαφάνειας του μεγάλου αυτού πλούτου των κερδοφόρων στρατηγικής σημασίας για την οικονομία και κοινωνία δημοσίων επιχειρήσεων και οργανισμών στο πολυεθνικό κεφάλαιο, στο ξένο κεφάλαιο ή σε κάποιους μεμονωμένους 'Ελληνες μεγαλοκεφαλαιούχους, τι άλλο είναι; Και πραγματικά μου κάνει εντύπωση. 'Αδεια τα θεωρεία. Που είναι η ΓΣΕΕ; Που είναι η ΑΔΕΔΥ; Πού είναι οι ομοσπονδίες που εκφράζουν το δημόσιο τομέα και τις ΔΕΚΟ; Είναι απούσες, όπως ήταν η πλειοψηφία της διοίκησης της ΟΣΠΑ τον Απρίλιο του 1998, όταν συμφωνούσε κατ'αρχήν και θεωρούσε τάχα ουσιώδεις τις μεταβολές που έγιναν την τελευταία στιγμή. Τότε είχα επισημάνει από το έδρανο αυτό, ότι η Κυβέρνηση αφαιρεί δικαιώματα και μειώνει τις αποδοχές των εργαζομένων της Ολυμπιακής, προκειμένου να την προετοιμάσει, παρά τις περί του αντιθέτου διαβεβαιώσεις που έκανε τότε η πολιτική ηγεσία, ο Υπουργός Μεταφορών κ. Μαντέλης στη Βουλή και τους εργαζόμενους, ότι τάχα δεν θα αλλάξει το ιδιοκτησιακό καθεστώς και δεν θα δοθεί η διοίκηση και η διαχείριση σε ξένο ή σε ιδιώτη. Ετοιμάζουν για ιδιωτικοποίηση και την Ολυμπιακή και άλλες επιχειρήσεις και μάλιστα χωρίς καμία διαφάνεια. Είναι σαφές ότι καταψηφίζουμε όλα αυτά τα άρθρα 21, 22, 23, 24 και τα υπόλοιπα, όπως θα αναφέρω παρακάτω, για τη Διώρυγα της Κορίνθου. 

Και εδώ πράγματι είναι έξω από κάθε οικονομικό κανόνα, από κάθε κανόνα δικαίου το να λέει το άρθρο 22, ότι αν πάρει κάποιος ιδιώτης το 25% των μετοχών, άρα το 1/4 του συνόλου του μετοχικού κεφαλαίου, ας έχει το δημόσιο το 75%, θα ορίσει το μάνατζμεντ αυτό το 25% ή την πλειοψηφία στο Δ.Σ., σε αντίθεση ακόμη και με τις δεσμεύσεις που είχαν αναλάβει ο κύριος Πρωθυπουργός, οι Υπουργοί Εθνικής Οικονομίας και Οικονομικών, της Κυβέρνησης του νέου ΠΑ.ΣΟ.Κ. το Γενάρη του 1996, αλλά και μετά τις εκλογές του 1993. 

Είμαι βέβαιος ότι οι εργαζόμενοι είναι απόντες, γιατί δεν έχουν καταλάβει τι ρυθμίσεις γίνονται στο Τμήμα Διακοπών της Βουλής, όταν ο κόσμος είναι στις διακοπές, μέσα απ'αυτό το νομοσχέδιο. Δεν έχουν καταλάβει ότι διακυβεύονται σαφώς μέσα από τις ρυθμίσεις των άρθρων 21, 22, 23, 24 του νομοσχεδίου και οι θέσεις εργασίας και ο εθνικός πλούτος, αλλά και τα δικαιώματα των ίδιων των εργαζομένων. Και γι'αυτό δεν βλέπουμε κανένα στα θεωρεία, ούτε καμία διαμαρτυρία, γιατί δεν κατάλαβαν ότι έρχεται τέτοιου είδους νομοσχέδιο, το οποίο το φέρνει σκόπιμα η Κυβέρνηση σε Τμήμα Διακοπών της Βουλής και μάλιστα με γρήγορες διαδικασίες. Τελείωσε στην επιτροπή την Πέμπτη, τέσσερις συνεδριάσεις μέσα σε δύο ημέρες ουσιαστικά και έρχεται αμέσως, τηρώντας τις απόλυτες προθεσμίες και μόνο, για συζήτηση, τώρα που βρίσκονται στις άδειες και στα μπάνια οι εργαζόμενοι και ο λαός. 

Και λέει το άρθρο 22 ότι τα καταστατικά αυτών των επιχειρήσεων που το 25% θα πάει σε ιδιώτες μπορούν να τροποποιηθούν σύμφωνα με τον ν. 2190, δηλαδή τω ανωνύμων εταιρειών, χωρίς καμία τήρηση του ν. 2414. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

'Αρα, παρά την επιφύλαξη που έχει στην προηγούμενη παράγραφο, των άρθρων 9 και 10, που είναι τελείως γενικόλογα, στο ν. 2414, μόνο αυτά κρατάει σε εφαρμογή διακυβεύοντας σαφώς τα συμφέροντα των εργαζομένων, τις θέσεις εργασίας, αλλά και την πορεία των δημοσίων επιχειρήσεων, όπως και την πορεία της Ολυμπιακής με τον ξένο σύμβουλο, στον οποίο την έχουν αναθέσει και ο οποίος είναι σύμβουλος που προέρχεται από ανταγωνίστρια εταιρεία της Ολυμπιακής. 

Επίσης, στην παράγραφο 3 τα στρατηγικά και επιχειρησιακά σχέδια που γίνονταν μέχρι τώρα μπορεί να αναιρεθούν από τον ιδιώτη που θα έχει το 25%. Αυτά είναι τραγικά πράγματα και δεν γράφτηκε καμία κουβέντα μέχρι τώρα ούτε από τον Τύπο ούτε από τα μεγάλα κανάλια ούτε από τα ραδιόφωνα, γιατί είμαι βέβαιος ότι ούτε αυτοί διάβασαν τι ρυθμίζονται. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου του ΔΗ.Κ.ΚΙ.) 

Κυριολεκτικά ξεπουλιέται η Ελλάδα, στο όνομα του δήθεν εκσυγχρονισμού, που και αυτόν τον κατήργησαν, γιατί ο ν. 2414 είχε τον τίτλο "Εκσυγχρονισμός των δημοσίων επιχειρήσεων", αλλά στην παράγραφο 1, του άρθρου 22, αναφέρεται ότι καταργείται ο 2414 για τις επιχειρήσεις που θα πάνε σε επενδυτές κατά 25%. 

Αυτό σημαίνει ότι εγκαταλείπει η ίδια η Κυβέρνηση τον εκσυγχρονισμό, αναιρεί τον εαυτό της και ομολογεί την πλήρη αποτυχία της πολιτικής της στις ΔΕΚΟ, άρα και στην ελληνική οικονομία και στην οικονομική της πολιτική. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Τσοβόλα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οχι, κύριε Πρόεδρε, σας παρακαλώ πολύ και να σας πω γιατί. Δεν μπορεί να πηγαίνουν ομάδες, όπως πάνε εδώ και ασφαλώς ήμασταν απόντες για τους λόγους που ανέφερα πριν ... 

ΠΡΟΕΔΡΕΥΩΝ (Παναγιώτης Σγουρίδης): Πείτε μου πόσο χρόνο θέλετε, κύριε Τσοβόλα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Με συγχωρείτε πάρα πολύ αλλά τα θέματα είναι ουσιαστικά, δεν είναι τυπικά. Μπορεί μεν η Κυβέρνηση να θέλει να υφαρπάξει μέσα στο καλοκαίρι από το Τμήμα την ψήφο μας, αλλά τόσα άρθρα... 

ΠΡΟΕΔΡΕΥΩΝ (Παναγιώτης Σγουρίδης): Είναι εννέα άρθρα. Πείτε μου πόσο χρόνο θέλετε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τουλάχιστον πέντε λεπτά ακόμη για να ολοκληρώσω την ομιλία μου. 

ΠΡΟΕΔΡΕΥΩΝ (Παναγιώτης Σγουρίδης): Ορίστε λοιπόν, κύριε Τσοβόλα, έχετε πέντε λεπτά για να ολοκληρώσετε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Το άρθρο 24 προβλέπει ουσιαστικά ότι η διϋπουργική επιτροπή τελικά θα αποφασίζει τις αποκρατικοποιήσεις. 

Επίσης, προβλέπει κάτι τραγικό στην παράγραφο 3. 'Οτι η σύνταξη των αναγκαίων μελετών και προγραμμάτων, καθώς και η παροχή συμβουλών με δισεκατομμύρια για αμοιβές, όπως το είδαμε με το σύμβουλο της Ολυμπιακής, για την αποκρατικοποίηση κατά περίπτωση ή κατά κατηγορίες φορέων προς αποκρατικοποίηση, μπορούν να ανατίθεται σε ειδικούς εμπειρογνώμονες ή επιστήμονες με αντίστοιχη εξειδίκευση, με σύμβαση έργου, σύμφωνα με το άρθρο 681 του Αστικού Κώδικα, περί συμβάσεως έργου. Δηλαδή οι Υπουργοί ελεύθερα, χωρίς να προηγηθεί ούτε καν διαδικασία επεξεργασίας προγραμμάτων μελετών από το διοικητικό συμβούλιο κλπ., θα μπορούν να αναθέτουν με αμοιβή δισεκατομμυρίων σε ξένους, σε οποιουσδήποτε, σε ημετέρους με σύμβαση έργου. 

Αυτά τα οποία ρυθμίζονται είναι απαράδεκτα και πράγματι η αντίθεσή μας είναι κάθετη. 

'Ερχομαι τώρα στη Διώρυγα της Κορίνθου. Καλούμε την Κυβέρνηση να πάρει πίσω όλα αυτά τα άρθρα, να τα αποσύρει, διότι η Διώρυγα της Κορίνθου δεν υπήρξε και δεν είναι ελλειμματική. Είναι βιώσιμη και απλά η άκρατη ιδιωτικοποίηση των πάντων οδηγεί την Κυβέρνηση στο να την κάνει και αυτή ιδιωτική και να παραχωρήσει την εκμετάλλευση σε ιδιώτες. 

Αφού όμως επιμένει η Κυβέρνηση, παρά την αντίθετη άποψή μας, την καλούμε στο άρθρο 26 του νομοσχεδίου, στο άρθρο 2β, να βάλει στους όρους διενέργειας των διαγωνισμών ότι οι θέσεις των εργαζομένων, οι εργασιακές σχέσεις, αλλά και οι αμοιβές των εργαζομένων δεν θα επηρεαστούν από εκείνον που θα αναλάβει την εκμετάλλευση. Γιατί πράγματι δεν υπάρχει εξασφάλιση των εργαζομένων. 

Τέλος, όσον αφορά τους γουνοποιούς, ο κύριος Υπουργός δεν έδωσε καμία απάντηση σ' αυτό που έθεσα χθες και στην επιτροπή. 

Λέτε ότι κατά περίπτωση θα γίνει η ρύθμιση μέχρι είκοσι νομίζω εξαμηνιαίες δόσεις. Το κατά περίπτωση σημαίνει ότι θα εξετάζει την κάθε βιοτεχνία και ότι στην κρίση της αρμόδιας επιτροπής ή της ΔΟΥ ή της τράπεζας θα δίνει μία δύο πέντε ή δέκα εξαντλώντας όλο το όριο, όσες και αν είναι οι δόσεις. Αυτό ανοίγει το δρόμο για συναλλαγή παράνομη σε εκείνους που θα κάνουν τη ρύθμιση. Καταλάβαιτέ το επιτέλους. Μην επιμένετε σε ζητήματα για τα οποία δεν έχετε δίκιο ή αλλιώς θα εξυπηρετήσετε κομματικούς φίλους και θα εξεγείρετε όλους τους υπόλοιπους. 

'Αρα, επαναλαμβάνω για τρίτη φορά -και περιμένω απάντηση από την Κυβέρνηση- πρέπει η ρύθμιση να είναι αυτόματη και αντικειμενική. Οι δόσεις να είναι ίδιες για όλους. Με το ελάχιστο που έχετε, εκατό χιλιάδων (100.000) δραχμών. Σας το λέω από την πείρα μου. Αλλιώς, εσείς οι ίδιοι ανοίγετε το δρόμο για συναλλαγή στο παρασκήνιο από κάποιους που θα είναι ενδεχομένως επιλήσμονες όρκου. 'Η δίνετε δυνατότητα και το κάνετε συνειδητά για να εκμεταλλευτείτε τη ρύθμιση κομματικά πέρα από το ότι θα δημιουργήσει προβλήματα λειτουργίας και θα έχετε και πολιτικό πρόβλημα. Να σας το πω και αυτό. 'Αρα, σας καλώ να είναι αντικειμενική η ρύθμιση και οι δόσεις να είναι ίδιες για όλους και όχι έτσι όπως είναι. 

Τέλος, ζητώ για τρίτη φορά -δώστε απάντηση- να διαγραφούν και οι προσαυξήσεις ή οι τόκοι υπερημερίας από την 1.1.98 μέχρι τη ρύθμιση, όπως διεγράφησαν και οι άλλοι των προηγούμενων ετών. 

Ψηφίζοντας καταρχήν το άρθρο ζητάμε να γίνουν οι βελτιώσεις που είναι αναγκαίο να γίνουν, γιατί αλλιώς θα καταστραφεί η φιλοσοφία της ρύθμισης υπέρ της οποίας ρύθμισης είμαστε. Αυτά ήθελα να πω, κύριε Πρόεδρε, και ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, δεν είχα την πρόθεση να πάρω το λόγο. Θα προτιμούσα, ως Κοινοβουλευτικός Εκπρόσωπος να περιμένω να εξαντληθεί ο κατάλογος των ομιλητών. 'Ετσι εξάλλου επιβάλλει η κοινοβουλευτική τάξη, ίσως να προηγείτο και η τοποθέτηση της κυρίας Υπουργού και στη συνέχει να πάρω το λόγο. Και αυτό ήταν μέσα στις προθέσεις μου. Αλλά όταν προηγείται μία τοποθέτηση του Προέδρου του ΔΗΚΚΙ του κ. Τσοβόλα, ο οποίος λέει ότι "ξεπουλιέται η Ελλάδα", έχουν χάσει το νόημα οι λέξεις. Οι δημαγωγικές υπερβολές δεν έχουν καμία σχέση με την πραγματικότητα. Δε συνιστούν πολιτική θέση, συνιστούν μία δημαγωγία, με κορώνες που δεν έχουν αντίκρυσμα στην ελληνική, την ευρωπαϊκή, την παγκόσμια πραγματικότητα σήμερα. Δείχνει ότι κινούνται σε μια σφαίρα μιας πολιτικής θεώρησης των πραγμάτων που είναι ή ανεδαφική ή καμία επαφή με τη διεθνή πραγματικότητα της εποχής μας δεν έχει. 

Γιατί τα λέει αυτά ο Πρόεδρος του ΔΗΚΚΙ. Γιατί λέει ότι στο άρθρο 22 τάχα παραχωρείται η πλειοψηφία του διοικητικού συμβουλίου στους μειοψηφούντες στο μετοχικό κεφάλαιο. Μα, αυτό είναι ανακρίβεια. Είναι παραποίηση της αλήθειας. Διότι σε καμία περίπτωση, από καμία διάταξη δεν προκύπτει ότι θα έχει την πλειοψηφία στο διοικητικό συμβούλιο το μειοψηφικό κεφάλαιο. Παραπέμπει στις διατάξεις του 2190 (και ο 2190 δεν δίνει τέτοια ευχέρεια να έχει την πλειοψηφία του διοικητικού συμβουλίου το μειοψηφικό κεφάλαιο). Αυτή η παραποίηση οδήγησε τον Πρόεδρο του ΔΗΚΚΙ σε κορώνες, οι οποίες δεν έχουν καμία σχέση με την αλήθεια και την πραγματικότητα. 'Οτι δήθεν αυξάνοντας τα μέλη του διοικητικού συμβουλίου από έντεκα σε δεκατρία όταν μιλάει για συμμετοχή εκπροσώπου των εργαζομένων και συμμετοχή εκπροσώπου της ΟΚΕ στο διοικητικό συμβούλιο και δεν ξέρω εγώ με κάποιους άλλους ακροβατισμούς, καταλήγει στο συμπέρασμα ότι η πλειοψηφία του διοικητικού συμβουλίου θα περιέλθει -λέει- στους ιδιώτες που θα έχουν την πλειοψηφία των μετοχών. 

Σε μια ανακρίβεια δεν μπορεί να οικοδομηθεί ασφαλώς πολιτική επιχειρηματολογία. Διότι στη συνέχεια έρχεται ο Πρόεδρος του ΔΗ.Κ.ΚΙ. ο οποίος λέει ότι με τον τρόπο αυτό, "χωρίς όρους διαφάνειας παραδίδεται όλο το σύστημα, όλες οι ΔΕΚΟ στο ξένο πολυεθνικό και άλλο κεφάλαιο". Δεν ξέρω τι σχέση μπορεί να έχουν αυτά με τις άλλες πραγματικές διατάξεις τις οποίες συζητούμε. 

Δεν έχουν καμιά απολύτως σχέση και φυσικά εμείς δικαιούμεθα μετά από αυτό να λέμε, ότι γίνεται παραποίηση της αλήθειας για να δημιουργούνται εντυπώσεις, να τροφοδοτούνται μονόστηλα ή πολύστηλα των εφημερίδων και από εκεί και πέρα βεβαίως ο χορός της δημαγωγίας καλώς κρατεί. 

Δεν μπορεί, κύριε Πρόεδρε, να αποδεχθούμε τέτοιου είδους κατηγορίες, που δεν έχουν σχέση με την πραγματικότητα. 

Σε ό,τι αφορά το ότι δήθεν διακυβεύεται ο εθνικός πλούτος στην περίπτωση της διώρυγας, απορώ και ρωτώ ποιος εθνικός πλούτος διακυβεύεται; Η ανώνυμη εταιρεία παραμένει ανώνυμη εταιρεία με ιδιοκτήτη το ελληνικό δημόσιο. Πώς διακυβεύεται, λοιπόν, ο εθνικός πλούτος, αφού παραμένει η ανώνυμη εταιρεία με ιδιοκτήτη το ελληνικό δημόσιο; 

Κάποιες δραστηριότητες που μπορούν να λειτουργήσουν πιο αποτελεσματικά ανταγωνιστικά, πιο αποδοτικά και στο οικονομικό επίπεδο αλλά και στην ποιότητα των παρεχομένων υπηρεσιών, αν χρειασθεί μέσα από τη μελέτη της σωστής και αποδοτικής αξιοποίησης του όλου συστήματος της Διώρυγας και όχι μόνο αυτής καθ'εαυτής της διέλευσης των πλοίων, αν ανατεθούν μέσα από διαδικασίες νόμιμες, με συμβάσεις που θα υπογραφούν και με άλλους φορείς, σημαίνει ότι ξεπουλιέται; Διακυβεύεται ο εθνικός πλούτος; 

Δεν είναι δυνατόν, κύριε Πρόεδρε, να παρακολουθήσουμε αυτήν τη λογική. 

Τονίσθηκε κατ'επανάληψη στη Διαρκή Επιτροπή, τονίσθηκε κατ' επανάληψη και στη συζήτηση επί της αρχής, ότι διασφαλίζονται όλες οι θέσεις εργασίας, μιλάμε για υπαλλήλους, οι οποίοι έχουν οργανική σχέση με την εταιρεία της Διώρυγας, καμία θέση δεν καταργείται, καμιά πρόωρη συνταξιοδότηση ή έξοδος δεν προβλέπεται, παραμένουν και θα παραμείνουν στη δραστηριότητα ως υπάλληλοι της εταιρείας, έως ότου συνταξιοδοτηθούν και παρ' όλα αυτά εξακολουθούμε εδώ να περιφέρουμε την παραπλάνηση αυτών των ανθρώπων, ότι τάχα διακυβεύονται οι θέσεις εργασίας, ότι τάχα θα απολυθούν κ.λπ. 

Η προσπάθεια να δημιουργούμε με τις ψευδαισθήσεις αυτές και με τη δημαγωγία την ανασφάλεια και ανησυχία στους εργαζομένους δεν μπορώ να καταλάβω τι σχέση μπορεί να έχει με την πολιτική υπευθυνότητα. Δεν έχει καμιά απολύτως σχέση. 

Στην αρχική παραποίηση της αλήθειας, ότι δήθεν το διοικητικό συμβούλιο θα περιέλθει κατά πλειοψηφία στα χέρια των ιδιωτών, που θα είναι μειοψηφία στο μετοχικό κεφάλαιο, κάτι το οποίο δεν θα συμβεί ποτέ και δεν απορρέει από καμιά διάταξη ούτε του ν. 2190 ούτε από τις διατάξεις που συζητούμε, πολύ περισσότερο μάλιστα όταν λέει στην παράγραφο 2 "με επιφύλαξη των διατάξεων του παρόντος άρθρου και το σχετικό με τα δικαιώματα της μειοψηφίας διατάξεων των ιδρυτικών νόμων και των καταστατικών τους, βάσει του νόμου". Και η παράγραφος 3 λέει ότι τα στρατηγικά και υπηρεσιακά συμβούλια της εταιρείας θα εξακολουθούν να παραμένουν σε ισχύ και με δυνατότητα να τροποποιηθούν με απόφαση του διοικητικού συμβουλίου. Στο διοικητικό συμβούλιο τονίσθηκε και προηγουμένως, ότι η πλειοψηφία θα παραμένει κάτω από τον έλεγχο του πλειοψηφικού κεφαλαίου, δηλαδή του δημόσιου τομέα. 

Και όμως, έρχεται εδώ ο Πρόεδρος του ΔΗ.Κ.ΚΙ. και λέει ότι οι ιδιώτες, αυτοί δηλαδή, που θα είναι μειοψηφία στο διοικητικό συμβούλιο, που θα έχουν τη μειοψηφία του μετοχικού κεφαλαίου, μπορούν να τροποποιούν και να καταργούν τα στρατηγικά ή υπηρεσιακά σχέδια των ΔΕΚΟ. Αυτό δεν έχει καμιά σχέση με την αλήθεια, όταν η απόφαση θα ανήκει στο διοικητικό συμβούλιο στο οποίο θα είναι με το ποσοστό της συμμετοχής των μετοχών που θα κατέχουν μειοψηφία. Και βεβαίως, δεν μπορούμε να αποδεχθούμε αυτήν την αυθαίρετη ερμηνεία που δίνει ο Πρόεδρος του ΔΗ.Κ.ΚΙ. 

Επειδή διατελέσαμε σε υπουργεία, το ίδιο και ο κ. Τσοβόλας, που διετέλεσε επί αρκετά χρόνια στο Υπουργείο Οικονομικών, γνωρίζει πολύ καλά αφού και ο ίδιος χρησιμοποίησε πολλές φορές εμπειρογνώμονες, όταν ήθελε να μελετήσει κάποιο αντικείμενο. Βεβαίως με κάποια σύμβαση έργου πήρε πολλές φορές εμπειρογνώμονες ως Υπουργός των Οικονομικών ο κ. Τσοβόλας. Προσδιορίστηκαν αμοιβές με τη σύμβαση έργου, ένα μισθός, ποιο μισθό θα έπαιρνε και έκανε αυτές μελέτες. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ποτέ. 

ΚΟΣΜΑΣ ΣΦΥΡΙΟΥ: Εντάξει, κύριε Πρόεδρε. Εσείς λέτε ποτέ. Εγώ γνωρίζω όμως ότι είχατε πάρει, διότι ήμασταν στην ίδια Κυβέρνηση και το γνωρίζω πολύ καλά. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Πέστε μου μία περίπτωση. 

ΚΟΣΜΑΣ ΣΦΥΡΙΟΥ: Τι λέει το άρθρο 24; Λέει ότι γι' αυτούς τους εμπειρογνώμονες, θα υπάρξουν ειδικές συμβάσεις έργου. Και είναι γεγονός ότι πολλές φορές με συμβάσεις έργου οι υπουργοί όλων των κυβερνήσεων ανέθεσαν αντικείμενα, αντί να τα ακριβοπληρώσουν με πολλά εκατομμύρια σε διαδικασίες μελετητικών γραφείων, μελετητών με πολλαπλάσιες αμοιβές, και φαίνεται ότι προς τα εκεί θα ήθελε να ωθήσει τα πράγματα, με την τοποποθέτησή του ο κ. Τσοβόλας. Επαναλαμβάνω τι λέει; 'Οτι υπογράφουν κάποια σύμβαση έργου, βάσει της οποίας θα έχουν κάποιο μισθό οι άνθρωποι. Μάλιστα λέει ότι για να μην υπάρχει καμιά παρερμηνεία και καμιά παρεξήγηση, "δεν μπορεί να αναγνωριστεί σε καμιά περίπτωση ως σύμβαση εξαρτημένης εργασίας, ορισμένου ή αορίστου χρόνου". Δηλαδή, προσδιορίζει ότι θα είναι άνθρωποι, που θα αναλάβουν ένα συγκεκριμένο αντικείμενο, θα δουλέψουν πάνω σ' αυτό σαν υπάλληλοι, έστω με την εξειδικευμένη γνώση που θα έχουν. Αλλά να μη γίνει καμμία παρεξήγηση. Δεν θα σημαίνει ότι είναι σύμβαση ορισμένου ή αορίστου χρόνου, για να συνεπάγεται άλλα πράγματα. Και αυτό το λέει ο κ. Τσοβόλας αυθαιρεσία των υπουργών, ανάθεση απευθείας με διάθεση πολλών-πολλών εκατομμυρίων και άλλα τέτοια, τα οποία βεβαίως δεν έχουν καμία σχέση, όταν γνωρίζουμε ότι όλοι οι κατά καιρούς υπουργοί χρειάστηκαν για συγκεκριμένα ad hoc αντικείμενα να χρησιμοποιήσουν εμπειρογνώμονες. Αυτό έχει γίνει κατά κόρον από όλα τα υπουργεία και από υπουργούς όλων των κυβερνήσεων. Ξαφνικά ο Πρόεδρος του ΔΗ.Κ.ΚΙ. σκοπιμότητες, ότι υπάρχει διάθεση για διασπάθιση, για σκάνδαλα ή ο,τιδήποτε άλλο. Μα, με αυτόν τον τρόπο δεν μπορεί να γίνει πολιτική σ' αυτήν τη χώρα. Δεν είναι δυνατόν να μπορούμε να μιλάμε με τέτοια ανευθυνότητα για πράγματα, τα οποία είναι σαφή, προφανή και μάλιστα με διαδικασίες, οι οποίες έχουν εφαρμοστεί επί χρόνια στον τόπο μας απ' όλα τα υπουργεία. 

Τέλος πάντων, δεν θα ήθελα να πω περισσότερα, κύριε Πρόεδρε, γιατί θέλω να πάρουν το λόγο κι άλλοι συνάδελφοι, που έχουν γραφεί ως ομιλητές. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, μιλώντας χθες ο κ. Παπαντωνίου, ενώ για λίγο είχα βγει έξω, είπε ότι "Λείπει η Νέα Δημοκρατία, διότι δεν αρέσκεται στο διάλογο και δεν νομίζω ότι αυτό χαρακτηρίζει ένα δημοκρατικό κόμμα, να μιλάει και να φεύγει. Πραγματικά εκφράζω τη λύπη μου για τη στάση όλων των εκπροσώπων ανεξαίρετα της Νέας Δημοκρατίας". 

Του τα ανταποδίδω του κυρίου Υπουργού. Λέω ότι το διάλογο τον αποφεύγει αυτός, διότι ενώ χειρίστηκε το θέμα επί της ουσίας και στην επιτροπή και κατά τη συζήτηση επί της αρχής, σήμερα είναι απών. Και ενώ μπαίνουμε στην ουσία της συζήτησης των άρθρων, αποφεύγει το διάλογο. 

'Ενα αυτό. Δεύτερον, είπε επίσης ο κύριος Υπουργός κατά τη συζήτηση ότι βρισκόμουν εν συγχύσει, όταν μίλησα για τα 2,8 τρισεκατομμύρια υγιές χρήμα, που είπε. 

Τον ερωτώ. Οι αυξήσεις των μετοχικών κεφαλαίων των τραπεζών πήγαν στις επενδύσεις, όταν γνωρίζουμε σήμερα ότι οι επενδύσεις βασικά γίνονται μέσω χρηματιστηρίου, αυτές οι λίγες που γίνονται; Και ότι οι τράπεζες, για να του επιστήσω και σε κάτι άλλο την προσοχή του, αυξάνουν τα μετοχικά τους κεφάλαια, αποκτούν δυσθεώρητα ποσά, τα οποία δεν ξέρουν τι να τα κάνουν; Γιατί από τη μια πλευρά δεν γίνονται επενδύσεις, από την άλλη απαγορεύει να δίδονται στεγαστικά και καταναλωτικά δάνεια από την Τράπεζα της Ελλάδος, με αποτέλεσμα να εγκλωβιστούν και θα βρεθούμε σε κάποιο σημείο, που αυτά τα χρήματα που απορροφούν -και μιλάω για τις κρατικές τράπεζες, διότι οι ιδιωτικές κάνουν το δικό τους μάνατζμεντ- δεν θα ξέρουν τι θα αποδώσουν. 

'Οσο δε για τον ισχυρισμό του, ότι η Εθνική Τράπεζα μεγαλουργεί, του απαντώ με αυτά που του είπα και στην επιτροπή. 'Οτι η ΕΤΕ ούτε μεγαλώνει ούτε εκσυγχρονίζεται ούτε συμμετέχει στην ανάπτυξη του τόπου, διότι από το 100% των καταθέσεων, το 50% πάει σε επενδύσεις ομολόγων, για να καλύπτουμε το δημόσιο χρέος, το 25% είναι δεσμεύσεις στην Τράπεζα της Ελλάδος και από το άλλο 25%, μόνο 8% πάει για ανάπτυξη. 

Το υπόλοιπο πάει για στεγαστικά δάνεια και για καταναλωτικές δαπάνες. Αυτά όσον αφορά κατ' αρχήν αυτά που είπε ο κύριος Υπουργός. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν είναι στο κεφάλαιο αυτό. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν χρειάζεται να είναι στο κεφάλαιο. Αν και είναι στο κεφάλαιο διάφορα κομμάτια ... 

ΠΡΟΕΔΡΕΥΩΝ (Παναγιώτης Σγουρίδης): Ως Κοινοβουλευτικός Εκπρόσωπος, μπορεί να αναφερθεί πολιτικά σε ορισμένα πράγματα και δεν επεξεργάζεται απλώς τα άρθρα μόνο. Από κει και πέρα, δεν σημαίνει ότι αυτά τα οποία λέει μένουν άκριτα κ.λπ. 

Προχωρείστε, κύριε Κωστόπουλε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Το πρώτο κεφάλαιο το οποίο αναφέρεται στον ν. 2414. Είπαμε και χθες ότι ο νόμος αυτός πολλάκις πληγείς πολλάκις καταργηθείς κατέστη σουρωτήρι. Για άλλο σκοπό ήρθε και άλλο σκοπό εξυπηρέτησε. Είπα και πιστεύω ότι ο εκσυγχρονιστικός νόμος κατήργησε τον 2190 όσον αφορά τα θέματα των εταιρειών του δημοσίου και τώρα αυτοκαταργείται για να ξαναπάει στο 1920. Αυτός είναι ο εκσυγχρονισμός της Κυβέρνησης. Τι λέει με τον 2414; 'Ολες οι δημόσιες υπηρεσίες, τα απλουστεύουμε, γίνονται ανώνυμες εταιρείες. Και καλά κάνει, είναι ένα βηματάκι προς τη δική μας φιλοσοφία και το δικό μας πρόγραμμα. 

'Ομως -και επ' αυτού δεν είχα απάντηση, κύριε Υπουργέ, και παρακαλώ να την έχω σήμερα- δι' αυτού του νόμου προσπαθείτε και ενώ δεν αποκρατικοποιείτε τις επιχειρήσεις, κάνετε κάτι μεσοβέζικα πράγματα προσπαθείτε να μην έχει έλεγχο ο κοινοβουλευτισμός, το Κοινοβούλιο επί των κρατικών επιχειρήσεων. 

Δύο παραδείγματα έχουμε πρόσφατα, ένα της Ολυμπιακής Αεροπορίας, όπου σε κατάθεση αιτήσεως εγγράφων για να μας δώσουν την προσκληση ενδιαφέροντος για τις αεροπορικές εταιρείες που ήθελαν να συμμετάσχουν σε κάτι πάλι μεσοβέζικα πράγματα που κάνει η Κυβέρνηση για το υποτιθέμενο μάνατζμεντ της Ολυμπιακής, πήραμε την απάντηση ότι είναι εμπορικό απόρρητο. 

Και το δεύτερο, ενώ επωλήθη το 8% της COSMOTE δεν γνωρίζει το ελληνικό Κοινοβούλιο και κατ' επέκταση ο ελληνικός λαός παρά τις επίμονες ερωτήσεις σε ποιον διατίθεται το 8% με αποτέλεσμα να έρχονται πιθανόν οι προμηθευτές των οργανισμών αυτών και να γίνονται τα αφεντικά και να γίνεται ο φαύλος κύκλος. Και για να συμφωνήσω με τον κ. Τσοβόλα εδώ γινεται το ξεπούλημα με δόλο και με μεθόδευση. Και αυτές οι αδιαφάνειες κάποια στιγμή από την Κυβέρνηση πρέπει να σταματήσουν. Υπό το άγχος των προσεχών εκλογών και τη συντριπτική ήττα την οποία υπέστητε, αρχίσατε στην Κυβέρνηση και γίνεσθε επικίνδυνοι. Προσέξτε διότι το έθνος περνάει δύσκολες μερες και θέλει καλούς χειρισμούς. Λοιπόν μη κάνετε συνεχώς λάθη. 

Δεν μπορώ να διανοηθώ, λοιπόν, πώς αυτός ο νόμος ο οποίος ουσιαστικά έχει καταργηθεί πρέπει να συνεχίσει να τροποποιείται. Είπαμε και χθες στην Κυβέρνηση και στον Υπουργό το λέμε και σήμερα, καλό θα κάνετε να τον πάρετε διότι ούτε εσείς δε γνωρίζετε πόσες τροπολογίες κάνατε. Να τον κωδικοποιήσετε και να μας τον φέρετε και να πείτε "εμείς θέλουμε να κρατήσουμε απ' αυτό, αυτό το 10% και τίποτε περισσότερο. 

Στο θέμα του άρθρου 22 για τις αποκρατικοποιήσεις των επιχειρήσεων. Είναι η ίδια διάταξη η οποία ήρθε για την Ολυμπιακή Αεροπορία και επαναλαμβάνεται. Κάποτε μας έλεγε η Κυβέρνηση ότι ούτε μια μετοχή του ΟΤΕ δεν θα δοθεί. Δεν είναι πολλά τα χρόνια, είναι τέσσερα-πέντε. Και διαπιστώσαμε ότι δώσατε το 5% το 15%, το 20%, το φτάσανε στο 49%, τον κάνανε κούτσουρο τον ΟΤΕ, η μετοχή του έχει ένα χρόνο και αντί να πηγαίνει πάνω πάει κάτω και φοβάμαι, ότι είναι άσχημη η πορεία της μετοχοποίησης, παρά τα τερτίπια που κάνανε να αγοράσει το 10% των μετοχών του κλπ. Και διαπιστώνουμε, προχθες μας φέρανε και μέχρι 50% μάλιστα και έπρεπε να γίνει ειδική παρατήρηση για να πούμε τι υπονοείτε. Υπονοείτε τίποτε περισσότερο; Και υπεχρεώθησαν να το επαναφέρουν στο 49%. Διότι άλλο μέχρι 50% μετοχοποίηση και άλλο μέχρι 49%. Αντιλαμβάνεσθε ότι υπάρχει κολοσσιαία διαφορά και ουσία του θέματος. 

Εδώ, λοιπόν, καταργείται ουσία ο 2414, όπως προείπα. Δεν υπάρχει πλέον και καλό θα κάνει να μας το πει ευθέως και να φέρει ένα νόμο ξεχωριστό, ένα νόμο ο οποίος θα είναι ο ν. 2414, έστω και αν όπως είπα έχει γίνει σουρωτήρι. 

'Αρθρο 23. Λέει ότι ο ΟΑΣΑ είναι εκείνος ο οποίος θα συνάπτει συμβάσεις με τις θυγατρικές εταιρείες. Είναι πρωτόγνωρο. 'Εχετε στον ΟΑΣΑ έναν πρόεδρο με πέντε υπαλλήλους να κάνει στην ΕΘΕΛ, η οποία έχει μερικές χιλιάδες υπαλλήλους, έχει προσωπικό, πιθανό να έχει και καλύτερα επιτελεία. Και δεν είναι μόνο δική μου άποψη, είναι και απόψεις των θυγατρικών εταιρειών του ΟΑΣΑ και τη θεωρούν απαράδεκτη αυτήν τη διάταξη. 

Να την κρατήσει ο Υπουργός. 'Αλλωστε αυτό επιβάλλει και η σοβαρότητα των συμβολαίων. Αν είναι να κάνουμε συμβόλαια μόνο για λόγους τυπικούς και αν είναι τα συμβόλαια να τα γράφουμε στα παλαιά μας υποδήματα και να μην ελέγχονται, δεν χρειάζεται και να γίνονται. Συνεπώς, διαφωνώ με τη ρύθμιση αυτή. 

Διϋπουργική Επιτροπή Αποκρατικοποιήσεων, άρθρο 24: Είπα και χθες στον κύριο Υπουργό τι κάνει. Η απάντηση που μου έδωσε, απ'ό,τι είδα, δεν έχει καμία λογική. Είναι εννέα χρόνια στο Υπουργείο Ανάπτυξης. 'Εχει κάνει ό,τι έχει κάνει, θετικό ή αρνητικό. Ποια η σκοπιμότητα μεταφοράς της γραμματείας αποκρατικοποιήσεων τώρα στο Υπουργείο Εθνικής Οικονομίας, όταν μάλιστα έχουμε και δήλωση του Υπουργού ότι οι αποκρατικοποιήσεις τελείωσαν και ό,τι έχει να γίνει θα λεχθεί στο προεκλογικό πρόγραμμα του ΠΑ.ΣΟ.Κ.; Τι σκοπιμότητα εξυπηρετεί αυτή η μεταφορά; Η απάντηση που έδωσε δεν νομίζω ότι έχει καμία λογική εξήγηση. 

Θέματα Διώρυγας της Κορίνθου. Εμείς δεν είμαστε αντίθετοι. Αυτό, όμως, που δεν μπόρεσα να καταλάβω είναι τι εξυπηρετεί αυτό το νομοθέτημα. Μάλλον εκείνο το οποίο εξυπηρετεί, είναι να δοθεί η εκμετάλλευση της Διώρυγας σε κάποιους ιδιώτες. Δεν θα ήταν άσχημο. 'Οταν, όμως, ακούω από τον ίδιο τον Υπουργό ότι το αντικείμενο της Διώρυγας μειώνεται και βλέπω ότι μεταφέρεται εν όλω ή εν μέρει η δραστηριότητά της σε κάποιους ιδιώτες, δεν μπορώ να το καταλάβω. Και υπάρχει ένα προσωπικό εκατόν τριάντα - εκατόν σαράντα ατόμων το οποίο βεβαίως έχει το άγχος τι θα κάνει διότι εάν δεν έχει αντικείμενο αύριο το πρωί θα απολυθεί. Δεν μπορώ να καταλάβω την επιμονή της Κυβέρνησης. Ειλικρινά μιλάω. Για λόγους νομοτεχνικούς δεν βάζει διάταξη που να λέει "διασφάλιση της εργασίας όλου του προσωπικού που θα υπηρετεί κατά το χρόνο της παραχώρησης με οποιαδήποτε ιδιότητα στην Α.Ε.ΔΙ.Κ."; Μια πρόσθεση, στο άρθρο 2γ' να προστεθεί το 1γ'. Τόσο δύσκολο είναι; Γιατί αυτή η άρνηση να μπει αυτή η παράγραφος όταν στην ουσία διαπιστώνουμε, ότι το προσωπικό αυτό μετά από λίγους μήνες δεν θα έχει δουλειά; Κανένα αντικείμενο. 

Και να προσθέσω και το παράπονο του κυρίου Δημάρχου του Λουτρακίου που φαντάζομαι, ότι είναι όλου του λαού της Κορίνθου και όλου του λαού της Πελοποννήσου και όλης της Ελλάδος. Λέει εδώ: "'Εχει το δικαίωμα καθορισμού των τελών, των δικαιωμάτων διέλευσης και ρυμούλκησης και πλοήγησης" -και πολύ σωστά το λέει αυτό- "των διαπλεόντων τη διώρυγα πλοίων και πλωτών εν γένει ναυπηγημάτων, καθώς και των τελών διέλευσης των οχημάτων από τις πλωτές-βυθιζόμενες γέφυρες που βρίσκονται στις εισόδους των στομίων της Ισθμίας και Ποσειδωνίας." Πρέπει να σας πω ότι περνάω τακτικά από εκεί. Τι θα γίνει δηλαδή; Θα αρχίσουμε να πληρώνουμε; Είπε ο κ. Αποστόλου ότι θα βάλουμε διόδια σ'όλους τους δρόμους πλέον και στα χωριά μας. Τι είναι αυτά τα πράγματα; 

( Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή ) 

Κύριε Πρόεδρε, θέλω δυο λεπτά ακόμα. 

ΡΟΔΟΥΛΑ ΖΗΣΗ (Υφυπουργός Εθνικής Οικονομίας): Εσείς πρωτομιλήσατε γι' αυτό, για τις αυτοχρηματοδοτήσεις και τα διόδια του κ. Μάνου, αν θυμάστε καλά. 

ΠΡΟΕΔΡΕΥΩΝ (Παναγιώτης Σγουρίδης): Κυρία Ζήση, σας παρακαλώ! 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Και αν μεν τα βάλαμε εμείς, εσείς γιατί τα διατηρείτε; Στους δρόμους διεθνώς, στους National Roads, μπαίνουν διόδια για συντήρηση. Δεν μπαίνουν, όμως, διόδια στους κατσικόδρομους, ούτε στις πλωτές δεξαμενές της Διώρυγας της Κορίνθου, η οποία έχει κλείσει εκατό χρόνια. 

Και υπάρχει επίσης άλλο ένα ερώτημα το οποίο το έθεσα και προχθές, αλλά απάντηση δεν πήρα. Τι γίνεται με το νόμο του 1979-1980 για την παλαιά Διώρυγα της Κορίνθου; Ακόμη να γίνει εκκαθάριση; Πέντε χωράφια ήταν να πουλήσουν όλα κι όλα. 

'Ερχομαι στο θέμα της ρύθμισης χρεών επιχειρήσεων γούνας. Δεν συμβιβαζόμαστε με τα ημίμετρα. Αφορά μια τάξη ανθρώπων οι οποίοι έχουν μόνη απασχόληση αυτήν την υπόθεση, τη γούνα, δεν ζητάνε -όπως έχει συνηθίσει η Κυβέρνηση να κάνει- να καταργηθούν τα χρέη τους. Ρύθμιση ζητάνε. Το παρελθόν έχει δείξει -όταν έγιναν ρυθμίσεις- ότι εκείνοι οι άνθρωποι πλήρωσαν. Η περιοχή θα μαραθεί και για λόγους εθνικούς θα πρέπει να δώσουμε το δικαίωμα σε όλους. Δεν χάθηκε ο κόσμος η ρύθμιση να γίνει μέχρι πενήντα εκατομμύρια (50.000.000) δραχμές. Αυτήν την επιμονή σας για τα τριάντα εκατομμύρια (30.000.000) δραχμές δεν την καταλαβαίνω. 

Τελειώνοντας, το μόνο που έχω να πω είναι το εξής: Πάντοτε στα νομοσχέδια που φέρνετε, κυρία Υφυπουργέ, παρατηρούμε ένα μπαράζ τροπολογιών -ή μέσα στο κείμενο- των προηγούμενων νόμων. Αυτό για άλλη μια φορά -και το έχω πει και άλλες φορές- δείχνει αδυναμία σωστής νομοθεσίας. 'Ολα τα νομοσχέδια κατά κανόνα, έρχονται στο πόδι και από νομοτεχνικής πλευράς και από πλευράς ουσίας. Για άλλη μια φορά, για το διάστημα που σας μένει, παρακαλώ να γίνεται καλύτερη επεξεργασία των νομοσχεδίων. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, τρεις παρατηρήσεις θέλω να κάνω στα άρθρα τα οποία συζητούμε, διότι ο τρόπος που έχει καθιερώσει πλέον το Προεδρείο για συζήτηση επί των νομοσχεδίων, δεν επιτρέπει την ενδελεχή μελέτη των άρθρων και την ανάλογη παρέμβαση που θέλουν να κάνουν οι Βουλευτές. Μια πλειάδα άρθρων συζητείται σε πέντε λεπτά και δικαιολογημένα χτυπάει το κουδούνι, αφού έτσι αποφασίστηκε. Τρεις παρατηρήσεις θέλω να κάνω λοιπόν. 

Πρώτη παρατήρηση: Αρχίζω από το τέλος, κυρία Υπουργέ. Το θέμα των γουνοποιών. Δυο υποπαρατηρήσεις. Πρώτη: Αφήνεται ξεκάθαρα στην ευχέρεια των ανθρώπων των δικών σας το πόσες δόσεις θα καθοριστούν. Πείτε στο νόμο ότι θα είναι τόσες δόσεις. Πέντε, δέκα, δεκαπέντε, είκοσι. Πόσες; 'Οχι στην ευχέρεια οποιουδήποτε άλλου, γιατί από εκεί και πέρα αρχίζει η συναλλαγή. 

Δεύτερη παρατήρηση: Δεν ικανοποιούμεθα με το πλαφόν το οποίο ο κύριος Υπουργός το ανέβασε από δεκαπέντε εκατομμύρια (15.000.000) δραχμές σε τριάντα εκατομμύρια (30.000.000) δραχμές γιατί εδώ, κυρία Υπουργέ, δεν πρόκειται περί διαγραφής χρεών, αλλά πρόκειται περί ρυθμίσεως χρεών. Και είστε εσείς εκείνοι οι οποίοι χαρίσατε δισεκατομμύρια δραχμές σε κλέφτες, λωποδύτες και απατεώνες. Και το λέω με επίγνωση των λέξεων. Γιατί όταν λέτε "διαγράφω πεντακόσια πενήντα πέντε εκατομμύρια (555.000.000) διότι ο επενδυτής δεν γνώριζε το μάνατζμεντ", κατά ποίαν έννοια δεν θα μπορούν να εμφανιστούν οι πάντες σε αυτήν τη χώρα και να πουν "δεν πήγαμε καλά, γιατί δεν ξέραμε τη δουλειά"; Και όμως το κάνατε. 

Δεν πρόκειται, λοιπόν, περί διαγραφής χρεών, αλλά πρόκειται περί ρυθμίσεως χρεών. Γι' αυτό δεν μας ικανοποιεί το ότι πήγατε τα δεκαπέντε εκατομμύρια (15.000.000) δραχμές σε τριάντα εκατομμύρια (30.000.000) δραχμές και επιμένουμε στην πρόταση την οποία έκανε η Νέα Δημοκρατία -και πιστεύω και άλλες πτέρυγες της Βουλής- να πάει στα πενήντα εκατομμύρια (50.000.000) δραχμές για όλους. 

Τρίτη παρατήρηση, στο θέμα της διώρυγας. Επί είκοσι χρόνια γίνεται εκκαθάριση και εκκαθάριση δεν βλέπουμε. Ξέρουμε, όμως, ότι δισεκατομμύρια δραχμές διατίθενται για τους λεγομένους εκκαθαριστές. Πρέπει να μας δώσετε δυο εξηγήσεις. Πρώτη εξήγηση, τι γίνεται με την εκκαθάριση και δεύτερον, εάν δεν βάλετε διάταξη που να προστατεύει τους εργαζομένους, δεν μπορούμε να ψηφίσουμε αυτήν τη διάταξη. 

Και μια τέταρτη παρατήρηση: Κύριοι συνάδελφοι, ελέχθησαν πάρα πολλά από τη δική μας, ιδιαίτερα, πλευρά, αλλά και από άλλες πλευρές, ολιγότερα, για τον τρόπο με τον οποίο νομοθετείτε. Κάνατε -είπα από το Βήμα χθες- κόσκινο τον ν. 2414/96. Δικός σας νόμος είναι. Και μάλιστα εδώ ηχούν ακόμη οι λόγοι των ανθρώπων που εισήγαγαν αυτό το νομοσχέδιο, ότι πρόκειται περί ενός θεσμικού νόμου που θα γράψει ιστορία. Δεν πρόλαβε να γράψει ούτε τη νηπιακή του ιστορία και τον κάνατε κόσκινο. 

Εμένα, όμως, κυρία Υπουργέ, δεν με αφορά τόσο αυτό, όσο με αφορούν οι παρενέργειες αυτών των διατάξεων. Και ακούστηκε από πολλές πλευρές και με ιδιαίτερη έμφαση από τον Αρχηγό του ΔΗ.Κ.ΚΙ. κ. Τσοβόλα. Και θα συμφωνήσω απολύτως σε όλους αυτούς τους φόβους τους οποίους εξέφρασε. 

Θέλω να σας πω όμως, επειδή ο κύριος εισηγητής της Πλειοψηφίας, ο αγαπητός συνάδελφος εκ Καλαμάτας αναφέρθηκε και επειδή ήμουν από τους ομιλητές που ιδιαίτερα έθεσε το θέμα προχειρότητας με την οποία νομοθετεί η Κυβέρνηση, το εξής: Κύριε συνάδελφε, η αξία ενός νόμου φαίνεται από τη διάρκειά του. 'Εχουμε νόμους πριν πενήντα χρόνια και ισχύουν ακόμη. 'Εχουμε το νόμο περί ανωνύμων εταιρειών που είναι του 1920 και δεν επιχειρούμε την τροποποίησή του, γιατί ήταν σοφός νόμος. 

Οι νόμοι, λοιπόν, που έχουν διάρκεια έχουν αξία. Δεν έχουν οι νόμοι εκείνοι οι οποίοι τροποποιούνται μέσα σε λίγους μήνες. Και αναφέρθηκα χθες σε έντεκα νόμους που τροποποιήσαμε την περασμένη εβδομάδα και που ήταν διάρκειας δέκα μηνών, δύο ετών, τεσσάρων ετών, πέντε ετών. 

Ε, λοιπόν, ο τρόπος με τον οποίο νομοθετεί η Κυβέρνηση αποδεικνύει για μια ακόμη φορά την προχειρότητά της, την οποία και καταγγέλλω. 

Γι' αυτό, λοιπόν, κύριε συνάδελφε, μην ξενίζεσθε από την κριτική που κάνουμε για την προχειρότητα με την οποία νομοθετεί η Κυβέρνηση. Είναι αποδεδειγμένη και σε καθε νομοσχέδιο φαίνεται καθαρά ότι η Κυβέρνηση δεν άκουσε σωστές απόψεις της Αντιπολιτεύσεως. 

Δηλαδή, χρειάζεσθε κάποιους μήνες, χρειάζεσθε κάποια χρόνια, για να αντιληφθείτε αυτά τα σωστά, τα οποία σας προτείνουμε; Αν αυτός είναι ο λόγος για τον οποίο δεν δέχεσθε τις προτάσεις μας, τότε λυπούμαι ειλικρινά, γιατί εμείς σας εξηγούμε με απλά λόγια τις σκέψεις μας και τις προτάσεις μας, όταν σας λέμε ότι είναι λάθος αυτό που κάνετε και δεχθείτε τις σωστές μας απόψεις όταν τις λέμε από αυτήν τη θέση. 

Δεν θα ψηφίσω, λοιπόν, την ενότητα αυτών των άρθρων για τους λόγους τους οποίους εξήγησα, εάν κατά την ομιλία της η κυρία Υπουργός δεν αλλάξει κάποια πράγματα από αυτά τα οποία επισημάναμε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πετσάλνικος έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ: Ευχαριστώ, κύριε Πρόεδρε. 

Πρώτα απ'όλα, θα ήθελα να υπογραμμίσω την ιδιαίτερα θετική απόφαση του Υπουργείου Εθνικής Οικονομίας για τη ρύθμιση με την παραπομπή στο δημόσιο ταμείο, στις ΔΟΥ, των δανειακών οφειλών των γουνοποιών στο ποσό των τριάντα εκατομμυρίων (30.000.000) δραχμών. Βέβαια, οι φορείς έχουν προτείνει το ποσό αυτό να έφθανε στα πενήντα εκατομμύρια (50.000.000) δραχμές. Αντιλαμβάνομαι ότι το Υπουργείο Εθνικής Οικονομίας έχει κάνει τους δικους τους υπολογισμούς. 

Από πλευράς του αριθμού που καλύπτει αυτή η ρύθμιση, θα πρέπει να πούμε ότι πρέπει να φθάνει στο 96% του συνόλου των οφειλετών. Γιατί οι επιχειρηματίες όλο και κάποιο δάνειο μέχρι τριάντα εκατομμύρια (30.000.000) δραχμές θα έχουν, ακόμη και εκείνοι του 4% που φαινομενικά δεν καλύπτεται. 

Είναι πραγματικά μια πολύ θετική απόφαση, λόγω των ιδιαιτέρων συνθηκών στις οποίες βρίσκεται ο κλάδος αυτήν τη στιγμή. Δεν θα εζητείτο ρύθμιση αυτής της μορφής, που έχει σαφώς σημαντική επιβάρυνση για το δημόσιο, εάν η βιοτεχνία της γούνας δεν ευρίσκετο σε κατάσταση εκτάκτου ανάγκης. 

Και η κατάσταση αυτή έχει δημιουργηθεί δυστυχώς λόγω της αιφνίδιας οικονομικής κρίσης στην αγορά της Ρωσίας πέρσι τον Αύγουστο. Η βιοτεχνία της γούνας τόσο στην Καστοριά όσο και στη Σιάτιστα, σε ό,τι αφορά τις εξαγωγές της, είχε προσανατολιστεί τα τελευταία χρόνια κατά κύριο λόγο στις αγορές των ανατολικών χωρών και ιδιαίτερα στην αγορά της Ρωσίας. 

Τα προηγούμενα έτη ήταν θετικά θα έλεγα, για τον κλάδο, με καλύτερο απ' όλα το έτος 1997. Επομένως, όλοι οι παραγωγοί ανέμεναν ότι η επόμενη χρονιά θα ήταν ακόμη καλύτερη. 'Ετσι, έγιναν περισσότερες αγορές πρώτης ύλης και παραγωγή περισσότερων ετοίμων ειδών από γούνες. 

Αλλά δυστυχώς μετά ήρθε αυτή η αιφνίδια κρίση στη Ρωσία. Αυτό είχε ως αποτέλεσμα να υπάρχει πλήρης ακινησία σε έναν κλάδο που απασχολεί περισσότερα από έξι χιλιάδες άτομα στην Καστοριά και άλλα δυο ή τρεις χιλιάδες άτομα στη Σιάτιστα. Αφορά δηλαδή δύο ολόκληρους νομούς, θα λέγαμε. 

Είναι θέμα του κατ' εξοχήν παραγωγικού κλάδου σε μια ολόκληρη περιοχή, όπως η περιοχή της Δυτικής Μακεδονίας και μάλιστα ενός κλάδου κατ' εξοχήν συναλλαγματοφόρου και εξαγωγικά προσανατολισμένου. 

Αυτή η δύσκολη κατάσταση είναι εκείνη που αναγκάζει και τους βιοτέχνες, αλλά και εμάς να επιμείνουμε προς το Υπουργείο Εθνικής Οικονομίας, ώστε να υπάρξει αυτή η νομοθετική ρύθμιση των οφειλών των γουνοποιών. 

Και πράγματι θεωρώ θετική, κατ' αρχήν, την κίνηση που έγινε από την πλευρά του Υπουργού Εθνικής Οικονομίας χθες, για διπλασιασμό του αρχικά προβλεφθέντος ποσού των δεκαπέντε εκατομμυρίων (15.000.000) δραχμών, δηλαδή, το να φθάσει το ποσό των ρυθμιζομένων μέχρι τα τριάντα εκατομμύρια (30.000.000) δραχμές. 

Θα ήθελα, όμως, να κάνω δύο παρατηρήσεις, κυρία Υπουργέ. Βέβαια, υπερασπίζεστε το νομοσχέδιο, αλλά ξέρω ότι δεν έχετε ασχοληθεί με αυτές τις λεπτομέρειες. Φαντάζομαι όμως ότι μέχρι να ολοκληρωθεί η συζήτηση, θα έχετε τη δυνατότητα να συνεννοηθείτε και με τους συναδέλφους σας και κυρίως τους υπηρεσιακούς παράγοντες, αλλά και με το Γενικό Γραμματέα του Υπουργείου Εθνικής Οικονομίας που ξέρει πολύ καλά τις λεπτομέρειες των διατάξεων αυτών. 

Πρώτον, στην πρώτη παράγραφο η διατύπωση λέει ότι: "Οφειλές από δάνεια... κ.λπ. οι οποίες έχουν καταστεί ληξιπρόθεσμες στις τράπεζες μέχρι 30-6-1999 και έχουν βεβαιωθεί." Η φράση "και έχουν βεβαιωθεί" θα πρέπει να φύγει. Γιατί θα πρέπει να έχουμε υπόψη μας και αυτές που θα βεβαιωθούν. Μπορεί να είναι μεν ληξιπρόθεσμες, στο διάστημα αυτό μέχρι τις 30-6-1999, αλλά κανένας δεν ξέρει πότε ακριβώς θα βεβαιωθούν. Μπορεί να βεβαιωθούν μετά από δύο ή μετά από τρεις ή μετά από τέσσερις μήνες. 

'Αρα, λοιπόν, θα πρέπει να υπάρξει αλλαγή της διατύπωσης αυτής, για να καλύπτονται και οι περιπτώσεις αυτές που θα βεβαιωθούν ληξιπρόθεσμες, μέχρι τις 30 Ιουνίου, οφειλές. 

Η δεύτερη παρατήρησή μου λίγες σειρές πιο κάτω αφορά τη διατύπωση μετά το "τριάντα εκατομμυρίων (30.000.000) δραχμών κατά επιχείρηση" και καταβάλλονται λέει η διάταξη "σε είκοσι κατά ανώτατο όριο ίσες εξαμηνιαίες δόσεις". Δεν έχουμε κανένα λόγο να βάλουμε το "κατά ανώτατο όριο". Να είναι σαφές: σε είκοσι εξαμηνιαίες δόσεις. Γιατί τότε δεν θα υπάρξει η παραμικρή υποψία ότι μπορεί μία ΔΟΥ να κάνει διαπραγμάτευση κατά το δοκούν ή ο χειριστής του θέματος της ΔΟΥ να αποφασίζει για τη μία επιχείρηση να είναι πέντε δόσεις, για την άλλη επιχείρηση να είναι δέκα δόσεις. 

Εάν, λοιπόν, αφαιρεθεί το "κατά ανώτατο όριο" και μείνει το "σε είκοσι εξαμηνιαίες δόσεις", δεν υπάρχει καμία περίπτωση τέτοιων αμφισβητήσεων. 

Θα ήθελα να κάνω μία τελευταία παρατήρηση, κυρία Υπουργέ. Θα πρέπει να γίνει διευκρίνιση από το Υπουργείο Εθνικής Οικονομίας. Αυτό μπορεί να γίνει βέβαια με εγκύκλιο. 'Ισως χρειάζεται, ίσως δεν χρειάζεται, αυτό δεν το ξέρω εγώ. 'Ισως οι συνεργάτες σας να το ξέρουν καλύτερα εάν χρειάζεται σε αυτό το άρθρο να προστεθεί μία εξουσιοδοτική διάταξη που θα λέει ότι με υπουργική απόφαση ρυθμίζονται τα των λεπτομερειών κ.λπ. Και το λέω αυτό γιατί με όσα ισχύουν μέχρι σήμερα η κατάπτωση στο δημόσιο ταμείο γίνεται αφού εξαντληθούν από πλευράς τραπεζών οι διαδικασίες αναγκαστικής είσπραξης. Δηλαδή αφού προβούν στις διαδικασίες αναγκαστικής είσπραξης μετά μεταβιβάζεται στο δημόσιο ταμείο η υποχρέωση για την οποία έχει δοθεί η εγγύηση του δημοσίου. Εάν όμως αυτό ισχύσει, θα σημάνει στην πράξη ότι θα έχουμε εκπλειστηριασμούς εκατοντάδων περιπτώσεων τώρα, το διαμέρισμα του βιοτέχνη, του οικοτέχνη. Η τράπεζα θα προσπαθεί να εισπράξει την οφειλή προς αυτή μέσω του εκπλειστηριασμού και μετά, εάν αυτό δεν καταστεί δυνατό, τότε θα το πηγαίνει στο δημόσιο ταμείο. Γι' αυτό, λοιπόν, πρέπει να υπάρξει ρητή διευκρίνιση ότι δεν θα προηγηθεί αυτή η διαδικασία, ότι πράγματι οι οφειλές μέχρι τριάντα εκατομμύρια (30.000.000) δραχμές θα πηγαίνουν στο δημόσιο ταμείο και θα αρχίσει εκεί την αποπληρωμή ο οφειλέτης με είκοσι εξαμηνιαίες δόσεις. 

Προσέξτε ιδιαίτερα αυτήν την παρατήρηση που σας κάνω. Διαφορετικά ενώ έχει καταβληθεί τόση προσπάθεια από το Υπουργείο Εθνικής Οικονομίας και ενώ θα θεωρηθεί πράγματι μία πάρα πολύ θετική ρύθμιση για τον κλάδο, εάν δεν προσεχθεί αυτό που λέω τώρα στο τέλος, μπορεί να έχουμε στην πράξη τα φαινόμενα εκείνα που θα καθιστούν στην ουσία ανενεργό τη διάταξη αυτή και δεν θα αποφεύγεται αυτό το οποίο θέλουμε να αποφύγουμε, τη δημιουργία ενός τεραστίου -όχι οικονομικού μόνο- κοινωνικού προβλήματος για πολλές εκατοντάδες οικοτέχνες, μικροβιοτέχνες στην περιοχή της Καστοριάς, αλλά και της Σιάτιστας. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σημαιοφορίδης έχει το λόγο. 

ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Ευχαριστώ, κύριε Πρόεδρε, που μου δίνετε το λόγο, γιατί ήμουν σε επιτροπή και έλειπα από την αρχή. 

Κυρία Υφυπουργέ, θα αναφερθώ μόνο στο άρθρο 29. Οι διατάξεις του αφορούν ολόκληρη περιοχή, όχι μόνο τον κλάδο των γουνοποιών, αλλά συνολικά τον κόσμο της Δυτικής Μακεδονίας. Η ρύθμιση έχει καίρια σημασία και θα λειτουργήσει καθοριστικά: 'Η θα συνεχίσει την κατιούσα και την αφαίμαξη μία ολόκληρη περιοχή ή θα αποτελέσει μία νέα αφετηρία για να ανακουφιστεί ο κόσμος και να προσβλέψει με αισιοδοξία για τα από δω και πέρα. 

Συμμερίζομαι τις εκτιμήσεις των συναδέλφων, άλλωστε σχεδόν σύνολη η Βουλή συντάσσεται υπέρ της ρυθμίσεως αυτής των χρεών των γουναράδων. 'Ενα βήμα ήδη χθες το έκανε ο κύριος Υπουργός, ανεβάζοντας την οροφή από δεκαπέντε εκατομμύρια (15.000.000) σε τριάντα εκατομμύρια (30.000.000). Αλλά φοβούμαι ότι η Κυβέρνηση δεν ικανοποιεί το συνολικό αυτό αίτημα των φορέων και του κόσμου της περιοχής στα πενήντα εκατομμύρια (50.000.000), μάλλον από μικροψυχία, γιατί είναι ελάχιστοι εκείνοι που απομένουν και ανήκουν στην κατηγορία των τριάντα έως πενήντα εκατομμυρίων (30.000.000 - 50.000.000) δραχμών. Ακούστηκε ένα νούμερο ότι καλύπτεται με αυτό τον τρόπο το 97%. Το 3% είναι εκείνο που δημιουργεί το πρόβλημα; Αυτό αναδεικνύει τη μικροψυχία επιτρέψτε μου, της Κυβερνήσεως. 

Ας ολοκληρώσει η Κυβέρνηση και ας δώσει ικανοποίηση στο συνολικό αίτημα των πενήντα εκατομμυρίων. 

Κυρία Υφυπουργέ, για μένα, εδώ παραβιάζεται μια βασική, στοιχειώδης συνταγματική επιταγή. Εάν παραμείνει το όριο των τριάντα εκατομμυρίων, ευνοείτε τον οφειλέτη μέχρι τριάντα εκατομμύρια και αν οφείλει τριάντα εκατομμύρια και μια δραχμή "είναι εκτός νυμφώνος". Το δίκαιο επιβάλλει, αυτή η ευνοϊκή μεταχείριση για τη ρύθμιση που γίνεται, να συμπεριλάβει το σύνολο των γουναράδων, ανεξαρτήτως του ύψους των οφειλών τους μέχρι των τριάντα εκατομμυρίων ή των πενήντα εκατομμυρίων, όπως ζητάμε όλοι να γίνει. Αυτό υπαγορεύει η ισοδικία, η ισοτιμία και η ίση μεταχείριση που είναι βασική θεμελιακή, συνταγματική αρχή. 

Εάν κάποιος οφείλει τριάντα εκατομμύρια και μία δραχμή "είναι εκτός νυμφώνος", ενώ μέχρι τα τριάντα εκατομμύρια είναι ευνοημένος. Αυτό για μένα αποτελεί νομοθετικό παραλογισμό. Το δίκαιο και η ισοδικία υπαγορεύει, το σύνολο των γουναράδων που οφείλουν μέχρι το ύψος των τριάντα εκατομμυρίων των χρεών τους να υπαχθούν σ' αυτήν την ευνοϊκή ρύθμιση. Το από κει και πέρα, είναι προσωπική υπόθεση του καθενός. Γίνεται μία παραβίαση στοιχειώδους αρχής δικαίου. Θα παρακαλούσα τους συνεργάτες σας και ιδιαίτερα τον κ. Παπαϊωάννου που όντως είναι ο επαΐων του θέματος, να το προσέξουν ιδιαίτερα. 

Ακόμα θα ήθελα να υπερθεματίσω σ' αυτό που επεσήμανε ο συνάδελφος κ. Πετσάλνικος. Εάν περιμένει η πολιτεία να εξαντλήσουν οι τράπεζες όλο το δικαίωμα με πλειστηριασμούς κ.λπ., θα γίνει σεισμός στην περιοχή. Θα πρέπει πάραυτα να σταματήσουν οι διαδικασίες με όποιον τρόπο είτε με εγκύκλιο είτε με ρητή διάταξη εδώ, για να μην γίνει αναστάτωση, στην κυριολεξία, που θα προκαλέσει σεισμική αναταραχή. Αυτές τις δύο παρατηρήσεις ήθελα να κάνω, κύριοι Υπουργοί, και ειδικά να συμπεριληφθούν οι πάντες μέχρι του ύψους των πενήντα εκατομμυρίων. 

Ευχαριστώ πολύ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Λωτίδης έχει το λόγο. Είσαστε ο τελευταίος εκ των ομιλητών. 

ΛΑΖΑΡΟΣ ΛΩΤΙΔΗΣ: Είμαι ο τελευταίος και ο τυχερός, κύριε Πρόεδρε, γιατί ήλθε και ο καθ' ύλην αρμόδιος Υφυπουργός -όχι ότι η κυρία Υφυπουργός δεν ήταν αρμόδια- ο οποίος χειρίστηκε κάποια θέματα και έχει τη δυνατότητα να απαντήσει και να κάνει κάποιες τροποποιήσεις, αν κρίνει ότι είναι απαραίτητες. 

Αναφέρομαι στο άρθρο 29 και είναι κατανοητό για ποιο λόγο. Είναι γνωστό σε όλους -φαίνεται από τις τοποθετήσεις όλων των πλευρών στην Αίθουσα- ότι υπάρχει μια γενικότερη ευαισθητοποίηση που δεν έχει να κάνει με την άγραν εκλογικής πελατείας, αλλά με το ότι όλοι συνειδητοποιούν πως το πρόβλημα είναι τεράστιο και χρήζει άμεσης αντιμετώπισης. 

Είναι ένα πρόβλημα που δεν αφορά μόνο τον κλάδο της γουνοποιίας και κακώς ίσως λέγεται. 'Εχει αφετηρία τον κλάδο της γουνοποιϊας και όπως εξήγησαν οι συνάδελφοι που μίλησαν προηγουμένως έχει να κάνει με τον εξαγωγικό προσανατολισμό προς τη Ρωσία και τις ανατολικές μόνο χώρες και με την τεράστια οικονομική κρίση που υπάρχει σ' αυτές τις χώρες, η οποία μεταφέρεται τώρα στο εσωτερικό της χώρας. Είναι δηλαδή ένας κλάδος κατ' εξοχήν συναλλαγματοφόρος. 

'Εχει επιπτώσεις και συνέπειες σε όλο το οικονομικό σύστημα, στην κοινωνία όλου του Νομού Καστοριάς και μέρους του Νομού Κοζάνης, στην περιοχή της Σιάτιστας της επαρχίας Βοϊου. 

Και έχει επίπτωση σε όλη την οικονομία, γιατί υπάρχουν και άλλες παράλληλες δραστηριότητες οι οποίες είναι συμπληρωματικές του κλάδου της γουνοποιίας. Η κύρια πηγή από την οποία αντλούνται εισοδήματα και κινείται συνολικά και τροφοδοτείται η οικονομία της περιοχής είναι η γούνα. 

'Ετσι, αγαπητοί συνάδελφοι, η Κυβέρνηση ενέσκυψε με ευαισθησία στο πρόβλημα, έφερε τη συγκεκριμένη ρύθμιση, η οποία ανακουφίζει και δίνει κάποιες λύσεις, προοπτικές και δυνατότητες, ώστε να υπάρξει σε συνεργασία με την Κυβέρνηση και τους φορείς ένα συνολικό σχέδιο μακρόπνοο και μακροχρόνιο για να αντιμετωπιστεί η κατάσταση. 

Ξέρετε πολλές φορές ότι το timing, ο χρόνος που παρεμβαίνεις και κάνεις κάποιες ρυθμίσεις είναι πολύ πιο κρίσιμος απ' αυτήν καθ' εαυτή τη ρύθμιση. Γιατί πολλές φορές υποχρεούσαι να έρθεις μετά από αρκετά χρόνια, να παρέμβεις όταν το πρόβλημα έχει πάρει εκρηκτικές και ανεξέλεγκτες διαστάσεις, να πάρεις μέτρα με μεγαλύτερο κόστος και αμφίβολα αποτελέσματα. 

Είναι βέβαια θετικό το γεγονός ότι η Κυβέρνηση το αναγνώρισε και προχώρησε από τα δεκαπέντε στα τριάντα εκατομμύρια, όπου, όπως είπε και ο κ. Σημαιοφορίδης και ο κ. Πετσάλνικος, καλύπτει ένα πολύ μεγάλο μέρος. Και δεν επιμένω σ' αυτό για να ικανοποιήσω τους γουνεμπόρους, τους συνδέσμους της περιοχής, αλλά γιατί δεν υπάρχει ιδιαίτερη επιβάρυνση για το δημόσιο. Νομίζω ότι η Κυβέρνηση δείχνοντας τη γαλαντομία της και το αίσθημα ευθύνης που την διακρίνει απέναντι στα μεγάλα προβλήματα, προχώρησε σ' αυτήν τη ρύθμιση. Και πιστεύω ότι μπορεί να αυξήσει το ποσό αυτό στα πενήντα εκατομμύρια (50.000.000). 

Αγαπητοί συνάδελφοι, από εκεί και πέρα υπάρχουν κάποια πράγματα που πρέπει να γίνουν. Βεβαίως έχουν θιγεί και από τους προηγούμενους. Να προσθέσω και εγώ τη φωνή μου. 'Ισως βοηθήσει. Να φύγει λοιπόν η αναφορά, όπως είπε και ο κ. Πετσάλνικος, η φράση έχουν βεβαιωθεί τα χρέη μέχρι 30/6 και να μείνει στο ότι έχουν καταστεί ληξιπρόθεσμα για τους γνωστούς λόγους. Δεν νομίζω ότι με παίρνει και ο χρόνος να εξηγήσω. Να μην είναι κατ'ανώτατο όριο είκοσι δόσεις, αλλά είκοσι δόσεις για να μην υπάρχει η συναλλαγή και η διαπραγμάτευση με τις ΔΟΥ και τις Οικονομικές Εφορίες. 

'Οταν τα δάνεια καθίστανται ληξιπρόθεσμα, αυτό που είπαν και οι προηγούμενοι, να μην κινείται από τις τράπεζες η αναγκαστική διαδικασία, η εκτέλεση και στη συνέχεια να στέλνεται ο φάκελος στο δημόσιο ταμείο για το υπόλοιπο. Αλλά όταν καθίστανται ληξιπρόθεσμα, να στέλνονται στο δημόσιο ταμείο και να καλούνται εκεί για να αρχίσει να εφαρμόζεται η συγκεκριμένη διάταξη. 

Κάτι τελευταίο, αγαπητοί συνάδελφοι και κύριε Υφυπουργέ, επί των Οικονομικών και αρμόδιε. Θα διαβάσω τη διάταξη του άρθρου 29 στις δύο πρώτες σειρές "οφειλές από δάνεια με την εγγύηση του ελληνικού δημοσίου σε βιοτεχνικές επιχειρήσεις γουνοποιίας." Ξέροντας πέντε κολλυβογράμματα νομικά, έχοντας τελειώσει το νομικό τμήμα του Αριστοτελείου Πανεπιστημίου Θεσσαλονίκης δίνω την εξής εξήγηση. Η γραμματική ερμηνεία, ούτε καν διασταλτική χρειάζεται, είναι πως οφειλές από δάνεια με την εγγύηση του ελληνικού δημοσίου σε βιοτεχνικές επιχειρήσεις συμπεριλαμβάνουν τα πάσης μορφής δάνεια προς τις επιχειρήσεις αυτές, από οποιαδήποτε αιτία για κεφάλαια κίνησης ή εμπορικά δάνεια. Και μέσα σε αυτά λογικά συμπεριλαμβάνονται -π.χ. στη Σιάτιστα λόγω του σεισμού του '95- σεισμοδάνεια όχι για κατοικίες, όχι για επέκταση της επιχείρησης, αλλά για κεφάλαια κίνησης. 

Προς αποφυγή οποιασδήποτε ερμηνείας ή παρερμηνείας ή για να μην εμπλακούμε σε εγκυκλίους, καλό είναι, αν δεν θέλει ο Υφυπουργός να το συμπεριλάβει, ώστε να γίνει ρητή αναφορά στα σεισμοδάνεια ή σε κεφάλαια κίνησης στις βιοτεχνικές επιχειρήσεις γούνας, να κάνει μία δήλωση ότι ισχύει και γι' αυτές. Αυτό για να μην εμπλακούμε περισσότερο. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο. 

ΡΟΔΟΥΛΑ ΖΗΣΗ (Υφυπουργός Εθνικής Οικονομίας): Κύριοι συνάδελφοι, βεβαίως δεν ήταν της αρμοδιότητάς μου, αλλά άκουσα όλα τα ζητήματα που έθεσαν οι συνάδελφοι και κάπως λειτούργησα και λίγο ως αλεξικέραυνο κάποιων επιθέσεων που φάνηκαν εδώ από συναδέλφους της Αντιπολίτευσης προς την Κυβέρνηση. 

Οφείλω να πω ότι αν εσείς θεωρείτε ότι είναι προεκλογική περίοδος αυτή και σηκώσατε τους τόνους της αντιπαράθεσης, η Κυβέρνηση βρίσκεται συνεχώς σε μία προσπάθεια πραγματικά εκσυγχρονισμού ολόκληρης της ελληνικής κοινωνίας και του δημόσιου τομέα. 

Βεβαίως, ο εκσυγχρονισμός δεν είναι μία διαδικασία που σταματά, που είναι στατική, άρα δέχεται και βελτιώσεις και προσθήκες και τροποποιήσεις, πάντα μέσα από έναν κοινωνικό διάλογο με ευαισθησία σε όλα τα προβλήματα των παραγωγικών ή κοινωνικών ομάδων. 

Νομίζω ότι αυτός ο διάλογος έχει γίνει και ίσως σε αυτό το σημείο να δίνεται και απάντηση στον Πρόεδρο του ΔΗ.Κ.ΚΙ., γιατί απουσιάζουν εργαζόμενοι, οι εκπρόσωποι των συνδικαλιστικών οργανώσεων. 

'Ολα αυτά που έχουν ειπωθεί εδώ, έχουν περάσει από μία επεξεργασία που λαμβάνει όλα τα πράγματα υπόψη. 

Ειπώθηκε -ο κ. Βεζδρεβάνης νομίζω το είπε- ότι η αξία ενός νόμου φαίνεται από τη διάρκειά του. Η σταθερή αξία, όμως, μιας πολιτικής φιλοσοφίας, μιας κυβέρνησης και μιας κοινωνίας φαίνεται από τη δυναμική της κάθε φορά να βελτιώνει, να δυναμώνει τις προτάσεις και τις πολιτικές της για το συμφέρον της χώρας και του ελληνικού λαού. 

Με αυτά ήθελα να βάλω κάποια ζητήματα πολιτικής που σήμερα φάνηκαν εδώ έντονα και έδειξαν και αυτό το κλίμα που ο κ. Κωστόπουλος χαρακτήρισε προεκλογικό. 

Σε ό,τι αφορά τις όποιες λεπτομέρειες και τα όποια ζητήματα τέθηκαν εδώ, ενημέρωσα τον κύριο Υπουργό και θα δοθούν οι συγκεκριμένες απαντήσεις. Νομίζω ότι ο κ. Πετσάλνικος έβαλε τρία ζητήματα τα οποία γίνονται δεκτά. 

Στο θέμα δε της ρύθμισης της γούνας, θέλω να πω, κύριε Σημαιοφορίδη, ότι αυτή είναι μία πολύ θετική εξέλιξη σε ό,τι αφορά τα χρέη και τις ρυθμίσεις. Υπάρχουν ακόμα πάρα πολλά ζητήματα που πρέπει να γίνουν για τις εξαγωγές, για τις δασμολογικές ελαφρύνσεις, αν θέλετε για όλες εκείνες τις ασφαλιστικές δικλείδες που πρέπει να έχουμε, ώστε να πετύχουμε πραγματικά το μέγιστο αποτέλεσμα σ' αυτόν τον τομέα. Σε ό,τι αφορά τις αδιαφάνειες που ακούστηκαν εδώ, οφείλω να πω ότι πολλές φορές, κύριε Κωστόπουλε, έρχονται ρυθμίσεις και διατάξεις ακριβώς γιατί υπήρξαν αδιαφάνειες ή -αν θέλετε- κακή διαχείριση κάποιων θεσμών και κάποιων οικονομικών. Μην κάνετε τον προφήτη κακών, όταν αυτές οι διατάξεις που έρχονται προσπαθούν να βελτιώσουν και όχι να δημιουργήσουν πρόβλημα. 

Είμαστε όλοι, όμως, σε μία κατεύθυνση, μέσα και από τη συζήτηση στη Βουλή, ώστε να γίνουν όλες αυτές οι αναγκαίες διορθώσεις για το καλύτερο αποτέλεσμα και του νόμου και βεβαίως της εφαρμογής του και της υλοποίησής του. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κύριε Χριστοδουλάκη, θα πάρετε το λόγο ή θέλετε να ακούσετε τις δευτερολογίες και να απαντήσετε μετά; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ναι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Χριστοδουλάκη, έχετε το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Πρόεδρε. 

Κατ' αρχήν, συγνώμη που δεν μπορούσα να είμαι εδώ από την αρχή της συνεδρίασης, διότι είχαμε μία σύσκεψη υπό τον Πρωθυπουργό. Ενημερώθηκα όμως για όλα τα θέματα, τα οποία χρήζουν απαντήσεως. 

Κατ' αρχήν, να έρθω σε ένα θέμα το οποίο ετέθη από όλες τις πλευρές, το θέμα της αυξήσεως του ορίου των χρεών τα οποία θα ρυθμίζονται όσον αφορά τις επιχειρήσεις γουνοποιίας. 

'Οπως ανακοίνωσε και χθες ο Υπουργός Εθνικής Οικονομίας, το όριο θα αυξηθεί στα τριάντα εκατομμύρια (30.000.000) δραχμές. 'Οπως είχαμε συμφωνήσει στην επιτροπή, τα χρέη δεν θα είναι πια μέχρι τον Απρίλιο, αλλά θα είναι μέχρι τις 30 Ιουνίου. Μάλιστα αυτό έχει ήδη μπει στο σχέδιο το οποίο σας έχει ήδη διανεμηθεί. 

'Οσον αφορά τον τρόπο με τον οποίο θα γίνονται αυτές οι ρυθμίσεις, θα σας διαβάσω μία διόρθωση, η οποία θα κάνει το σύστημα απολύτως αντικειμενικό και δεν θα είναι στη διακριτική ευχέρεια της ΔΟΥ να προσδιορίσει τα ποσά. 

Αν μου επιτρέπετε, κύριε Πρόεδρε, να έχω ένα λεπτό, για να αναγνώσω τα σημεία αυτά, έτσι ώστε να διορθωθούν αμέσως. 

'Αρθρο 29, παράγραφος 1: Οι λέξεις και ο αριθμός "δεκαπέντε εκατομμυρίων (15.000.000)" αντικαθίστανται από τις λέξεις και τον αριθμό "τριάντα εκατομμυρίων (30.000.000)". 

Διαγράφονται οι λέξεις "κατά ανώτατο όριο" και "που το ποσό της κάθε μίας δεν μπορεί να είναι μικρότερο των εκατό χιλιάδων (100.000) δραχμών". Μετά την ημερομηνία "30-6" διαγράφονται οι λέξεις "και έχουν βεβαιωθεί". Μετά τις λέξεις "ανεξάρτητα από το χρόνο", η λέξη "βεβαίως" αντικαθίσταται από τις λέξεις "βεβαίως ή στους". 

Στο άρθρο 29, παράγραφος 2,στην περίπτωση γ' οι λέξεις "θα βεβαιωθούν" αντικαθίστανται από τη λέξη "βεβαιώνονται". 

Στο άρθρο 29 προστίθεται μία παράγραφος 4 και αυτή είναι η κρίσιμη που σας λέω, ως εξής: "Με απόφαση του Υπουργού Οικονομικών ρυθμίζονται τα σχετικα με την εφαρμογή του παρόντος άρθρου θέματα και κάθε αναγκαία προς τούτο λεπτομέρεια". 

Επίσης, δηλώνω ότι όπως είναι προφανές μετά τη δημοσίευση του νόμου θα αποσταλεί εγκύκλιος από τον Υπουργό Εθνικής Οικονομίας και Οικονομικών προς τις τράπεζες να λάβουν υπόψη τους το νέο καθεστώς, το οποίο επέρχεται με τη ρύθμιση αυτή. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Κατά συνέπεια, πιστεύω ότι με τις προσθήκες αυτές και τις τροποποιήσεις υπάρχει μια πάρα πολύ θετική ανταπόκριση, μια ιδιαίτερα θετική ανταπόκριση στα προβλήματα των επιχειρήσεων γουνοποιίας του Νομού Καστοριάς και πιστεύω ότι εκφράζονται... 

ΛΑΖΑΡΟΣ ΛΩΤΙΔΗΣ: Και του Νομού Κοζάνης, κύριε Υπουργέ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Συγγνώμη, κύριε Λωτίδη. Μου το υπενθύμισε πρώτος ο κ. Πετσάλνικος εκ Καστοριάς. 

ΡΟΔΟΥΛΑ ΖΗΣΗ (Υφυπουργός Εθνικής Οικονομίας): Δυτικής Μακεδονίας γενικώς. 

ΘΕΟΔΩΡΟΣ ΣΚΡΕΚΑΣ: Βάλτε Δυτικής Μακεδονίας, κύριε Υπουργέ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Εντάξει, Δυτικής Μακεδονίας. 

Σημειώνω, όμως, ότι τα μέτρα τα οποία λαμβάνει η Κυβέρνηση συμπληρώνονται και απο τα αυξημένα επενδυτικά κίνητρα, τα οποία δίνονται με άλλο άρθρο του παρόντος νόμου. Αυτό πιστεύω αποτελεί και την καλύτερη ρυθμιση και βρίσκεται απολύτως στο πνεύμα το οποίο διατυπώθηκε με διάφορες αποχρώσεις βέβαια από όλες τις πτέρυγες της Βουλής. 

'Ερχομαι τώρα, κυρίες και κύριοι, σε μια σειρά θεμάτων, τα οποία τέθηκαν στη συζήτηση των άρθρων του νομοσχεδίου. Κατ'αρχήν για το θεμα της διώρυγας. 

Νομίζω ότι στη Διαρκή Επιτροπή, αλλά και χθες ο Υπουργός Εθνικής Οικονομίας δήλωσε και δηλώσαμε, ότι οι ρυθμίσεις οι οποίες γίνονται για τη Διώρυγα της Κορίνθου είναι αναγκαίες έτσι ώστε να μπορέσει να εκσυγχρονιστεί η λειτουργία της Διώρυγας και να μπορέσει να αναζητήσει και κάποιες νέες δραστηριότητες σε μια περίοδο όπου αυτό καθ'εαυτό το οικονομικό της αντικείμενο φθίνει. 

'Οπως είπε χθες ο κ. Παπαντωνίου, η ΑΕΔΙΚ είναι μία από τις αρχαιότερες ΔΕΚΟ. 'Εγινε πριν από εκατόν πέντε, νομίζω, χρόνια και βέβαια όταν έγινε γνώρισε μια πολύ μεγάλη οικονομική δραστηριότητα. Βαθμιαία βέβαια το αντικείμενό της σιγά-σιγά περιοριζόταν διότι η οικονομία του διάπλου περιοριζόταν λόγω της αυξημένες ταχύτητας των νέων πλοίων που ναυπηγούνταν και τα τελευταία χρόνια άρχισε να παρουσιάζει μια σοβαρή συρρίκνωση και εσόδων, αλλά και μία αύξηση δαπανών. 

'Ενας από τους λόγους ήταν ότι το αντικείμενο αυτό καθ' εαυτό του διάπλου, όπως είπα, έχει μειωθεί τα τελευταία χρόνια. Και ο διάπλους σκαφών αλλά και μια σειρά από άλλες ναυτιλιακές εργασίες οι οποίες γίνονταν, έχουν μειωθεί. 

Κατά συνέπεια θα πρέπει η διώρυγα αφ' ενός μεν να αναδιαταχθεί επιχειρησιακά και αφ'ετέρου να αναζητήσει και κάποιες άλλες δραστηριότητες αξιοποίησης μέσω της προσέλκυσης και της μεγαλύτερης ενημέρωσης των ενδιαφερο-μένων για τις υπηρεσίες που προσφέρει, με διεύρυνση των υπηρεσιών που προσφέρει, με ένταξη στον περίγυρο της εταιρείας και μιας σειράς ακόμη δραστηριοτήτων τουριστικής ανάπτυξης κλπ. Ταυτόχρονα όμως η Διώρυγα της Κορίνθου έχει και μία μοναδικότητα, έχει μια ιστορική και φυσική μοναδικότητα, που είναι ο ισθμός της Κορίνθου. Και αυτό είναι και το βασικό περιουσιακό της στοιχείο. 

Θα ήταν νομίζω παράδοξο να προχωρήσουμε σε μία ιδιωτικοποίηση ή μετοχοποίηση κλασικού τύπου, όπου ένας ιδιώτης γίνεται όχι μόνο επενδυτής αλλά και ιδιοκτήτης αυτού του μοναδικού ιστορικού και φυσικού πλούτου που έχει η χώρα από αρχαιοτάτης εποχής μέχρι σήμερα. Γι' αυτόν, το λόγο, λοιπόν, επιλέγουμε μία νέα μορφή ανοίγματος προς την αγορά, η οποία θα γίνει μέσω της εκχωρήσεως δραστηριοτήτων σε ενδιαφερόμενους επενδυτές. Και μακάρι να βρεθούν τέτοιοι επενδυτές, διότι επειδή το οικονομικό ενδιαφέρον της Διώρυγας είναι περιορισμένο, μάλλον περιορισμένο θα είναι και το επενδυτικό ενδιαφέρον το οποίο θα εκδηλωθεί. Αλλά ας ελπίσουμε ότι θα υπάρξει αυτό και θα κινηθούμε για να υπάρξει και γι' αυτό ακριβώς δίνουμε μία πολύ ευέλικτη μορφή εκχωρήσεως συμβολαίων της Διώρυγας, έτσι ώστε να προσελκυστεί ένα ενδιαφέρον είτε εθνικού είτε διεθνούς είτε τοπικού χαρακτήρα και να μπορέσει -αν μου επιτρέπετε την έκφραση- να αυγατίσει τις δραστηριότητες της Διώρυγας και να μπορέσει έτσι να αντιμετωπίσει καλύτερα τα προβλήματα τα οποία έχει σήμερα. 

Είναι προφανέστατο ότι και οι θέσεις εργασίας διασφαλίζονται και οι συνθήκες εργασίας διασφαλίζονται και η πρόθεση της Κυβέρνησης είναι η περαιτέρω ανάπτυξη της Διώρυγας, έτσι ώστε να πάψει να είναι ελλειμματογόνος και να γίνει μια κερδοφόρος επιχείρηση. 

Είναι εσφαλμένη η άποψη η οποία ακούσθηκε αρκετές φορές ότι παρουσιάζει πλεονάσματα. Δεν παρουσιάζει κανένα πλεόνασμα. Παρουσιάζει ελλείμματα, τα οποία όμως συμπληρώνονται από τις αποδόσεις ενός κεφαλαίου του Υπουργείου Οικονομικών, το οποίο για χαριστικούς λόγους έχει διατεθεί προς χρήση και αξιοποίηση στη Διώρυγα της Κορίνθου. Θα πρέπει λοιπόν να δούμε το μέλλον. 

Είχαμε ακούσει στην επιτροπή τους εκπροσώπους, οι οποίοι είπαν ότι λίγο έως πολύ είναι μία οικογενειακή επιχείρηση και μάλιστα αναφέρθηκε χαρακτηριστικά ότι οι εργαζόμενοι εκεί είναι από πάππου προς πάππου. Ε, αυτό είναι ένα από τα προβλήματα που έχει η επιχείρηση, διότι περιορίστηκε πάρα πολύ σε έναν τοπικό χαρακτήρα, σε μία τοπική λειτουργία και δεν διερεύνησε στο παρελθόν νέες επιχειρησιακές και επιχειρηματικές δυνατότητες. Αυτό θα πρέπει να δούμε με μία περιορισμένη αλλά και ευέλικτη ταυτόχρονα συμμετοχή ιδιωτικών κεφαλαίων. 

Το κράτος φροντίζει παράλληλα να εντάξει στο Γ' Κοινοτικό Πλαίσιο Στήριξης το πολύ σοβαρό έργο της στήριξης των πρανών και των επιχωματώσεων που χρειάζεται να γίνουν, έτσι ώστε αφ'ενός μεν να παρέχεται ασφάλεια κατά το διάπλου των σκαφών και αφ'ετέρου δε να διευρυνθεί το άνοιγμα της Διώρυγας, για να μπορεί να δέχεται πλέον τα μεγαλύτερα σκάφη τα οποία ολοένα και περισσότερο αρχίζουν να κατασκευάζονται. Η μη δυνατότητα του ισθμού να υποδεχθεί αυτά τα μεγάλα σκάφη είναι και ένας από τους λόγους που πέφτει η οικονομική δραστηριότητα της Διώρυγας. 

Θέλω να καθησυχάσω, λοιπόν, όσους εξέφρασαν διάφορες επιφυλάξεις είτε όσον αφορά τους εργαζόμενους είτε όσον αφορά κάτι άλλο και να πω ότι η πρόθεση της Κυβέρνησης είναι να δημιουργήσει μια εταιρεία πιο ανεπτυγμένη, πιο σύγχρονη, αναδιαρθρωμένη και κερδοφόρα. 

Αναφέρθηκε από τον Πρόεδρο του ΔΗ.Κ.ΚΙ. το θέμα της αυξήσεως των εκπροσώπων των ιδιωτών επενδυτών στα Διοικητικά Συμβούλια των ΔΕΚΟ και εξεφράσθηκαν οι φόβοι ότι αυτό θα οδηγήσει σε απώλεια της διεύθυνσης και του μάνατζμεντ. 

Πρέπει να είμαστε απόλυτα σαφείς. Κατ'αρχήν, το μάνατζμεντ θα το επιλέγει αυτός ο οποίος είναι μέτοχος της πλειοψηφίας. Και είναι προφανές ότι στις ΔΕΚΟ στρατηγικού χαρακτήρα την πλειοψηφία του 51% την έχει το ελληνικό δημόσιο. Δεν υπάρχει πουθενά προηγούμενο η πλειοψηφία των μετόχων να εκχωρεί το μάναντζμεντ σε άλλες μικρότερες ομάδες. 

Κατά συνέπεια να είσθε απόλυτα βέβαιος ότι δεν πρόκειται να ξεφύγει κάτι σε αυτήν τη συνήθη διαδικασία, η οποία γίνεται σε όλες τις ανώνυμες εταιρείες. 

Την αύξηση του αριθμού των εκπροσώπων στο διοικητικό συμβούλιο τη θεωρούμε απολύτως φυσιολογική, διότι είναι απολύτως φυσιολογικό και επιβαλλόμενο όταν αυξάνεται ο αριθμός των ιδιωτών επενδυτών να αυξάνεται κατά μία σχετική αναλογία και ο αριθμός των εκπροσώπων τους στο διοικητικό συμβούλιο. Είναι ένας στοιχειώδης κανόνας ο οποίος εφαρμόζεται σε όλες τις ανώνυμες εταιρείες. 

Τι θα έπρεπε δηλαδή να γίνεται; Να έχουν οι ιδιώτες επενδυτές τον ίδιο αριθμό εκπροσώπων όταν είχαν το 10% της επιχείρησης και όταν έχουν τώρα το 25%, 35% ή και 49% της επιχείρησης; Νομίζω πως είναι μια στοιχειώδης, εύλογη και συνήθης ανταπόκριση σε κάτι το οποίο εφαρμόζεται σε όλον τον κόσμο σε ανώνυμες εταιρείες. Ο αριθμός των εκπροσώπων στα διοικητικά συμβούλια αντανακλά τη σύνθεση του μετοχικού κεφαλαίου της επιχείρησης. 

Αναφέρθηκαν επίσης από τον ομιλητή της Νέας Δημοκρατίας, τον κ. Κωστόπουλο, μία σειρά αρνητικών χαρακτηρισμών σχετικά με την "COSMOTE". Λυπάμαι βαθύτατα και για το περιεχόμενο των δηλώσεών σας αλλά και για τη συγκυρία που επιλέξατε να τις κάνετε. Θα έπρεπε να γνωρίζετε -και είμαι βέβαιος ότι το γνωρίζετε- ότι τις ημέρες αυτές γίνεται η τέταρτη μετοχοποίηση του ΟΤΕ, με την οποία επιχειρούμε να διαθέσουμε σε επενδυτές ευρείας διασποράς και ατομικής και θεσμικής και στην Ελλάδα και στο εξωτερικό, το 14% του μετοχικού κεφαλαίου του ΟΤΕ. Και μέχρι σήμερα, σημειώνει πολύ μεγάλη επιτυχία αυτή η εκστρατεία μετοχοποίησης του 14%. 

Σας πληροφορώ ότι μέχρι χθες είχε ήδη καλυφθεί από θεσμικούς επενδυτές του εξωτερικού το 55% της ζήτησης και είχε εκδηλωθεί για πρώτη φορά που άνοιξε χθες μεγάλο εσωτερικό ενδιαφέρον για την κάλυψη του εσωτερικού τμήματος. Είχε εκδηλωθεί ενδιαφέρον για αγορά άνω των έξι εκατομμυρίων μετοχών, πράγμα το οποίο είναι μια πολύ καλή ένδειξη της θετικής ανταπόκρισης που έχει αυτή η τέταρτη προσπάθεια μετοχοποίησης του ΟΤΕ και είμαστε βέβαιοι ότι το Σάββατο, που ολοκληρώνεται η διαδικασία, θα στεφθεί με απόλυτη επιτυχία. 

'Ενας από τους καθοριστικούς παράγοντες γι' αυτήν τη σημαντική επιτυχία της τέταρτης μετοχοποίησης είναι και η λαμπρή πορεία της "COS MOTE" μέχρι σήμερα. Ο ΟΤΕ δεν έχει πια να παρουσιάσει ένα πράγμα όπως ήταν πριν από τρία, τέσσερα χρόνια, όταν μια σειρά από άλλες δραστηριότητες ήταν λιγότερο ανεπτυγμένες ή καθόλου, αλλά έχει να παρουσιάσει ένα σύνολο ιστοριών επιτυχίας σε κρίσιμους τομείς και μία από αυτές τις λαμπρές ιστορίες επιτυχίας αποτελεί η πορεία της "COSMOTE", η οποία πηγαίνει πάρα πολύ καλά τόσο από άποψη μεριδίων αγοράς, από άποψη καλύψεως δικτύου και από άποψη αριθμού συνδρομητών και κερδοφορίας. 

Πιστεύω ότι είναι σοβαρό πολιτικό λάθος να διαχέουμε ή να θέτουμε αστήρικτες ενστάσεις και να μιλάμε για δόλο σε διάφορες προσπάθειες ή σε διάφορες διαθέσεις αποκτήσεως μετοχών της "COSMOTE" και να ενσπείρουμε έτσι μια γενικότερη αμφισβήτηση η οποία ενδεχομένως μπορεί να πλήξει την κρίσιμη αυτή διαδικασία μετοχοποίησης της καλύτερης ΔΕΚΟ που έχει να επιδείξει η Ελλάδα, μιας ΔΕΚΟ η οποία πραγματοποιεί τη μία μετά την άλλη στατηγικές επενδύσεις στο εξωτερικό και αναδεικνύεται σε έναν τηλεπικοινωνιακό ηγεμόνα στην ευρύτερη περιοχή και όχι μόνο στην Ελλάδα. 

(Στο σημείο αυτό την προεδρική `Eδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

'Οσον αφορά την παρατήρηση για τον ΟΑΣΑ, σας πληροφορώ ότι η δυνατότητα του ΟΑΣΑ να συνάπτει συμβόλαιο διαχείρισης με τις θυγατρικές εταιρείες είναι ήδη ψηφισμένος νόμος από το Κοινοβούλιο με το νομοσχέδιο το οποίο είχε έρθει προ ολίγων μηνών σχετικά με τις αστικές κοινωνίες της πρωτεύουσας και τίποτα δεν αλλάζει με αυτό. Απλώς τίθεται στο πλαίσιο του 2414. Και νομίζω ότι είναι εύλογο, διότι, όταν έχουμε μια μεγάλη ΔΕΚΟ, η οποία εξειδικεύεται σε διαφορετικά αντικείμενα, είναι φυσικό η Κυβέρνηση για να μειώσει την ανάμειξή της στις επί μέρους λειτουργίες των ΔΕΚΟ να θέλει να έχει μία σχέση συμβολαίου και κατά συνέπεια και δυνατότητα αξιολόγησης της πορείας του επιχειρησιακού σχεδίου με έναν κεντρικό εποπτεύοντα οργανισμό, όπως είναι ο ΟΑΣΑ. Και να μην υπεισέρχεται στις καθημερινές λεπτομέρειες, τις οποίες προφανώς θα έχουν τα επιχειρησιακά σχέδια των θυγατρικών εταιρειών. 

Νομίζω ότι αυτό δίνει και μεγαλύτερη δυνατότητα ελέγχου της πορείας συνολικά του συγκοινωνιακού έργου, αλλά και καλύτερες δυνατότητες αξιολόγησης και θέσεως στόχων για το πού θα πρέπει να βαδίσει στο σύνολό της η εταιρεία και όχι καθεμία χωριστά. 

'Ερχομαι τώρα σε ένα άλλο θέμα και κλείνω με αυτό, στο θέμα της μεταφοράς της γραμματείας αποκρατικοποίησης στο Υπουργείο Εθνικής Οικονομίας. Νομίζω πως αυτό είναι απόλυτα επιβεβλημένο. Μέχρι τώρα η γραμματεία αποκρατικοποίησης είχε γίνει στο Υπουργείο Ανάπτυξης, διότι εκεί υπήρχαν οι πολλές προβληματικές εταιρείες οι οποίες είχαν δημιουργηθεί επί της εποχής του οργανισμού της δήθεν ανασυγκρότησης των επιχειρήσεων και θα έπρεπε, όπως ορθά προέβλεψε η Κυβέρνηση, αυτές οι επιχειρήσεις να περάσουν επιτέλους στον ιδιωτικό τομέα, διότι το κράτος δεν έχει καμία δουλειά να ασχολείται και να παριστάνει τον επιχειρηματία σε τομείς, όπου οι ιδιώτες μπορούν να τα καταφέρουν πολύ καλύτερα, θεαματικά καλύτερα από ότι μπορεί το κράτος. 

'Ολη αυτή η προσπάθεια ολοκληρώθηκε με πρωτοβουλία που είχε πάρει τότε η Υφυπουργός, η κ. Διαμαντοπούλου, σε συνεργασία βέβαια και με το Υπουργείο Εθνικής Οικονομίας και με το Υπουργείο Οικονομικών και έκλεισε έτσι ένας μεγάλος κύκλος, έκλεισε μια πολύ δυσάρεστη περιπέτεια της ελληνικής οικονομίας με το κλείσιμο του οργανισμού ανασυγκρότησης επιχειρήσεων. Μία περιπέτεια, η οποία οδήγησε στην κατασπατάληση εκατοντάδων δισεκατομμυρίων δραχμών με το δήθεν επιχείρημα της διαφύλαξης θέσεων εργασίας, ενώ στην πράξη, είχε τα αντίθετα από τα αναμενόμενα αποτελέσματα. 

Διότι ενεργούντες υπό την κρατική ομπρέλα οι εργαζόμενοι και οι εκπρόσωποί τους συνδικαλιστές είχαν καταφέρει να έχουν πολύ ανετότερες και πολύ πιο γενναιόδωρες συλλογικές συμβάσεις εργασίας, οι οποίες φυσικά δεν αύξαναν το κόστος εργασίας μόνο στις προβληματικές επιχειρήσεις, αλλά μετέδιδαν αυτό το αυξημένο κόστος και στους άλλους κλάδους. Και έτσι όχι μόνο δεν αύξησαν την απασχόληση, αλλά τη μείωσαν. Μειώθηκαν τα μερίδια αγοράς. Ενώ είδαμε τώρα, μετά την πώλησή τους σε ιδιώτες επιχειρηματίες, που ξέρουν να κάνουν καλύτερα τη δουλειά σε όλους αυτούς τους τομείς, τα πράγματα άλλαξαν. Ξαφνικά οι επιχειρήσεις αυτές, οι οποίες ήταν χρόνια προβληματικές και ελλειμματογόνες, έγιναν κερδοφόρες. Αυξήθηκε η απασχόληση. Εισήχθη νέα τεχνολογία. Διευρύνθηκε θεαματικά ο κύκλος εργασιών στα ναυπηγεία, παντού. 'Αλλαξε το τοπίο και είναι φυσικό αφού έγιναν όλες αυτές οι θεαματικές αλλαγές και το κράτος επιτέλους απηλλάγη από την αυταπάτη ότι μπορεί να παριστάνει τον επιχειρηματία, είναι φυσικό το ενδιαφέρον των αποκρατικοποιήσεων και των μετοχοποιήσεων να αποκτήσει ένα πιο στρατηγικό χαρακτήρα σ' εκείνες τις ΔΕΚΟ, οι οποίες παραμένουν είτε εν τω συνόλω τους είτε κατά πλειοψηφία είτε εν μέρει το μετοχολόγιο του κράτους. Και η φυσική θέση, λοιπόν, της Γραμματείας Αποκρατικοποίησης είναι το Υπουργείο Εθνικής Οικονομίας. Διότι έφυγε όλο αυτό το τμήμα το οποίο είχε αποτελέσει το raison d' etre της δήθεν ανασυγκρότησης των επιχειρήσεων και κατά συνέπεια δεν υπάρχει κανένα απολύτως ζήτημα. 'Ισα-ίσα, είναι μία επιβεβλημένη κίνηση, η οποία σηματοδοτεί μία νέα εποχή και ένα νέο τύπο σχέσεων του κράτους με τις δημόσιες επιχειρήσεις. 

Αυτά είχα να σας πω, κύριοι. Θέλω να καταθέσω για τα Πρακτικά διορθώσεις, για να περιληφθούν. 

(Στο σημείο αυτό ο Υφυπουργός Οικονομικών κ. Νικόλαος Χριστοδουλάκης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής: 

" 'Αρθρο 29/παρ. 1 

Οι λέξεις και ο αριθμός "δεκαπέντε εκατομμυρίων (15.000.000)" αντικαθίστανται από τις λέξεις και τον αριθμό "τριάντα εκατομμυρίων (30.000.000)". 

Διαγράφονται οι λέξεις "κατ' ανώτατο όριο" και "που το ποσό της κάθε μίας δεν μπορεί να είναι μικρότερο των εκατό χιλιάδων (100.000) δραχμών." 

Μετά την ημερομηνία "30-6-1999" διαγράφονται οι λέξεις "και έχουν βεβαιωθεί". 

Μετά τις λέξεις "ανεξάρτητα από τον χρόνο" η λέξη "βεβαίωσης" αντικαθίσταται από τις λέξεις "βεβαίωσής τους". 

'Αρθρο 29/παρ.2 

Στην περίπτωση (γ) οι λέξεις "θα βεβαιωθούν" αντικαθίστανται από τη λέξη "βεβαιώνονται". 

'Αρθρο 29 

Προστίθεται παράγραφος 4 ως εξής: 

"Με απόφαση του Υπουργού Οικονομικών ρυθμίζονται τα σχετικά με την εφαρμογή του παρόντος άρθρου θέματα και κάθε αναγκαία για το σκοπό αυτό λεπτομέρεια.") 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος έχει το λόγο ως Κοινοβουλευτικός Εκπρόσωπος της Νέας Δημοκρατίας. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, εγώ δεν έθιξα ούτε τον ΟΤΕ ούτε τις επενδύσεις του. Μίλησα με γεγονότα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Χαίρομαι που το λέτε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Βγαίνει ο ΟΤΕ εδώ και δύο μήνες και αφού έχει η τιμή της μετοχής επί ένα χρόνο στο χρηματιστήριο τιμή μικρότερη από την τιμή διάθεσης, όταν "πέτσινες" μετοχές πήγαν δέκα και είκοσι φορές επάνω και λέει "δι' αποφάσεως του διοικητικού συμβουλίου δικαιούται να εξαγοράσει μέχρι και το 10% των μετοχών", πρώτη στήριξη του εαυτού της. 

Δεύτερον, μην ξεχνάτε ότι στην κορυφή του ΟΤΕ μεταξύ προέδρου και διευθύνοντος συμβούλου χύνεται αίμα. Και έχουμε παραίτηση του προέδρου από το πρωί μέχρι το βράδυ και ακόμη δεν την είδαμε. Δεν είναι δικά μου τα δημοσιεύματα και, όπως ξέρετε, δεν υπάρχει πουθενά καπνός, αν δεν υπάρχει φωτιά. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν είναι σοβαρά αυτά που λέτε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Τρίτον, θα σας θυμίσω την πορεία των επενδύσεων στην Αρμενία, στη Ρουμανία. Δεν είναι δικές μου δηλώσεις, είναι δηλώσεις Χρυσολούρη στην επιτροπή. Αντιλαμβάνεσθε πως πάνε κακήν, κακώς. Πέρα από μία προσωπική εμπειρία, που έχω από άνθρωπο που πήγε εκεί και ήρθε, ψάχνουν να βρουν επικεφαλής άνθρωπο και έβαλαν έναν του δημοτικού. 

Προχωρώ. Εδώ και τρεις μήνες -ο συνάδελφος κ. Κεφαλογιάννης είναι εδώ- μπορεί να είναι και περισσότεροι μήνες, σας έκανε την πρώτη αίτηση, για να πείτε ποιος είναι ο αγοραστής του 8%. Μου λέτε λαμπρύνει η "COS MOTE". Δεν διαφωνεί κανείς. Την αδιαφάνεια χτυπώ, κύριε Υπουργέ. Ποιος αγόρασε το 8%; Προμηθευτής; Γιατί το κρύβετε; Χαίρομαι που μου λέτε ότι οι θεσμικοί επενδυτές αγοράζουν τη μετοχή. Αλλά πρέπει να σας θυμίσω ότι ο ίδιος ο ΟΤΕ έβγαλε και η Κυβέρνηση ανακοίνωσε ότι η τιμή αγοράς είναι 6.250 έως 7.050. Και ξέρετε τι ώρα την έβγαλε; 'Οταν η μετοχή είχε 6.950. 

'Ολοι οι θεσμικοί επενδυτές θα ήταν κουτοί να μην αγοράσουν, και μου κάνει εντύπωση που κάλυψαν το 55%. Διότι αντιλαμβάνεσθε ότι τα κρατικά λάθη της Κυβέρνησης και του ΟΤΕ, δεν μπορεί να τα πληρώνει, ούτε ο ελληνικός λαός ούτε οι επενδυτές. Τα λάθη είναι δικά σας κι εγώ δεν κάνω κριτική στον αέρα. Μιλάω με γεγονότα και τα τεκμηριώνω. 

Πιστεύω, λοιπόν, μια και αναφέρθηκα στον ΟΤΕ, ότι δεν είπα τίποτα περισσότερο απ' ό,τι συμβαίνει, από δηλώσεις της Κυβέρνησης, από αποφάσεις του Δ.Σ., από τη τιμή στο χρηματιστήριο και από την αδιαφάνεια, που εξακολουθείτε να τηρείτε στο θέμα της πώλησης του 8% της "COSMOTE". 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, όσον αφορά τις συμπληρώσεις στο άρθρο 29 που αφορά τους γουνοποιούς Καστοριάς, Γρεβενών, Κοζάνης και Φλώρινας χαιρόμαστε πράγματι, διότι αποδέχθηκε ο κύριος Υπουργός παρατηρήσεις, αιτήματα και επισημάνσεις που έκανα και εγώ και άλλοι συνάδελφοι στη Διαρκή Επιτροπή, αλλά και χθες και σήμερα ανεξάρτητα από τη μικρή μεθόδευση που έκανε η Κυβέρνηση. Θεμιτά αυτά στο Κοινοβούλιο. Σημασία έχει ότι έγιναν αποδεκτές οι σωστές παρατηρήσεις και έτσι θα μπορέσει να λειτουργήσει πράγματι η ρύθμιση των χρεών μετά απ' αυτές τις συμπληρώσεις. Βέβαια δεν λύνεται αυτό το πρόβλημα αυτών των νομών που είναι η ανάπτυξη, η μεγάλη ανεργία, που για να αντιμετωπιστεί χρειάζεται προώθηση ταχύρυθμων εξειδικευμένων αναπτυξιακών παραγωγικών προγραμμάτων μαζί με ουσιαστική επίσπευση της αποκέντρωσης πόρων και εξουσιών ειδικών προγραμμάτων αναπτυξιακής και κοινωνικής υποδομής. 

'Ετσι μόνο θα κρατηθεί η ελάχιστη απομείνασα νεολαία και ο υπόλοιπος κόσμος στις ερημωμένες αυτές περιοχές των τεσσάρων νομών, όπως και στις άλλες ακριτικές περιοχές σε συνδυασμό με μια άλλη τελείως διαφορετική από αυτή που ακολουθείται μέχρι σήμερα, οικονομική και κοινωνική πολιτική. 

Πάντως η ρύθμιση αυτή τελικά είναι προς τη σωστή κατεύθυνση και θα ψηφίσουμε το σχετικό άρθρο. 

Στην παρατήρηση που έκανε και στη Διαρκή Επιτροπή και εδώ για τη διεύρυνση από έντεκα σε δεκατρία μέλη των διοικητικών συμβουλίων των δημοσίων επιχειρήσεων και οργανισμών, ο κύριος Υφυπουργός απαντώντας πριν από λίγο προσπαθησε να δικαιολογήσει για να καλύψει τις πραγματικές προθέσεις που υπάρχουν πίσω απ' αυτά που είπε ο κύριος Υπουργός και μέσα από τη ρύθμιση, λέγοντας ότι δήθεν αυτή η ρύθμιση γίνεται επειδή θα μεταβιβαστεί το 25% των μετοχών σε αυτές τις εταιρείες, πρέπει να έχουν και μεγαλύτερη εκπροσώπηση. Εδώ όμως αστόχησε. Η αύξηση μελών του διοικητικού συμβουλίου κατά τροποποίηση της παραγράφου 2 του ν. 2414 δεν αφορά τις περιπτώσεις που το μετοχικό κεφάλαιο περιέρχεται κατά 49% στους ιδιώτες επενδυτές. Αφορά τις άλλες περιπτώσεις, γιατί τίθεται αυτή η ρύθμιση ως παράγραφος 4 στο άρθρο 21 που προηγείται του άρθρου 22 που αναφέρεται στη μεταβίβαση από 25% μέχρι 49% των μετοχών σε επιχειρήσεις που μεταβιβάζεται το 25% εως 49% του μετοχικού κεφαλαίου σε ιδιώτες. Γι' αυτό το άρθρο αφορά γενικά, ανεξάρτητα αν θα πάει το ποσοστό της μεταβίβασης σε ιδιώτες είτε είναι 1% είτε 0%, όλες τις δημόσιες επιχειρήσεις και οργανισμούς, γιατί αντικαθιστά το άρθρο 6, το οποίο στις περιπτώσεις που θα μεταβιβαστεί το 25% εως 49% των μετοχών σε ιδιώτες, παύει να ισχύει. Αφού τίθενται εκτός, όλες αυτές οι επιχειρήσεις, με το επόμενο άρθρο 22. 

'Αρα, δεν είναι σωστό αυτό που είπατε, κύριε Υπουργέ. Αυτό είναι αποπροσανατολιστικό. Αν εννοείτε αυτό ακόμα και με τη δική σας λογική πρέπει να φύγει από το άρθρο 21 και να πάει στο άρθρο 22, ώστε να αφορά μόνο τις δημόσιες επιχειρήσεις, στις οποίες θα μεταβιβαστεί ή έχει μεταβιβαστεί το 25% με 49% που ρυθμίζεται από το άρθρο 22. 'Αρα, η πρόθεσή σας είναι άλλη. 

Η πρόθεσή σας μέσα από τη διεύρυνση του αριθμού των μελών των διοικητικών συμβουλίων, αλλά και από την πονηρή αλλαγή που κάνετε και στη σύνθεση των μελών του διοικητικού συμβουλίου, σε σχέση με το άρθρο που τροποποιείτε, είναι να αλλοιώσετε τη σύνθεση των διοικητικών συμβουλίων υπέρ των ιδιωτών. Γιατί; Γιατί πέρα από τον αριθμό από 11 σε 13 των μελών του Δ.Σ. τροποποιείτε και μία άλλη βασική διάταξη που έλεγε ότι πέρα από τους δύο εκπροσώπους των εργαζομένων, πέρα από έναν εκπρόσωπο της OKE, όλοι οι άλλοι εκπρόσωποι ήταν του δημοσίου, που ορίζονταν από τους κατά περίπτωση Υπουργούς. Τώρα καταργείτε αυτήν τη διάταξη όσον αφορά τα υπόλοιπα μέλη του διοικητικού συμβουλίου και λέτε ότι θα τα ορίζει η συνέλευση των μετόχων. Και εκεί βέβαια θα γίνεται αυτό που είπα πριν. 

'Ομως μίλησε προηγουμένως ο Κοινοβουλευτικός Εκπρόσωπος του ΠΑ.ΣΟ.Κ. λέγοντας ανακρίβειες. Ξέχασε όμως ή διέγραψε τι είπα χθες το βράδυ για το τι είπαν για μία από αυτές τις κρατικές επιχειρήσεις- που πήγε και αυτός και τα στήριζε τότε -ο Πρωθυπουργός και ο Υπουργός Μεταφορών και οι οποίοι κάνουν τώρα τα τελείως αντίθετα. Αναφέρομαι στην Ολυμπιακή Αεροπορία. Ο κ. Σημίτης κατακεραύνωνε τη Νέα Δημοκρατία που είπε να κάνει διεθνή διαγωνισμό για διαχείριση και διοίκηση της Ολυμπιακής. 'Ελεγε τότε ο κ. Σημίτης ότι αυτά είναι εξωπραγματικά και ότι αυτός δεν πρόκειται να τα κάνει. Αντίθετα, τώρα αυτός ανέθεσε με διαγωνισμό σε ξένη εταιρεία το μάνατζμεντ της Ολυμπιακής. Επίσης, δεν είναι εδώ για να ακούσει τι είπε ο Υπουργός Μεταφορών την ίδια μέρα και τώρα κάνει τα τελείως αντίθετα η Κυβέρνηση. 

Ακούστε τι είπε ο Υπουργός για την Ολυμπιακή στις 8 Απριλίου, σελίδα Πρακτικών 7278. Λέγει: "Τέσσερις περιπτώσεις πρότειναν για την Ολυμπιακή. Απέναντι σε αυτές τις περιπτώσεις" -τις αναφέρει παραπάνω, δεν τις διαβάζω για να μην κουράσω- "όπως σας είπα και στην αρχή, η Κυβέρνηση πήρε την απόφαση να χρησιμοποιήσει την τελευταία περίπτωση, την τελευταία ελπίδα, να πάρει δηλαδή μέτρα τα οποία πονάνε, μέτρα τα οποία έχουν κόστος, να πάρει μέτρα με τα οποία θα μπορέσει να δώσει στην Ολυμπιακή τη δυνατότητα να σωθούν όλες οι θέσεις εργασίας, να σωθούν όλες οι επενδύσεις του ελληνικού λαού, να μπορεί η Ολυμπιακή να γίνει ανταγωνιστική, να μπορεί να αναπτυχθεί. Και η προσπάθεια αυτή εξασφαλίζει και τους ελάχιστους πλέον πόρους που χρειάζεται η Ολυμπιακή αυτοδυνάμως για να χρηματοδοτήσει τις επενδύσεις." Και εννοούσε σκληρά μέτρα, την αφαίρεση δικαιωμάτων που έκανε με εκείνο το νόμο πριν το Πάσχα του 1998 στις 8 Απριλίου, δηλαδή στα δικαιώματα και στις αποδοχές των εργαζομένων. Και τώρα απέτυχε για δεύτερη φορά και πάλι. Και αναθέτει τώρα σε ξένη εταιρεία τη διαχείριση. 

Ε, λοιπόν, λίγη σοβαρότητα θα έκανε τον Κοινοβουλευτικό Εκπρόσωπο του ΠΑ.ΣΟ.Κ. τουλάχιστον να σιωπήσει, αν όχι να βγει για λογαριασμό του νέου ΠΑ.ΣΟ.Κ. και της Κυβέρνησης και η ίδια η Κυβέρνηση να ζητήσει συγγνώμη και από τη Βουλή και από τους εργαζόμενους στην Ολυμπιακή και από τον ελληνικό λαό, διότι απέτυχε στο λεγόμενο εκσυγχρονισμό και στην εξυγίανση της Ολυμπιακής αλλά και του δημόσιου τομέα, γιατί με αυτές τις διατάξεις που φέρνει σήμερα ομολογεί πανηγυρικά ότι απέτυχε παταγωδώς η πολιτική της Κυβέρνησης όλων αυτών των ετών για εξυγίανση, ακόμα και στα πλαίσια της δικής της λογικής, επαναλαμβάνω και για τον εκσυγχρονισμό της Ολυμπιακής, αλλά και όλων των δημοσίων επιχειρήσεων, αντί να λέγει αυτά που είπε προηγουμένως, μη σεβόμενος καν τον ίδιο τον εαυτό του, υποτιμώντας πραγματικά τη νοημοσύνη και του ελληνικού λαού, αλλά και των εργαζομένων στην Ολυμπιακή Αεροπορία, γιατί με βάση αυτές τις διαβεβαιώσεις κάποιοι κυβερνητικοί συνδικαλιστές παραπλανήθηκαν και συμφώνησαν σε μεγάλο βαθμό, όπως ισχυρίστηκε τότε η Κυβέρνηση, σε εκείνη την αφαίρεση δικαιωμάτων και αποδοχών των εργαζομένων. 

Και τώρα βλέπουν και οι ίδιοι ότι εξαπατήθηκαν από την Κυβέρνηση. Και κάνουν απεργίες τώρα πλέον, όταν είναι αργά γιατί η Κυβέρνηση είχε δρομολογήσει από τότε την ανάθεση σε ξένο σύμβουλο για να προχωρήσει στη συνέχεια -που θα δείτε- στη συρρίκνωση στα δρομολόγια εξωτερικού και βέβαια στο πέρασμα στη συνέχεια της εταιρείας στα χέρια των ξένων. Γι' αυτό δεν απάντησε χθες ο Υπουργός κ. Παπαντωνίου, που ήταν εδώ, στα δύο ερωτήματα. Ας απαντήσει τώρα ο Υφυπουργός. 

Με αυτήν τη διαχείριση πρόκειται να σταματήσει η πτήση εξωτερικού, αν θα το πει ο σύμβουλος, η βρετανική εταιρεία; 

Δεύτερον, πρόκειται μετά απ' αυτήν τη διαδικασία του συμβούλου να περάσει η Ολυμπιακή εν όλω ή εν μέρει στα χέρια ιδιωτικής εταιρείας; 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Πρόεδρε, δεν είναι το κύριο αντικείμενο της συζητήσεως αυτό. Σας παρακαλώ να ολοκληρώσετε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τελειώνω, κύριε Πρόεδρε. 

Τρίτον, εξασφαλίζει τις θέσεις εργασίας και τις εργασιακές σχέσεις του υπηρετούντος προσωπικού η Κυβέρνηση μέσα απ' αυτήν τη διαδικασία; Οφείλει να πάρει θέση. Οφείλει για λόγους πολιτικούς, ηθικούς και νομικούς και περιμένω την απάντηση. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, σχετικά με το άρθρο 29 του πέμπτου κεφαλαίου θα θέλαμε να δηλώσουμε πως και μετά και τις θετικές παρεμβάσεις του κυρίου Υπουργού ότι θα ψηφίσουμε το άρθρο, παρ'ότι πιστεύουμε ότι οι ρυθμίσεις αυτές ίσως να αποτελέσουν μία πρόσκαιρη ανακούφιση προς τους γουνοποιούς της περιοχής της δυτικής Μακεδονίας. 'Ομως, εάν δεν ληφθούν μέτρα που να διασφαλίζουν την καθετοποίηση του κλάδου, μέτρα για την εισαγωγή φθηνής πρώτης ύλης, που θα παραμερίζουν τους μεσάζοντες, μέτρα για την παραγωγή της πρώτης ύλης, μέτρα τα οποία θα βοηθούν την προώθηση του προϊόντος, μέτρα υποδομής για την υποδοχή πελατών και άλλα μέτρα σε τέτοια κατεύθυνση αναπτυξιακή, οι γουνοποιοί όχι μόνο δεν πρόκειται να ανακουφιστούν απ' αυτήν τη ρύθμιση, ίσως έλθουν σε ακόμη δεινότερη θέση, μη μπορώντας να εξοφλήσουν και αυτές τις ρυθμιζόμενες με αυτό το άρθρο δόσεις. 

Σχετικά με τη Διώρυγα της Κορίνθου και ο κύριος Υπουργός σήμερα παραδέχτηκε ότι η πτώση της διέλευσης, ένας μάλλον από τους λόγους οι οποίοι συνέβαλαν στη συρρίκνωση των λειτουργιών της γέφυρας, των διελεύσεων μάλλον των πλοίων, είναι η έλλειψη της υποδομής, του εκσυγχρονισμού, η έλλειψη συντήρησης των πρανών της γέφυρας, που έχουν δημιουργήσει μεγάλους κινδύνους στα ήδη διερχόμενα πλοία αλλά και αδυναμία στο να περάσουν ακόμη μεγαλύτερα πλοία από την περιοχή και έτσι αναγκάζονται να κάνουν τον κύκλο. 

Αυτά είπαμε και στην επιτροπή, αυτά είπαν και οι εργαζόμενοι, αυτά τονίσαμε και χθες στη συζήτηση επί της αρχής. Δεν μπορούμε να καταλάβουμε όμως γιατί θα πρέπει οι λειτουργίες της γέφυρας να παραχωρηθούν σε έναν ιδιώτη για να μπορέσει η Διώρυγα της Κορίνθου να εκσυγχρονιστεί, να αναπτυχθεί και να αυξήσει τον τζίρο της. Και μάλιστα προκλητικά να δίδονται επιδοτήσεις στους ενδεχόμενους ιδιώτες που θα έλθουν και θα υπογράψουν συμβάσεις παραχώρησης και μέσα από κονδύλια της Ευρωπαϊκής 'Ενωσης αλλά και μέσα από τον κρατικό προϋπολογισμό για τον εκσυγχρονισμό ή για άλλους λόγους αφού θα εκμεταλλεύονται και θα ωφελούνται από τη διαχείριση της Διώρυγας. 

Επίσης δεν καταλαβαίνουμε γιατί αφού επιμένει η Κυβέρνηση ότι δεν θίγονται οι θέσεις εργασίας, δεν κάνει δεκτή τη διάταξη, που απ'όλες σχεδόν οι πτέρυγες της Βουλής έχει τεθεί, για τη διασφάλιση των θέσεων εργασίας στη διώρυγα. 

Είπε επίσης ο κύριος Υπουργός ότι κάλυψε τα ελλείμματα η Κυβέρνηση χαριστικά. Τα ελλείμματα που παρουσιάστηκαν από την κακοδιαχείριση ουσιαστικά τα δύο χρόνια στη Διώρυγα της Κορίνθου. Μα το αποθεματικό δεν αποτελεί χρήματα τα οποία έχουν συγκεντρωθεί από την κερδοφορία της γέφυρας όλα τα προηγούμενα χρόνια; Και μάλιστα οι εργαζόμενοι ζητούσαν και ζητούν αυτά τα χρήματα να επενδυθούν στην επιχείρηση, πράγμα το οποίο ουδέποτε έγινε. 

(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 

Τελειώνω, κύριε Πρόεδρε. 

'Οσον αφορά τα ζητήματα του Γ' κεφαλαίου, τα ζητήματα των ρυθμίσεων για τις δημόσιες επιχειρήσεις και οργανισμούς, κύριε Πρόεδρε, όχι μόνο δεν μας έπεισε ο κύριος Υπουργός για την παρέμβασή του, ίσα-ίσα που έχει εντείνει τις επιφυλάξεις μας και τις αντιρρήσεις μας για το ότι πλέον έστω και θωρητικά μπορεί να παραδοθεί η πλειοψηφία του διοικητικού συμβουλίου. Και αφού με την απάλειψη της ρητής διάταξης της παραγράφου 2, του άρθρου 6, του ν. 2414 για τη συμμετοχή των μελών του δημοσίου στα διοικητικά συμβούλια της τράπεζας, δίνεται η δυνατότητα ακόμα και της συμμετοχής των ιδιωτών στα διοικητικά συμβούλια των ΔΕΚΟ. 

Βεβαίως, θα καταψηφίσουμε αυτά τα άρθρα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, θα ήθελα το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Θέλετε το λόγο; Επειδή μίλησε ο Πρόεδρός σας νόμιζα ότι δεν είχατε να προσθέσετε τίποτα σε όσα είπε. 

ΓΕΩΡΓΙΟΣ ΡΟΚΟΣ: Ο Πρόεδρός μας μίλησε σαν Κοινοβουλευτικός Εκπρόσωπος. Εγώ μιλάει σαν εισηγητής, κύριε Πρόεδρε, και δεν έχω μιλήσει καθόλου, επειδή ήμουν σε επιτροπή. 

ΠΡΟΕΔΡΕΥΩΝ (Παναγιώτης Ν. Κρητικός): Ευχαρίστως να σας δώσω το λόγο, αλλά επειδή μίλησε ο Πρόεδρός σας και είπε αρκετά πράγματα... 

ΓΕΩΡΓΙΟΣ ΡΟΚΟΣ: Δεν σημαίνει ότι δεν είμαστε και εμείς εδώ. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, έχετε το λόγο. 

ΓΕΩΡΓΙΟΣ ΡΟΚΟΣ: 'Εχω και κάποιες εκκρεμότητες εξάλλου, που αφορούν κάποιους χώρους. 

Το Υπουργείο Εθνικής Οικονομίας είχε δεσμευθεί πριν τέσσερις μήνες, σ' αυτό το νομοσχέδιο να έφερνε κάποια τροπολογία που θα αφορούσε πάλι την Καστοριά. Είναι πάλι φύσης οικονομικής και αποκαθιστά και το κύρος του κυρίου Πρωθυπουργού. 

Ο κύριος Πρωθυπουργός τον Οκτώβρη του 1997 είχε δεσμευθεί για τη ρύθμιση των χρεών του Οργανισμού 'Υδρευσης-Αποχέτευσης του Δήμου Καστοριάς, που είναι ένα υπέρογκο ποσό και οφείλεται στην ίδια τη φύση των εργασιών που είχε κάνει. 

Είχε δεσμευθεί ο Υφυπουργός πριν από τέσσερις μήνες ότι στο επόμενο νομοσχέδιο του Υπουργείου Οικονομικών θα το έφερνε. Και ενώ θυμήθηκε την Καστοριά για ένα κομμάτι -και καλώς έκανε και τη θυμήθηκε- ξέχασε να τη θυμηθεί και γι' αυτήν τη δέσμευσή του. 

Και επαναλαμβάνω ότι είναι δημόσια δέσμευση του Πρωθυπουργού της χώρας στην ίδια την Καστοριά. 

Θέλω να πω και μερικά πράγματα για τον ΟΤΕ, γιατί τα προκάλεσε ο ίδιος ο κύριος Υπουργός. Ακούστε, το ποιοι απαξιώνουν τις επιχειρήσεις έχει γίνει πια γνωστό. Είναι αυτοί οι οποίοι θέλουν να δημιουργήσουν την υποδομή ή τη δικαιολογία, την αιτιολογία της πώλησης. 

Την "COSMOTE" εξαρχής την υπονομεύσατε εσείς, όταν δεν της επιτρέψατε, όταν εγκρίθηκε η κινητή τηλεφωνία στη χώρα μας, να συμμετέχει σε διαγωνισμό. Και δώσατε μονοπώλιο στην "PANAFON" και στην "TELESTET" για πέντε χρόνια τότε και απαγορεύσατε στον ΟΤΕ να συμμετάσχει. Και ξεκίνησε ήδη με καθυστέρηση και υπονομευμένη, προετοιμασμένη την αγορά. Αυτό είναι μία αλήθεια. Και έτσι ξεκίνησε η "COSMOTE" με πολλές δυσκολίες. Και εφόσον η "COSMOTE" αξιοποίησε το επιστημονικό της δυναμικό σαν ΟΤΕ -που είναι αρκετά ικανό και είναι αλήθεια ότι έχει κάνει έργο και το ολοκλήρωσε τώρα μέσω της μετοχοποίησης- τώρα ξαναδίνετε το φιλέτο έτοιμο, ώριμο -που έχει ετοιμαστεί από την ίδια την υποδομή του ΟΤΕ-στους προμηθευτές. Και αυτό το αποκρύπτετε. Και είναι αλήθεια. 'Ολοι γνωρίζουν και έχει γραφεί επανειλημμένα -αλλιώς να το διαψεύσετε- ποιοι είναι αυτοί οι οποίοι παίρνουν μετοχές συσσωρευτικά και όχι διασπαρτικά σήμερα στην "COSMOTE". 'Αλλοι την υπονομεύουν. 

Για να μη σας θυμίσω και το τραγικό πως όταν μπήκαμε στο χρηματιστήριο της Νέας Υόρκης, μπήκαμε με κάποιες δεσμεύσεις. Να υπάρχει ένα χρονοδιάγραμμα που θα ακολουθηθεί, όσον αφορά δηλαδή το μονοπώλιο των τηλεπικοινωνιών, 

της συμβατής τηλεφωνίας. Και βγήκατε αμέσως μετά και δημοσιοποιήσατε τη διάθεσή σας να προχωρήσετε στην κατάργηση αυτών των μονοπωλίων, πριν αναγκασθείτε να το κάνετε αυτό -όπως και θα το κάνετε κάποια στιγμή- μετά το 2002. Και ξεσηκώθηκε τότε η κεφαλαιαγορά της Νέας Υόρκης η οποία δεν ξέρω τελικά -γιατί είπε ότι θα κάνει και προσφυγή- αν έχει κάνει και προσφυγή εναντίον της Κυβέρνησης. Γι'αυτά τα διφορούμενα που ανάγκασε και σε παραίτηση το διευθύνοντα σύμβουλο. Ξεχνάτε λοιπόν ποιοι υπονομεύουν τον ΟΤΕ και έρχεσθε τώρα να πείτε -επειδή ο κύριος συνάδελφος τοποθέτησε εν μέρει την αλήθεια στο χρόνο που διέθεσε- ότι υπονομεύουμε εμείς -επειδή εκφράζουμε την αλήθεια- την πορεία των ΔΕΚΟ; Το κάνετε κατά κόρον και το κάνετε σε κάθε περίπτωση, όπως το κάνετε και σήμερα και για συγκεκριμένο θέμα. 

Είπατε για τα ελλείμματα των δύο τελευταίων χρόνων, που είναι και εξ αντικειμένου ελλείμματα. Ξεχνάτε ότι υπάρχουν αποθεματικά πέντε δισεκατομμυρίων (5.000.000.000) δραχμών που υπάρχει σωρεία προτάσεων εμπεριστατωμένων από το φορέα για αξιοποίηση επενδυτική, για έργα συγκεκριμένα και παράλληλα στη Διώρυγα, τα οποία δεν επιτρέψατε ποτέ να υλοποιηθούν. 

'Ετσι, κάθε φορά προσπαθείτε όλα αυτά τα δεινά της διαχείρισης των δικών σας διοικήσεων να τα επιρρίπτετε στους εργαζόμενους. Είναι μια λάθος τακτική. Δεν οδηγείτε πουθενά έτσι. Δεν καταλαβαίνετε ότι εσείς οι ίδιοι βγαίνετε απέναντι στους εργαζομένους με αυτήν την τακτική; Για όλα φταίνε οι εργαζόμενοι; Για όλα φταίει η Ολυμπιακή, όταν έχετε εκθέσεις που δείχνουν ότι η άσκηση της κοινωνικής πολιτικής -αιτιολογημένης- είναι η βασικότερη αιτία της χρεοκοπίας της; 'Η σας κακοφάνηκε -μας λέτε λαϊκιστές- που λέμε την αλήθεια, ότι χρωστάτε εσείς κυρίως τα μεγάλα κόμματα ακόμη χρήματα στην Ολυμπιακή; Τώρα θα σας τα ζητήσουν οι 'Αγγλοι. Θα τα δώσετε; Θα επιστρέψετε αυτά που χρωστάτε για τη μεταφορά των ετεροδημοτών ψηφοφόρων σας; Μας λέτε λαϊκιστές που λέμε μερικά πράγματα που πραγματικά συνταράζουν την κοινή γνώμη και μας καθιστούν αναξιόπιστους. Θέλετε να σιωπούμε και να γινόμαστε συνένοχοι; Ε, δεν γινόμαστε συνένοχοι! Θα λέμε την αλήθεια στο λαό! 'Οτι εσείς εφθάσατε εκεί που εφθάσατε την Ολυμπιακή. Και εσείς απαξιώνετε κάθε φορά κυρίως τις κερδοφόρες ή εν προοπτική κερδοφόρες επιχειρήσεις. 

Σταματήστε, τέλος πάντων, να πυροβολείτε τους εργαζομένους! Ποιους εκπροσωπείτε; Πέστε το τουλάχιστον ανοικτά: Δεν τους εκπροσωπείτε πια; 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ πολύ, κύριε Πρόεδρε. 

Κατ'αρχήν, όσον αφορά τα θέματα που αφορούν τον ΟΤΕ, θα επαναλάβω και πάλι ότι είναι ατυχής η χρονική συγκυρία η οποία επελέγη για να αμφισβητηθούν ορισμένα θέματα, τα οποία βέβαια αμφισβητούνται με επιχειρήματα που ανήκουν στο χώρο της φαντασίας και όχι στο χώρο της πραγματικότητας. 

Αναφέρθηκε ο κ. Κωστόπουλος στο εύρος των τιμών διάθεσης των μετοχών και το θεώρησε έτσι μικρό. 

Κύριε Κωστόπουλε, το εύρος των τιμών της μετοχοποίησης θα είναι τώρα έξι χιλιάδες διακόσιες πενήντα (6.250) δραχμές η μετοχή η κατώτερη και επτά χιλιάδες πενήντα (7.050) δραχμές η ανώτερη. Αυτό έγινε την περασμένη Παρασκευή σε συμφωνία με τις συντονίστριες τράπεζες, όταν η τιμή κλεισίματος ήταν έξι χιλιάδες οκτακόσιες (6.800) δραχμές. 

Στην πραγματικότητα, εάν συγκρίνει κανένας αυτό το εύρος τιμών με το εύρος τιμών το οποίο είχε αποφασισθεί με τη μετοχοποίηση του Οκτωβρίου, θα διαπιστώσει πάρα πολύ εύκολα ότι είναι μετατοπισμένο προς τα επάνω κατά τετρακόσιες (400) δραχμές περίπου, εκφράζοντας με ακρίβεια και αντανακλώντας την αύξηση της τιμής της μετοχής η οποία σημειώθηκε έκτοτε. Τον Οκτώβριο είχαμε την κατώτερη στις πέντε χιλιάδες οκτακόσιες πενήντα (5.850) δραχμές και στις έξι χιλιάδες εξακόσιες (6.600) δραχμές την ανώτερη. Και τώρα έχουμε περίπου κατά τετρακόσιες (400) δραχμές παραπάνω εύρος. 

Και μάλιστα -και αυτό θα έπρεπε να σας κάνει κάποια εντύπωση- η ανώτερη τιμή είναι κατά τετρακόσιες πενήντα (450) δραχμές αυξημένη. Δηλαδή, είναι λίγο περισσότερο αυξημένη σε σχέση με το πόσο είναι αυξημένη η κατώτερη. Και αυτό δεν είναι τίποτε άλλο παρά μία ένδειξη των καλύτερων προοπτικών που έχει η μετοχοποίηση από αυτές που ήταν τον περασμένο Οκτώβριο. Τόσο απλά είναι τα πράγματα. 

'Οσον αφορά το θέμα, το οποίο επαναφέρατε για την "COSMOTE", πρέπει να ξέρετε ότι η "COSMOTE" κατ'αρχήν δεν εποπτεύεται από την Κυβέρνηση. Είναι μία θυγατρική του ΟΤΕ. Μπορείτε να αποτανθείτε στην "COSMOTE" και να ζητήσετε πληροφορίες, πού διαθέτει, πώς διαθέτει μετοχές με τη διαδικασία του χρηματιστηρίου. Απ'ό,τι δε γνωρίζω και πληροφορήθηκα τώρα, ο πρόεδρος της "COSMOTE", ο επικεφαλής της "COSMOTE" έχει πει ότι θα σας γνωστοποιήσει συντόμως τις απαντήσεις στα ερωτήματα τα οποία θέσατε. 

Θα πρέπει να ξέρετε ότι η εταιρεία η οποία πηγαίνει τόσο καλά και αποτελεί μία βασική συνιστώσα της επιτυχούς ιστορίας την οποία ακούνε οι επενδυτές αυτές τις μέρες, είναι η "COSMOTE". 'Εχει η ίδια πολύ ισχυρά κίνητρα για να συνεχίσει και τη διαφάνεια και την κερδοφορία της και τις καλές επιλογές τις οποίες κάνει. 

Αναφερθήκατε επίσης -και νομίζω ότι δεν έπρεπε να γίνει αυτό- στο αβέβαιο μέλλον το οποίο αναμένει τις επενδύσεις που έχει κάνει ο ΟΤΕ σε χώρες όπως είναι η Αρμενία, η Ρουμανία κλπ. Σφάλλετε πάρα πολύ. Αυτές οι επενδύσεις είναι επενδύσεις οι οποίες έχουν έναν απώτερο στρατηγικό χαρακτήρα, αλλά γίνονται σε μία έγκαιρη χρονική στιγμή κατά την οποία το να μπεις σ'αυτές τις τηλεπικοινωνιακές αγορές είναι σχετικά φθηνό και συμφέρον. Αυτές οι επενδύσεις δεν γίνονται για να έχεις απόδοση την επόμενη εβδομάδα, αλλά γίνονται τώρα που οι χώρες βρίσκονται ακόμα σε μία διαδικασία προοπτικής και μετάβασης στις οικονομίες τους, έτσι ώστε να κατοχυρώσεις μία στρατηγική παρουσία και να μπορέσεις μετά να ασκήσεις έναν ηγετικό ρόλο σ' αυτόν τον κρίσιμο τομέα των νέων τεχνολογιών, όπως είναι ο τηλεπικοινωνίες, όταν αυτές οι οικονομίες αρχίσουν να αναπτύσσονται. 

'Ηταν πολύ ορθή στρατηγική επιλογή αυτή η επένδυση σ'αυτές τις χώρες, αρκεί βέβαια να καταλάβει κανείς ότι οι αποδόσεις σ'αυτές τις περιπτώσεις έχουν ένα μακρύτερο χρονικό ορίζοντα απ'ότι έχουν οι συμβατικές επενδύσεις. 

Επί του ιδίου θέματος αναφέρθηκε ο κ. Ρόκος για τα θέματα της απελευθέρωσης κλπ. που ζητάνε οι επενδυτές. Πρέπει να σας πω ότι εμείς απευθυνόμαστε στους ξένους θεσμικούς επενδυτές και στους εγχώριους θεσμικούς και ατομικούς επενδυτές και τους προτείνουμε να λάβουν μέρος στην αύξηση του μετοχικού κεφαλαίου του οργανισμού και στις μετοχές. Και είναι πολύ φυσικό ένας επενδυτής, όταν επενδύει τα χρήματά του, να σκέφτεται πώς θα βελτιώσει τους όρους, έτσι ώστε να έχουν καλύτερη απόδοση. Είναι πάρα πολύ φυσιολογικό να τίθενται ζητήματα από τους επενδυτές, να εξετάζει τη βασιμότητά τους η Κυβέρνηση και να ανταποκρίνεται σε αρκετά από αυτά τα οποία θέτουν. 

Ξαναλέω και πάλι ότι είναι απολύτως φυσιολογικό οι επενδυτές, οι οποίοι εν τω συνόλω τους έχουν και κατέχουν με τη μετοχοποίηση αυτή το 49% των μετοχών, να θέλουν μία αυξημένη παρουσία στο διοικητικό συμβούλιο. 'Ετσι γίνεται παντού και έτσι θα γίνει και στην περίπτωση αυτή. 

'Οσο δε αφορά την απελευθέρωση, η απελευθέρωση θα γινόταν ούτως ή άλλως κατόπιν οδηγιών της Ευρωπαϊκής 'Ενωσης. 'Εχει εξαγγελθεί ότι θα γίνει την 1η Ιανουαρίου του 2001. Αυτό είναι το θέμα. 'Εχει ανακοινωθεί στους επενδυτες και το γνωρίζουν όλοι. Εγώ πιστεύω ότι η απελευθέρωση με τις κατάλληλες αναδιαρθρώσεις του οργανισμού θα αποτελέσει μία νέα αφετηρία λαμπρής πορείας και προοπτικής του οργανισμού και όχι μία απειλή, όπως θέλουν ορισμένες πλευρές να εμφανίζουν, σαν κάτι το οποίο θα πρέπει να 

αποφύγουμε. Είναι κάτι το οποίο θα πρέπει να επιζητήσουμε, διότι ο ανταγωνισμός αυξάνει την ευφορία του οικονομικού εδάφους και αυξάνει τα αποτελέσματα. Δεν τα μειώνει. Αυτές είναι ξεπερασμένες αντιλήψεις, οι οποίες ουδέποτε απέδωσαν. 

'Οσον αφορά θέματα τα οποία έθιξε ο Πρόεδρος του κόμματός σας, ο κ. Τσοβόλας, ο κ. Τσοβόλας ομολογώ ότι έχει ο πλεονέκτημα της επαναλήψεως των ίδιων πραγμάτων. Είπε ακριβώς τα ίδια πράγματα χθες το βράδυ για τη Ολυμπιακή. 'Οταν του απήντησε ο κ. Παπαντωνίου σε ένα προς ένα, απουσίαζε ο κ. Τσοβόλας. Σήμερα είπε τα ίδια πράγματα. Εγώ θα ήθελα να του απαντήσω, αλλά απουσιάζει πάλι. Αύριο είμαι βέβαιος ότι θα πει πάλι τα ίδια πράγματα και θα απουσιάζει μετά, όταν πρόκειται να δοθούν απαντήσεις. 

ΓΕΩΡΓΙΟΣ ΡΟΚΟΣ: 'Οπως απαντήσατε και σε μένα που ήμουν εδώ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αυτή είναι μια ενδιαφέρουσα τακτική, αλλά δεν τη συμμερίζομαι. 

Τέλος, θα ήθελα να αναφερθώ σ'αυτά τα οποία είπε η κ. Μπόσκου, που ανησυχεί ότι είναι περιστασιακό κλπ. 

Εγώ χαίρομαι κατ'αρχήν που επιδοκιμάζετε την Κυβέρνηση σε αυτήν την προσπάθεια ρύθμισης που κάνει. Θα πρέπει να σημειώσετε ότι σας ξεπέρασε κιόλας, γιατί εσείς είχατε προτείνει είκοσι πέντε εκατομμύρια (25.000.000) δραχμές και εμείς τα κάναμε τριάντα εκατομμύρια (30.000.000) δραχμές. 

ΜΑΡΙΑ ΜΠΟΣΚΟΥ: Είναι συγκεκριμένος ο λόγος που προτείναμε είκοσι πέντε εκατομμύρια. Τοποθετήθηκα στη συζήτηση των άρθρων. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θέλω να σας καθησυχάσω για πολλοστή φορά σχετικά με τη Διώρυγα της Κορίνθου και να σας διαβεβαιώσω ότι αυτό το οποίο κάνουμε είναι για την ανάπτυξη της διώρυγας. 'Οταν αναπτύσσεται μία επιχείρηση, τότε και οι προοπτικές των εργαζομένων και οι θέσεις τους και οι αμοιβές και τα πλεονεκτήματά τους και η ικανοποίησή τους από την εργασία αυξάνεται. 

Εμείς έχουμε ένα άλλο πρότυπο από σας. Θέλουμε να βάλουμε τους εργαζόμενους σε μία λογική οικονομικής ανάπτυξης, ευημερίας και προόδου. Δεν θέλουμε να είναι σε μία εταιρεία που συρρικνώνεται το αντικείμενό της, που έχουν προβλήματα, που έχουν ελλείμματα και να τους λέμε ότι γι'αυτά φταίει ο ένας ή ο άλλος. Πρέπει να λύσουμε το πρόβλημα και να πάμε μπροστά. 'Ο,τι γίνεται για τη Διώρυγα της Κορίνθου είναι για να ξεπεράσουμε μία συρρίκνωση της δραστηριότητάς της, που γίνεται για αντικειμενικούς λόγους, να την εμπλουτίσουμε με το νέο χωματουργικό έργο, το οποίο χρειάζεται για τη στήριξη των πρανών και να μπορέσει έτσι να επεκτείνει τις δραστηριότητές της. Να είσαστε βέβαιοι ότι αυτό θα είναι για το καλό και της εθνικής οικονομίας, και της τοπικής οικονομίας και των ίδιων των εργαζομένων. 

Σας ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σκρέκας έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, παρακαλώ, το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, πάνω σε αυτό το θέμα εκτέθηκαν οι απόψεις εκατέρωθεν. 'Εχουμε κάνει τη συμφωνία να τελειώσουμε και την άλλη ενότητα. Να μην πάμε το βράδυ. 

Ορίστε, κύριε Σκρέκα. 

ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε. 

Για ένα λεπτό θέλω να κάνω ένα μικρό σχόλιο στην αναφορά του κυρίου Υπουργού όσον αφορά τον Οργανισμό Ανασυγκρότησης Επιχειρήσεων. Αναγνώρισε, με μεγάλη καθυστέρηση, βέβαια, ότι ο Οργανισμός Ανασυγκρότησης Επιχειρήσεων ήταν ένας αμαρτωλός οργανισμός. Φτάνει όμως αυτό, κύριε Υπουργέ; Επί δεκαέξι χρόνια είχε γίνει η βδέλλα των Ελλήνων πολιτών, των Ελλήνων φορολογουμένων. 

Εμάς δεν μας ικανοποιεί να αναγνωρίζετε ότι ήταν αμαρτωλός ο Οργανισμός αυτός. Ζητάμε και θέλουμε να μας καταθέσετε το κόστος αυτού του αμαρτωλού Οργανισμού, πόσο στοίχισε δηλαδή, πόσο πληρώθηκαν όλοι αυτοί οι άνθρωποι οι οποίοι διορίστηκαν στον Οργανισμό Ανασυγκρότησης Επιχειρήσεων, για να ξέρει ο ελληνικός λαός πόσο του στοίχισε αυτή η επιλογή της Κυβέρνησης του ΠΑ.ΣΟ.Κ. από το 1983 μέχρι σήμερα. 

Θέλω να σας πω και κάτι ακόμη. Θα μπορούσε ο Οργανισμός Ανασυγκρότησης Επιχειρήσεων, κύριε Υπουργέ, να είναι αποτελεσματικός αν κάνατε δύο απλά πράγματα. Το πρώτο που μπορούσατε να κάνετε είναι να ελέγχετε τις πράξεις του Οργανισμού Ανασυγκρότησης Επιχειρήσεων και το δεύτερο να τις αξιολογείτε. Αυτό όμως θα έπρεπε να ήταν έργο καθημερινής πρακτικής. Αφήσατε όλους αυτούς τους μανταρίνους, τους οποίους συσσωρεύσατε μέσα σ'αυτόν τον Οργανισμό επί δεκαέξι χρόνια, να κακοποιούν και να εκμεταλλεύονται τον ιδρώτα των Ελλήνων πολιτών. 

'Ερχεστε μετά από δεκαέξι χρόνια να μας πείτε ότι τον καταργείτε. Αυτή είναι η πολιτική σας και πιστεύω ότι ο ελληνικός λαός αυτήν την πολιτική την πρόχειρη, την σκόπιμη, την επικίνδυνη, θα την καταδικάσει πολύ γρήγορα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο. Μετά θα μιλήσετε εσείς, κύριε Ρόκο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, είχα θέσει δύο ερωτήματα σχετικά με τη Διώρυγα της Κορίνθου, αλλά δεν απαντήθηκαν. 

Τι σας εμποδίζει, κύριε Υπουργέ, αν στο άρθρο που αναφέρεται στην παραχώρηση της εκμετάλλευσης προσθέσετε μία παράγραφο η οποία να διασφαλίζει τους εργαζόμενους; Εσείς λέτε ότι διασφαλίζονται οι εργαζόμενοι. Τι σας εμποδίζει όμως... 

ΠΡΟΕΔΡΕΥΩΝ (Παναγιώτης Ν. Κρητικός): Τα ερωτήματα έφτασαν ή πνίγηκαν στη διώρυγα; 

ΕΥΑΓΓΕΛΟΣ ΑΠΟΣΤΟΛΟΥ: Δεύτερον, σχετικά με τους δημότες, είναι δυνατόν να χρησιμοποιούν φυσικές υποδομές και να πληρώνουν τέλη; Γιατί δεν εξαιρείτε τουλάχιστον τους κατοίκους της περιοχής; Για να χρησιμοποιούν τις βυθιζόμενες γέφυρες θα πληρώνουν διόδια; 

Δηλαδή αύριο να πούμε σε αυτούς που χρησιμοποιούν τη γέφυρα της Χαλκίδας "πληρώστε διόδια"; Γιατί σε αυτά τα ερωτήματα δεν απαντάτε; 

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Ρόκος έχει το λόγο. 

ΓΕΩΡΓΙΟΣ ΡΟΚΟΣ: Είπε ο κύριος Υπουργός ότι ο Πρόεδρός μας έχει το προνόμιο να ρωτά τα ίδια πράγματα δύο φορές. Και ο κύριος Υπουργός διατηρεί το πλεονέκτημα να μην απαντάει ποτέ σε αυτά που ρωτάμε στην πράξη. Απαντάει άλλα. Γι'αυτό ξαναρωτάμε. Και είμαστε υποχρεωμένοι να ξαναρωτήσουμε. Εγώ σας είπα συγκεκριμένα πράγματα και δεν απαντήσατε σε τίποτε από αυτά αλλά απαντήσατε σε κάτι που δεν ρώτησα. Εγώ σας ρώτησα τι θα κάνετε με τη ρύθμιση των χρεών στο Δήμο Καστοριάς για την ύδρευση και την αποχέτευση στον οργανισμό. Δεν απαντήσατε. Σας είπα για την "COSMOTE". 

ΠΡΟΕΔΡΕΥΩΝ (Παναγιώτης Ν. Κρητικός): Αν η άρνηση του Υπουργού να απαντήσει είναι πλεονέκτημα, η επαναφορά στο ερώτημα για σας είναι μειονέκτημα. 

ΓΕΩΡΓΙΟΣ ΡΟΚΟΣ: Απαντάει για πράγματα που εγώ δεν ρωτάω και γι'αυτά που ρωτάω, δεν έχει πει τίποτε. Και με μέμφει κιόλας, γιατί επαναλαμβάνω τις ίδιες ερωτήσεις. Εγώ θα τις επαναλαμβάνω. 

Κάνατε πως δεν καταλάβατε. Εγώ δεν είπα τίποτε για τις διοικήσεις στις ΔΕΚΟ. Εσείς λέτε ότι είπα. Εγώ δεν είπα τίποτε. Το μόνο που προσεγγίσατε από τα πέντε που έθεσα και αυτό λάθος το προσεγγίσατε. Εγώ είπα ότι όταν εισήχθησαν οι μετοχές στο χρηματιστήριο της Νέας Υόρκης, μπήκε με τη δέσμευση να μην προχωρήσουμε πέραν του χρόνου που θα μας επιβάλει η Ευρωπαϊκή 'Ενωση στην απελευθέρωση της αγοράς. Δηλαδή το 2001 ή το 2002. Και το προαναγγείλατε ένα χρόνο πριν. Και έτσι παρακινήθηκε ο κ.Χρυσολούρης και ξεσηκώθηκε η Επιτροπή Κεφαλαιαγοράς στη Νέα Υόρκη. Αυτό είπα εγώ, άλλο απαντάτε εσείς. Απαντήστε σε αυτά, για να μη μας αναγκάζετε να επαναλαμβάνουμε τα ίδια. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Κωστόπουλος έχει το λόγο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, βλέπω ότι επιμένετε στα λάθη σας. Η μετοχή πέρυσι τον Οκτώβριο θα έμπαινε με 5.850 έως 6.250. Σήμερα ξέρουμε όλοι ότι στο ελληνικό χρηματιστήριο ο δείκτης διπλασιάστηκε. Η μετοχή του ΟΤΕ απ'ότι βλέπω πήρε 400 δρχ., ούτε 8% .... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Από τον Οκτώβριο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Τι λέτε τώρα; 'Οτι επιτύχατε αύξηση τιμής κατωτέρας 6.250, όπως αναγγείλατε, όταν η μετοχή στον ΟΤΕ είχε 6.800; Και περιμένετε να μην τρέξουν; Μα, την ίδια μέρα κερδίζει ο καθένας ένα πεντακοσάρικο από τη μετοχή. Εγώ είπα ότι η μετοχή του ΟΤΕ κρατιέται -δεν ξέρω για ποιους λόγους- όταν το χρηματιστήριο απογειώθηκε, όταν χαρτιά ανύπαρκτα δεν αντιπροσωπεύουν τίποτε και δεκαπλασιάστηκαν, ενώ η τιμή της μετοχής είναι περσινή. 'Ενα αυτό. 

Δεύτερον, μου είπατε για τις επενδύσεις. Με προκαλείτε. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

'Ενα λεπτό μόνο. 

ΠΡΟΕΔΡΕΥΩΝ (Παναγιώτης Ν. Κρητικός): Σας έβαλα περιορισμένο χρόνο, επειδή βιαζόσαστε. Σας προστατεύω. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ο ΟΤΕ έκανε επένδυση στην Αρμενία εκατόν δέκα εκατομμύρια δολάρια για την "ARMETEL", όταν ο δεύτερος που συμμετείχε στο διαγωνισμό έδωσε προσφορά με σαράντα πέντε εκατομμύρια. Θέλετε να μου πείτε αυτά τα εξήντα πέντα ως διαφορά τι αντιπροσωπεύουν; 'Οταν υπάρχει δέσμευση ότι θα γίνουν προμήθειες πενήντα εκατομμυρίων δολαρίων, χωρίς να μας λέτε τους προμηθευτές, να η αδιαφάνεια. 

Κάνατε επένδυση στη Γιουγκοσλαβία και πήγε κατά διαόλου. 

"ROMETEL" στη Ρουμανία, επένδυση, αν θυμάμαι καλά, ύψους όλο το μετοχικό κεφάλαιο του ΟΤΕ. Με ποιες αποδόσεις, κύριε Υπουργέ; Ποιες δικαιολογίες είναι ότι κάνετε επενδύσεις στο εξωτερικό για εκσγυχρονισμό και ανάπτυξη; Τι ανάπτυξη θα κάνει ο ΟΤΕ, μία δημόσια υπηρεσία κακοφτιαγμένη, με κακή διοίκηση; 

Τελος, εδώ είναι η διαφορά μας, στο άρθρο 21. Γι'αυτό και φωνάζουμε. Είπατε να πάμε εμείς στην "COSMOTE", να ζητήσουμε στοιχεία. Η "COSMOTE" είναι κρατική επιχείρηση, είναι θυγατρική του ΟΤΕ. Και μας λέτε να πάμε να ζητήσουμε στοιχεία εκεί. Πάτε να τις κάνετε, όλες ανώνυμες εταιρείες, για να μην έχει έλεγχο το Κοινοβούλιο, δηλαδή να έχουμε ακόμη και περιορισμό της δημοκρατίας. Γιατί; Πάτε να κάνετε, αντί για λεβέντικη αποκρατικοποίηση, αποκρατικοποιήσεις με δόλο, χωρίς δυνατότητα ελέγχου και παρακολούθησης των οικονομικών μεγεθών των επιχειρήσεων. Αυτό είναι το μεγάλο λάθος σας. Σας τα είπα και χθες. Και επιμένετε και σήμερα. 

Είναι λάθος το άρθρο 21 σε συνδυασμό με το άρθρο 22. Προσέξτε το, γιατί θα γυρίσει μπούμερανγκ, όχι στο ΠΑ.ΣΟ.Κ. -δεν μας ενδιαφέρει τι θα πάθετε εσείς- αλλά στο έθνος και στον ελληνικό λαό. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της ενότητας των άρθρων 21 έως και 30 και τίθενται τα άρθρα σε ψηφοφορία ένα προς ένα. 

Ερωτάται το Τμήμα: Γίνεται δεκτό το άρθρο 21, όπως έχει στην έκθεση της Διαρκούς Επιτροπής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 21 έγινε δεκτό, όπως έχει στην έκθεση της Διαρκούς Επιτροπής, κατά πλειοψηφία. 

Ερωτάται το Τμήμα: Γίνεται δεκτό το άρθρο 22, όπως έχει στην έκθεση της Διαρκούς Επιτροπής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 22 έγινε δεκτό, όπως έχει στην έκθεση της Διαρκούς Επιτροπής, κατά πλειοψηφία. 

Ερωτάται το Τμήμα: Γίνεται δεκτό το άρθρο 23, όπως έχει στην έκθεση της Διαρκούς Επιτροπής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 23 έγινε δεκτό, όπως έχει στην έκθεση της Διαρκούς Επιτροπής, κατά πλειοψηφία. 

Ερωτάται το Τμήμα: Γίνεται δεκτό το άρθρο 24, όπως έχει στην έκθεση της Διαρκούς Επιτροπής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 24 έγινε δεκτό, όπως έχει στην έκθεση της Διαρκούς Επιτροπής, κατά πλειοψηφία. 

Ερωτάται το Τμήμα: Γίνεται δεκτό το άρθρο 25, όπως έχει στην έκθεση της Διαρκούς Επιτροπής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 25 έγινε δεκτό, όπως έχει στην έκθεση της Διαρκούς Επιτροπής, κατά πλειοψηφία. 

Ερωτάται το Τμήμα: Γίνεται δεκτό το άρθρο 26, όπως έχει στην έκθεση της Διαρκούς Επιτροπής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 26 έγινε δεκτό, όπως έχει στην έκθεση της Διαρκούς Επιτροπής, κατά πλειοψηφία. 

Ερωτάται το Τμήμα: Γίνεται δεκτό το άρθρο 27, όπως έχει στην έκθεση της Διαρκούς Επιτροπής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 27 έγινε δεκτό, όπως έχει στην έκθεση της Διαρκούς Επιτροπής, κατά πλειοψηφία. 

Ερωτάται το Τμήμα: Γίνεται δεκτό το άρθρο 28, όπως έχει στην έκθεση της Διαρκούς Επιτροπής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 28 έγινε δεκτό, όπως έχει στην έκθεση της Διαρκούς Επιτροπής, κατά πλειοψηφία. 

Ερωτάται το Τμήμα: Γίνεται δεκτό το άρθρο 29, όπως τροποποιήθηκε από τον κύριο Υπουργό; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 29 έγινε δεκτό, όπως τροποποιήθηκε από τον κύριο Υπουργό, ομοφώνως. 

Ερωτάται το Τμήμα: Γίνεται δεκτό το άρθρο 30, όπως έχει στην έκθεση της Διαρκούς Επιτροπής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 30 έγινε δεκτό, όπως έχει στην έκθεση της Διαρκούς Επιτροπής, κατά πλειοψηφία. 

Επανερχόμαστε στη συζήτηση της ενότητας των άρθρων 1 έως και 20. 

Εάν θέλετε τώρα να δώσετε απάντηση και επί των προηγουμένων, μπορείτε να δώσετε. 

Ορίστε, κύριε Κωστόπουλε, να προηγηθείτε, διότι αντιλαμβάνομαι ότι βιάζεστε, εάν σας επιτρέπουν οι εισηγητές. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μου επιτρέπουν, κύριε 

Πρόεδρε. Ζήτησα και την άδειά τους. 

Κατ'αρχήν, δεν είμαι αρνητικός όσον αφορά τα κεφάλαια 1 και 2, διότι το άρθρο 1 αφορά τη σύσταση της Νέας Χρηματιστηριακής Αγοράς. 

Είπαμε και χθες και λέμε και σήμερα ότι εμείς ψηφίζουμε κατ'αρχήν τις διατάξεις. Η μόνη επιφύλαξη που έχουμε, κύριε Πρόεδρε, είναι εάν θα μπορέσει το παρόν χρηματιστήριο με την παρούσα οργάνωσή του να ανταποκριθεί στην υλοποίηση αυτού του νομοσχεδίου. Φοβάμαι ότι είναι ανεπαρκής η οργάνωση και επομένως η εισαγωγή, η υλοποίηση δηλαδή της εισαγωγής μετοχών μικρομεσαίων επιχειρήσεων στο χρηματιστήριο θα καθυστερήσει πάρα πολύ. 

Το δεύτερο κεφάλαιο αναφέρεται στα θέματα κεφαλαιαγοράς. Πάλι τροπολογίες, πάλι τροποποιήσεις. Να βοηθήσουμε. 

'Ομως έχω να κάνω μία ουσιαστική παρατήρηση. 

Στο άρθρο 16, παράγραφος 5, λέει ότι το πρώτο εδάφιο του άρθρου 15 του ν.2533/97 αντικαθίσταται ως εξής: "Εταιρεία, της οποίας οι αξίες είναι εισηγμένες στην Κύρια ή στην Παράλληλη Αγορά του Χ.Α.Α, δεν επιτρέπεται να διενεργεί για ίδιο λογαριασμό συναλλαγές σε παράγωγα εισηγμένα στο Χ.Π.Α. τα οποία έχουν ως υποκείμενη αξία είτε αξίες της εταιρείας είτε δείκτες, στους οποίους οι αξίες της εταιρείας αυτής συμμετέχουν με ποσοστό μεγαλύτερο του 25%". 

Mέχρι σήμερα είχαν δυνατότητα μέχρι 20%. Επειδή η Εθνική Τράπεζα συμμετέχει με 22%, είναι μία διάταξη που αφορά την Εθνική Τράπεζα. 

Κύριε Υπουργέ, παρακαλώ πάρα πολύ να μην περάσει αυτή η διάταξη. 

Παρακαλώ να την αποσύρετε και να αφήσετε το 20% όπως ήταν στο παρελθόν. Διαμαρτύρονται όλοι οι άλλοι που ασχολούνται με το χρηματιστήριο. Εν πάση περιπτώσει, για να μπει αρχικά το 20%, σημαίνει ότι είναι ένα ποσοστό που διεθνώς το έχουν παραδεχθεί. 

Δεύτερον, κύριε Υπουργέ -και αυτό είναι επίσης ουσιαστικό- για το δείκτη παραγώγων έχουμε μία σύμβαση και χρησιμοποιούμε το δείκτη των Financial Times, τον FISE, όπως τον λένε. Αυτό τι σημαίνει; 'Οτι για κάθε πράξη η οποία γίνεται στο xρηματιστήριο καταβάλλουμε ρόγιαλτις και για τα μηχανήματα τα οποία χρησιμοποιούμε, καταβάλλονται ρόγιαλτις. Οι ειδικοί λένε ότι υπάρχουν εξειδικευμένοι υπάλληλοι, καθηγητές, που γνωρίζουν πώς θα κάνουν ένα δείκτη και δεν υπάρχει κανένας λόγος να πληρώνουμε λεφτά, ρόγιαλτις, σε μία ξένη εταιρεία. 

Παρακαλώ πάρα πολύ να κοιτάξετε να απαλλαγούμε από αυτήν τη σύμβαση, διότι δυστυχώς φοβάμαι ότι έγινε για κάποιους υπάλληλους για δικό τους όφελος. 

Κύριε Υπουργέ, αν δεν απαλλαγούμε από αυτήν τη σύμβαση, θα έχουμε ξανά συνάντηση για το ίδιο θέμα. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γιαννακόπουλος, εισηγητής του Πανελληνίου Σοσιαλιστικού Κινήματος, έχει το λόγο επί της ενότητας των άρθρων 1 έως και 20. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε συνάδελφε, έχω την εντύπωση ότι όπως είπατε προηγουμένως πολλοί συνάδελφοι δεν μιλούν επί του νομοσχεδίου, αλλά αναλώνουν το χρόνο τους επί παντός επιστητού, προπαντός βερμπαλίζοντας και δημαγωγώντας. 

'Εφθασε στο σημείο ο Πρόεδρος του ΔΗ.Κ.ΚΙ να αγωνιά -αφού κατακεραύνωσε την πολιτική της Κυβέρνησης του νέου ΠΑ.ΣΟ.Κ., όπως συνηθίζει να λέει, ενώ εκείνος έφυγε από το παλαιό ΠΑ.ΣΟ.Κ., το οποίο επικαλείται- γιατί φεύγει ο κόσμος από το ΠΑ.ΣΟ.Κ. και πάει στο ΔΗ.Κ.ΚΙ. 

Μα δεν κοιτάει το ΔΗ.Κ.Κ.Ι. την αιμορραγία στελεχών που έχει τον τελευταίο καιρό και δεν κοιτάει τα προβλήματα που έχουν δημιουργηθεί ήδη από τον πρώτο εκλεγέντα πρόσφατα ευρωβουλευτή του, τον οποίο έχρησε το ΔΗ.Κ.Κ.Ι. υποψήφιο όντας και πριν παραιτηθεί από αρχηγός της μειοψηφίας στη νομαρχιακή αυτοδιοίκηση Μεσσηνίας; Ας δούμε τα δικά μας τα σακούλια πρώτα και μετά ας αρχίσουμε να κατηγορούμε τους άλλους. 'Ετσι λοιπόν, τα προβλήματα δημιουργούνται. Ας μιλήσουμε για το νομοσχέδιο και ας αφήσουμε τι κάνει το ΠΑΣΟΚ και τι κάνει το ΔΗ.Κ.Κ.Ι. και τα άλλα κόμματα. Και, κύριοι συνάδελφοι του ΔΗ.Κ.Κ.Ι., ας περιμένετε τις εθνικές εκλογές για να δούμε πόσα απίδια θα πιάσει ο σάκος σας επιτέλους! 

Επί του νομοσχεδίου. Κύριε Πρόεδρε, είδα και τις προσθήκες και τις τροποποιήσεις που έχουν γίνει για το άρθρο 1, αυτό που λέει για τη Θεσσαλονίκη. Για όσους είναι στη βόρεια Ελλάδα βεβαίως δεν υπάρχει αντίρρηση, έχω όμως την εντύπωση ότι τελικά παρά τη ρύθμιση που γίνεται στην παράγραφο δ', υποπαράγραφο 2 ήδη 3 περίπτωση β' εδάφιο πρώτο δεν λύνεται το πρόβλημα με την παρατήρηση που έκανα χθες και που επισημαίνει και η Επιστημονική Επιτροπή της Βουλής. 

Λέει "η μεταβίβαση μετοχών μεταξύ των μετόχων ή σε στρατηγικό επενδυτή υπό την προϋποθεση ότι τούτο γίνεται με συμφωνία των μετόχων". Ποιων μετόχων; Των μετόχων που συναλλάσσονται δηλαδή, του πωλητού και του αγοραστού, ή όλων των μετόχων; Δεν άλλαξε τίποτε από την παλιά διατύπωση. 'Εχω την εντύπωση, κύριε Υπουργέ, πως πιθανότατα να δημιουργηθούν παρά τα όσα λέτε -τα γράφετε παρακάτω- προβλήματα και να είναι αδύνατη η συμφωνία των μετόχων αφού θα υπάρχει τεράστια διασπορά. Πιστεύω ότι πρέπει να το δείτε μήπως πρέπει εκεί να γράψουμε "στη συγκεκριμένη περίπτωση" μήπως χρειάζεται να γράφουμε "των συναλλασσομένων μεταξύ τους μετόχων" για να υπάρχει μια διευκρίνιση; Μια παρατήρηση κάνω. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μου επιτρέπετε μια διακοπή, κύριε συνάδελφε, και εσείς, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): Αν σας επιτρέπει ο συνάδελφος. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Βεβαίως, κύριε Υφυπουργέ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Εχει προστεθεί η φράση "για τους οποίους ισχύει η απαγόρευση της παραγράφου 1". 'Αρα, αυτός ο ορισμός τον οποίο θέλετε εσείς υπάρχει. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Γι' αυτούς μιλάω και εγώ, γι' αυτούς που ισχύει. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μα, υπάρχει στη διόρθωση. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υπουργέ, η διόρθωση ξέρετε τι λέει; Να σας τη διαβάσω. Εκτός και αν υπάρχει άλλη. Από το νέο κείμενο, από το πρακτικό. Λέει τα εξής: "Η μεταβίβαση μετοχών μεταξύ των μετόχων ή σε στρατηγικό επενδυτή, υπό την προϋποθεση ότι τούτο γίνεται με κοινή συμφωνία των μετόχων" -διαβάζω από το πρακτικό από τις διορθώσεις- "που ανακοινώνεται προηγουμένως στην εταιρεία και εγκρίνεται από το Δ.Σ. του Χρηματιστηρίου Αξιών Αθηνών". Τι άλλαξε; Δεν άλλαξε τίποτε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Εχει προστεθεί εκεί που λέει "με συμφωνία των μετόχων" η φράση "για τους οποίους ισχύει η απαγόρευση της παραγράφου 1". 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Και επί της προσθήκης λοιπόν. Εάν υπάρχουν πενήντα μέτοχοι που δεν μπορούν να πουλήσουν, πρέπει να αποφασίσουν και οι πενήντα; Αυτό λέτε εσείς στη συγκεκριμένη περίπτωση; Εγώ όπως το καταλαβαίνω -και όπως είναι λογικό νομίζω- αφού υπάρχει εξαίρεση και για τους άλλους πρέπει να γίνει με συμφωνία των συναλλασσομένων μετόχων σε κάθε συγκεκριμένη περίπτωση. Αυτό νομίζω ότι είναι το λογικό σ' αυτήν τη διάταξη. 

Εν πάση περιπτώσει, για να μην καθυστερώ, γιατί ήδη είμαι στο τέλος του χρόνου, νομίζω ότι οι επόμενες διατάξεις είναι προς τη σωστή κατεύθυνση, έχω όμως να πω πέντε λόγια. 

Μας κατηγορούσε στο παρελθόν η Αντιπολίτευση, όταν το χρηματιστήριο ήταν πολύ χαμηλά, ότι ο γενικός δείκτης δεν έχει ανέβει και επομένως η οικονομία δεν πάει καλά. Πάει καλά, τότε δεχθήκαμε εκείνες τις κατηγορίες. Τώρα που στα τεσσεράμισι περίπου χρόνια ο δείκτης του χρηματιστηρίου από τις 850-900 μονάδες όχι μόνο έχει φθάσει στις 4.350 μονάδες, αλλά έχει σταθεροποιηθεί στις 4.100 επί αρκετό χρονικό διάστημα, τι γίνεται; 

Πάλι μας κατηγορούν ότι η οικονομία είναι τζόγος, ότι η οικονομία είναι αεριτζίδικη, παρά τις διευκρινίσεις που έδωσε χθες ο Υπουργός, ότι 2,8 τρισεκατομμύρια έχουν πάει πλέον σε παραγωγικές διαδικασίες και επενδύσεις. Γιατί το χρηματιστήριο είναι βεβαίως τζόγος, αλλά δεν είναι μόνο τζόγος, κύριε συνάδελφε του ΔΗ.Κ.ΚΙ., που παρακολούθησα χθες πραγματικά την πολύ εμπεριστατωμένη ομιλία σας. Το χρηματιστήριο είναι μεν τζόγος, αλλά δεν είναι μόνο τζόγος. 

Πρέπει να δεχθούμε και να παραδεχθούμε ότι έστω ένα κομμάτι από τα λεφτά του χρηματιστηρίου πηγαίνει και σε επενδύσεις. Βεβαίως όλοι θα θέλαμε παραγωγικότερες επενδύσεις και όχι μέσα από το χρηματιστήριο μόνο, όμως, όπως όλοι γνωρίζουμε, ζούμε σε μία διεθνή κοινωνία και δεν μπορούμε να απομονωθούμε. 

Επίσης, κατηγορηθήκαμε, κύριε Πρόεδρε, ότι στο χρηματιστήριο πηγαίνουν οι εισαγγελείς ή ότι στην περίπτωση της κεφαλαιαγοράς συνεχώς αλλάζουμε τους νόμους κ.ο.κ. Μα, είναι λογικό και χρήσιμο όταν βλέπει κάποιος, στην υλοποίηση κάποιου νόμου ότι κάτι είναι στραβό, ότι κάτι δεν λειτουργεί σωστά, να αλλάξει ό,τι δεν λειτουργεί σωστά. 

'Ετσι, λοιπόν, παρά τα τέσσερα τελευταία νομοθετήματα, με το συγκεκριμένο νομοσχέδιο, σε ό,τι αφορά την κεφαλαιαγορά, έρχονται τέτοιες ρυθμίσεις, οι οποίες τροποποιούν κάποιες διατάξεις, για να είναι προς την ορθολογικότερη και αποδοτικότερη λειτουργία. 

Κύριε Πρόεδρε και κύριοι συνάδελφοι, κατά την άποψή μου εκείνο που πρέπει να διασφαλίσουμε στο χρηματιστήριο είναι οι ασφαλιστικές δικλείδες που πρέπει να νομοθετήσουμε, έτσι ώστε το επενδυτικό κοινό να μη γίνεται έρμαιο και παιχνίδι στα χέρια κάποιων ειδικών περί αυτά. 

'Εχω την εντύπωση ότι και η νέα χρηματιστηριακή αγορά έγινε μόνο και μόνο για να βοηθήσει όχι όλες τις εταιρείες που ποσοτικά πιθανότατα να έχουν τις προϋποθέσεις να εισέλθουν, αλλά τις καινοτόμες, τις δυναμικές και τις πρωτοπόρες, οι οποίες θα μπορούν να αντλούν εφ' εξής, μετά δηλαδή την ψήφιση του νόμου, από το χρηματιστήριο υγιή χρήματα και -θα έλεγε κανείς- μακροπρόθεσμα. 

'Εχω την εντύπωση, κύριε Πρόεδρε, ότι άλλαξε η δομή της οικονομίας. Βεβαίως ο κόσμος πλέον δεν προστρέχει σε τράπεζες, δεν δανείζεται πλέον από τις τράπεζες, αλλά μέσα από το χρηματιστήριο. 

Βεβαίως, δεν αντιλέγει κανείς ότι πρέπει να γίνονται και παραγωγικές επιχειρήσεις, έχω όμως την εντύπωση ότι αυτό το νομοσχέδιο πραγματικά, ιδιαίτερα το πρώτο κεφάλαιο που αφορά τη νομοθεσία για τη νέα χρηματιστηριακή αγορά, πέραν του ότι εναρμονίζεται και στα ευρωπαϊκά δεδομένα -και αυτό πρέπει να το δεχθούμε και να το παραδεχθούμε, εφόσον δεν είμαστε απομονωμένοι και ζούμε μέσα σε μία διεθνή οικονομική κατάσταση- θα βοηθήσει πραγματικά εκείνες τις επιχειρήσεις, που είναι δυναμικές, καινοτόμες και δεν έχουν τη δυνατότητα και τις προϋποθέσεις να μπουν στην κύρια ή την παράλληλη αγορά. 

Γι' αυτό προτείνω στους συναδέλφους να ψηφίσουν όλα τα άρθρα αυτών των κεφαλαίων. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας κ. Σκρέκας έχει το λόγο. 

ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε. 

Μετά από πολύ χρόνο μπαίνουμε στην ουσία με αυτό το νομοσχέδιο, στη σύσταση της Νέας Χρηματιστηριακής Αγοράς. Είναι μία καινοτομία, θα έλεγα, την οποία... 

ΠΡΟΕΔΡΕΥΩΝ (Παναγιώτης Ν. Κρητικός): Βρήκαμε το δρόμο από τη στέγη! 

ΘΕΟΔΩΡΟΣ ΣΚΡΕΚΑΣ: Σωστά το παρατηρήσατε. 

Δεν υπάρχει αμφιβολία ότι είναι ένα νομοσχέδιο, το οποίο απευθύνεται στο δυναμικότερο κλάδο σήμερα της εθνικής μας οικονομίας, που είναι οι μικρομεσαίες επιχειρήσεις. 

Είναι ένα νομοσχέδιο που βεβαίως λόγω της σοβαρότητάς του ζητήσαμε στην επιτροπή από τον κύριο Υπουργό να το κρατήσει και να μην έρθει αμέσως στο Τμήμα της Βουλής, για να μελετηθεί περισσότερο, ώστε να συμπληρωθεί και να ολοκληρωθεί, για να αποτελέσει ένα έργαλείο το οποίο θα βοηθήσει αυτήν την κατηγορία των επιχειρήσεων της εθνικής μας οικονομίας να μπορέσουν να αντλήσουν και αυτές κεφάλαια, ώστε να μπορέσουν να αναπτυχθούν. 

Δεν μας άκουσε ο κύριος Υπουργός. Το νομοσχέδιο μετά την επιτροπή ήρθε αμέσως στο Τμήμα και παρατηρείται το φαινόμενο της προχειρότητας. Και δεν το λέμε αυτό από συνήθεια, τα γεγονότα το επιβεβαιώνουν. 

Σήμερα το πρωί η κυρία Υφυπουργός μας έφερε μια σειρά από βελτιώσεις και προσθήκες για το υπό συζήτηση νομοσχέδιο. Δεν δείχνει και δεν αποδεικνύει το γεγονός αυτό το ότι τελικά και αυτή η προετοιμασία αυτού του νομοσχεδίου είναι πρόχειρη; 

Θα έλθω τώρα σε ένα-ένα στα άρθρα, για να προσθέσω και εγώ κάποιες από τις παρατηρήσεις που μπορούμε να κάνουμε σ' αυτό το σύντομο χρονικό διάστημα και με τα στοιχεία που μπορέσαμε να συγκεντρώσουμε. 

Στο άρθρο 1 νομίζω ότι η φράση που λέει "που δεν έχουν εισαχθεί στην Κύρια ή την Παράλληλη Αγορά του Χρηματιστηρίου Αξιών Αθηνών" πρέπει να αντικατασταθεί από τη φράση "που δεν πληρούν τα κριτήρια βάσει του νόμου για την εισαγωγή των μετοχών τους στην Παράλληλη ή Κύρια Αγορά του Χρηματιστηρίου Αξιών Αθηνών". 

'Ερχομαι στο άρθρο 2 και στην παράγραφο Δ' 1. Ελπίζω να ισχύει αυτό, γιατί ενώ με τη διόρθωση δεν μπορώ να καταλάβω τελικά τι διορθώσατε. 

Εδώ υπάρχει μια διατύπωση που λέει: "Οι μετοχές των οποίων η διάθεση απαγορεύεται, παραμένουν δεσμευμένες υποχρεωτικά καθ' όλη τη διάρκεια της απαγόρευσης σε χρηματοπιστωτικό ή άλλον οργανισμό". 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Εχει σβήσει. 

ΘΕΟΔΩΡΟΣ ΣΚΡΕΚΑΣ: Εντάξει, αφού έχει σβήσει. 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, λίγο χρόνο ακόμα, γιατί είμαι στα άρθρα. 

Στην παράγραφο Ε' 1, όπως τελικά διατυπώνεται το άρθρο, προσδιορίζεται και η αξία των μετοχών. Νομίζουμε ότι θα ήταν καλύτερη η διατύπωση αντί το ποσοστό να αναφέρεται σε αριθμό μετοχών, να αναφέρεται στο κεφάλαιο. Η διατύπωση νομίζω ότι θα ήταν καλύτερη... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δημιουργούνται άλλα προβλήματα. Είθισται όλα αυτά τα κριτήρια να είναι ως ποσοστά των μετοχών, διότι αυτό καθορίζει τη μετοχική ισχύ του κάθε εταίρου. 'Αμα μπουν ποσοστά, πρέπει να διαφοροποιήσεις... 

ΘΕΟΔΩΡΟΣ ΣΚΡΕΚΑΣ: Το μετοχικό κεφάλαιο είναι ανεξάρτητο από τον αριθμό των μετοχών, διότι όταν πάμε σε ποσοστά επί του αριθμού των μετοχών και αναφέρουμε και το ποσό, όπως λέει εδώ, εκατό χιλιάδες μετοχές ποσού διακοσίων πενήντα εκατομμυρίων (250.000.000) δραχμών, αυτομάτως κάνοντας τη διαίρεση προκύπτει η τιμή της μετοχής. Νομίζω ότι αυτό δεν είναι σωστό έτσι όπως είναι διατυπωμένο. 

Στο άρθρο 9 ως προς τη μετάταξη μιας εταιρείας από τη Νέα Χρηματιστηριακή Αγορά έχουμε την άποψη ότι θα πρέπει πρώτα να περάσει από την παράλληλη αγορά και μετά να πάει στο χρηματιστήριο. Να υπάρξει μια τέτοια διαδικασία, ένα τέτοιο στάδιο και όχι αμέσως. Δείτε το. 

Στο άρθρο 12 παράγραφος 1 λέει: "Αντικαθίσταται η παράγραφος 21 του άρθρου 59 του ν. 2396/1996 (ΦΕΚ 73 Α'), όπως τροποποιήθηκε με το άρθρο 99 του ν.2533/1997, ως εξής: "Τα ελληνικά πιστοποιητικά εισάγονται στο Χρηματιστήριο Αξιών Αθηνών Α.Ε., είτε στην Κύρια Αγορά είτε στην Παράλληλη Αγορά Αναδυομένων Κεφαλαιαγορών ως παραστατικοί τίτλοι μετοχών". 

Από ποιους εισάγονται; Θεωρούμε ότι πρέπει να προσδιορίζεται και ο εκδότης. 

Για τα υπόλοιπα άρθρα δεν έχουμε να κάνουμε ιδιαίτερες παρατηρήσεις. Το κεφάλαιο αυτό το ψηφίζουμε με τις παρατηρήσεις αυτές και την παρατήρηση που έκανε ο Κοινοβουλευτικός μας Εκπρόσωπος κ. Κωστόπουλος για το άρθρο 16 παράγραφος 5, όπως τα ανέπτυξε. 

Προχωρώ στο κεφάλαιο Β', όπου συμπεριλαμβάνεται και το άρθρο 16. Εκείνο που θέλω να παρατηρήσω, είναι το εξής: Συμφωνούμε με όλες αυτές τις συμπληρώσεις και τροποποιήσεις που γίνονται, θέλω όμως να κάνω μία αναφορά, η οποία έχει σχέση με το "ράβε-ξήλωνε". 

Σε αυτό το κεφάλαιο έχουμε τροποποίηση έξι νόμων και ενός προεδρικού διατάγματος. 

Αυτά, κύριε Πρόεδρε. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, στη χθεσινή συζήτηση επί της αρχής αναφερθήκαμε αναλυτικά στους λόγους για τους οποίους δεν θα ψηφίσουμε και αυτό το κομμάτι του νομοσχεδίου. 

Επειδή όμως πολλά ειπώθηκαν και σήμερα αλλά και χθες από τον κύριο Υπουργό, θα θέλαμε να κάνουμε κάποιες παρατηρήσεις. 

Κατ' αρχήν, ο βασικός λόγος για τον οποίο δεν ψηφίζουμε τη δημιουργία της Νέας Χρηματιστηριακής Αγοράς είναι ακριβώς γιατί πρόκειται για μία ρύθμιση ενίσχυσης του χρηματιστηριακού θεσμού, του τζόγου, γιατί όλοι εδώ μέσα συμφώνησαν -και ο ίδιος ο Υπουργός, αλλά και ο εισηγητής της Πλειοψηφίας- ότι περί τζόγου πρόκειται. Τώρα λίγο - πολύ, στα ποσοστά μπορεί να υπάρχουν διχογνωμίες. 'Ολοι όμως παραδέχεσθε ότι στον έναν ή στον άλλο βαθμό το χρηματιστήριο είναι τζόγος. 

Δεν θα κάνουμε συγκεκριμένες παρατηρήσεις στα άρθρα αυτού του νομοσχεδίου. Νομίζουμε ότι δεν έχει κάποια αξία, τη στιγμή που έχουμε κάνει και κατά το παρελθόν παρατηρήσεις και προτάσεις, όπως για παράδειγμα την πρόταση του "πόθεν έσχες", για το πού βρίσκονται τέλος πάντων όλα αυτά τα χρήματα που τζογάρονται, ή την πρόταση για ονομαστικοποίηση των μετοχών που είναι εισηγμένες στο χρηματιστήριο, οι οποίες έχουν τύχει της άρνησης της Κυβέρνησης, στο όνομα μάλιστα του ελεύθερου ανταγωνισμού και τέτοιων επιχειρημάτων. 

Ο κύριος Υπουργός χθες είπε ότι το χρηματιστήριο αποτελεί τον καθρέφτη της οικονομίας. Βέβαια, θα συμφωνήσουμε σ' αυτό, γιατί βλέπει κανείς από τη μια μεριά το δείκτη να ανεβαίνει, από την άλλη όμως να ανεβαίνει και ο δείκτης της ανεργίας. 

Ο δείκτης του χρηματιστηρίου να ανεβαίνει, οι μικρομεσαίοι όμως στην πλειοψηφία τους να βλέπουν το δρόμο του λουκέτου. Ο δείκτης του χρηματιστηρίου να ανεβαίνει, οι αγρότες να βλέπουν μπροστά τους το ξεκλήρισμα. Πράγματι αποτελεί το χρηματιστήριο τον καθρέφτη μιας τζογαδόρικης οικονομίας, μιας οικονομίας και μιας πολιτικής η οποία στηρίζει τα κέρδη, τα βραχυπρόθεσμα κιόλας, που αντλούνται μέσα από το χρηματιστήριο και όχι τα συμφέροντα και τα εισοδήματα της πλειοψηφίας του ελληνικού λαού, που αυτήν τη στιγμή βρίσκονται σε πολύ δύσκολη θέση. 

Εγώ θα ήθελα όμως να πω και με την ευκαιρία αυτή να διαβάσω κάτι που δεν το λέμε εμείς, το λέει ο δάσκαλος των κυρίων Υπουργών οι οποίοι φέρνουν αυτό το νομοσχέδιο εδώ, ο εμπνευστής τους, αν θέλετε ο κ. Gal braith, ο οποίος λέει σε μια τοποθέτησή του στο London School of Econom ics ότι όταν ακούτε να λέγεται ότι έχουμε εισέλθει σε μια νέα εποχή μόνιμης ευημερίας κατά την οποία οι χρηματιστηριακές τιμές θα αντικατοπτρίζουν αυτήν την ευημερία, καλύτερα να φυλάγεστε. Αυτό δεν το λέμε εμείς -επαναλαμβάνω- κύριε Πρόεδρε, το λέει ο κ. Galbraith. Και θα θέλαμε να ρωτήσουμε -βεβαίως εμείς γνωρίζουμε την απάντηση, αλλά περιμένουμε και μια απάντηση από την Κυβέρνηση- τι συμβαίνει με όλα αυτά τα δημοσιεύματα του Τύπου που μιλούν περί υπερτιμημένων μετοχών στο χρηματιστήριο. Εμείς γνωρίζουμε ότι κάποτε θα γίνει ένα μπαμ, στο στόχαστρο του οποίου θα μπούνε οι μικροεπενδυτές οι οποίοι σήμερα ξεγελιούνται και από την Κυβέρνηση στο να ρίχνουν τις αποταμιεύσεις τους στο τζόγο του χρηματιστηρίου. Δεν είναι μήπως αλήθεια ότι περίπου 1,5% μόνο απ' όλα αυτά τα δισεκατομμύρια που παίζονται καθημερινά στο χρηματιστήριο πηγαίνει σε παραγωγικές επενδύσεις; Και βεβαίως όσες ασφαλιστικές δικλείδες και αν μπαίνουν από τα εκάστοτε νομοσχέδια και αν ζητούνται από τους συμφωνούντες με το θεσμό και τη λειτουργία του χρηματιστηρίου, ο ίδιος ο κύριος Υπουργός χθες παραδέχθηκε ότι δεν αποκλείονται και αξιόποινες πράξεις και μάλιστα πράξεις που τινάζουν οικονομίες στον αέρα. Για όλους αυτούς τους λόγους, κύριε Πρόεδρε, εμείς θα καταψηφίσουμε τα άρθρα 1 έως 20 του νομοσχεδίου. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, θα σταθώ σε μερικές διατάξεις προτείνοντας τροποποιήσεις προσθήκες και υποβάλλοντας ερωτήματα στον κύριο Υπουργό και θα παρακαλούσα να μου απαντήσει. 

Αρχίζω από το άρθρο 1, που αναφέρεται στη σύσταση. Λέτε, κύριε Υπουργέ, ότι εισάγονται μετοχές μικρομεσαίων δυναμικών ή καινοτόμων εταιρειών. Και το ερώτημα είναι ποιος θα ορίσει το δυναμικό ή το καινοτόμο των νέων επιχειρήσεων. Ξέρετε ότι αυτές οι έννοιες είναι υποκειμενικές και μη αποδεκτές σε φυσικούς δείκτες καταμέτρησης, κύριε Υπουργέ. 

Στο ίδιο άρθρο θέσατε την παράγραφο 4 που αναφέρατε στη Θεσσαλονίκη. Θετικό. Αλλά φοβόμαστε, κύριε Υπουργέ, μήπως γίνεται για λόγους άλλους, ίσως λόγους προεκλογικών σκοπιμοτήτων, δεδομένου ότι το Χρηματιστηριακό Κέντρο Θεσσαλονίκης με την οργάνωση, με τη συγκρότηση που έχει, δεν μπορεί να παρακολουθήσει. Πόσο μάλλον δεν μπορεί να παρακολουθήσει όταν εμείς σήμερα λέμε ότι ακόμη και το Χρηματιστήριο Αξιών Αθηνών δεν μπορεί να παρακολουθήσει τη νέα δραστηριότητα και γι' αυτό βέβαια έχετε αφήσει και την επιφύλαξη σύμφωνα με τους όρους και τις διαδικασίες που θα καθοριστούν με απόφαση του Δ.Σ. του Χρηματιστηρίου Αξιών Αθηνών. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

'Ερχομαι στο άρθρο 2, στην Α' παράγραφο, που αναφέρεται στα ίδια κεφάλαια. Λέτε διακόσια εκατομμύρια (200.000.000) που μπορεί να αναπροσαρμόζεται με απόφαση του Υπουργού Εθνικής Οικονομίας. Και ύστερα από γνώμη. Αυτό το "γνώμη" μπορεί να γίνει "σύμφωνη γνώμη"; Γιατί η γνώμη μπορεί να είναι και αρνητική. Αλλά η αναπροσαρμογή των διακοσίων εκατομμυρίων (200.000.000) μήπως μπορεί να γίνει προς τα πάνω; Διότι με την αναπροσαρμογή προς τα κάτω θα φθάσουμε μέχρι και τα περίπτερα της γειτονιάς να θέλουν να μπουν στο χρηματιστήριο. 

Στο άρθρο 2, στη Β' παράγραφο, αναφέρεται ότι "επιτρέπεται κατ' εξαίρεση η εισαγωγή μετοχών εταιρείας που έχει δημοσιεύσει οικονομικές καταστάσεις για μία μόνο οικονομική χρήση, εφόσον κριθεί ότι πρόκειται για εταιρεία με ιδιαίτερο δυναμισμό ή για εταιρεία που παρουσιάζει εξαιρετικά καινοτόμο επενδυτικό σχέδιο." Πάλι το ερώτημά μας είναι ποιος θα το καθορίσει αυτό. 

Στην Γ' παράγραφο, που αναφέρεται στο φορολογικό έλεγχο, αναφέρεται προς το τέλος "αν η εκδότρια εταιρεία δεν εδρεύει στην Ελλάδα". Ανοίγει δηλαδή ο δρόμος για την εισαγωγή και ξένων εταιριών στο χρηματιστήριο. 

Στo άρθρο 10 λέτε πάλι -έγιναν ορισμένες διορθώσεις, αλλά απ' ό,τι έχω αντιληφθεί, δεν διορθώθηκε αυτό που θέλω να θέσω υπόψη σας- "με απόφαση του Υπουργού Εθνικής Οικονομίας που εκδίδεται ύστερα από γνώμη" πάλι υπάρχει γνώμη να μπει "σύμφωνη γνώμη". 

'Οσον αφορά την Ε' παράγραφο στη διάθεση των μετοχών λέτε στην παράγραφο 2, "Διάθεση μετοχών με ιδιωτική τοποθέτηση επιτρέπεται μόνο στους εργαζόμενους στην εταιρεία." Εμείς λέμε να συμπληρωθεί "εργαζόμενους με μισθωτική σχέση τουλάχιστον με έξι μηνών προϋπηρεσία" και να αποκλεισθούν οι βασικοί μέτοχοι εφόσον εργάζονται στην εταιρεία ή τουλάχιστον να συμπληρωθεί η παράγραφος ότι σε κάθε περίπτωση εξαιρούνται όσοι εργαζόμενοι μετέχουν στο .Σ. της εταιρείας. 

'Ερχομαι στην Η' παράγραφο, που αναφέρεται στο επενδυτικό σχέδιο. Υποβάλλει επενδυτικό σχέδιο το οποίο συντάσσεται με ευθύνη του αναδόχου. Δεν ορίζεται αν η ευθύνη του αναδόχου για το επενδυτικό επιφέρει τις συνέπειες που σίγουρα επέρχονται για όσα αναγράφονται στα ενημερωτικά δελτία. Εκεί που λέτε "τα κριτήρια βάσει των οποίων εκτιμώνται ο δυναμισμός της επιχείρησης, οι προοπτικές της και η πρωτοτυπία της επιχειρηματικής προτάσεως καθώς και κάθε άλλο αναγκαίο για την επάρκειά του στοιχείο καθορίζονται με απόφαση του Δ.Σ. του Χ.Α.Α." 

Να συμπληρωθεί ότι "δημοσιεύονται στο φύλλο Εφημερίδας της Κυβερνησης και είναι πάγιας και γενικής εφαρμογής χωρίς διακρίσεις και υποκειμενικές ερμηνείες." Και αυτό νομίζω καταλαβαίνετε για ποιο λόγο πρέπει να συμπληρωθεί. 

'Ερχομαι στο άρθρο 10, που αναφέρεται στις υποχρεώσεις να δημοσιεύουν οικονομικές καταστάσεις κλπ. οι εταιρείες των οποίων οι μετοχές είναι εισηγμένες. Σωστό. 'Ομως έχουμε να κάνουμε την παρατήρηση ότι για την Κύρια και Παράλληλη Αγορά του Χρηματιστηρίου Αξιών Αθηνών δεν ισχύουν αυτά. Γιατί να υπάρχει μία επιλεκτική χρησιμοποίηση ενός βασικού θεσμού της διαφάνειας στη λειτουργία του χρηματιστηρίου μόνο στη Νέα Χρηματιστηριακή Αγορά και όχι στο Χ.Α.Α. 

Εμείς προτείνουμε να είναι υποχρεωμένες να δημοσιοποιούν αυτές που αναφέρονται πράγματι στις παραγράφους Α' και Β' του συγκεκριμένου άρθρου και αν είναι δυνατόν να δίνεται τουλάχιστον σε δύο ημερήσιες οικονομικές ή πολιτικές εφημερίδες, οι οποίες να έχουν πανελλήνια εμβέλεια. 

Αυτά όσον αφορά τις παρατηρήσεις στο κεφάλαιο Α'. Στο κεφάλαιο Β', που αναφέρεται σε θέματα κεφαλαιαγοράς, είναι κοινή η πεποίθηση, κύριε Υπουργέ, ότι υπάρχει ένα έλλειμμα εποπτείας στο χρηματιστήριο. Και όποια κίνηση γίνεται για τη βελτίωση μηχανισμών ελέγχου των αξιόποινων πράξεων, εμείς συμφωνούμε. 

Αν όμως λάβουμε υπόψη μας τη σταδιακή μείωση των επιτοκίων αλλά και τις αποδόσεις που παρατηρούνται στο χρηματιστήριο, που γνωρίζουμε όλοι ότι δεν συνδυάζονται με πραγματικές αναπτυξιακές προσπάθειες, θα οδηγήσουν πολύ κόσμο στη Νέα Χρηματιστηριακή Αγορά. 'Αρα λοιπόν η ανάγκη για προστασία όντως γίνεται μεγαλύτερη. 

Τελειώνοντας, κύριε Υπουργέ, αυτό που θέλω να σας επιστήσω, επειδή δεν το ανέφερα στην ομιλία μου επί της αρχής, είναι το φαινόμενο της εσωτερικής πληροφόρησης που υπάρχει και παρατηρείται όταν είναι να γίνει μια επιχειρηματική κίνηση, μια βδομάδα πριν παίζονται παιχνίδια τέτοια με τις μετοχές, που μένει η εντύπωση στον κόσμο ότι υπάρχουν ορισμένοι που μεθοδεύουν με τις πληροφορίες αυτές τις διακυμάνσεις και αυξήσεις των μετοχών. 

Δεν ψηφίζουμε το πρώτο κεφάλαιο και για το δεύτερο έχουμε επιφυλάξεις. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, θα ήθελα να απαντήσω για μισό λεπτό στο θυμωμένο εισηγητή του ΠΑΣΟΚ, που αποχώρησε. 

Κύριε Πρόεδρε, θύμωσε ο εισηγητής του ΠΑΣΟΚ για τη λέξη "νέο ΠΑΣΟΚ". Δεν το λέμε μόνο εμείς. Το είπε και ο κύριος Πρωθυπουργός με την ανάληψη των καθηκόντων του ως Πρόεδρος του ΠΑΣΟΚ. Ούτε μιλήσαμε ποτέ εμείς για παλιό ΠΑΣΟΚ. Εμείς μιλάμε για το ΠΑΣΟΚ της ιδρυτικής διακήρυξης της 3ης του Σεπτέμβρη με τη συγκεκριμένη προς την κοινωνία τότε δέσμευση να εκπροσωπήσει τους μη προνομιούχους 'Ελληνες. 

ΚΟΣΜΑΣ ΣΦΥΡΙΟΥ: Μην ανοίγεις ένα θέμα που δεν σας συμφέρει πολιτικά. 

ΓΕΩΡΓΙΟΣ ΡΟΚΟΣ: Δεν το άνοιξα εγώ, κύριε συνάδελφε. 

'Οσον αφορά την έκφραση αγωνίας του, δεν είναι φαινόμενο του σήμερα. Είναι φαινόμενο που είχε αρχίσει με τους γηραιότερους της πολιτικής και σε ηλικία αλλά και σε σκέψη, τον κ. Γιαννόπουλο, που ολοκληρώθηκε με τους νεότερους σε ηλικία αλλά παλαιότερους σε σκέψη που επαναφέρουν τις λογικές της δεκαετίας του '60 στην πολιτική αντιπαράθεση. Αυτό έκανε σήμερα ο εισηγητής του ΠΑΣΟΚ. Αφήνουμε όμως τον καθένα στην αγωνία του και προχωράμε στο νομοσχέδιο. 

Εμείς, κύριε Πρόεδρε, δεν είμαστε εναντίον του χρηματιστηρίου που αντλεί υγιή κεφάλαια για επενδυτικούς σκοπούς. Εμείς είμαστε εναντίον της λογικής του χρηματιστηρίου που λειτουργεί σαν καζίνο. Και δεν το λέμε μόνο εμείς. Είναι πια αίσθηση σε όλον τον ελληνικό λαό, ο οποίος εθισμένος όμως σε αυτήν τη λογική του τζόγου από τις ίδιες τις πολιτικές επιλογές που μέχρι σήμερα έχουμε ακολουθήσει επιβεβαιώνεται καθημερινά και δημιουργεί έκρηξη. Και ο έλεγχος έχει γίνει λάθος από την αρχή. 

Αυτό δε που πάμε να αντιγράψουμε με το νέο χρηματιστήριο ουσιαστικά πολλαπλασιάζει τα δεινά της λειτουργίας του ίδιου του Χρηματιστηρίου Αξιών Αθηνών, όταν εισήχθησαν εταιρείες χωρίς ουσιαστική αναγραφή περιουσιακών στοιχείων. Και βλέπουμε σήμερα το φαινόμενο εταιρείες με απαξιωμένα πλήρως περιουσιακά στοιχεία και εξοπλισμούς να έχουν μια υπεραξία της τάξεως των εκατοντάδων δισεκατομμυρίων. Και κυρίως αυτό το φαινόμενο παρουσιάζεται σε εργοληπτικές εταιρείες, που είναι πλήρως απαξιωμένες από πλευράς εξοπλισμού και το μόνο εξοπλισμό που έχουν είναι η μαεστρία διά των διαπλεκομένων να παίρνουν μεγάλα έργα χωρίς να διαθέτουν καμιά υποδομή. 

Η απαξίωση του ίδιου του χρηματιστηρίου λειτούργησε στις ήδη εισαγόμενες διακόσιες εβδομήντα έξι εταιρείες. Λογικό είναι αυτή η λογική να έχει τις παρενέργειές της και τα σκάνδαλά της, πόσο μάλλον όταν δεν έχουν εισακουσθεί, ακόμη και μέχρι σήμερα που συζητάμε για χρηματιστήριο, οι εισηγήσεις που έγιναν από την Επιτροπή Θεσμών και Διαφάνειας όσον αφορά τον εξοπλισμό του ίδιου του χρηματιστηρίου για τη λειτουργία του, όσον αφορά τον εκσυγχρονισμό του και όσον αφορά την πρόσληψη ανάλογου προσωπικού, για να μπορεί να λειτουργήσει και να εποπτεύει. 

'Ηταν αγωνιώδης προχθές η τοποθέτηση του κ. Θωμαδάκη, όταν εκλήθη στην Επιτροπή, ομολογώντας γι'αυτές τις διακόσιες εβδομήντα έξι ήδη εισαχθείσες εταιρείες ότι πιστοποιήθηκαν. 

Σας διαβάζω από τα Πρακτικά, όπου αναφέρεται ότι από τις αρχές του 1998 μέχρι σήμερα, η επιτροπή έχει εξετάσει ή έχει επιβάλει κυρώσεις σε εβδομήντα οκτώ περιπτώσεις παραβάσεων, όχι μόνο αναφορικά με μετοχές, αλλά και σε όλο το εσωτερικό φάσμα της επιτροπής. 

Και αναφέρει είκοσι μία περιπτώσεις παραβάσεων του Κώδικα Δεοντολογίας Χρηματιστηριακών Εταιρειών, δέκα μεθοδεύσεις επί μετοχών και οκτώ παραβάσεις κανόνων διαφάνειας και ιδιοκτησίας έργων κλπ. Τις απαρίθμησε όλες ο άνθρωπος, απαρίθμησε την αγωνία του. Και όταν κάποια στιγμή θέλησε ο ίδιος να μιλήσει για τις υπεραξίες των μετοχών, του επιτέθηκαν όλοι, αλλά αυτό είναι μια πραγματικότητα. 

Δεν μπορεί να αμφισβητήσει κανένας ότι είναι τζόγος το χρηματιστήριο, αρκεί να παρακολουθήσει κανείς το χρόνο κτήσης και τη συχνότητα των αλλαγών των μετοχών. Αγοράζεις σήμερα, πουλάς αύριο. Ε, δεν επενδύεις, παίζεις. Σαφώς λοιπόν ο κόσμος μιλάει για ένα χρηματιστήριο που δεν επενδύονται κεφάλαια, αλλά όπου παίζονται κεφάλια. 

Με αυτόν τον ελλιπή έλεγχο μέχρι σήμερα του χρηματιστηρίου, αυτό λειτούργησε και σε άλλα επίπεδα και δεν το λέει κανείς. Κάποιοι είχαν τη δυνατότητα το μαύρο χρήμα να το επενδύσουν. Αυτό είναι το μεγάλο κομμάτι και το μικρό κομμάτι είναι ο ιδρώτας του μικροεπενδυτή, ο οποίος διακινδυνεύει κάθε μέρα να τιναχθεί στα ύψη και να χαθεί. 

Με ένα τέτοιο χρηματιστήριο, που δεν έχει ολοκληρωθεί το ίδιο σαν δομή σήμερα, είναι αδιανόητο, με την ήδη υπάρχουσα υποδομή που δεν ανταποκρίνεται, να προχωρήσεις φιλόδοξα στην εισαγωγή επτάμισι χιλιάδων νέων εταιρειών. 

Αν διαβάσεις άρθρο-άρθρο, όπως το επεσήμανε ο κ. Αποστόλου προηγούμενα, διαπιστώνεις ότι απλώς ξαναετοιμάζεις το νέο χρηματιστήριο των μικρομεσαίων επιχειρηματιών, που σήμερα έχουν άλλα προβλήματα και όχι την εισαγωγή τους στο χρηματιστήριο με αδιαφανείς διαδικασίες και αόριστες αναγραφές. 

Μιλάμε τώρα για κατάθεση επενδυτικών σχεδίων, χωρίς να έχεις επιτροπή ελέγχου αυτών των σχεδίων, όπως δεν θα είχαν ακόμη μέχρι σήμερα οι ίδιες οι τράπεζες που λειτουργούν σαν κλειστοί οργανισμοί με καλύτερο ελεγκτικό όργανο και δεν μπορούν να ελέγξουν. Εσείς πάτε αυτά να τα δώσετε στον αέρα του χρηματιστηρίου. Δεν θα μπορέσει να λειτουργήσει. 

Δε χρειάζεται χρηματιστήριο σήμερα ο μικρομεσαίος επιχειρηματίας. Χρειάζεται ένα άλλο επενδυτικό κλίμα και χρειάζεται γενικά μία άλλη οικονομική πολιτική, όχι συρρίκνωση των εισοδημάτων, γιατί αυτές οι μικρομεσαίες επιχειρήσεις παράγουν προϊόντα ευρείας λαϊκής κατανάλωσης και τα ευρύτερα λαϊκά στρώματα χτυπιούνται στο εισόδημα, βγαίνοντας από την αγορά, στη λογική του περιορισμού του τιμαρίθμου και δι'αυτής του πληθωρισμού και κάθε μέρα κλείνει το ένα μετά το άλλο. 

Για ποιο χρηματιστήριο μιλάμε; Για ποιες εταιρείες; Γι'αυτές που έχουν κλείσει; Γι'αυτές που είναι έτοιμες να κλείσουν; Σαφώς, βλέπετε αυτές που θα ανοίξουν και λέτε γι' αυτές που θα έχουν τη δυνατότητα σε ένα χρόνο ακόμη, αρκεί να πείθεται η επιτροπή ότι είναι ειδικού επενδυτικού σκοπού και στόχου η επένδυση. Ενός χρόνου εταιρεία, να μπει στο χρηματιστήριο, μη δοκιμασμένη στην αγορά, επειδή έχει -λέει- ένα μεγαλόπνοο σχέδιο. Ποιος θα το προσδιορίσει; Η επιτροπή; Με ποια βασικά κριτήρια; Πώς τα καθορίζει αυτά η αγορά; 

Καταψηφίζοντάς το, καταψηφίζουμε ουσιαστικά τη χρηματιστηριακή λογική που υπάρχει στη χώρα μας, που αν δεν διορθωθεί, δεν πρέπει να επεκταθεί, κυρίως σε έναν υπάρχοντα κλάδο σήμερα, τη μικρομεσαία επιχείρηση, η οποία φθίνει καθημερινά. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, κατά τη συζήτηση επί της αρχής του νομοσχεδίου είπα ότι μας βρίσκει σύμφωνους γενικά η σύσταση αυτής της Νέας Χρηματιστηριακής Αγοράς. 

Εκείνο όμως που εγώ θέλω να επισημάνω είναι το εξής: Στο κεφάλαιο αυτό δεν είναι ικανοποιητικές οι ρυθμίσεις οι οποίες θα διασφάλιζαν τους κανόνες του παιχνιδιού. Γι' αυτό και έχω μια ένσταση. Βεβαίως το άρθρο 2 είναι μέσα στο πνεύμα που εγώ υποστηρίζω ειδικά και ότι πράγματι οι διασφαλίσεις που προβλέπονται σ' αυτό το άρθρο είναι αρκετά ικανοποιητικές, πλην όμως όλα τα υπόλοιπα άρθρα δεν προσδιορίζουν ακριβώς ποια θα είναι η διαδικασία περαιτέρω διασφάλισης της ομαλής λειτουργίας. Διότι, πράγματι, όπως είπε εύστοχα ο τελευταίος ομιλητής κ. Ρόκος, επικρατεί αναμφίβολα η εντύπωση στον πολύ κόσμο ότι το χρηματιστήριο δεν είναι κυρίως ο μοχλός ανάπτυξης που θέλαμε όλοι μας, δεν είναι ο χώρος που μπορεί κανείς να εξευρίσκει κεφάλαια για επένδυση, να αντλεί δηλαδή υγιή κεφάλαια, αλλά κυρίως επικρατεί η εντύπωση ότι εδώ είναι ένα μοντέρνο καζίνο, που μπορεί κανείς να μπαίνει και να βγαίνει ταχύτατα και να κερδοσκοπεί. Αλίμονό μας όμως εάν περάσει αυτή η εντύπωση, διότι κυρίως προέχει είπαμε η άντληση υγιών κεφαλαίων για επενδυτικούς στόχους και όχι η πυκνότητα της εισόδου και της εξόδου από το χρηματιστήριο. Γιατί πράγματι, εάν αποβλέπουμε σ' αυτό, βλέποντας ποιες μετοχές έχουν ανοδική τάση και ποιες πέφτουν, τότε φυσικά δεν θα μπορέσουμε να απαλλείψουμε την εικόνα του τζόγου από το χρηματιστήριο. 

'Εχω υπόψη μου στοιχεία μιας τράπεζας -και αυτό είναι κρίμα, γιατί, εάν συνέβαινε σε μια μικρή επιχείρηση, δεν θα μου έκανε ιδιαίτερη εντύπωση- αλλά συμβαίνει σε τράπεζα η οποία έχει κυκλοφορήσει τόσα χαρτιά, τόσες μετοχές που αντιπροσωπεύουν περίπου ενάμισι τρισεκατομμύριο δραχμές, ενώ αν αυτή η τράπεζα βγει αύριο σε πώληση, όπως γίνεται τώρα με μερικές τράπεζες με τις συγχωνεύσεις κλπ., δεν θα έδινε κανείς πάνω από διακόσια ή τριακόσια δισεκατομμύρια ή έστω -αν θέλετε- ότι έχει περιουσία συνολικής αξίας πεντακοσίων δισεκατομμυρίων. Δικαιολογείται όμως το φαινόμενο να έχουμε τόσα διαθέσιμα κεφάλαια, τόση αξία να έχει η περιουσία μας και να θέτουμε σε κυκλοφορία αριθμό μετοχών με τριπλάσια αξία; 

Εδώ ακριβώς οφείλει η Κυβέρνηση να θωρακίσει και τη Νέα Χρηματιστηριακή Αγορά και γενικά όλο το σύστημα των χρηματιστηρίων, ώστε να μην έχουμε αυτά τα φαινόμενα τα οποία δεν είνα καθόλου ενθαρρυντικά για τα επενδυτικά προγράμματα πολλών σοβαρών επιχειρήσεων για το μέλλον. 

Να, λοιπόν, κύριε Υπουργέ, που πραγματικά έχετε χρέος να εξασφαλίσετε το διαρκή, τον αδιάκοπο έλεγχο, τη σοβαρά εποπτεία της Επιτροπής Κεφαλαιαγοράς, αλλά και της διοίκησης του χρηματιστηρίου, ώστε να πετύχουμε αυτόν το στόχο και να μην αφήσουμε να λοξοδρομήσει προς τα εκεί το χρηματιστήριο και να μείνει αυτή η εντύπωση στον πολύ κόσμο πως πρόκειται για ένα μοντέρνο καζίνο. 

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Οικονομικών κ. Χριστοδουλάκης έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κατ' αρχήν οφείλω να πω ότι υπήρξαν πολύ εποικοδομητικές παρατηρήσεις και από την πλευρά της Νέας Δημοκρατίας και από την πλευρά του Συνασπισμού. Οι παρατηρήσεις αυτές θα ληφθούν υπόψη όταν επεξεργαστούμε τις εγκυκλίους εφαρμογής των νομοθετικών διατάξεων που έχει το παρόν νομοσχέδιο. Πιστεύω όμως ότι κατά βάση και με τις συμπληρώσεις που έγιναν και διανεμήθηκαν, πολλά από αυτά τα ζητήματα που θέσατε έχουν αντιμετωπισθεί ή βρίσκονται σε μία πορεία αντιμετώπισης, αλλά και οι επί μέρους λεπτομέρειες που διατυπώθηκαν θα είναι χρήσιμες όταν καταρτίσουμε το συγκεκριμένο τρόπο, με τον οποίον ορισμένα κριτήρια θα εφαρμοστούν. 

Να διευκρινίσω ορισμένα πράγματα. Οι ομιλητές της Νέας Δημοκρατίας είπαν κατ' αρχήν γιατί το 20% γίνεται 25%. Μα, είναι προφανές ότι όταν αυξάνουμε το μερίδιο μετοχών, τότε αυξάνουμε και την επιφάνεια των επενδυτών, οι οποίοι εμπλέκονται σ' αυτήν τη διαδικασία και κατά συνέπεια βοηθούμε την αύξηση της ρευστότητας και της εμπορευσιμότητας και είναι προς τη θετική κατεύθυνση. Κατά τα υπόλοιπα, αρκετά από αυτά τα οποία είπε ο κ. Σκρέκας, είναι, όπως είπα, στη σωστή κατεύθυνση και θα ληφθούν υπόψη κατά την κατάθεση των εγκυκλίων. 

Τώρα, στο θέμα το οποίο ανέφερε ο κ. Γιαννακόπουλος στην ομιλία του, νομίζω ότι απήντησα, γιατί υπάρχει αυτή η διασάφηση των μετόχων, οι οποίοι συμμετέχουν στη διατύπωση της κοινής συμφωνίας. 

Αυτά τα οποία είπε ο κ. Αποστόλου, κατ' αρχήν όσον αφορά τη δυναμική και καινοτόμο επιχείρηση, στην οποία απευθύνεται ο νέος θεσμός της χρηματιστηριακής αγοράς, αυτό ουσιαστικά δεν είναι τίποτε άλλο παρά μία εξειδίκευση αυτού που λέει το νομοσχέδιο, ότι βαρύτητα θα έχουν τα ποιοτικά χαρακτηριστικά της επιχείρησης και όχι τόσο πολύ τα ποσοτικά χαρακτηριστικά τα οποία εξετάζονται με αυστηρότητα όταν πρόκειται για την κανονική αγορά του Χρηματιστηρίου Αθηνών. Και αυτό γιατί γίνεται; Διότι η νέα αγορά του Χρηματιστηρίου Αθηνών θέλει να ωθήσει επιχειρήσεις οι οποίες βρίσκονται σε μία ακόμα φάση ανάπτυξης τέτοια, που δεν έχουν φτάσει στην πλήρη ακμή τους, για να περιμένουν και να μπουν με τους κανονικούς όρους στην κανονική αγορά κεφαλαίων, αλλά έχουν μία δυναμική. Αυτή η δυναμική προκύπτει με πολλούς τρόπους, όπως εφαρμόζονται αυτοί στα ανάλογα χρηματιστήρια των ΗΠΑ ή της Ευρώπης, όπου λειτουργούν. Μπορεί να προσδιορίζεται από μία ταχύτατη κερδοφορία σε μία περίοδο ετών, από μία ανάπτυξη μιας εφεύρεσης, η οποία διαπιστώνεται ότι έχει πολύ θετικές προοπτικές. Μπορεί να διαπιστώνεται από τη συνένωση εγκεφάλων, όπως λέγεται, όταν αυτή η εταιρεία, παρά το γεγονός ότι είναι μικρή, έχει προσλάβει στελέχη ιδιαίτερα προικισμένα, νέους ερευνητές ή επιστήμονες και φιλοδοξεί να μπει στο χώρο των νέων τεχνολογιών. Υπάρχουν διάφορα κριτήρια, τα οποία είναι αρκετά εύχρηστα σε αυτούς που γνωρίζουν, στους εμπειρογνώμονες, για να προσδιορίσει κανείς την καινοτομικότητα, τη νεωτερικότητα ή το δυναμισμό μιας τέτοιας επιχείρησης. Γι' αυτό ακριβώς και ο Υπουργός χθες αλλά κι εγώ σας λέω ότι τονίζουμε αυτό το ποιοτικό χαρακτηριστικό, το οποίο βέβαια θα συνοδεύεται και από προσωπικά στοιχεία, αλλά θα θέλουμε να δώσουμε μία νέα ώθηση, μία νέα ελπίδα σε αυτές τις εταιρείες. Γνωρίζετε πάρα πολύ καλά ότι στη χώρα μας το μεγάλο μέρος του τραπεζικού συστήματος για πολλές δεκαετίες διαπραγματεύετο και είχε σχέσεις κυρίως με το προβληματικό στοιχείο της ελληνικής βιομηχανίας. 'Οσο πιο προβληματική ήταν μια επιχείρηση και μεγάλη τόσο συχνότερες σχέσεις είχε με το τραπεζικό σύστημα, το οποίο τη βοηθούσε να ξεπεράσει τα προβλήματα. Aυτό όμως φράκαρε το τραπεζικό σύστημα και το χρηματοπιστωτικό σύστημα γενικότερα απέναντι στις μικρότερες επιχειρήσεις, οι οποίες δεν έβρισκαν έτσι διέξοδο, παρά το γεγονός ότι ήταν πολύ δυναμικές. Σήμερα σε δυναμικές οικονομίες, όπως είναι η αμερικανική οικονομία και άλλες ευρωπαϊκές, υπάρχει μια συστηματική προσπάθεια, για να δώσουμε χρηματοπιστωτική διέξοδο σε δυναμικές επιχειρήσεις. Αυτό κάνουμε κι εμείς εδώ. Και γι' αυτό υπάρχει μία έμφαση στα ποιοτικά χαρακτηριστικά, τα οποία δεν είναι δύσκολο να διαπιστωθούν ούτως ή άλλως. 

Για το θέμα της εσωτερικής πληροφόρησης, είναι πολύ καλό αυτό που είπατε και συμφωνώ. Είναι ένα από τα μεγάλα θέματα, τα οποία έχουν όλες οι χρηματιστηριακές αγορές. Βέβαια, μη νομίζετε ότι η εσωτερική πληροφόρηση είναι καινούριο θέμα με το χρηματιστήριο ή με τη Νέα Χρηματιστηριακή Αγορά. Το πρώτο διαπιστωμένο και καταγεγραμμένο πρόβλημα της εσωτερικής πληροφόρησης το περιγράφει ο Αριστοτέλης, όταν αναλύει τη σεισάχθεια του Σόλωνα, που ελπίζω να ξέρετε ως γεωπόνος και ειδικός περί αυτών. Διότι λένε ότι αρκετοί φίλοι του Σόλωνα ήξεραν την επικείμενη Σεισάχθεια και είχαν φροντίσει να αγοράσουν γη, δανειζόμενοι από άλλους, γνωρίζοντες ότι αυτό θα τους χαριστεί με τη ρύθμιση των χρεών. Και λένε επίσης ότι ένας από τους λόγους που ο Σόλων έφυγε δεν ήταν για να επιβάλει την τήρηση των νόμων, αλλά να αποφύγει τις ενδεχόμενες συνέπειες. Εν πάση περιπτώσει. 

Το θέμα, λοιπόν, της εσωτερικής πληροφόρησης είναι πανάρχαιο. Συνδέεται με όλες εκείνες τις πλευρές, όπου υπάρχει οικονομική συναλλαγή. 

Λοιπόν, εγώ χαίρομαι που το θέσατε. Η Κυβέρνηση έχει επίγνωση του θέματος, όπως και οι άλλες κυβερνήσεις. Είναι γνωστά τα θέματα τα οποία υπήρξαν σχετικά με την εσωτερική πληροφόρηση στην Αμερική και σε άλλες χώρες, όπου έχουν πολύ ανεπτυγμένες κεφαλαιαγορές. 

Και αποτελεί μέριμνα της Κυβέρνησης να αποκλείσει κάθε είδους αντιδεοντολογική συμπεριφορά, η οποία περιλαμβάνει και την εσωτερική πληροφόρηση. 

'Ερχομαι τώρα στα θέματα τα οποία έθιξε ο κ. Ρόκος εκ μέρους του ΔΗ.Κ.ΚΙ. και στα θέματα που έθιξε το Κ.Κ.Ε., με το μένος βέβαια που χαρακτήρισε τις αγορεύσεις τους εναντίον των αγορών κεφαλαίων, για την κερδοσκοπία, τον τζόγο κλπ. 

Κατ' αρχήν θα ήθελα να πω στον ομιλητή του ΔΗ.Κ.ΚΙ. -αφήνω βέβαια κατά μέρος το γεγονός ότι ο πρώτος τη τάξει Ευρωβουλευτής τον οποίο μόλις εκλέξατε διετύπωσε άλλες θεωρίες περί χρηματιστηρίου και επενδυτών, αλλά αυτό δεν αφορά εμένα, αφορά εσάς- ότι οι μικρομεσαίες επιχειρήσεις, ένας από τους κύριους παράγοντες που ασφυξίας που αντιμετωπίζουν είναι η έλλειψη ρευστότητας και χρηματοπιστωτικής πρόσβασης. Εκεί τις έχει οδηγήσει το υψηλό κόστος χρήματος, λόγω της υπερχρέωσης του δημοσίου κλπ., προβλήματα που είχε δημιουργήσει η οικονομική πολιτική του παρελθόντος. 

Τώρα, οι μικρομεσαίες επιχειρήσεις ανασαίνουν αισθητά, όσον αφορά την πρόσβαση σε χρηματοπιστωτικά εργαλεία. 'Εχουν μειωθεί θεαματικά τα επιτόκια και φυσικά θα εξακολουθήσουν να μειώνονται όσο επιτυγχάνει η οικονομική πολιτική της Κυβέρνησης και οδηγούμαστε προς την ΟΝΕ. 

Και τώρα πια, έχοντας απελευθερωθεί από όλο αυτό το άγχος και το άγος του χρηματοπιστωτικού βάρους και των δεσμεύσεων, μπορούν να βλέπουν με πολύ καλύτερες προοπτικές και αυτήν τη διέξοδο στην αγορά κεφαλαίου, για να αντλήσουν και άλλα κεφάλαια. 'Εχουν πλέον τη διευκόλυνση και τη χαμηλή επιβάρυνση από το κανονικό τραπεζικό σύστημα και μπορούν τώρα να προσβλέπουν και σε άλλες προοπτικές που δημιουργεί η Νέα Χρηματιστηριακή Αγορά, όπως γίνεται σε όλες τις ανεπτυγμένες οικονομίες. 

Και θα συνιστούσα -όσο μπορώ να το κάνω αυτό βέβαια- λιγότερο μένος για τις νέες δυνατότητες τις χρηματοπιστωτικές οι οποίες δημιουργούνται ακριβώς για να ενισχύσουν τους πιο μικρούς και τις μικρομεσαίες επιχειρήσεις. Τι είναι καλύτερο για μια μικρομεσαία επιχείρηση; Να εξαρτάται από ένα δάνειο το οποίο μπορεί ενδεχομένως να πάρει από μία μόνον τράπεζα ή να έχει μπροστά της δυνατότητες περαιτέρω πρόσβασης και αξιοποίησης χρηματοπιστωτικών διευκολύνσεων; Προφανώς το δεύτερο. Γιατί δηλαδή η ελληνική μικρομεσαία επιχείρηση -για την οποία δέχομαι ότι και εσείς για την τύχη της ενδιαφέρεστε- να μην έχει και αυτή διαθέσιμα εκείνα τα εργαλεία και τις δυνατότητες που έχουν οι αντίστοιχες μικρομεσαίες επιχειρήσεις σε άλλες ευρωπαϊκές χώρες; Πρέπει να τις έχει και η ελληνική μικρομεσαία επιχείρηση, για να αναπτυχθεί, να γίνει δυναμική, καινοτόμος και να προσελκύσει στελέχη με ταλέντο, τα οποία θα εισάγουν νέες τεχνολογίες, θα κάνουν πατέντες, θα βγάλουν νέα προϊόντα; 

'Ακουσα για άλλη μια φορά αυτά περί τζόγου κλπ. Κάνετε λάθος. Κάνετε πολύ μεγάλο λάθος! 

Και θα συνιστούσα και στην ομιλήτρια του Κ.Κ.Ε., επειδή το κόμμα της έχει από ό,τι γνωρίζω και διάφορες επιχειρήσεις, να είναι κάπως πιο επιφυλακτική. Γιατί δεν αποκλείεται αργότερα να εκδηλωθεί και αντίστοιχο ενδιαφέρον. 

Τώρα, όσον αφορά τα θέματα κερδοσκοπίας, σας είπα και πριν ότι η κερδοσκοπία είναι ένα κίνητρο το οποίο υπάρχει σε όλες τις ανθρώπινες δραστηριότητες. Και επειδή υπάρχει αυτό το κίνητρο μιας κερδοσκοπικής συμπεριφοράς σε μία δραστηριότητα, δεν σημαίνει ότι θα πρέπει να καταργήσουμε τη δραστηριότητα. Δεν υπάρχει κερδοσκοπία στη γη; Δεν υπάρχει εκδήλωση κερδοσκοπίας σε αγορές κατοικίας; Θυμίζω τα θέματα που είχαν ανακύψει από ορισμένα επιχειρηματικά σχήματα -προφανώς τα γνωρίζετε- τα οποία είχαν επιδοθεί σε κερδοσκοπία γης με διάφορους συνεταιρισμούς. Υπόσχονταν σπίτια κλπ. Και αν δεν κάνω λάθος, συμμετείχαν και στελέχη προερχόμενα από χώρους οι οποίοι εμφανίζονται φανατικά αντίθετοι του χρηματιστηρίου. Είχαν επιδοθεί λοιπόν σε κερδοσκοπικές συμπεριφορές στην οικοδομή. Τι σημαίνει αυτό; 'Οτι θα πρέπει να μην παίρνει μία οικογένεια σπίτι ή οικόπεδο; Πρέπει δηλαδή να καταργήσουμε την απόκτηση γης και στέγης, επειδή εκδηλώθηκαν κάποιες κερδοσκοπικές συμπεριφορές; Για όνομα του Θεού! 

Νομίζω ότι αυτό το οποίο θα πρέπει να προσέξουμε είναι πώς θα μειώσουμε αυτές τις δυνατότητες, έτσι ώστε να διευρύνουμε ακόμη περισσότερο τις αγορές κεφαλαίου, οι οποίες εξασφαλίζουν καλύτερες συνθήκες και προοπτικές χρηματοδότησης όχι μόνο για τις μεγάλες επιχειρήσεις -γιατί αυτές έχουν και άλλες δυνατότητες, μπορεί να πάνε στα ξένα χρηματιστήρια, στις ξένες τράπεζες- αλλά κυρίως για τις εγχώριες επιχειρήσεις και ιδιαίτερα, τώρα πια, με τη Νέα Χρηματιστηριακή Αγορά, για τις μικρότερες, έτσι ώστε να ανθίσει και να ακμάσει και εκείνο το τμήμα της ελληνικής οικονομίας το οποίο τόσα πολλά έχει προσφέρει, τόσα πολλά μπορεί να προσφέρει. Και αυτή είναι η μικρομεσαία δυναμική επιχείρηση. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, ο κύριος Υπουργός πράγματι είναι άριστος εκφραστής του νεοφιλελευθερισμού. 

Κύριε Υπουργέ, δεν καθοδηγεί η αγορά την πολιτική. Η πολιτική καθοδηγεί την αγορά. Υιοθετήσατε πλήρως την κερδοσκοπία. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευτυχώς δεν είναι έτσι. 

ΓΕΩΡΓΙΟΣ ΡΟΚΟΣ: Εσείς το είπατε λίγο πριν. Αλλά δεν είπατε συγκεκριμένα πώς είναι και τι χαρακτηριστικά έχει αυτή η κερδοσκοπία. Και εμπλέξατε τη λογική της κερδοσκοπίας με αυτό που γίνεται στη χώρα μας σήμερα. 

'Οσον αφορά δε το χρηματιστήριο, είναι κερδοσκοπία η συνεχής αγοραπωλησία των μετοχών, ο αριθμός των αγορών και των πωλήσεων καθημερινώς, ο όγκος των αγορών. Δεν "επενδύει" κανείς στο χρηματιστήριο για να κερδίσει. "Παίζει" στο χρηματιστήριο για να κερδίσει. Αυτό είναι το χαρακτηριστικό. Δεν είπε κανείς ότι δεν πρέπει να υπάρχει χρηματιστήριο. Σαφώς και πρέπει να υπάρχει χρηματιστήριο, σαφώς και πρέπει για λόγους επενδυτικούς να παίρνει υγιή κεφάλαια για να αναπτύσσεται και να επενδύει. 

Εδώ έχουμε το φαινόμενο, απ' ό,τι παίζεται στο χρηματιστήριο -γιατί δεν επενδύεται- επενδύεται το ελάχιστο σε παραγωγικό επίπεδο για να συντελέσει στην ανάπτυξη της οικονομίας. Αυτό που κάνετε είναι απλή διαχείριση των εξελίξεων, οι οποίες βέβαια αντιστοιχούν με τις ιστορικές καταβολές του έθνους μας, τις οποίες επιτείνετε καθημερινά. Εσείς έχετε επιλέξει αυτήν τη λογική της κερδοφορίας και του τζόγου. Για δέστε λίγο το κοινωνικό αντικατόπτρισμα πού οδηγεί. Πόσες αυτοκτονίες έχουμε λόγω κερδοσκοπίας στη χώρα μας; Πόση εγκληματικότητα έχουμε λόγω αυτής της λογικής της κερδοσκοπίας; Πού οδηγείται η χώρα και η εγκληματικότητα στον τόπο αυτό; Γιατί άλλο είναι οι σαφείς κανόνες της αγοράς που τους ορίζει η πολιτική, άλλο οι πολιτικοί που καθορίζονται από τους κανόνες της αγοράς της κερδοσκοπίας. Αυτά είναι σαφή πράγματα και δεν χρειάζεται κανείς να ομιλεί ομηρικά, ούτε να θυμάται περιγραφές και αποκόματα από αρχαίους φιλοσόφους. Πρέπει να δει την πραγματικότητα. 

Καλό θα ήταν αυτές οι περικοπές που αναφέρετε. Μπορούσε τουλάχιστον να σας έχουν γίνει μάθημα, αλλά δεν σας έχουν γίνει, κύριε Υπουργέ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση επί της ενότητας των άρθρων 1 εως και 20. 

Ερωτάται το Τμήμα: Γίνεται δεκτό το άρθρο 1, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 1 έγινε δεκτό όπως τροποποιήθηκε, κατά πλειοψηφία. 

Ερωτάται το Τμήμα: Γίνεται δεκτό το άρθρο 2, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 2 έγινε δεκτό, όπως τροποποιήθηκε, κατά πλειοψηφία. 

Ερωτάται το Τμήμα: Γίνεται δεκτό το άρθρο 3, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 3 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 4, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 4 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 5, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 5 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 6, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 6 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 7, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 7 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 8, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 8 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 9, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 9 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 10, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 10 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 11, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 11 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 12, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 12 έγινε δεκτό, όπως τροποποιήθηκε, κατά πλειοψηφία. 

Ερωτάται το Τμήμα: Γίνεται δεκτό το άρθρο 13, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 13 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 14, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 14 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 15, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 15 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 16, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς, το άρθρο 16, έγινε δεκτό ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 17, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 17 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 18, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 18 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 19, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 19 έγινε δεκτό, όπως τροποποιήθηκε, κατά πλειοψηφία. 

Ερωτάται το Τμήμα: Γίνεται δεκτό το άρθρο 20, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΓΕΩΡΓΙΟΣ ΡΟΚΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 20 έγινε δεκτό, ως έχει, κατά πλειοψηφία. 

'Εχουν διανεμηθεί τα Πρακτικά της Τετάρτης 23 Ιουνίου 1999 και της Πέμπτης 24 Ιουνίου 1999 και ερωτάται το Τμήμα αν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Τετάρτης 23 Ιουνίου 1999 και της Πέμπτης 24 Ιουνίου 1999, επικυρώθηκαν. 

Στο σημείο αυτό, δέχεστε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 14.50' λύεται η συνεδρίαση για αύριο Πέμπτη 8 Ιουλίου 1999 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου: "Σύσταση Νέας Χρηματιστηριακής Αγοράς (ΝΕ.Χ.Α.), ρυθμίσεις γενικότερων θεμάτων της Κεφαλαιαγοράς, των Δημοσίων Επιχειρήσεων και Οργανισμών, της Ανώνυμης Εταιρείας Διώρυγας Κορίνθου και άλλες διατάξεις". 

Ο ΠΡΟΕΔΡΟΣ                                                                                ΟΙ ΓΡΑΜΜΑΤΕΙΣ


































