ΣΥΝΕΔΡΙΑΣΗ ΛΔ'
Τρίτη 17 Οκτωβρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας της Βουλευτού Ρ. Ζήση, 
3. Ορκωμοσία του Βουλευτή Κ. Σπυριούνη, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Τετάρτης 18 Οκτωβρίου 2000, 
Γ. ΝΟΜΟΘΕΤΙΚΗ ΕΡΓΑΣΙΑ 
1. Ψήφιση επί της αρχής των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αλβανίας για την κατασκευή νέας διασυνοριακής (οδικής) γέφυρας μεταξύ των δύο χωρών στην περιοχή του συνοριακού φυλακείου Μερτζάνι-Τρι Ουράτ", 
2. Ψήφιση στο σύνολο του σχεδίου νόμου του Υπουργείου Πολιτισμού: "Ρύθμιση θεμάτων ερασιτεχνικού και επαγγελματικύ αθλητισμού και άλλες διατάξεις", 
3. Συζήτηση - ψήφιση επί της αρχής των άρθρων και του συνόλου του σχεδίου νόμου του Υπουργείου Οικονομικών: "Κύρωση Κώδικα Φόρου Προστιθέμενης Αξίας", 
4. Κατάθεση έκθεσης Επιτροπής: Η Επιτροπή Οικονομικών της Βουλής καταθέτει την έκθεσή της στο σχέδιο προϋπολογισμού δαπανών της Βουλής οικονομικού έτους 2001 και στον απολογισμό δαπανών της Βουλής οικονομικού έτους 1999, 
ΟΜΙΛΗΤΕΣ 
Επί του σχεδίου νόμου του Υπουργείου Οικονομικών: 
ΑΛΑΜΠΑΝΟΣ Δ., 
ΓΚΑΤΖΗΣ Ν., 
ΛΑΦΑΖΑΝΗΣ Π., 
ΜΑΓΚΡΙΩΤΗΣ Ι., 
ΜΑΚΡΥΠΙΔΗΣ Α., 
ΝΕΡΑΝΤΖΗΣ Α., 
ΡΕΓΚΟΥΖΑΣ Α., 
ΦΩΤΙΑΔΗΣ Α.
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΛΔ'
Τρίτη 17 Οκτωβρίου 2000
------------
Αθήνα, σήμερα στις 17 Οκτωβρίου 2000, ημέρα Τρίτη και ώρα 18.07' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Πριν εισέλθουμε στην ημερήσια διάταξη νομοθετικής εργασίας θα γίνει η ορκωμοσία του συναδέλφου κ. Κυριάκου Σπυριούνη σε αντικατάσταση της κ. Χρύσας Αράπογλου, η οποία απώλεσε τη βουλευτική της ιδιότητα, σύμφωνα με την υπ' αριθμ. 21 της 11.4.2000 απόφαση του Ανώτατου Ειδικού Δικαστηρίου.
Καλείται ο Βουλευτής κ. Κυριάκος Σπυριούνης να προσέλθει και να δώσει το νενομισμένο όρκο ενώπιον του εκπροσώπου της Εκκλησίας.
(Στο σημείο αυτό προσέρχεται ο Βουλευτής κ. Κυριάκος Σπυριούνης και δίνει τον παρακάτω όρκο) "Ορκίζομαι στο όνομα της Αγίας και Ομοούσιας και Αδιαίρετης Τριάδας να είμαι πιστός στην Πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου".
ΠΡΟΕΔΡΟΣ (Απόστολος Κακλαμάνης): 'Αξιος, άξιος.
ΟΛΟΙ ΟΙ ΒΟΥΛΕΥΤΕΣ: 'Αξιος, άξιος.
ΠΡΟΕΔΡΟΣ (Απόστολος Κακλαμάνης): Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από το κ. Πυθαγόρα Βαρδίκο, Βουλευτή Σάμου, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα αναγνωστεί το δελτίο των επικαίρων ερωτήσεων της Τετάρτης 18 Οκτωβρίου 2000.
A. EΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 & 3 Καν. Βουλής).
1. Η με αριθμό 149/13.10.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παντελή Τσερτικίδη προς τους Υπουργούς Εθνικής Οικονομίας, Μεταφορών και Επικοινωνιών, σχετικώς με την οικονομική βοήθεια για την ανασυγκρότηση της Γιουγκοσλαβίας, την αποκατάσταση του οδικού άξονα 10 και της γραμμής των σιδηροδρόμων κλπ.
2. Η με αριθμό 143/13.10.2000 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Υγείας και Πρόνοιας, σχετικώς με δημοσιεύματα του Τύπου, αναφερόμενα, στη μεταφορά τραυματισμένου εργάτη από την Κάλυμνο στην Τουρκία για νοσηλεία κλπ.
3. Η με αριθμό 151/16.10.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. 'Αγγελου Τζέκη προς τον Υπουργό Εργασίας και Κοινωνικών Ασφαλίσεων, σχετικώς με την αξιολόγηση ακινήτου, ιδιοκτησίας του Ταμείου Σύνταξης Επικουρικής Ασφάλισης Προσωπικού Γεωργικών Συνεταιριστικών Οργανώσεων Θεσσαλονίκης κλπ.
4. Η με αριθμό 141/12.10.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Εθνικής Παιδείας και Θρησκευμάτων, σχετικώς με τις επισκευές των ζημιών, που υπέστησαν τα κτίρια των Τεχνολογικών Εκπαιδευτικών Ιδρυμάτων Αθήνας, από τον περσινό σεισμό.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 & 3 Καν. Βουλής).
1. Η με αριθμό 150/13.10.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Γεωργίας, σχετικώς με τις προθέσεις του Υπουργείου ως προς το αίτημα των ελαιοπαραγωγών, να μην παρακρατηθεί η επιπλέον καταβολή των 30 δραχμών, κατά την εκκαθάριση της επιδότησης για το λάδι.
2. Η με αριθμό 146/13.10.2000 επίκαιρη ερώτηση του Βουλευτή της Νέας Δημοκρατίας κ. Βασιλείου Κορκολόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τον προγραμματισμό για την κατασκευή γκαράζ, στους σταθμούς μετεπιβίβασης στου μετρό κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
Υπουργείου Πολιτισμού.
Ψήφιση στο σύνολο του σχεδίου νόμου: "Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις".
Θα ψηφισθεί κατά τη σημερινή συνεδρίαση.
Υπουργείου Περιβάλλοντος, Χωροταξίας και Δημοσίων έργων.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της από 30 Ιουνίου 2000 Πράξης Νομοθετικού Περιεχομένου "Δημιουργία Μονάδας Μηχανικής Διαλογής, Κομποστοποίησης και Χώρου Υγειονομικής Ταφής Απορριμάτων και Μονάδας Συμπίεσης Δεματοποίησης και Προσωρινής Αποθήκευσης Απορριμάτων στο Δήμο Ακρωτηρίου Ν. Χανίων (ΦΕΚ 152 Α'/30.6.2000)".
Ερωτάται το Σώμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Κώδικα Φόρου Προστιθέμενης Αξίας." Το νομοσχέδιο θα συζητηθεί κατά τη σημερινή συνεδρίαση.
Υπουργείου Τύπου και Μέσων Μαζικής Ενημέρωσης.
Μόνη συζήτηση επί της αρχής, των άρθρων και του συνόλου του σχεδίου νόμου: "Εθνικό Συμβούλιο Ραδιοτηλεόρασης και άλλες αρχές και όργανα του τομέα παροχής ραδιοτηλεοπτικών υπηρεσιών." Ερωτάται το Σώμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης):Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Περιβάλλοντος, Χωροταξίας και Δημοσίων 'Εργων.
Μόνη συζήτηση επί της αρχής των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για την κατασκευή νέας διασυνοριακής (οδικής) γέφυρας μεταξύ των δύο χωρών στην περιοχή του συνοριακού φυλακείου Μερτζάνι-Τρι Ουράτ".
Το νομοσχέδιο έχει ψηφιστεί ομόφωνα στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων 'Εργων: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για την κατασκευή νέας διασυνοριακής (οδικής) γέφυρας μεταξύ των δύο χωρών στην περιοχή του συνοριακού φυλακείου Μερτζάνι-Τρι Ουράτ" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Θα προχωρήσουμε στην ψήφιση του σχεδίου νόμου του Υπουργείου Πολιτισμού: "Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις".
'Εχετε καμία παρατήρηση να κάνετε, κύριε Υπουργέ; 
AΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οχι, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο και στο σύνολο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο.
Συνεπώς το νομοσχέδιο του Υπουργείου Πολιτισμού: "Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις", έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο των δύο παραπάνω νομοσχεδίων, που έγιναν δεκτά.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Κύριοι συνάδελφοι, το Σώμα έχει αποφασίσει από χθες ότι θα προηγηθεί το νομοσχέδιο του Υπουργείου Οικονομικών: "Κύρωση Κώδικα Φόρου Προστιθέμενης Αξίας" Το νομοσχέδιο του Υπουργείου Περιβάλλοντος θα συζητηθεί αύριο.
Κύριοι συνάδελφοι, έχω την τιμή να ανακοινώσω στο Σώμα ότι η Επιτροπή Οικονομικών Υποθέσεων της Βουλής καταθέτει την έκθεσή της στο σχέδιο προϋπολογισμού δαπανών της Βουλής οικονομικού έτους 2001 και στον απολογισμό δαπανών της Βουλής οικονομικού έτους 1999.
Ο προϋπολογισμός της Βουλής θα συζητηθεί στη μεθαυριανή συνεδρίαση της Πέμπτης.
Ο κ. Αλαμπάνος έχει το λόγο.
ΔΗΜΗΤΡΙΟΣ ΑΛΑΜΠΑΝΟΣ: Κυρίες και κύριοι συνάδελφοι, συζητάμε σήμερα ένα νομοσχέδιο που έχει τυπικό χαρακτήρα και αναφέρεται στο ΦΠΑ. Είναι γνωστό ότι ο φόρος αυτός θεσπίστηκε για πρώτη φορά στην Ελλάδα το 1986 με το ν. 1642 σύμφωνα με τους ορισμούς και τους κανόνες της έκτης κοινοτικής οδηγίας.
Με τη θέσπιση του νόμου αυτού έγιναν διάφορες τροποποιήσεις στις διατάξεις του και ως εκ τούτου θεωρούμε ότι κατέστη αναγκαία η κωδικοποίησή του, ώστε να διευκολύνονται όλοι εκείνοι που ασχολούνται με την ερμηνεία του, με την εφαρμογή του.
Ο Κώδικας Φορολογίας Προστιθεμένης Αξίας έχει συνταχθεί από ειδική επιτροπή που συγκροτήθηκε κατ' εξουσιοδότηση των διατάξεων του ν. 1892/90 και σε συνέχεια διαφόρων αποφάσεων κατά καιρούς των Υπουργών. 'Ετσι φτάσαμε σήμερα να εισάγεται τούτο το νομοσχέδιο στη Βουλή, που έχει επαναλαμβάνω τυπικό χαρακτήρα και συγκεντρώνει όλες τις κατά καιρούς ψηφισθείσες διατάξεις και νόμους που έφεραν αλλαγές στο ν. 1642/82 για το Φόρο Προστιθέμενης Αξίας και θα αποτελέσει μάλλον από τη σύνθεσή του ένα ενιαίο νομοθέτημα της φορολογίας. Ελπίζουμε και ελπίζουμε όλοι ότι κατ' αυτόν τον τρόπο θα αντιμετωπίσουμε τη βασική αδυναμία της πολυνομίας και της πολυπλοκότητας του Φόρου Προστιθέμενης Αξίας αλλά και θα εξυπηρετηθεί καλύτερα το έργο των φορολογικών αρχών των δικαστηρίων των μελετητών των ερευνητών του φορολογικού δικαίου καθώς και των παραγωγικών τάξεων.
Ο Κώδικας, ως διάδοχο νομοθέτημα, διατηρεί τη χαρακτηριστική δομή του ισχύοντος συστήματος του ΦΠΑ πλήν όμως κατ' ανάγκη η αρίθμηση των άρθρων έχει αλλάξει και θα απαιτηθεί κάποιο χρονικό διάστημα για να εξοικειωθούν οι εφαρμοστές του νόμου αυτού με νέα ρύθμιση, η οποία αποτελεί πραγματικά ένα πρόβλημα με την ψήφιση του Κώδικα. Βέβαια θα ήταν ευχή να μπορούσαμε να διατηρήσουμε την παλιά ρύθμιση ή να συνυπάρξει. Αυτό όμως δεν ήταν δυνατόν, όπως μας διαβεβαίωσαν οι μελετητές.
Ο Κώδικας του ΦΠΑ έχει δύο άρθρα. Το πρώτο άρθρο διαιρείται σε τρία μέρη. Το πρώτο μέρος του πρώτου άρθρου είναι οι ουσιαστικές διατάξεις. Το δεύτερο μέρος είναι οι δικονομικές διαδικαστικές διατάξεις και το τρίτο μέρος είναι οι μεταβατικές ή τελικές διατάξεις, όπως χαρακτηρίζονται.
Με το πρώτο άρθρο του νομοσχεδίου κυρώνεται ο Κώδικας Φορολογίας Προστιθεμένης Αξίας, ο οποίος έχει συνταχθεί επαναλαμβάνω από την επιτροπή του ν. 1914/90. Το πρώτο μέρος του άρθρου αυτού αποτελείται από εννέα κεφάλαια.
Το κεφάλαιο Α' περιλαμβάνει τα άρθρα 1, 2, 3 και 4 τα οποία αναφέρονται στο πεδίο εφαρμογής του Φόρου Προστιθέμενης Αξίας.
Το κεφάλαιο Β' περιλαμβάνει τα άρθρα 5, 6, 7, 8, 9, 10, 11 και 12 και αναφέρεται στις φορολογητέες πράξεις.
Το κεφάλαιο Γ' περιέχει τα άρθρα 13, 14 και 15 τα οποία αναφέρονται στον τόπο πραγματοποίησης των φορολογητέων πράξεων.
Το κεφάλαιο Δ' περιλαμβάνει τα άρθρα 16, 17 και 18 και αφορά τη γένεση της φορολογικής υποχρεώσεως.
Το κεφάλαιο Ε' περιλαμβάνει τα άρθρα 19, 20 και 21 και αναφέρεται στη φορολογητέα αξία και τον υπολογισμό του φόρου.
Το κεφάλαιο ΣΤ' περιλαμβάνει τα άρθρα 22 έως και 29 και αναφέρεται στις απαλλαγές από το Φόρο Προστιθέμενης Αξίας.
Το κεφάλαιο Ζ' περιλαμβάνει τα άρθρα 30 έως και 34 και αναφέρεται στο δικαίωμα έκπτωσης και επιστροφής του Φόρου Προστιθέμενης Αξίας.
Το κεφάλαιο Η' περιλαμβάνει τα άρθρα 35 έως και 38 και αναφέρεται στους υπόχρεους του Φόρου Προστιθέμενης Αξίας.
Και τέλος το κεφάλαιο Θ' περιλαμβάνει τα άρθρα 39 έως και 47 και αναφέρεται στα ειδικά καθεστώτα του ΦΠΑ.
Το δεύτερο μέρος του πρώτου άρθρου περιλαμβάνει τέσσερα κεφάλαια.
Το Α' κεφάλαιο περιέχει τα άρθρα από 48 έως 56 και αναφέρεται στη διαδικασία βεβαίωσης και της καταβολής του Φόρου Προστιθέμενης Αξίας.
Το κεφάλαιο Β' περιλαμβάνει τα άρθρα 57, 58 και 59 και αναφέρεται στην παραγραφή του Φόρου Προστιθέμενης Αξίας, όπως επίσης και στο απόρρητο και τις διαδικαστικές διατάξεις.
Το κεφάλαιο Γ' περιλαμβάνει το άρθρο 60 και αναφέρεται στην ειδική διαδικασία βεβαίωσης και είσπραξης του Φόρου Προστιθέμενης Αξίας.
Ενώ το κεφάλαιο Δ' περιλαμβάνει το άρθρο 61 και αναφέρεται στην ειδική διαδικασία για τις συναλλαγές με τα αναφερόμενα σε αυτό παραρτήματα.
Το τρίτο μέρος ή -όπως αποκαλούνται- οι μεταβατικές και τελικές διατάξεις, περιλαμβάνει τα άρθρα 62, 63, 64 και 65 και αναφέρεται στις μεταβατικές και τελικές διατάξεις, δηλαδή στις διατάξεις, που κατήργησε ο ν. 1642.
Επίσης, προστίθενται τα παραρτήματα που συνοδεύουν τον παρόντα Κώδικα ως αναπόσπαστο τμήμα του Κώδικα αυτού και είναι τα παραρτήματα του νόμου 1642/86, όπως αυτά ισχύουν μέχρι σήμερα.
Τέλος, είναι και το άρθρο δεύτερο, που αναφέρεται στις ημερομηνίες ισχύος των νόμων, των νομοθετημάτων και των διατάξεων, που ψηφίστηκαν από τη Βουλή κατά καιρούς, από την έναρξη ισχύος του ειδικού αυτού νόμου για το Φόρο Προστιθέμενης Αξίας από το 1986 μέχρι και σήμερα.
Επαναλαμβάνω ότι έχουμε να κάνουμε με ένα νομοσχέδιο τυπικό και χωρίς ουσιαστικές παρεμβάσεις και διορθώσεις και συνεπώς, καλώ τους συναδέλφους να το υπερψηφίσουν.
Ευχαριστώ.
ΠΡΟΕΔΡΟΣ (Απόστολος Κακλαμάνης): Κύριε Ρεγκούζα, θα προηγηθεί ο κ.
Λαφαζάνης.
Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κυρίες και κύριοι Βουλευτές, ελέχθη προηγουμένως και τονίστηκε και στην επιτροπή ότι το νομοσχέδιο, που συζητάμε σήμερα, έχει έναν τυπικό διεκπεραιωτικό χαρακτήρα και επομένως δεν θα ήταν δυνατόν να το διαπραγματευτεί κανείς ουσιαστικά και να θέσει πολιτικές αντιρρήσεις επ'αυτού.
Μάλιστα ελέχθη και στην επιτροπή κάτι το οποίο δεν το αντελήφθην, αλλά, εν πάση περιπτώσει, για την τεκμηρίωση των όσων έχω να πω, το επαναλαμβάνω και σ' αυτήν την Αίθουσα ότι είναι ένα τεχνικό νομοσχέδιο και επομένως εδώ δεν χωρούν και πολλές πολιτικές διαφωνίες.
Επιτρέψτε μου να διαφωνήσω επιχειρηματολογώντας επί της ουσίας, διότι το πρόβλημα που πάει να λύσει σήμερα το νομοσχέδιο, που έρχεται σ'αυτήν την Αίθουσα, δεν είναι και αυτός μονόδρομος.
Υπήρχαν και άλλοι τρόποι να λυθεί αυτό το θέμα με ουσιαστική εμβάθυνση στο ίδιο το περιεχόμενο του νομοσχεδίου και κατατείνοντας σε μια προσπάθεια να απλουστεύσουμε τον έμμεσο φόρο, το Φόρο Προστιθέμενης Αξίας. Δεν έγινε όμως αυτό.
Επιχειρήθηκε το εύκολο, αυτό το οποίο νομίζουμε ότι μπορεί να μας βγάλει προσωρινά από κάποια προβλήματα, αλλά δεν απαντά στα ουσιαστικά θέματα, που εγείρονται με το ΦΠΑ. Λέγεται ότι με την κωδικοποίηση οδηγούμαστε σε απλούστευση και σε μεγαλύτερη ευκολία σχετικά με το ΦΠΑ τόσο στις φορολογικές υπηρεσίες όσο και στο φορολογούμενο πολίτη.
Αυτό έχει πάρα πολύ σχετική αξία, διότι με την κωδικοποίηση δεν έγινε μια προσπάθεια να πάμε σε μια απλούστευση του ΦΠΑ, να κάνουμε αυτό το φόρο πιο κατανοητό, πιο προσιτό στους πολίτες, πιο εύχρηστο για τις φορολογικές υπηρεσίες και τον πολίτη, αλλά αυτό που βλέπουμε μπροστά μας και έχουμε ενώπιόν μας, είναι μια απλή συνάθροιση των νόμων, που υπήρχαν μέχρι σήμερα σε ένα ενιαίο κείμενο. 'Εχουμε μια απλή συναρμολόγηση νομοθετημάτων σε μια σειρά, σε ένα μεγάλο νόμο, θα λέγαμε.
Μα, αυτό ήταν το ζητούμενο; Και αν ήταν αυτό το ζητούμενο, εγώ απορώ γιατί χρειάστηκαν χρόνια εργασίας, προκειμένου να επιτευχθεί. Τόσο τιτάνιο ήταν το έργο; (Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Ασφαλώς, κύριε Υπουργέ, δεν θέλω να υποτιμήσω την προσπάθεια, η οποία συνετελέσθη από τις αρμόδιες επιτροπές, αν και δεν καταλαβαίνω, γιατί έγιναν αυτές οι αλλεπάλληλες αλλαγές των επιτροπών.
Και θα σας ρωτήσω όχι σκανδαλοθηρικά, αλλά από περιέργεια, πόσο κόστισε αυτή η προσπάθεια. Λοιπόν, δεν θέλω να υποτιμήσω το έργο και την προσπάθεια των επιτροπών, αλλά δεν ήταν αυτό το ζητούμενο, διότι δεν απαντά στα ουσιαστικά προβλήματα της σαφήνειας και της απλότητας αυτή η κωδικοποίηση.
Τα ίδια προβλήματα των ασαφειών και τα ίδια αυτά προβλήματα, που τυραννούσαν τις φορολογικές αρχές και τους πολίτες παραμένουν και με την κωδικοποίηση. Δεν αλλάζει απολύτως τίποτα.
Επομένως τι χρειαζόταν; Κατά τη γνώμη μας χρειαζόταν ένας νέος, σύγχρονος νόμος για τον ΦΠΑ, ο οποίος θα απλούστευε τα πράγματα, θα τα έκανε πιο προσιτά και επομένως πιο ευκολόχρηστα για τους πάντες σ' αυτήν τη χώρα και ταυτόχρονα θα μεταρρύθμιζε και την ίδια την ουσία των τριάντα τριών διάσπαρτων νόμων, που υπάρχουν γύρω από το ΦΠΑ. Δηλαδή, θέλαμε μια ουσιαστική προσπάθεια απλούστευσης και αλλαγής του ΦΠΑ. Αλλαγής επί της ουσίας, ώστε να γίνει κοινωνικά δίκαιος.
Και επιτρέψτε μου να πω μερικά πράγματα και επί της ουσίας του ΦΠΑ, γιατί νομίζω ότι η κωδικοποίηση και η ουσία του Φόρου Προστιθέμενης Αξίας σχετίζονται, παρ' όλο που φαίνεται ότι είναι δύο διαφορετικά θέματα. Κυρία και κύριοι Βουλευτές, θέλω να τονίσω σ' αυτήν την Αίθουσα την άποψή μας. 'Οταν μιλάμε για τον ΦΠΑ πρέπει να γνωρίζουμε ότι έχουμε ενώπιόν μας τον πιο άγριο και τον πιο άδικο φόρο, που υπάρχει σ' αυτήν την χώρα και δυστυχώς, θα έλεγα, και στο σύνολο της Ευρωπαϊκής 'Ενωσης. Τον πιο άγριο και άδικο φόρο, διότι είναι ένας φόρος που επιπίπτει επί παντός είτε δικαίου είτε αδίκου. Είναι ένας φόρος που τον πληρώνουν οι πάντες. Είναι ένας φόρος από τον οποίο εισπράττεται από την κοινωνία το 8% του Ακαθαρίστου Εθνικού Προϊόντος, αφαιμάσσεται από την κοινωνία και αφαιμάσσεται κατά τον ίδιο τρόπο και επομένως πιο επαχθή για τους κοινωνικά αδύνατους.
'Οταν, λοιπόν, θέλουμε να προχωρήσουμε σε μια απλούστευση και κωδικοποίηση του ΦΠΑ έπρεπε να σκεφθούμε και την αλλαγή του προσανατολισμού του, έτσι ώστε να γίνει ένας κοινωνικά δίκαιος φόρος, διότι αυτό που υπάρχει σήμερα είναι κυριολεκτικά άδικο. Σήμερα ακούσαμε τα στοιχεία της "EUROSTAT" που λένε ότι το 20% των Ελλήνων ζει κάτω από τα όρια της φτώχειας, με μηνιαίο εισόδημα κάτω των ενενήντα χιλιάδων δραχμών. Οι άνθρωποι αυτοί καταναλώνουν. Καταναλώνουν καθημερινά και υφίστανται την επαχθή φορολογία του ΦΠΑ του 8% και του 18%.
Τι καταναλώνει αυτό το 20% που ζει κάτω από τα όρια της φτώχειας στην πατρίδα μας; Ασφαλώς δεν καταναλώνει είδη πολυτελείας. Δεν αγοράζει βίλες, δεν αγοράζει κότερα, δεν πηγαίνει διακοπές στα διάφορα εξωτικά μέρη του πλανήτη μας. Αυτό το πενόμενο μέρος της κοινωνίας μας καταναλώνει είδη διατροφής, είδη ρουχισμού, βασικά και θεμελιώδη είδη. Και δεν είναι δυνατόν γι' αυτά τα είδη να έρχεται ο ΦΠΑ και να τους κοπανάει από πάνω. Κανονικά, γι' αυτά τα είδη της πλατιάς λαϊκής κατανάλωσης, θα έπρεπε να ισχύει μηδενικός συντελεστής ΦΠΑ.
Θα μου πείτε ότι η περίφημη έκτη οδηγία δεν το επιτρέπει αυτό, δηλαδή στην Ελλάδα να βάλει μηδενικό συντελεστή. Θα μπορούσατε όμως, κύριε Υπουργέ και κύριοι της Κυβέρνησης, να έχετε θέσει το συνολικό θέμα του ΦΠΑ και της αναρίθμησής του και στο ευρωπαϊκό πλαίσιο. Δεν είναι δυνατόν πάντοτε η Ελλάδα να ακολουθεί και να παρακολουθεί και να μην έχει προτάσεις, θέσεις, απόψεις για το ευρωπαϊκό γίγνεσθαι σε όλη την κλίμακα. Αλλά, εν πάση περιπτώσει, και στο πλαίσιο της έκτης οδηγίας θα μπορούσατε τουλάχιστον γι' αυτά τα είδη της πλατιάς λαϊκής κατανάλωσης, τώρα που κωδικοποιείτε, να κάνετε μια προσπάθεια να τα βάλετε στο χαμηλότερο δυνατό συντελεστή. Και υπάρχουν περιθώρια να πάνε στο 5% αυτά τα είδη πλατιάς λαϊκής κατανάλωσης άμεσα, κάτι που θα ανακούφιζε ασφαλώς αρκετά τα λαϊκά στρώματα και να κάνετε προσπάθειες και για τη συνολικότερη αλλαγή.
Ο συντελεστής 18%, που είναι ο κύριος συντελεστής του ΦΠΑ στη χώρα μας είναι πολύ μεγάλος, είναι πολύ υψηλός, κύριε Υπουργέ. Θα έπρεπε κι εδώ να διεκδικήσετε να έχετε τη δυνατότητα και την ευχέρεια στα είδη πολυτελείας να βάλετε έναν πολύ υψηλότερο συντελεστή και να έχετε χαμηλότερο τέτοιο συντελεστή αντί του 18% στο 15% σύμφωνα με την κοινοτική οδηγία ή και λιγότερο. Τέτοιου είδους όμως σκέψεις δεν γίνονται, τέτοιου είδους προτάσεις δεν κατατίθενται και όχι γιατί δεν τις δέχονται στην Ευρωπαϊκή 'Ενωση.
Δεν τις καταθέτετε αυτές τις προτάσεις, διότι δεν είναι μέσα στην αντίληψή σας. Δεν τις παλεύετε. Δεν προσπαθείτε να αλλάξετε τα πράγματα και αντιθέτως βλέπουμε να συμβαίνουν μερικά πράγματα ανεξήγητα με το ΦΠΑ, ανεξήγητα από κάθε άποψη. Βλέπουμε τα παιδικά ρούχα, για παράδειγμα, να είναι με τα είδη πολυτελείας στον ίδιο συντελεστή του 18%. Γιατί; Βλέπουμε επίσης να απαλλάσσονται από το ΦΠΑ όλες οι χρηματιστηριακές πράξεις και να απαλλάσσονται και όλες οι χρηματοοικονομικές συναλλαγές. Γιατί; Αν φορολογούνταν διαφορετικά οι χρηματιστηριακές υπεραξίες και οι υπεραξίες από τις χρηματοοικονομικές δραστηριότητες, θα το αντιλαμβανόμουν. 'Οταν εμείς δεν φορολογούμε τις υπεραξίες κεφαλαίου σχεδόν καθόλου στη χώρα μας -ιδιαίτερα τις χρηματιστηριακές υπεραξίες και τις χρηματοοικονομικές υπεραξίες- δεν καταλαβαίνω γιατί τις απαλλάσσουμε και από το ΦΠΑ. Γιατί δεν τις βάζουμε σε ένα μικρό συντελεστή του ΦΠΑ ή εν πάση περιπτώσει δεν τις φορολογούμε; Απαλλάσσονται όμως αυτές, όπως απαλλάσσονται και τα τυχερά παιχνίδια, ο τζόγος, από το ΦΠΑ. Γιατί; Απαλλάσσονται τα καζίνο από το ΦΠΑ. 'Ολα τα παιχνίδια των καζίνο, μπακαρά, σεμέν ντε φερ κλπ. είναι απαλλαγμένα από το ΦΠΑ. Καραμέλες άμα πάρει ένα παιδάκι, θα πληρώσει, αλλά τα τυχερά παιχνίδια ιερά και όσια. Απαράβατο. Μα, γιατί; Αυτά είναι μερικά από τα προβλήματα, που έπρεπε να αντιμετωπίσετε στην κωδικοποίηση με ένα νέο νόμο, που θα απλούστευε και θα έκανε πιο κοινωνικά δίκαιο και πιο ευπρόσιτο το ΦΠΑ. Δεν το πράξατε και νομίζω ότι αυτές οι σκέψεις συνδέονται με το σημερινό νομοσχέδιο.
Επίσης και άλλα πράγματα θα μπορούσατε να αξιοποιήσετε, κατά τη γνώμη μας, τα οποία θα ήταν χρήσιμα. Δεν έχετε αξιοποιήσει την ευρωπαϊκή οδηγία του 1999, που σας δίνει τη δυνατότητα να μειώνετε το ΦΠΑ σε επιχειρήσεις εντάσεως εργασίας. Δίνει τη δυνατότητα αυτή η Ευρωπαϊκή 'Ενωση. Να πάτε δηλαδή σε κλάδους, επιχειρήσεις, τομείς όπου χρησιμοποιείται πολύ εργασία και να πείτε ότι εκεί μειώνω δραστικά το ΦΠΑ, προκειμένου να συμβάλετε στην ανάπτυξη ή τουλάχιστον στη διατήρηση της απασχόλησης. Δεν την αξιοποιήσατε αυτήν την οδηγία.
Και δεν την αξιοποιήσατε ειδικά για κλάδους, που πλήττονται εδώ σε αυτήν τη χώρα, όπως η κλωστοϋφαντουργία. Η κλωστοϋφαντουργία τελειώνει στην Ελλάδα. Ελάχιστες μονάδες έχουν απομείνει, ενώ η κλωστοϋφαντουργία παλιότερα ανθούσε. Θα μπορούσατε μέσω του ΦΠΑ να βοηθήσετε και κλάδους και να βοηθήσετε και την απασχόληση. 'Ομως τι κάνετε; Αντί να βοηθάτε και μέσω του ΦΠΑ την ελληνική παραγωγική δυνατότητα, ελληνικούς κλάδους που φθίνουν, που σας δίνει τέτοιες ευκαιρίες η Ευρωπαϊκή 'Ενωση, ερχόσαστε και μας λέτε ότι απαλλάσσουμε από το ΦΠΑ τα καινούρια πλοία, που εισάγονται.
Εδώ έχουμε μία ναυπηγική βιομηχανία, που φθίνει. Γιατί απαλλάσσετε τις εισαγωγές καινούριων πλοίων από το ΦΠΑ; Γιατί δίνετε τέτοια ευκαιρία στους εφοπλιστές, ενώ από εδώ κερδίζουν, από εδώ βγάζουν τα λεφτά τους να πηγαίνουν να κατασκευάζουν τα πλοία τους από εδώ και από εκεί και τους υποβοηθάτε με αυτόν τον τρόπο, με την απαλλαγή που γίνεται στο ΦΠΑ, να το κάνουν; Γιατί δεν βάζετε ΦΠΑ σε τέτοιου είδους εισαγωγές, για να στηρίξετε τα ναυπηγεία, να στηρίξετε την απασχόληση; Ανοίγω αυτή τη θεματολογία, διότι νομίζω ότι το πρόβλημα δεν είναι απλώς να κωδικοποιήσουμε το ΦΠΑ -διότι και με την κωδικοποίηση που γίνεται, όπως σας είπα, οι ασάφειες, οι δυσλειτουργίες παραμένουν, ειδικά στις ενδοκοινοτικές συναλλαγές- αλλά διότι η κωδικοποίηση θα ήταν μία ευκαιρία να ανοίξετε ολόκληρο αυτό το κεφάλαιο. 'Οταν ο κόσμος βοά, όταν τα κοινωνικά προβλήματα γίνονται όλο και πιο εκρηκτικά, όταν έχουμε ανθρώπους και ευρύτατα τμήματα της κοινωνίας μας που πένονται, να ανοίξετε αυτό το κεφάλαιο και να κάνετε και μέσω του ΦΠΑ μια κοινωνική τομή.
Αντίθετα, σας ρώτησα και στην Επιτροπή, κύριε Υπουργέ, και δεν μου απαντήσατε, για ένα θέμα που είναι σοβαρό και που κινδυνεύουμε ως χώρα από συντελούμενες διεργασίες στο χώρο της Ευρωπαϊκής 'Ενωσης. Σας είπα -και να μου πείτε τη θέση της Κυβέρνησης και το τι κάνει η Κυβέρνηση- ότι πάει να αλλάξει ο τρόπος υπολογισμού του ΦΠΑ στις ενδοκοινοτικές συναλλαγές και πάει να εισπράττεται πλέον ο φόρος στις ενδοκοινοτικές συναλλαγές στη χώρα παραγωγής. 'Ολοι αντιλαμβανόμαστε τι σημαίνει αυτό για μία χώρα σαν την Ελλάδα. Εμείς είμαστε μία χώρα, που, δυστυχώς, έχουμε ένα τεράστιο, εκρηκτικό θα έλεγα, εμπορικό έλλειμμα, που συνεχώς διογκώνεται.
'Εχουμε σχεδόν πενταπλάσιες εισαγωγές από εξαγωγές και ξέρετε ότι κυρίως το εμπορικό έλλειμμα αυτής της χώρας συνδέεται με τις άλλες χώρες της Ευρωπαϊκής 'Ενωσης.
Αν θα γίνει αυτή η αλλαγή, κύριε Υπουργέ, αν θα συντελεστεί αυτή η διαφορετική είσπραξη του ΦΠΑ στις χώρες παραγωγής θα έχουμε κατάρρευση του ΦΠΑ στη χώρα μας, κατάρρευση δημόσιων εσόδων, θα έχουμε άλλο ένα μέτρο ανακατανομής στο πλαίσιο της Ευρωπαϊκής 'Ενωσης σε όφελος των μεγάλων, των πλουσίων, των εξαγωγικών χωρών και σε βάρος των αδυνάτων. Σας ρώτησα στην επιτροπή, μια και γίνεται αυτή η συζήτηση με το ΦΠΑ, να μας πείτε, ποια είναι η θέση της Κυβέρνησής σας; Συμφωνείτε με αυτήν την αλλαγή; Και αν συμφωνείτε, λυπάμαι. Αν δεν συμφωνείτε, τι ενέργειες έχετε κάνει, προκειμένου να μην περάσει αυτή η αντίληψη; Διότι είναι διπλά εκμεταλλευτικό αυτό το γεγονός, από τη μια να είμαστε χώρα εισαγωγών, πράγμα που σημαίνει ότι πλεόνασμα απ' αυτήν την οικονομία μεταφέρεται προς τα έξω και από την άλλη να τους πληρώνουμε και το ΦΠΑ, να μεταφέρουμε και ΦΠΑ σ' αυτές τις χώρες.
Ελπίζω να πάρω μια απάντηση σήμερα και να δω τη θέση της Κυβέρνησης και τι ενέργειες έχει κάνει, ώστε να καταπολεμηθεί μια τέτοια εξέλιξη, να μη συντελεστεί, να μη γίνει. Διότι όταν θα φθάσουμε σε κάποια σύνοδο, όπου θα καθοριστεί και η ημερομηνία, γιατί οι αποφάσεις έχουν ληφθεί, θα είναι πλέον πάρα πολύ αργά. Κρούουμε τον κώδωνα του κινδύνου για άλλη μια φορά. Το έχουμε θέσει επανειλημμένα αυτό το θέμα. Τι κάνετε; Γιατί δεν ενεργοποιείστε; Γιατί ξαφνικά θα δούμε δημόσια έσοδα να φεύγουν προς το εξωτερικό μαζικά και να έρχεστε ύστερα να τα αντικαθιστάτε με νέους φόρους, που ξέρουμε ποιοι τους πληρώνουν, με τη γνωστή πολιτική την οποία ακολουθείτε.
Φορολογική μεταρρύθμιση, λοιπόν, αλλαγή του ΦΠΑ και στο πλαίσιο αυτό, ο νέος νόμος για την απλοποίηση και την κωδικοποίηση του συστήματος όλου αυτού, ώστε να μην έχουμε έναν τόμο, αλλά ένα εύχρηστο υλικό, προσιτό, δίκαιο, ικανό να πατάξει και την φοροδιαφυγή, η οποία είναι τεράστια στο ΦΠΑ και πολλές φορές αξιοποιείται η δαιδαλώδης αυτή νομοθεσία που ακόμη και με την κωδικοποίηση θα υπάρχει για την αποφυγή και το κλέψιμο -θα το πω έτσι χυδαία- του ΦΠΑ, το οποίο ξέρετε ότι έχει πάρει διαστάσεις.
Για όλους αυτούς τους λόγους είναι σαφές ότι θα καταψηφίσουμε αυτό το νομοσχέδιο, κάνοντας αυτήν την πρόταση. Μπορεί βέβαια να είναι πλέον αργά, αλλά εγώ θα ήθελα να πιστεύω ότι ποτέ δεν είναι αργά. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι κατά τη συζήτηση του νομοσχεδίου του Υπουργείου Οικονομικών: "Κύρωση του Κώδικα Φόρου Προστιθεμένης Αξίας" το Κομμουνιστικό Κόμμα Ελλάδας ορίζει ως Κοινοβουλευτικό Εκπρόσωπο τον Βουλευτή κ. Νικόλαο Γκατζή.
Ο εισηγητής της Νέας Δημοκρατίας κ. Ρεγκούζας έχει το λόγο.
Θα εξαντλήσετε και σεις τα είκοσι λεπτά, κύριε Ρεγκούζα; 
ΑΔΑΜ ΡΕΓΚΟΥΖΑΣ: Νομίζω πως όχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Γιατί να μη βάλουμε ΦΠΑ και στα λόγια; Θα γινόμασταν πλούσιοι στη χώρα.
ΑΔΑΜ ΡΕΓΚΟΥΖΑΣ: Κυρίες και κύριοι συναδελφοι, η σημερινή συζήτηση αυτού του νομοσχεδίου συμπίπτει με την παγκόσμια ημέρα κατά της φτώχειας και ταυτόχρονα με τις ανακοινώσεις με κομπασμό, θα έλεγε κανείς, από την πλευρά της Κυβέρνησης για τα υπερέσοδα -εξακόσια είκοσι επτά δισεκατομμύρια (627.000.000.000)- σε σχέση με πέρσι και βεβαίως με το άθλιο φαινόμενο της καθυστέρησης εκκαθάρισης των φορολογικών δηλώσεων. Πεντακόσιες χιλιάδες φορολογικές δηλώσεις είναι λαθεμένες λέει το Υπουργείο Οικονομικών και βέβαια το λέει κατά τον μήνα Οκτώβριο.
Το πρώτο το έθεσα για να καταδείξουμε ότι ενώ το ποσοστό των φτωχών, των ανθρώπων που ζουν κάτω από τα όρια της φτώχειας ανεβαίνει, από την άλλη μεριά η Κυβέρνηση κομπάζει ότι αυξάνει τα έσοδά της. 'Αρα δημιουργείται ένα ερωτηματικό και πρέπει πραγματικά να δώσει απάντηση η Κυβέρνηση, από ποιες πηγές και από ποιους συγκεκριμένα φορολογούμενους έρχεται αυτή η αύξηση.
Τρίτον, γιατί αυτές οι φορολογικές δηλώσεις που καθυστερούν, διαπιστώθηκε ότι καθυστερούν τώρα; Μήπως για να δώσει μια εξήγηση-απάντηση σε όλους αυτούς τους ανθρώπους, που αναζητούν τα εκκαθαριστικά σημειώματα, που τους δημιουργούν ούτως ή άλλως προβλήματα στην επαφή τους με την πολιτεία για διάφορα θέματα; Θα έλεγα ότι η σημερινή συζήτηση, η ανάγκη δηλαδή της κωδικοποίησης του Φόρου Προστιθέμενης Αξίας, έχει δύο πτυχές. Η μία είναι η αρνητική πτυχή, το γεγονός δηλαδή ότι σε δεκατέσσερα χρόνια φθάνουμε στην ανάγκη να προβούμε σε μία κωδικοποίηση μίας συγκεκριμένης μόνο φορολογίας. Αυτό σημαίνει ότι η πολυνομία που υπάρχει στο ελληνικό κράτος από τη μία μεριά και από την άλλη δικαιολογεί, έστω εν μέρει, κάποιες παρεμβάσεις στη λειτουργία του σχετικού νόμου, επειδή ακριβώς ήταν σχετικώς καινούριος, αλλά ωστόσο όμως παραμένει ανοικτό το ζήτημα ότι το φορολογικό σύστημα δεν είναι σταθερό, άρα οι 'Ελληνες φορολογούμενοι δεν γνωρίζουν εκ των προτέρων το συγκεκριμένο παιχνίδι και η Κυβέρνηση σφυρίζει αδιάφορα. Είναι δηλαδή αυτό που λέμε εμείς στη Νέα Δημοκρατία ότι πρέπει να προχωρήσουμε άμεσα σε τομές στη λειτουργία του κράτους, στη λειτουργία του φορολογικού συστήματος, στη λειτουργία του θεσμικού οργάνου, που είναι το χρηματιστήριο και που η Κυβέρνηση βεβαίως παρεμβαίνει ή φροντίζει να παρεμβαίνει πάντοτε αποσπασματικά με επιμέρους ζητήματα, που έχουν σχέση, όχι βέβαια με την αναμόρφωση και τη σωστή λειτουργία, με τις αναδιαρθρωτικές αλλαγές, όπως λέμε, του ελληνικού κράτους και γενικότερα του συστήματος, αλλά με ενέσεις τονωτικές.
Από την άλλη η σημερινή συζήτηση έχει και τη θετική πλευρά. Το ότι έγινε μία προσπάθεια κωδικοποίησης, που σύμφωνα με το Σύνταγμα είμαστε υποχρεωμένοι και να συζητούμε και να επικυρώνουμε σε αυτήν την Αίθουσα, είναι μια τυπική διαδικασία. Αλλά και αυτή ακόμα η τυπική διαδικασία ξεκίνησε από το 1990 και ολοκληρώνεται το 2000. Χρειάστηκαν δηλαδή δέκα ολόκληρα χρόνια για να ολοκληρωθεί αυτή η κωδικοποίηση. Και προφανώς η αρχική πρόθεση, εάν θέλετε, της κωδικοποίησης ήταν οι διατάξεις που ίσχυσαν ουσιαστικά στο πρώτο στάδιο εφαρμογής αυτής της φορολογίας, μίας φορολογίας βέβαια που αντικατέστησε μία πλειάδα φόρων που λειτουργούσαν και που ήταν μία προσπάθεια εναρμόνισης προς τα κοινοτικά δεδομένα, στη λειτουργία δηλαδή της Ευρωπαϊκής 'Ενωσης.
'Ομως η τυπική διαδικασία δεν μπορεί να αφήνει πολλές φορές ανοικτά και τα ζητήματα ουσίας. Παραδείγματος χάρη η κωδικοποίηση που έφθασε σήμερα σε αυτήν την Αίθουσα, θα μπορούσε -το είπα και στην επιτροπή, κύριε Υπουργέ- να την είχε προλάβει μία κυβερνητική παρέμβαση σε ό,τι αφορά τη λειτουργία του Φόρου Προστιθέμενης Αξίας και ειδικότερα στη μείωση των συντελεστών του ΦΠΑ για τις αγροτικές κυρίως εκμεταλλεύσεις. Εκεί δηλαδή που και πριν, την προεκλογική περίοδο η Κυβέρνηση συμφωνούσε με τη Νέα Δημοκρατία ότι πρέπει να προχωρήσουμε τελικά κάποια στιγμή στη μείωση του κόστους παραγωγής της αγροτικής εκμετάλλευσης και μία από τις συνταγές της μείωσης του κόστους παραγωγής, ήταν η μείωση του συντελεστή του ΦΠΑ μέχρι τα όρια εκείνα που μας επιτρέπουν οι κοινοτικές οδηγίες, δηλαδή από 18% στο 12%.
Η Κυβέρνηση ποιείται την νήσσα και σε αυτό το σημείο. Δεν απαντάει, δεν λέει τίποτα. Τώρα το ουσιαστικό ζήτημα που προκύπτει από το Φόρο Προστιθέμενης Αξίας, μπορεί να είναι μια τυπική διαδικασία και εμείς δηλώνουμε ότι θα υπερψηφίσουμε αυτήν την κωδικοποίηση, γιατί δεν ανοίγει ακριβώς η έννοια και η ουσία της λειτουργίας του φορολογικού συστήματος εδώ, αλλά η Κυβέρνηση θα το κάνει θέλει δεν θέλει. Εάν δεν το ανοίξει η Κυβέρνηση και αν δεν προχωρήσει σε μία συνολική τομή μέσα στο φορολογικό σύστημα, τότε εμείς θα επιδιώξουμε να φέρουμε το θέμα αυτό είτε με τη διαδικασία του κοινοβουλευτικού ελέγχου είτε με την ευκαιρία της συζήτησης των πολλών φορολογικών νομοσχεδίων, που ήδη μας έχει προλειάνει η Κυβέρνηση ότι θα φέρει. 'Ηδη εάν δεν απατώμαι την επόμενη εβδομάδα θα αντιμετωπίσουμε το πρώτο.
Επομένως η συζήτηση, ναι, μεν είναι τυπική, αλλά και μας οδηγεί στην υπερψήφιση αυτού του νομοσχεδίου, αλλά ωστόσο όμως παραμένει ανοικτό το ζήτημα της συζήτησης του φορολογικού συστήματος που η Κυβέρνηση το χρησιμοποιεί ως όργανο συμπλήρωσης των όποιων δημοσιονομικών αναγκών και όχι ως εργαλείο αναδιανομής του πλούτου, όπως είναι η φιλοσοφία του ή εν πάση περιπτώσει ένα αναπτυξιακό εργαλείο, που θα σπρώξει το όχημα της ανάπτυξης προς τα εμπρός, θεραπεύοντας ταυτόχρονα και το κοινωνικό φαινόμενο της ανεργίας, που ταλανίζει την ελληνική κοινωνία, τους νέους ανθρώπους, εκείνους που προέρχονται από τα αγροτικά διαμερίσματα της χώρας και περιμένουν κινήσεις από την πολιτική που θα οδηγούν προς αυτό το αδιέξοδο.
Κυρίες και κύριοι συνάδελφοι, η συζήτηση αυτή για τον ΦΠΑ επαναλαμβάνω ότι θα μπορούσε να ακολουθεί μια συζήτηση συνολική για τον ΦΠΑ και ταυτόχρονα θα μπορούσε να συνδεθεί άμεσα με τις γραφειοκρατικές διαδικασίες, που ούτως ή άλλως υπάρχουν σήμερα στη Δημόσια Διοίκηση, θα μπορούσε να συνδυαστεί με τη συζήτηση για το σύστημα ΤAXIS, ένα σύστημα και μια διαδικασία η οποία δεν οδηγείται από τη σημερινή Κυβέρνηση με δικές της πρωτοβουλίες, κινείται στις ανάγκες και στις υποδείξεις και στα συμφέροντα της αναδόχου εταιρείας που έχει αναλάβει το TAXIS, ανεξάρτητα από τα προβλήματα που έχουν ανακύψει κατά τη διάρκεια της εφαρμογής αυτού του συστήματος και η Κυβέρνηση αντί να αναδείξει και να απολογηθεί σε ένα βαθμό για τις όποιες αδυναμίες υπάρχουν στην πρόοδο των εργασιών υλοποίησης του συστήματος, πολλές φορές αποκρύπτει και στοιχεία από την Εθνική Αντιπροσωπεία.
Θα ήθελα να αναφερθώ επίσης σε ένα ζήτημα που έχει σχέση με αυτό που είπα στην αρχή, με τα υπερέσοδα. Θα πρέπει να καταλάβετε, κύριε Υπουργέ, ότι και ο ελληνικός λαός, πολύ δε περισσότερο η Εθνική Αντιπροσωπεία δεν μπορεί να συνεχίσει να ακούει, θα έλεγα, με απογοήτευση, για να μη χρησιμοποιήσω άλλη λέξη, αυτόν τον κομπασμό από την πλευρά της Κυβέρνησης για υπερέσοδα εξακόσια είκοσι επτά δισεκατομμύρια και ταυτόχρονα για πλεονασματικούς προϋπολογισμούς.
Σας προϊδεάζω για μια συζήτηση που θα την κάνουμε ούτως ή άλλως στο επίπεδο του κοινοβουλευτικού ελέγχου. Από το 1995 -σημειώστε το παρακαλώενώ εμφανίζετε τα έσοδα στον κρατικό Προϋπολογισμό και καλώς, μέσα στα έσοδα αυτά εμπεριέχονται και οι φόροι που πολλοί από αυτούς καταλήγουν πίσω στους φορολογούμενους μέσω των επιστροφών των φόρων, όπως είναι η περίπτωση του Φόρου Προστιθέμενης Αξίας, ενώ λοιπόν δίνετε αυτές τις επιστροφές δεν τις λογιστικοποιείτε από το 1995, με αποτέλεσμα αν καταγραφούν αυτά σήμερα στον κρατικό Προϋπολογισμό, η μαύρη τρύπα του κρατικού προϋπολογισμού θα ξεπερνάει το ενάμισι τρισεκατομμύριο δραχμές. Αυτό επειδή φαντάζει ως πολύ σημαντικό -και είναι πολύ σημαντικό- εγώ προσωπικά θα το αναδείξω στη Βουλή με στοιχεία. Αλλά, σας λέγω, σταματήστε τον κομπασμό για τους πλεονασματικούς προϋπολογισμούς και την προσπάθεια να καλύψετε από τα υπερέσοδα όπως τα λέτε, τις αδυναμίες του κρατικού προϋπολογισμού του 2000 όπως αυτές έρχονται κυρίως από την πρόβλεψη που κάνατε για τον προϋπολογισμό του 2000, δηλαδή, τα πεντακόσια εβδομήντα δισεκατομμύρια δραχμές από τις χρηματιστηριακές συναλλαγές, γιατί ακριβώς αυτές οι χρηματιστηριακές συναλλαγές προϋπέθεταν τετρακόσια δισεκατομμύρια δραχμές ημερήσιο τζίρο στο χρηματιστήριο. Ο τζίρος του χρηματιστηρίου είναι κάτω από τα εκατό δισεκατομμύρια. 'Αρα, αυτή η πρόβλεψή σας στον κρατικό προϋπολογισμό στην καλύτερη περίπτωση είναι έωλη και ανεδαφική. Και η προσπάθεια σας με τα υπερέσοδα μέσα από τα τεχνάσματα της μη λογιστικοποίησης της επιστροφής των φόρων, που είναι δαπάνες ουσιαστικά, σας δίνει τη δυνατότητα να εμπαίζετε ενδεχομένως τον ελληνικό λαό, αλλά όχι για πολύ ακόμη, γιατί πραγματικά το ενάμισι τρισεκατομμύριο μαύρη τρύπα που υπάρχει στον κρατικό προϋπολογισμό, πολύ σύντομα θα έρθει στη Βουλή και τότε βεβαίως θα δούμε τι θα πείτε. Ωστόσο όμως ως αρμόδιος Υπουργός είμαι βέβαιος ότι μπορείτε να μας δώσετε μιαν απάντηση εάν ακριβώς τα καταγγελλόμενα ουσιαστικά που κάνω από αυτό το Βήμα έχουν βάση αληθείας ή όχι.
Τέλος, κύριοι συνάδελφοι, δεν επιθυμώ να συνεχίσω περισσότερο τη συζήτηση για το ουσιαστικό περιεχόμενο του νομοσχεδίου, γιατί πραγματικά θα σας πω με ειλικρίνεια, ότι σε πολλές από αυτές τις διατάξεις που κωδικοποιούμε εμείς έχουμε βασικές διαφωνίες. Μάλιστα, φθάνω να σας πω ότι ακόμη και διατάξεις που θεσπίστηκαν από την Κυβέρνηση της Νέας Δημοκρατίας θεωρούμε ότι πολλές από αυτές έχουν ξεπερασθεί από το χρόνο και επομένως διαφωνούμε ακόμη και με αυτές. Δεν είναι κακό να αναγνωρίζει κανείς λάθη και κυρίως να αναγνωρίζει ότι κάποια πράγματα ξεπερνιούνται από το χρόνο και να προσπαθεί να τα βελτιώσει. Ακριβώς εδώ έγκειται ο ριζοσπαστικός ρόλος της δικής μας παράταξης που αναγνωρίζουμε ακόμη και τα λάθη μας και είμαστε έτοιμοι να τα αποδεχθούμε και να τα διορθώσουμε. Αποκτήστε λοιπόν και εσείς αυτήν την παρρησία να αναγνωρίσετε και εσείς πολλές φορές τα δικά σας λάθη, διότι στις μέρες που ζούμε, στις μέρες που ουσιαστικά μαστίζεται ο δημόσιος βίος από την κοτερολογία, από τη σκανδαλολογία, όπως ονομάζετε εσείς η Κυβέρνηση, αλλά κυρίως όμως από τα φαινόμενα διαπλοκής που οδηγούν στην αλλοίωση του δημοκρατικού μας πολιτεύματος, του περιεχομένου της δημοκρατίας, είναι ανάγκη να αναγνωρίσετε τα λάθη σας για να αποκατασταθεί και η αξιοπιστία της πολιτικής, αλλά κυρίως να δρομολογηθούν διαδικασίες που θα οδεύουν σε καλύτερες μέρες για το λαό μας. Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής Α' Αθήνας κ. Γεράσιμος Αρσένης ζητεί ολιγοήμερη άδεια απουσίας στο εξωτερικό.
Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Το λόγο έχει ο κ. Γκατζής.
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, κατ' επανάληψη έχουμε τονίσει και απ' αυτό το Βήμα και σε άλλες περιπτώσεις, όταν μας δόθηκε η ευκαιρία, ότι το φορολογικό σύστημα της χώρας μας είναι το πιο αντιλαϊκό, το πιο ταξικό φορολογικό σύστημα που υπάρχει απ' όλες τις χώρες της Ευρωπαϊκής 'Ενωσης.
Από αυτήν την άποψη λοιπόν ουσιαστικά ο έμμεσος φόρος, που είναι και ο ΦΠΑ, παίζει ένα σημαντικό ρόλο στην αντιλαϊκή πολιτική της Κυβέρνησης από όπου αντλεί τα έσοδα. Και από την άλλη, αν το συνδυάσουμε με την εισοδηματική πολιτική -που όλα αυτά τα χρόνια υπάρχει μία πολιτική σφιχτής λιτότητας αντιλαϊκή- τότε τα στοιχεία που παρουσιάζουν σήμερα οι εφημερίδες για το μέγεθος της φτώχειας του ελληνικού λαού πιστεύουμε, ότι είναι πολύ πιο χαμηλά απ' αυτά που υπάρχουν στην πραγματικότητα.
Η έμμεση φορολογία, που βασικός συντελεστής της είναι ο ΦΠΑ, έχει μία σχέση, κύριε Υπουργέ -και το ξέρετε καλύτερα από μένα- ένα προς δύο. Είναι κάτι μεγαλύτερο από το δύο: Είναι 32% με 32,5% με 67,5%, 68% της έμμεσης φορολογίας. Αλλά και απ' αυτά τα έσοδα, αγαπητοί συνάδελφοι, του φόρου εισοδήματος, δηλαδή της άμεσης φορολογίας, το μεγαλύτερο ποσοστό, πάλι απ' αυτόν το φόρο, τον πληρώνουν αυτοί οι οποίοι ουσιαστικά στηρίζουν την έμμεση φορολογία, δηλαδή τα πλατιά λαϊκά στρώματα, όταν το 75% είναι έσοδα απο μισθωτούς, συνταξιούχους, μικροεπαγγελματίες, μικρομεσαίους της πόλης και της υπαίθρου.
Καταλαβαίνουμε λοιπόν ότι όλη αυτή η πολιτική της λιτότητας που ακολουθεί όλα αυτά τα χρόνια η Κυβέρνηση με εργαλείο και το φορολογικό σύστημα και την εισοδηματική πολιτική, έχει εκτινάξει ουσιαστικά από τη μια μεριά την πλουτοκρατία σε υπερμεγέθη συσσώρευσης πλούτου και από την άλλη έχουμε τα αποτελέσματα που διαβάζουμε σήμερα στις εφημερίδες επ' ευκαιρία της επετείου, το πόσο δηλαδή έχει αυξηθεί το όριο φτώχειας στη χώρα μας.
Επειδή, κύριε Υπουργέ, συντελεί και η έμμεση φορολογία στην αναδιανομή του πλούτου πάλι εις βάρος -γιατί και εκεί συντελείται ακόμα ένα οικονομικό έγκλημα- των πλατιών λαϊκών στρωμάτων και η έμμεση αυτή φορολογία μαζί με το φόρο εισοδήματος κλπ., όταν πάμε στην ανα διανομή αυτού του πλούτου και εκεί, αγαπητοί συνάδελφοι, υπάρχει μία άνιση κατανομή υπέρ ουσιαστικά των λίγων και εις βάρος των φτωχών.
Και θα μεγαλώσει ακόμη περισσότερο αυτή η ψαλίδα γιατί όπως έχει εξαγγείλει η Κυβέρνηση ότι θα μειώσει ακόμη περισσότερο τον ανώτερο συντελεστή φορολόγησης από το 45% στο 42,5%, στο 40% κλπ., καταλαβαίνετε ότι θα δώσει ακόμη περισσότερο τη δυνατότητα αύξησης αυτής της ανισότητας στη διατήρηση δηλαδή πολύ περισσότερο του ρόλου που παίζει η έμμεση φορολογία, ο κεφαλικός αυτός φόρος.
Και δεν άκουσα τη Νέα Δημοκρατία να πει ότι παίρνει η Κυβέρνηση μία σειρά από μέτρα εις όφελος της πλουτοκρατίας.
Δεν είναι μόνο το τι γίνεται με τους εφοπλιστές με τα νέα πλοία. Δεν μιλώ για τα πλοία τα οποία παίρνουν οι ψαράδες ή οι σφουγγαράδες. Μιλάμε για τα μεγάλα πλοία που παίρνουν οι εφοπλιστές που δεν πληρώνουν τίποτε. Μιλάμε για τις επισκευές, τις συντηρήσεις και τα λοιπά που κάνουν και δεν πληρώνουν ούτε μια δραχμή ΦΠΑ. Μιλάμε για όλες τις προμήθειες που κάνουν, κύριοι συνάδελφοι, οι ξένες ένοπλες δυνάμεις που στρατεύουν στη χώρα μας και δεν πληρώνουν ούτε δραχμή ΦΠΑ, ενώ οι ελληνικές προμήθειες των Ενόπλων Δυνάμεων καταβάλλουν τον ΦΠΑ. Και όταν ξέρουν ότι σε πολύ σύντομο χρονικό διάστημα, σύμφωνα με τις κατευθύνσεις που έρχονται από την Ευρωπαϊκή 'Ενωση ο ΦΠΑ που συγκεντρώνει κάθε χώρα, θα πηγαίνει στον τόπο παραγωγής των προϊόντων και όχι κατανάλωσης. Και αν αναλογιστούμε ότι η Ελλάδα είναι μια πολύ μεγάλη εισαγωγική χώρα, είμαστε σε θέση 1/4,5, κύριοι Βουλευτές, δηλαδή 1 εξαγωγές, 4,5 εισαγωγές, καταλαβαίνετε πώς αυτός ο ΦΠΑ θα πηγαίνει στις ξένες χώρες εις βάρος του ελληνικού λαού και της ελληνικής οικονομίας. Οπωσδήποτε μια κωδικοποίηση, ένα νοικοκύρεμα στο φορολογικό σύστημα, είναι ένα θετικό. Διότι μ' αυτήν τη διασπορά και την πολυνομία που υπάρχει, είναι δύσκολα πραγματικά να μπορέσουν οι υπηρεσίες να λειτουργήσουν ομαλά. 'Ομως, η συγκεκριμένη κωδικοποίηση ενώ έρχεται μόνο γι' αυτόν ακριβώς το λόγο και παρ'όλα αυτά, θα υπάρχει πάντα αυτή η πολυνομία. Δεν υπάρχουν συγχωνεύσεις νόμων, δεν υπάρχουν καταργήσεις νόμων και το πιο βασικό -και εκεί είναι η διαφωνία μας- ότι αφού ήθελε να κάνει την κωδικοποίηση η Κυβέρνηση και λέει κοροϊδεύοντας, αποπροσανατολίζοντας τον κόσμο, ότι σκοπός της είναι να ελαφρύνει τα φτωχά λαϊκά στρώματα, γιατί δεν έφερνε προηγούμενα ή μαζί μ'αυτό εν πάση περιπτώσει, ορισμένες τροποποιούμενες διατάξεις του νόμου που ισχύει σήμερα στον ΦΠΑ που να πει: Μηδενικός συντελεστής στα είδη πρώτης ανάγκης, γάλα, ζάχαρη κλπ., μικρός συντελεστής για τα είδη πλατιάς κατανάλωσης, ένας συμβολικός συντελεστής, 1%, 2%, 3% και να κοπανήσει στα είδη πολυτελείας. Γιατί; Γιατί τα είδη πολυτελείας τα παίρνουν οι λίγοι, τα παίρνουν αυτοί που τους εξυπηρετεί σήμερα η Κυβέρνηση. Και χρειάζεται να στηριχθεί σ'αυτά τα στρώματα, στο υποζύγιο δηλαδή που υπάρχει όλο αυτό το διάστημα στη στήριξη του Προϋπολογισμού, που είναι οι μικρομεσαίοι, που είναι οι συνταξιούχοι, οι μισθωτοί κλπ. και απ'αυτούς να συνεχίζει να αντλεί.
Εμείς, κύριοι Βουλευτές, λέμε ότι δεν μπορούμε να δώσουμε ψήφο σ' αυτήν την κωδικοποίηση από το γεγονός ότι ψηφίζουμε, κωδικοποιούμε ένα σύστημα το οποίο θα δουλέψει πιο λειτουργικά και εμείς θέλουμε την ανατροπή τέτοιων νόμων και άλλων φιλολαϊκών οι οποίοι, είτε με κωδικοποίηση είτε όχι, θα δουλέψουν μέσα σ' ένα σύστημα δίκαιας κατανομής με βάση τουλάχιστον και το Σύνταγμά μας που λέει ότι ο 'Ελληνας φορολογούμενος, ο 'Ελληνας πολίτης προσφέρει πάντοτε σύμφωνα με τις φοροδοτικές του ικανότητες. Η ανισότητα που υπάρχει, η αντιλαϊκότητα που υπάρχει, η επιμονή της Κυβέρνησης στο να διατηρήσει αυτό το σύστημα και να το φέρει σήμερα μάλιστα κωδικοποιημένο δεν μπορεί να μας βρει σύμφωνους για την ισχύ τουλάχιστον αυτών των νόμων. Φυσικά θα πρέπει όλοι να ξέρουμε ότι στην έμμεση φορολογία, έχοντες και κατέχοντες μαζί με τους μη έχοντες πληρώνουν το ίδιο. Πληρώνουν το ίδιο και δυστυχώς πληρώνουν πολύ περισσότερο σε αναλογία με βάση την κοινωνική σύνθεση και την οικονομική οι μη έχοντες.
Θα έλεγα, κύριε Υπουργέ, ότι πέρα απ' όλα τα άλλα, εσείς εδώ καταργείτε και το φορολογικό απόρρητο. 'Οταν δίνετε σε ιδιώτες και μάλιστα να ελέγξουν φορολογικά στοιχεία που ενώ έχουν πάρει από το '97 ακόμη για να ελέγξουν το Ε9, η Intrasoft ακόμα δεν έχει παραδόσει, ακόμα δεν έχει ξεκαθαρίσει, χρησιμοποιώντας μάλιστα όλη την υποδομή και το σύστημα του ΚΕΠΥΟ που έχει η ελληνική πολιτεία.
Διατηρείτε επίσης τα υψηλά πρόστιμα. 'Ενας μικρομεσαίος που έχει μια μικροεπιχείρηση, κύριοι Βουλευτές, αδυνατεί να πάει να πληρώσει κάποια στιγμή τις δόσεις που έχει για τον ΦΠΑ, γιατί τι γίνεται μ'αυτές τις επιχειρήσεις; Κόβει ένα τιμολόγιο μέσα σ' ένα μήνα είναι υποχρεωμένος να πάει να καταβάλει τον ΦΠΑ. Τα τιμολόγια, όμως που κόβει όλοι ξέρουμε πώς κινείται η αγορά, θα τα πληρωθεί το γρηγορότερο από τρεις μήνες μέχρι οκτώ μήνες. Είναι υποχρεωμένος, όμως, να πάει να το καταβάλει. Και αν αδυνατήσει κάποτε να το καταβάλει, έχει πρόστιμο που ήταν 2,5% και η Κυβέρνηση, δείχνοντας δήθεν κατανόηση στο πρόβλημα, το κατέβασε στο 1,5% το μήνα, να πληρώνει επιπλέον αυτός που δεν έχει καταβάλει τον ΦΠΑ. Καταλαβαίνετε, λοιπόν, ότι ήταν 30% όταν ο πληθωρισμός ήταν 14%, 15% και 16%.
'Οταν σήμερα ο πληθωρισμός βρίσκεται στο 2,5% με 3,5%, τι αναλογία έχει με το 18% που το κατέβασαν στο 1,5%. Είναι 1/6, κύριε Υπουργέ, δεν είναι 1/10 που ήταν πρώτα, γιατί είπατε το κατεβάσατε, πάει 1/1,5 η προσαύξηση αυτή του φόρου, που δεν καταβάλλεται. 'Ομως, είναι έξι φορές επιπλέον. Το κράτος δηλαδή, γίνεται ένας επίσημος τοκογλυφικός μηχανισμός που δεν είναι μόνο ότι παίζει αυτό το ρόλο, είναι ότι κλείνει τις επιχειρήσεις. Γιατί; Γιατί δεν μπορεί να πάρει φορολογική ενημερότητα, δεν μπορεί να θεωρήσει τα βιβλία και στοιχεία που έχει για να λειτουργήσει η επιχείρησή του και αναγκαστικά θα κλείσει. Αντί δηλαδή να διευκολύνουμε τέτοιες περιπτώσεις, γιατί ξέρουμε ότι αυτό δεν ισχύει κύριε Υπουργέ, για τους μεγάλους, οι μεγάλοι έχουν τη δυνατότητα να χρωστάνε στο ΙΚΑ και στην εφορία βεβαιωμένους φόρους, να χρωστάνε ΦΠΑ, να χρωστάνε σε χίλιες δυο τράπεζες και παρ'όλα αυτά να παίρνουν ακόμη χρήματα, να κάνετε ρυθμίσεις, να τους μειώνετε το χρέος που έχουν στα ασφαλιστικά ταμεία, να αφαιρείτε όλες τις προσαυξήσεις και να τους κάνετε και εκπτώσεις, να δίνουν τη μία δόση και πάλι να συνεχίζουν το ίδιο βιολί και να συσσωρεύονται νέες δόσεις σε κεφάλαια. Τον μικρό όμως τον κλείνετε. Και αν λάβουμε υπόψη ότι οι μικρές επιχειρήσεις σήμερα είναι ο κορμός των υπηρεσιών, των επιχειρήσεων που απασχολούν την πλειοψηφία των εργαζομένων, καταλαβαίνουμε και σε ποιους ακριβώς στρέφεται. Επίσης, για να δείτε πώς δουλεύει η Κυβέρνηση, κύριοι Βουλευτές και πώς με τον ΦΠΑ θα εξοντώσει πάρα πάρα πολλές επιχειρήσεις. Στο προηγούμενο νομοσχέδιο αν θυμάστε, συζητώντας και για τον ΦΠΑ η Κυβέρνηση με τα αντικειμενικά κριτήρια, αντικειμενικοποίησε τον ΦΠΑ είπε ότι κάθε τρία χρόνια θα γίνεται ο έλεγχος και θα γίνεται με το εξωλογιστικό σύστημα και όχι με το τι παρουσιάζει το λογιστικό σύστημα της επιχείρησης. Καταλαβαίνετε ότι μετά τρία χρόνια θα ζητήσει αναδρομικά λεφτά από επιχειρήσεις με αντικειμενική φορολόγηση ουσιαστικά, όχι όπως λέμε με κατάργηση των αντικειμενικών αλλά με το εξωλογιστικό σύστημα, καταλαβαίνετε πόσες επιχειρήσεις θα αναγκαστούν να βρεθούν σε δύσκολη θέση, ή από πού η Κυβέρνηση προσπαθεί να πάρει έσοδα όταν ξέρουμε ότι οι μεγάλες επιχειρήσεις έχουν φοροαπαλλαγές, έχουν χίλια δυο άλλα πλεονεκτήματα. Επειδή, κύριοι Βουλευτές, άκουσα και τη Νέα Δημοκρατία να μιλάει για καλύτερο σύστημα λειτουργίας για όλα τα θέματα κλπ., συμφωνεί και θα το ψηφίσει, λοιπόν μην πάμε να βγάλουμε κανένα συμπέρασμα για δήθεν διαφορετική πολιτική ακολουθεί το ένα κόμμα από το άλλο. Και οι δύο στηρίζουν αυτό το αντιλαϊκό φορολογικό σύστημα, την αντιλαϊκή γενικότερα πολιτική, τις κατευθύνσεις που έρχονται από την Ευρωπαϊκή 'Ενωση, που απαξιώνει τελικώς την εθνική οικονομία χτυπά τις εργασιακές σχέσεις και άλλα κοινωνικοασφαλιστικά ζητήματα. 'Οπως και στον ΦΠΑ, έτσι και σε όλα, η ταύτιση της Νέας Δημοκρατίας με την πολιτική της Κυβέρνησης είναι το ίδιο.
Σ' αυτό που είπατε για τους αγρότες, κύριε συνάδελφε, θα σας πω το εξής: Η Κυβέρνηση με τις φοροαπαλλαγές που έκανε για τους αγρότες μείωσε το ΦΠΑ στο 40%, δηλαδή, περισσότερο απ' ό,τι ζητάτε εσείς. Εσείς ζητάτε το 18% να γίνει 12%. Η Κυβέρνηση από το 18% αφαίρεσε το 40% που είναι δέκα πέντε χιλιάδες στο ένα εκατομμύριο από τα τιμολόγια. Και είπε ότι μιλάει για κοινωνική πολιτική το οποίο μάλιστα δεν επιστρέφει.
'Ερχεστε εσείς πάλι να μας πείτε ότι θα κάνετε κοινωνική πολιτική και θα μειώσετε το 18% στο 12%.
ΑΔΑΜ ΡΕΓΚΟΥΖΑΣ: Δεν πάει πιο κάτω.
ΝΙΚΟΛΑΟΣ ΓΚΑΤΖΗΣ: Και οι δύο είσαστε καταδικασμένοι στη συνείδηση του αγροτικού πληθυσμού και γενικότερα των λαϊκών στρωμάτων.
Κύριε Υπουργέ, δεν θα το ψηφίσουμε αυτό και πιστεύουμε ότι θα πρέπει κάτω από την κινητοποίηση του λαού μας και ιδιαίτερα των εργαζομένων να ανατραπεί αυτή σας η αντιλαϊκή φορολογική πολιτική, για να μπορέσουν τουλάχιστον οι άνθρωποι να δουν μια άσπρη μέρα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μακρυπίδης έχει το λόγο. Ελπίζω εσείς που έχετε θητεύσει εκεί, να είστε πιο περιεκτικός και σύντομος, για να κερδίζουμε χρόνο για τη συζήτηση.
ΑΝΔΡΕΑΣ ΜΑΚΡΥΠΙΔΗΣ: Τι χρόνο έχω, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Γείτονας): 'Οσο δικαιούσθε σας βάζω, αλλά να κερδίσουμε χρόνο.
ΑΝΔΡΕΑΣ ΜΑΚΡΥΠΙΔΗΣ: Ευχαριστώ πολύ.
Μία πρώτη εκτίμησή μου είναι ότι κακώς φτάσαμε στην Ολομέλεια για να συζητήσουμε το συγκεκριμένο νομοθέτημα, γιατί δεν μιλάμε για κάποιο καινούριο νόμο. Είναι η κωδικοποίηση της υπάρχουσας νομοθεσίας εδώ και δεκατέσσερα χρόνια ή μάλλον πλέον καταλαβαίνουμε γιατί μιλάμε και γιατί κόμματα της Αντιπολίτευσης δεν αποδέχθηκαν το συγκεκριμένο θέμα να κλείσει στην επιτροπή και ήλθε στην Ολομέλεια. Βιάστηκαν, γιατί σε λίγες μέρες θα έλθει ολόκληρο το σχέδιο νόμου, που αφορά τη νέα φορολογική πολιτική για τον επόμενο χρόνο και θα έχουμε τη δυνατότητα εκεί να συζητήσουμε για το σύνολο της φορολογικής πολιτικής.
Θα ήθελα όμως να πω ότι ο Φ.Π.Α. με τον ν. 1642/86 δεν ήταν ούτε τότε καινούρια φορολογία. Αντικατέστησε υπάρχουσες φορολογίες, όπως ήταν ο φόρος κύκλου εργασιών, τέλη χαρτοσήμου και άλλους παρακρατούμενους φόρους. Στο ερώτημα που τέθηκε, γιατί καθυστερήσαμε δεκαέξι χρόνια να προχωρήσουμε στην κωδικοποίηση, θα ήθελα να πω στο συνάδελφο της Νέας Δημοκρατίας ότι ο ν. 3323/55 που αφορά τη φορολογία εισοδήματος επί σαράντα πέντε χρόνια δεν έχει κωδικοποιηθεί. Εάν από το 1990 έγινε η πρώτη προσπάθεια κωδικοποίησης του Φ.Π.Α., θέλω να πω ότι όντως συστήθηκε τότε επιτροπή, αλλά πριν αλέκτωρ λαλήσει τρις, η Νέα Δημοκρατία το 1992 άλλαξε άρδην τη φορολογία με το Φ.Π.Α., όταν είχαμε απελευθέρωση των τελωνειακών συνόρων, δηλαδή όταν είχαμε την προσπάθεια της φορολογικής εναρμόνισης στα πλαίσια της έκτης οδηγίας της Ευρωπαϊκής 'Ενωσης, της τότε Ε.Ο.Κ. 'Ηταν φόρος κοινοτικός επιρριπτόμενος και τότε δεν είχαν προετοιμαστεί οι υπηρεσίες μας και είχαμε έξαρση της φοροδιαφυγής και η Κυβέρνηση της Νέας Δημοκρατίας αναγκάστηκε στα μέσα του χρόνου, δηλαδή τον Αύγουστο του 1992 να πάει σε αναπροσαρμογή της έμμεσης φορολογίας με πρόσθετα φορολογικά μέτρα στην έμμεση φορολογία και στο Φ.Π.Α. και στον ειδικό φόρο κατανάλωσης, προκειμένου να ελαχιστοποιήσει στην απόκλιση του προϋπολογισμού το 1992 με τα μέτρα φιλελευθεροποίησης του κ. Μάνου και του κ. Ανδριανόπουλου.
Κύριε Πρόεδρε, σχετικά με το θέμα της είσπραξης του Φ.Π.Α. στη χώρα παραγωγής και όχι στη χώρα κατανάλωσης, θέλω να πω ότι είναι κάτι που συζητείται σε επίπεδο ΕCOFIN, δεν υπάρχει όμως καμία απόφαση. Αυτό το λέω για να καθησυχάσω το συνάδελφο του Συνασπισμού. Πρέπει να μας απασχολήσει και να έχουμε θέση στα κοινοτικά όργανα, όταν θα έλθει το θέμα για να παρθεί οριστική απόφαση.
Ειπώθηκαν όμως πάρα πολλά τα οποία δημιουργούν εσφαλμένες εντυπώσεις, γιατί είναι παραποίηση της αλήθειας. Σχετικά με την προσαύξηση που είπε εκπρόσωπος του Κ.Κ.Ε. για το 2,5%, γνωρίζουμε πολύ καλά ότι, όταν μιλάμε για φοροδιαφυγή στο Φ.Π.Α., μιλάμε για φοροκλοπή και το 2,5% έχει αυτό το στοιχείο, να τιμωρήσει αυτόν που φοροκλέπτει. Μπορεί όντως να έχουμε μείωση του πληθωρισμού, αποτέλεσμα γενικότερης οικονομικής πολιτικής που κάποιοι αποσιωπούν σήμερα, αλλά παραμένει σε υψηλό ποσοστό η προσαύξηση στα ληξιπρόθεσμα χρέη, ακριβώς για να απαντήσουμε σ' αυτούς που χρωστάνε και δεν αποδίδουν τα οφειλόμενα στο δημόσιο ληξιπρόθεσμα χρέη.
Επειδή εδώ πρόκειται για φοροκλοπή και όχι μόνο φοροδιαφυγή, παραμένει υψηλό το ποσοστό στα ληξιπρόθεσμα και φθάνουμε να έχουμε και 300% στο αρχικό ποσό οφειλής.
Σε σχέση με την προσπάθεια που έχει γίνει τα τελευταία χρόνια ως προς την περιστολή της φοροδιαφυγής και της φοροκλοπής, γενικά στο φορολογικό μας σύστημα και ειδικά στο ΦΠΑ, να διευκρινίσω τα εξής: Για αρκετά χρόνια είχαμε φοροδιαφυγή από τον ΦΠΑ της τάξεως του ενός τρισεκατομμυρίου. Τα στοιχεία, όμως, το τελευταίο εννιάμηνο αποδεικνύουν ότι έχει γίνει μεγάλη προσπάθεια και είχαμε ουσιαστικά αποτελέσματα. 'Ετσι έχουμε στο εννιάμηνο αύξηση φορολογικών εσόδων από την περιστολή της φοροδιαφυγής και της φοροκλοπής στο ΦΠΑ της τάξεως των πεντακοσίων περίπου δισεκατομμυρίων, που έτσι υπερκαλύπτουμε την όποια απώλεια έχουμε στα προβλεφθέντα φορολογικά έσοδα από δραστηριότητα στο χρηματιστήριο. Επίσης, το 1998 όταν άρχισε να αποδίδει ουσιαστικά το πρόγραμμα TAXIS, είχαμε 2,5 εκατομμύρια φορολογικές δηλώσεις φόρου ποστιθέμενης αξίας, δηλαδή επιχειρήσεις που ήταν υποχρεωμένες να υποβάλουν δηλώσεις ΦΠΑ. Το 1999 ανήλθαν οι δηλώσεις περίπου στα τέσσερα εκατομμύρια διακόσιες χιλιάδες δραχμές. Συνεπώς έχουμε αυξημένα φορολογικά έσοδα και από την περιστολή της φοροδιαφυγής αλλά και αυξημένα φορολογικά έσοδα κατά δήλωση. Γι' αυτό τα δύο τελευταία χρόνια έχουμε πλεονασματικούς προϋπολογισμούς και στο πρωτογενές πλεόνασμα.
Θα ήθελα να κλείσω στη σύντομη παρέμβαση μου σχετικά με το συγκεκριμένο νομοθέτημα. Είναι κωδικοποίηση υπάρχουσας νομοθεσίας, δεν είναι νέος φόρος. 'Ηταν αίτημα χρόνιο των υπηρεσιών του Υπουργείου Οικονομικών, των ενδιάμεσων φορέων, λογιστών, δικηγόρων, φοροτεχνών. 'Ηταν αίτημα των φορολογουμένων πολιτών. 'Ηταν αίτημα στα πλαίσια κωδικοποίησης της νομοθεσίας σε αυτήν την πιο δυναμική φορολογία που είναι ο ΦΠΑ, ώστε να έχουμε ένα ενιαίο κείμενο, απλό, κατανοητό και αποτελεσματικό. Και αυτό γίνεται μέσα από το συγκεκριμένο σχέδιο νόμου. Απ' ότι είμαι σε θέση να ξέρω, αυτήν τη στιγμή επιτροπές του Υπουργείου Οικονομικών βρίσκονται στο τελικό στάδιο για την κωδικοποίηση του συνόλου των φορολογικών νομοθεσιών και στο τελωνειακό κώδικα και στο κεφάλαιο και στις λοιπές φορολογίες. Αυτό είναι ένα μικρό δείγμα μιας κοσμογονίας που γίνεται στο φορολογικό μας σύστημα και όσον αφορά το θεσμικό πλαίσιο, τη νομολογία, αλλά και στην οργάνωση. Γι' αυτό πλέον μιλάμε για αποτελεσματικότητα στη λειτουργία των υπηρεσιών του Υπουργείου Οικονομικών.
Θα πω μόνο ένα στοιχείο που βεβαιώνει του λόγου το αληθές. Από 1.1.1999 μέχρι 31.7.1999 εκδόθηκαν από τις υπηρεσίες του Υπουργείου Οικονομικών εννέα εκατομμύρια φορολογικές ενημερότητες. Αυτό σημαίνει ότι εννέα εκατομμύρια 'Ελληνες πολίτες συναλλάσσονται με τις εφορίες, με τις υπηρεσίες του Υπουργείου Οικονομικών. Η φορολογική ενημερότητα εκδίδεται αυτοπροσώπως στο φορολογούμενο πολίτη. Και αυτό σημαίνει ότι εννέα εκατομμύρια πολίτες μέσα στο επτάμηνο είχαν συναλλαγές με επίσκεψη στα καταστήματα των υπηρεσιών του Υπουργείου Οικονομικών. Ταλαιπωρία για τον πολίτη, απώλεια χρόνου. Ταλαιπωρία για τις υπηρεσίες, αναποτελεσματικότητα απο το κύριο αντικείμενο που είναι ο φορολογικός έλεγχος.
Μέσα από την προσπάθεια ολοκλήρωσης του TAXIS ήδη φέτος με τα εκκαθαριστικά σημειώματα, τα οποία έχουν ισχύ φορολογικής ενημερότητας, αυτά έχουν ελαχιστοποιηθεί.
Επίσης, με συγκεκριμένες υπουργικές αποφάσεις υπόχρεοι είναι οι ενδιάμεσοι φορείς και όχι ο πολίτης. Συμβολαιογράφοι, τράπεζες, λοιπές υπηρεσίες του δημοσίου θα παίρνουν από τη Γενική Γραμματεία Πληροφοριακών Συστημάτων το έντυπο της φορολογικής ενημερότητας, ώστε να βελτιώσουμε τις σχέσεις πολίτη, κράτους, φορολογούμενου και φορολογούσας αρχής. Τελειώνοντας, θα ήθελα να σας μιλήσω σχετικά με την παρατήρηση που έγινε από τον εκπρόσωπο της Νέας Δημοκρατίας για την εκκαθάριση των φορολογικών δηλώσεων. Δεν θα κάνω αναδρομή στο παρελθόν για το πότε είχαμε εκκαθάριση φορολογικών δηλώσεων, όταν έληγε η προθεσμία το Μάρτιο. Γνωρίζετε πολύ καλά ότι για πρώτη φορά φέτος άλλαξε ο χρόνος και ο τρόπος υποβολής των φορολογικών δηλώσεων, επιμηκύνθηκε το χρονικό διάστημα μέχρι το τέλος Μαϊου και ήδη μέχρι σήμερα έχει γίνει εκκαθάριση φορολογικών δηλώσεων πλέον των τρειάμισι εκατομμυρίων (3.500.000) δραχμών. Υπολείπεται περίπου ένα εκατομμύριο (1.000.000.000) δραχμές και μέχρι τέλος Οκτωβρίου, αρχές Νοεμβρίου θα έχει γίνει εκκαθάριση του συνόλου των φορολογικών δηλώσεων.
'Ολα αυτά αποδεικνύουν τη μεγάλη προσπάθεια που έχει γίνει στο Υπουργείο Οικονομικών και στο οργανωτικό επίπεδο και στο θεσμικό. Υπάρχουν όμως μία σειρά ζητήματα που θα μας απασχολήσουν τις αμέσως επόμενες ημέρες με την κατάθεση του νέου φορολογικού νομοσχεδίου.
Κύριε Πρόεδρε, με την ευκαιρία θα ήθελα να τονίσω το εξής: Πέρυσι και φέτος για πρώτη φορά τα τελευταία είκοσι πέντε χρόνια κατατίθεται φορολογικό νομοσχέδιο, που προβλέπει την υλοποίηση του προϋπολογισμού πριν από τον προϋπολογισμό, ενώ είχαμε την πεπατημένη ότι τα φορολογικά νομοσχέδια ψηφίζονται τον επόμενο χρόνο μετά την ψήφιση του προϋπολογισμού, τακτικές που απαξιώνουν και την πολιτεία και τη Βουλή και τους θεσμούς.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Οικονομικών κ.
Απόστολος Φωτιάδης έχει το λόγο. Πόσα λεπτά θα χρειαστείτε περίπου, κύριε Υφυπουργέ; ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα προσπαθήσω να είμαι σύντομος, αλλά έχω την εντύπωση ότι έχω πολλά να πω.
ΠΡΟΕΔΡΕΥΩΝ (Κωνσταντίνος Γείτονας): Καλώς! Βέβαια, ουκ εν τω πολλώ το ευ.
Προχωρείστε, κύριε Υφυπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρίες και κύριοι συνάδελφοι, η πρωτοβουλία της Κυβέρνησης να φέρει για κύρωση τον Κώδικα Φόρου Προστιθέμενης Αξίας στη Βουλή είναι ένα μέρος της προσπάθειας για εκσυγχρονισμό του φορολογικού συστήματος στο σύνολό του. Ο εκσυγχρονισμός αυτός περιλαμβάνει κατ' αρχήν το θεσμικό εκσυγχρονισμό που ξεκίνησε πέρυσι το Νοέμβριο με το νομοσχέδιο που ψηφίσαμε εδώ στη Βουλή και συνεχίζει τώρα με την κωδικοποίηση όλης της φορολογικής νομοθεσίας. Ο παρών κώδικας είναι ο πρώτος που έρχεται για ψήφιση στη Βουλή. Ακολουθούν, γιατί έχουν ολοκληρωθεί και έχουν κατατεθεί ήδη στη Βουλή, ο Κώδικας Κεφαλαίου, όπως και ο Κώδικας Απαλλοτριώσεων. Επίσης, πιστεύω ότι πολύ σύντομα, στους προσεχείς μήνες, θα έχουμε φέρει άλλους τρεις κώδικες, τον Τελωνειακό Κώδικα Οινοπνεύματος και της λοιπής νομοθεσίας, ώστε να έχουμε ένα ολοκληρωμένο σύστημα των κωδίκων εδώ στη Βουλή.
Το δεύτερο σημείο εκσυγχρονισμού είναι ο κτιριολογικός εκσυγχρονισμός. Είναι ένα μεγαλεπίβολο πρόγραμμα διάρκειας δύο μόλις ετών που προβλέπει την αγορά ή την ανοικοδόμηση σαράντα Δ.Ο.Υ. και τελωνείων στην Αττική και σε όλη την υπόλοιπη χώρα.
Επίσης, σχεδιάζεται και πιστεύω ότι σύντομα θα είμαστε σε θέση να το αναγγείλουμε ένα ευρύτατο, γιγαντιαίο πρόγραμμα μαμούθ για τη στέγαση όλων των υπηρεσιών του δημοσίου ύψους διακοσίων δισεκατομμυρίων (200.000.000.000) δραχμών.
Η εκπαίδευση του προσωπικού προχωρά με γοργούς ρυθμούς. Το 80% των υπαλλήλων ήδη έχουν μετεκπαιδευτεί στα σύγχρονα μέσα και στη σύγχρονη τεχνολογία και πιστεύω ότι μέχρι το τέλος του χρόνου θα έχει ολοκληρωθεί η εκπαίδευση όλου του προσωπικού και της μικρότερης Δ.Ο.Υ. ή τελωνείου του κράτους.
Επίσης, το ΤΑXIS έχει ωριμάσει και μία σειρά από υπηρεσίες για τον πολίτη είναι ήδη στη διάθεσή του. Κυρίαρχος στόχος μας και σύνθημα στο Υπουργείο αποτελεί: "Προτεραιότητα στον πολίτη". 'Ηδη η τοποθέτηση του αγαπητού συναδέλφου του κ. Μακρυπίδη, ο οποίος έζησε από κοντά όλη αυτήν την εξέλιξη του εκσυγχρονισμού του συστήματος, θα έλεγα ότι κάλυψε εν μέρει το θέμα. Θα ήθελα να πω ότι από το μήνα Μάϊο λειτουργεί η Υπηρεσία ΑΦΕΝΕΤ του Υπουργείου Οικονομικών. Ουσιαστικά καταργήσαμε την υποχρέωση του 'Ελληνα πολίτη να στήνεται στις ουρές των Δ.Ο.Υ. για να ζητά το πιστοποιητικό φορολογικής ενημερότητας.
Αναφέρθηκε ότι μόλις σε ένα επτάμηνο στο προηγούμενο έτος χορηγήθηκαν εννέα εκατομμύρια πιστοποιητικά φορολογικής ενημερότητας. 'Ολα αυτά στην πράξη καταργούνται με τη διαδικασία την οποία για πρώτη φορά φέτος θέσπισε το Υπουργείο Οικονομικών, το εκκαθαριστικό σημείωμα να αποτελεί ταυτόχρονα για όλους τους φορολογούμενους οι οποίοι όντως είναι ενήμεροι κατά την ημέρα έκδοσης του εκκαθαριστικού σημειώματος και πιστοποιητικό φορολογικής ενημερότητας για τέσσερις ή έξι μήνες αντίστοιχα. Και ήδη το 82% των Ελλήνων φορολογουμένων έχει πάρει πιστοποιητικό φορολογικής ενημερότητας προκαταβολικά, είτε το χρειαστεί είτε όχι είτε το χρειαστεί μία φορά, είτε περισσότερες φορές.
Καταλαβαίνετε ότι υπάρχει μία εξοικονόμηση όσον αφορά το χρόνο των Ελλήνων φορολογουμένων, αλλά και το Υπουργείο Οικονομικών, από μία μελέτη η οποία έγινε, κέρδισε δώδεκα δισεκατομμύρια δραχμές από την εφαρμογή του συγκεκριμένου συστήματος. Το όφελος της εθνικής οικονομίας είναι πολλαπλάσιο βεβαίως από την εφαρμογή του συστήματος.
Το δεύτερο που θέλω να πω είναι ότι ήδη πάλι από το μήνα Μάιο φέτος έχουν τη δυνατότητα οι 'Ελληνες φορολογούμενοι να υποβάλουν τις δηλώσεις ΦΠΑ, κατ' αρχήν τις πιστωτικές και τις μηδενικές μέσω του Internet, μέσω της διαδικασίας του TAXIS NET του Υπουργείου Οικονομικών.
Με ιδιαίτερη ικανοποίηση μπορώ να σας πω ότι σαράντα χιλιάδες επιχειρήσεις -είναι ένα νούμερο πολύ μεγάλο που αντιστοιχεί σε περισσότερο από πέντε-έξι ΔΟΥ- έχουν συμβληθεί και έχουν πάρει κωδικό πρόσβασης με την υπηρεσία TAXIS NET του Υπουργείου και υποβάλλουν τις αντίστοιχες δηλώσεις ήδη μ' αυτόν τον τρόπο.
Από 1.1.2001 θα μπορούν όλες οι επιχειρήσεις να υποβάλουν και τις χρεωστικές δηλώσεις μέσα από την ίδια διαδικασία, γιατί ήδη η συμφωνία μας με την 'Ενωση Ελληνικών Τραπεζών για τον τρόπο πληρωμής και των φόρων μέσα από το γραφείο ή το σπίτι ή την επιχείρηση του 'Ελληνα φορολογούμενο έχει κλείσει. Πιστεύουμε ότι τα έξι εκατομμύρια των δηλώσεων ΦΠΑ ετησίως τελικώς θα υπάρχει η δυνατότητα να υποβάλλονται όχι με τη φυσική παρουσία του φορολογούμενου στις ΔΟΥ, αλλά μέσα από το γραφείο του, μέσα από την επιχείρησή του. Η δε καταβολή των φόρων μπορεί να γίνεται πάλι από το γραφείο του με τη χρήση του INTERNET BANKING ή του PHONE ΒΑΝΚΙNG με ένα τηλέφωνο ή ακόμα με τη χρήση της πάγιας εντολής, όπως ισχύει και θα μπορούσε να ισχύει και σήμερα ή των χρεωστικών καρτών, που θα μπορεί δηλαδή ο φορολογούμενος με τη χρεωστική του κάρτα να πληρώνει τους φόρους του. Ταυτόχρονα, έχουμε συμφωνήσει στις μεγάλες ΔΟΥ της Αττικής και στις πρωτεύουσες των νομών, η 'Ενωση Ελληνικών Τραπεζών να τοποθετήσει και μηχανήματα ATM'S για την καλύτερη εξυπηρέτηση των Ελλήνων φορολογούμενων. Οι υπηρεσίες πληροφόρησης του 'Ελληνα φορολογούμενου, το site στο Internet, στο TAXIS NET, και το τηλεφωνικό κέντρο δέχθηκαν το τελευταίο τρίμηνο ένα εκατομμύριο επτακόσιες χιλιάδες κλήσεις Ελλήνων φορολογουμένων.
Ο αριθμός αυτός απέχει πάρα πολύ από το δεύτερο αριθμό οποιουδήποτε άλλου ενδιαφέροντος θέμα του στη χώρα μας. Είναι και αυτό πραγματικά ένα δείγμα ότι ο 'Ελληνας φορολογούμενος, ο 'Ελληνας πολίτης ανταποκρίνεται στην εκσυγχρονιστική προσπάθεια του Υπουργείου Οικονομικών, που πρωτοπόρο θέλει να θέσει τη σύγχρονη τεχνολογία στη διάθεση και την εξυπηρέτηση του 'Ελληνα φορολογούμενου.
Δεσμευθήκαμε και πιστεύουμε ότι θα γίνει πραγματικότητα από 1.1.2001 όλοι οι 'Ελληνες φορολογούμενοι να έχουν τη δυνατότητα υποβολής των δηλώσεων φορολογίας εισοδήματος μέσα από τη διαδικασία του Internet, ώστε να υπάρξει μία απλοποίηση όλης αυτής της διαδικασίας.
Τέλος δε, δώσαμε τη δυνατότητα σε όλους τους 'Ελληνες φορολογούμενους, σ' αυτούς που οφείλουν για οποιοδήποτε λόγο χρέη προς το Υπουργείο Οικονομικών, προς τις ΔΟΥ, να έχουν τη δυνατότητα δανεισμού από τις τράπεζες για την αποπληρωμή των χρεών τους, ώστε να μην πληρώνουν τα πρόστιμα.
Το 1,5% δεν αποτελεί επιτόκιο. Το Υπουργείο Οικονομικών δεν δανείζει χρήματα στους οφειλέτες του. Αποτελεί πρόστιμο ώστε να έρθει να καταβάλει ο φορολογούμενος το συντομότερο δυνατόν την υποχρέωσή του. Αλίμονο αν αυτή η προσαύξηση ήταν μικρότερη του τραπεζικου επιτοκίου. Αυτό θα εσήμαινε ότι το Υπουργείο Οικονομικών χρηματοδοτεί με μικρότερο επιτόκιο αυτούς που δεν πληρώνουν. Δεν μπορούν από τη μία πλευρά να λέμε ότι δεν πρέπει να έχουμε απώλεια εσόδων και από την άλλη να επικροτούμε μεθόδους οι οποίες οδηγούν στη μείωση των εσόδων του κράτους. 'Ετσι το 2,5% έγινε 1,5%. Αλλά και το 1,5% θα μπορούσε να γίνει λιγότερο εάν προσέφευγαν οι φορολογούμενοι στις Τράπεζες. Για τη διαδικασία αυτή με πρωτοβουλία του Υπουργείου Οικονομικών έχει εκδοθεί απόφαση του Διοικητού της Τραπέζης Ελλάδος.
Δεν θέλω να αναφερθώ με λεπτομέρειες στη δομή του κώδικα. Εξάλλου ψηφίζουμε επί της αρχής και στο σύνολο. Είναι η διαδικασία που προβλέπεται από το άρθρο 76 του Συντάγματος. Θέλω μόνο να πω ιστορικά ότι η απόφαση για την κωδικοποίηση ελήφθη με το ν. 1892/90. Η πρώτη επιτροπή συνεστήθη το 1995. Παρατάθηκε, επανασυστήθηκε και η θητεία της έληξε στις 31.12.1996. Συστήσαμε καινούρια επιτροπή τον Ιούνιο του 2000. Σε μικρό χρονικό διάστημα είμαστε στην ευχάριστη θέση να φέρουμε προς ψήφιση το συγκεκριμένο κώδικα. Πολύ σύντομα θα φέρουμε και τους άλλους δύο κώδικες και στους επόμενους μήνες άλλους τρεις κώδικες.
Πιστεύω ότι η διαδικασία των κωδίκων είναι μία διαδικασία εκσυγχρονισμού του θεσμικού πλαισίου. Η αβεβαιότητα που υπάρχει ως προς την ισχύ συγκεκριμένων διατάξεων αίρεται. Ακόμα και πολύ έμπειροι υπάλληλοι της ανώτατης διοικητικής βαθμίδας του Υπουργείου Οικονομικών πολλές φορές αμφέβαλαν περί του ισχύοντος. Τώρα ξέρουμε ότι από την ημέρα της δημοσίευσης στο φύλλο Εφημερίδας της Κυβερνήσεως του συγκεκριμένου κώδικα διαγράφονται δεκάδες νόμοι που υπήρχαν προηγουμένως. Δεν χρειάζεται να ανατρέχουμε ή να αμφιβάλουμε για το τί ισχύει. 'Ολοι οι μελετητές του δικαίου, οι υπάλληλοι του Υπουργείου, οι φοροτεχνικοί, οι απλοί φορολογούμενοι, θα έχουν την ασφάλεια δικαίου και θα γνωρίζουν τ ακριβώς ισχύει.
Είπαν ορισμένοι μα, θα φέρετε και άλλες τροποποιήσεις στους κώδικες. Η νομοθεσία δεν σταματά. Η νομοθετική πρωτοβουλία είναι μία ζωντανή διαδικασία. Αν χρειαστεί, θα φέρουμε και άλλες τροποποιήσεις για τον ΦΠΑ και για άλλα κεφάλαια στους άλλους κώδικες. Πάντως η κωδικοποίηση είναι χρήσιμη, γιατί ο μελετητής στο τέλος του 2000 δεν θα ανατρέχει στο παρελθόν. Θα ανατρέχει μόνο στις επόμενες τροποποιήσεις.
Πιστεύω, λοιπόν, ότι είναι χρήσιμη αυτή η διαδικασία. Μπορεί να λέγεται ότι είναι τυπική. Εγώ λέω ότι είναι και ουσιαστική διαδικασία, γιατί προσφέρει σημαντικό έργο σε όσους ασχολούνται με το φορολογικό. Εδώ πρέπει να σας πω ότι πρόσφατα βρέθηκα στη Δανία προϊστάμενος μιας μεγάλης επιτροπής για τη μελέτη του φορολογικού συστήματος. Θα σας πω μόνο, ότι η άμεση φορολογία στη Δανία ανέρχεται στο 70%. Ο συντελεστής ΦΠΑ είναι ενιαίος 25%. Αυτά δεν θα είχαν σημασία, αλλά σας τα λέω για να πω το επόμενο: 'Οσα κόμματα προτείνουν μείωση της φορολογίας στη Δανία, καταψηφίζονται.
Είναι πολύ σημαντική αυτή η νοοτροπία των Δανών. Και ξέρετε γιατί το καταψηφίζουν; Γιατί το επόμενο ερώτημα των Δανών πολιτών είναι πως, όταν μειώνεις τη φορολογία θα πρέπει να πεις τι ακριβώς θα κόψεις από το φορολογούμενο. Αν είπαν "όχι" οι Δανοί πολίτες στο κοινό νόμισμα, ξέρετε ποιος είναι ο λόγος; Φοβόντουσαν ότι η Ευρωπαϊκή 'Ενωση μέσα από τη διαδικασία του ενιαίου νομίσματος θα τους επέβαλε μείωση της φορολογίας και επομένως μείωση των κοινωνικών παροχών. Αυτό το λέω σαν έμμεση απάντηση στην πλευρά που υποστήριξε ότι είναι υψηλά τα ποσοστά του ΦΠΑ. Εμείς εδώ στη χώρα μας κάνουμε ακριβώς το αντίθετο, μειώνουμε τη φορολογία και αυξάνουμε τα φορολογικά έσοδα. Κάποιος μπορεί να πει, μα είναι δυνατό να μειώνετε τους φορολογικούς συντελεστές και να αυξάνετε τα έσοδά σας; Βεβαιότατα, γιατί τα έσοδα αυξάνονται για πολλούς λόγους. Ο ένας είναι ότι έχει αυξηθεί το ΑΕΠ, άρα έχει αυξηθεί και η πίτα που εισπράττουμε τους φόρους. Ο άλλος λόγος είναι ότι έχει ενισχυθεί η φορολογική συνείδηση των Ελλήνων. Θα επιβεβαιώσω αυτό που είπε ο κ. Μακρυπίδης, ότι τα εκουσίως δηλούμενα εισοδήματα φέτος των μεν ανωνύμων εταιρειών έχουν αυξηθεί περίπου στο 50%, ενδεικτικό είναι, των δε εσόδων του ΦΠΑ επίσης έχουν αυξηθεί ιδιαίτερα σημαντικά. Σε αυτό συνέβαλε και το ισχυρό θεσμικό πλαίσιο, η αποτελεσματικότητα των ελεγκτικών μηχανισμών, η χρησιμοποίηση του ΤΑΧΙS. 'Ηδη άρχισε δειλά, αλλά θα συνεχιστεί με επιταχυνόμενους ρυθμούς η διασταύρωση των στοιχείων μέσω του ΤΑΧΙS. Οι έλεγχοι που πραγματοποιούσε το ΣΔΟΕ απέδιδαν παραβάσεις της τάξης του 10% με 12%. Σήμερα το ΣΔΟΕ που χρησιμοποιεί επεξεργασμένα στοιχεία και με τους ελέγχους που πραγματοποιεί βεβαιώνονται παραβάσεις της τάξεως του 70% και είμαστε αισιόδοξοι, ότι μέχρι το τέλος του χρόνου, εφόσον κλείσει ο κύκλος των υπόλοιπων πενήντα τεσσάρων ΔΟΥ, που δεν έχουν ενταχθεί στο ΤΑΧΙS, αυτό το ποσοστό θα αυξηθεί και θα φτάσει στο 100%.
Επομένως δεν μπορεί να ισχυριστεί κανένας ότι είναι αποτέλεσμα νέων φόρων, γιατί πρόσφατα διπλασιάσαμε το αφορολόγητο όριο όλων των Ελλήνων. Από ένα εκατομμύριο (1.000.000) για τον ελεύθερο επαγγελματία και ένα εκατομμύριο τριακόσιες χιλιάδες (1.300.000) που ήταν για τους μισθωτούς και συνταξιούχους το ανεβάσαμε σε δύο μόλις χρόνια στα δύο εκατομμύρια (2.000.000) και στα δύο εκατομμύρια τριακόσιες χιλιάδες (2.300.000) αντίστοιχα. Μειώσαμε τη φορολογία των ανθρώπων της αγοράς, τη φορολογία των προσωπικών εταιρειών, των ομορρύθμων και ετερορρύθμων από το 35 στο 30% και στο 25% αντιστοίχως για φέτος. Μειώσαμε ακόμη κατά 50% το συντελεστή συμπληρωματικού φόρου για τα ακίνητα. Προχωρήσαμε, στη λήψη μια σειρά άλλων μέτρων που οδηγούν σε ελαφρύνσεις. Πρέπει να σας πω, ότι για τη φορολογία εισοδήματος των φυσικών προσώπων, από τα στοιχεία που μέχρι σήμερα δημοσιοποιήθηκαν, το 50% των φορολογουμένων έχει επιστροφή φόρου, το 25% έχει μηδενικό φόρο και μόνο το 25% καλείται να πληρώσει πρόσθετο φόρο. Αναφέρομαι στη φορολογία φυσικών προσώπων, ενώ οι άνθρωποι της αγοράς πλήρωσαν 53% λιγότερο φόρο με βάση τα προσωρινά στοιχεία των πρώτων εκκαθαριστικών δηλώσεων.
Που πάνε τα έσοδα, κύριοι συνάδελφοι; Πάνε στην φορολογική ελάφρυνση που ανέφερα προηγούμενα και επίσης θα θυμήσω ότι πάνε για το ΕΚΑΣ που ήδη αυξήθηκε στις είκοσι μία χιλιάδες (21.000) δραχμές και από 1.1.2000 θα αυξηθεί κατά 7.000 και θα φτάσει στις είκοσι οκτώ χιλιάδες (28.000). Επίσης πάνε στην αύξηση των συντάξεων των αγροτών των πλέον αδικημένων οικονομικά συνταξιούχων Ελλήνων που η αύξηση αυτή θα είναι δέκα χιλιάδες χρόνια από 1.1.2000 και άλλες δέκα χιλιάδες (10.000) για τα επόμενα δύο χρόνια. Επίσης έχουμε την αύξηση του επιδόματος των ατόμων με ειδικές ανάγκες και ακόμα μέτρα για την ενίσχυση της υγείας και της παιδείας. 'Εχουμε επίσης την επιχορήγηση με 40% πέρυσι και 50% φέτος του πετρελαίου του αγροτικού και 80% για ορισμένες κατηγορίες αγροτών του ειδικού φόρου κατανάλωσης των πετρελαιοειδών, μια δαπάνη της τάξης των σαράντα έξι δισεκατομμυρίων ετήσια μόνο για το αγροτικό πετρέλαιο. Η αύξηση των αγροτικών εκτάσεων τα επόμενα δύο χρόνια για τους αγρότες είναι μια δαπάνη της τάξης των εκατόν εξήντα πέντε δισεκατομμυρίων και άλλα τριάντα πέντε δισεκατομμύρια είναι η αύξηση των επτά χιλιάδων δραχμών για την χορήγηση του ΕΚΑΣ στους χαμηλοσυνταξιούχους.
'Εχουμε, κύριοι συνάδελφοι, και δεκάδες άλλα μέτρα κοινωνικής πολιτικής. Αυτή η πολιτική οδηγεί σε ένα αποτέλεσμα που είναι ιδιαίτερα θετικό για τον 'Ελληνα φορολογούμενο. 'Εχουμε τη μείωση της φορολογίας του καταληκτικού συντελεστή από 45% σε 40% σταδιακά σε δύο χρόνια, ακόμα στη μείωση της φορολογίας των μη εισηγμένων ανωνύμων εταιρειών στο χρηματιστήριο κατά 5% και προχωράμε στη λήψη μιας σειράς άλλων θετικών μέτρων, ώστε από τον πιο φτωχό 'Ελληνα μέχρι τον πιο πλούσιο να γευτούν το αποτέλεσμα μιας πολιτικής που φάνηκε να αποδίδει τώρα, είναι το αποτέλεσμα των προσπαθειών του συνόλου του ελληνικού λαού τα τελευταία χρόνια.
Λέχθηκε εδώ ότι δεν κυνηγάμε τους μεγάλους. Πιθανότατα, επειδή είστε πολυάσχολοι, δεν θα διαβάζετε τις εφημερίδες, γιατί δόθηκε ευρεία δημοσιότητα, ότι ο Υπουργός Οικονομικών έχει δώσει πριν από δυο μήνες ρητή εντολή, ώστε να εισπραχθούν τα χρέη των μεγαλοοφειλετών, αυτών που οφείλουν πάνω από 100 εκατομμύρια δραχμές χρέη. Αυτή η διαδικασία συνεχίζεται με επιτυχία και πιστεύουμε πως θα έχει αίσιο αποτέλεσμα. Πιστεύουμε ότι η πρωτοβουλία του εκσυγχρονισμού του φορολογικού μας συστήματος θα βρει θετική ανταπόκριση από όλους τους 'Ελληνες φορολογούμενους. Η συμμετοχή του 'Ελληνα φορολογούμενου θα δώσει και την πρέπουσα αποτελεσματικότητα σε αυτό που με μεγάλο μόχθο εργαζόμενοι και πολιτική ηγεσία του Υπουργείου Οικονομικών προσπαθούν και ήδη βρίσκεται σε ωριμότητα. Είναι στόχος μας πάνω από εκατό χιλιάδες 'Ελληνες να ενταχθούν στο σύστημα TAXIS και να μπορούν να συναλλάσσονται μ' αυτό και μέχρι το τέλος του Ιουνίου πάνω από πεντακόσιες χιλιάδες φορολογούμενοι να έχουν συμβληθεί μ' αυτό. Πιστεύουμε ότι ο αναχρονισμός των ατέλειωτων ουρών στα καταστήματα των ΔΟΥ πολύ σύντομα θα αποτελέσει παρελθόν και ότι το Υπουργείο Οικονομικών θα μπορέσει να ολοκληρώσει όλη αυτήν την προσπάθεια εκσυγχρονισμού του με τη συμμετοχή και συνεργασία των Ελλήνων φορολογουμένων.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος της Νέας Δημοκρατίας κ. Νεράντζης έχει το λόγο για πέντε λεπτά.
ΑΝΑΣΤΑΣΙΟΣ ΝΕΡΑΝΤΖΗΣ: Διερωτώμαι, άραγε στη συζήτηση ποιου νομοσχεδίου παριστάμεθα όλοι και ποια συζήτηση διευθύνει ο κύριος Πρόεδρος; Στη συζήτηση του σχεδίου νόμου για τη κύρωση του Κώδικα ή μήπως το φορολογικό νομοσχέδιο, οψέποτε έρθει αυτό προς ψήφιση; ΠΡΟΕΔΡΕΥΩΝ (Κωνσταντίνος Γείτονας): Ασφαλώς κυρώνουμε Κώδικα! Και όλοι οι συνάδελφοι και ο εισηγητής σας αναφέρθηκαν με βάση αυτό στη φορολογική πολιτική και ιδιαίτερα στη φορολογική πολιτική σε σχέση με το ΦΠΑ. Και τα θέματα στα οποία απάντησε ο κύριος Υπουργός, είναι εκείνα τα οποία εθίγησαν από τους εισηγητές.
Υπ'αυτήν την έννοια μην απευθύνεσθε στο Προεδρείο, διότι η ουσία της συζήτησης μόνο εκεί μπορούσε να είναι άλλωστε. Διότι για τον Κώδικα τι παραπάνω μπορούσαν να πούν; 
ΑΝΑΣΤΑΣΙΟΣ ΝΕΡΑΝΤΖΗΣ: Είμαστε πολύ παλιοί στην Αίθουσα, για να μπορούμε να δεχτούμε αυτού του είδους τις εξηγήσεις, κύριε Πρόεδρε, αλλά το αντιπαρέρχομαι. Στόχος μου δεν είσθε εσείς.
Θέλω να πω, δηλαδή, ότι αυτά όλα τα οποία είπε ο κύριος Υφυπουργός αφορούν φορολογικό νομοσχέδιο που θα κατατεθεί και θα συζητηθεί και όλα αυτά θα περιληφθούν εκεί.
'Αρα, λοιπόν, δεν είναι ούτε παρόντα, υπό την έννοια ότι δεν περιλαμβάνονται σ'αυτό το σχέδιο νόμου που συζητάμε και ούτε είναι κατακτημένοι στόχοι. Είναι εξαγγελμένοι στόχοι και η απόσταση μεταξύ εξαγγελιών και πραγματώσεων ξέρουμε ότι απέχει πάρα πολύ.
'Ενα δεύτερο στοιχείο. Δεν άκουσα τον κύριο Υφυπουργό να αφιερώνει χρόνο στη δραματική συρρίκνωση των οικονομικών μεγεθών. Δεν άκουσα να μας λέει για τα λάθη που παρουσιάζουν οι πεντακόσιες χιλιάδες φορολογικές δηλώσεις. Δεν άκουσα να μας λέει για τη γραφειοκρατία και το τέρας της, που ταλανίζει, παρά τα όποια μέτρα που υποτίθεται ότι ελήφθησαν ή θα ληφθούν, όλους αυτούς οι οποίοι συναλλάσονται με τις ΔΟΥ. Αυτά ως γενική απάντηση.
Ας έρθουμε τώρα στο συγκεκριμένο σχέδιο νόμου, γιατί εγώ επιμένω ότι αυτό συζητούμε.
'Οταν μιλάμε για κωδικοποίηση, κρίνεται ότι είναι αναγκαία μόνο όταν υπάρχουν πολλές και εγκατασπαρμένες διατάξεις που ρυθμίζουν ένα πεδίο. Απ'αυτής της πλευράς, η κυβερνητική πρωτοβουλία η συγκεκριμένη ήταν εύστοχη.
Υπάρχουν, όμως, δύο βασικές ενστάσεις, οι οποίες πραγματικά δημιουργούν επιφυλάξεις και γεννούν προβληματισμούς.
Τι σημαίνει, άραγε, κωδικοποίηση, κύριε Πρόεδρε; Κωδικοποίηση δεν σημαίνει μόνον συνάθροιση, δεν σημαίνει μόνο συστοίχιση, δεν σημαίνει μόνο να βάλουμε τη μια διάταξη κάτω από την άλλη σε ένα κείμενο, αλλά σημαίνει συνάρθρωση, κατά το γράμμα και το πνεύμα των διατάξεων. Τέτοιο πάντρεμα -για να το πούμε όπως το λέει ο λαός- εγώ δεν είδα να έχει συμβεί.
Η διατύπωση με την οποία έρχεται δεν είναι η καλύτερη και οι φόβοι ότι θα δημιουργηθούν στον εφαρμοστή προβλήματα δεν έχουν εκλείψει.
Η πρώτη μας ένσταση, λοιπόν, είναι ότι πρόκειται στην ουσία περί συναθροίσεως και όχι περί συναρθρώσεως.
Η δεύτερη ένσταση, η οποία είναι ουσιαστική, είναι ότι τελικά όλα αυτά αφορούν το ένδυμα. Το σώμα, όμως, που ενδύεται, ο κορμός, δηλαδή η ουσία αυτού του σχεδίου νόμου έχει μείνει απείραχτη.
Εμείς διαφωνούμε με πάρα πολλές από τις ρυθμίσεις που υπάρχουν μέσα, διότι έχει περάσει αρκετός χρόνος από τότε που για πρώτη φορά θεσπίστηκαν, από το 1986. Διαφωνούμε γιατί οι καιροί έχουν καταστήσει ανενεργείς ή άνευ ουσιαστικού αντικειμένου πολλές από τις ρυθμίσεις τις παλαιές που υπάρχουν εδώ.
Εμείς θα βλέπαμε με πολύ ευνοϊκό μάτι π.χ. να μην περιλαμβάνονται στο συντελεστή του 18% είδη πρώτης ανάγκης ή ακόμα και είδη-προϊόντα αγροτικά.
'Ετσι, λοιπόν, υπάρχουν ενστάσεις επί της ουσίας, οι οποίες ναι μεν εδώ δεν μπορούν να αναπτυχθούν, αλλά οι οποίες έπρεπε να ληφθούν υπόψη από εκείνη την επιτροπή, που ανέλαβε το έργο της συντάξεως αυτού του Κώδικα.
Παρά το ότι όμως οι ενστάσεις αυτές είναι βάσιμες και εύλογες, γενικώς η πρωτοβουλία αυτή, έτσι όπως έρχεται, δεν μπορεί παρά να μας βρει με θετική ψήφο.
Ευχαριστώ.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, σας παρακαλώ το λόγο.
ΠΡΟΕΔΡΕΥΩΝ (Κωνσταντίνος Γείτονας): Αν δεν θέλει κανείς άλλος Κοινοβουλευτικός Εκπρόσωπος το λόγο, θα μπούμε σε δευτερολογίες.
Ορίστε, κύριε Γκατζή, έχετε το λόγο.
ΝΙΚΟΛΑΟΣ ΓΚΑΤΖΗΣ: Θέλω να μιλήσω εγώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Γκατζή, έχετε το λόγο για πέντε λεπτά.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ακούσαμε τον κύριο Υπουργό να μιλάει για το φορολογικό σύστημα σαν να έχουμε εδώ ένα φορολογικό σύστημα το οποίο είναι ουσιαστικά πολύ διαφορετικό απ' αυτό το οποίο ισχύει. Μίλησε έξω από την πραγματικότητα ο κύριος Υπουργός. Κύριε Υπουργέ, λέτε ότι είναι δύο εκατομμύρια το αφορολόγητο. Αυτό θα γίνει. 'Εχετε πρόθεση να το κάνετε για το τρέχον έτος.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, είναι ήδη ψηφισμένος νόμος από το Νοέμβριο του 1999.
ΝΙΚΟΛΑΟΣ ΓΚΑΤΖΗΣ: Ναι έχετε δίκιο, με συγχωρείτε και θα πάει μέχρι τα δύο τριακόσια. 'Εχετε δίκιο.
Κάτι άλλο. Από το 1993 είναι αίτημα της ΓΣΕΕ το αφορολόγητο να φθάσει τα δύο εκατομμύρια και έρχεστε εσείς μετά από επτά - οκτώ χρόνια και κάνετε δεκτό αυτό το αίτημα και λέτε ότι κάνετε και παραχώρηση όταν όλο αυτό το διάστημα οι εκτιμήσεις ειδικών, κύριε Πρόεδρε, λένε ότι έχουν παρακρατηθεί -έχουν κλαπεί είναι ο σωστός όρος- από τους εργαζόμενους με τη μη τιμαριθμοποίηση της φορολογικής κλίμακας για άλλους τριάμισι τρις και για άλλους τεσσεράμισι τρις. Καταλαβαίνετε λοιπόν ....
ΠΡΟΕΔΡΕΥΩΝ (Κωνσταντίνος Γείτονας): Πάντως, κύριε Γκατζή, αν συνεχίσετε σ' αυτό -εγώ δεν έχω αντίρρηση- θα επικριθεί πάλι το Προεδρείο από τον Κοινοβουλευτικό Εκπρόσωπο της Νέας Δημοκρατίας ότι αφήνει η συζήτηση να πάει έξω από το πλαίσιο για την αρχή του νομοσχεδίου. Συνεχίστε.
ΝΙΚΟΛΑΟΣ ΓΚΑΤΖΗΣ: Γιατί, κύριε Πρόεδρε; Ο κύριος Υπουργός και όλοι μας μιλάμε για ένα συντελεστή σοβαρό φορολογικού συστήματος.
ΠΡΟΕΔΡΕΥΩΝ (Κωνσταντίνος Γείτονας): Δεν συζητούμε την ουσία όμως της φορολογικής πολιτικής σήμερα. Συζητούμε πραγματικά -και σ' αυτό έχει δίκιο να το πούμε ο κ. Νεράντζης- κωδικοποίηση υφιστάμενων διατάξεων. 
ΝΙΚΟΛΑΟΣ ΓΚΑΤΖΗΣ: Γιατί είναι έξω από το φορολογικό σύστημα; 
ΠΡΟΕΔΡΕΥΩΝ (Κωνσταντίνος Γείτονας): Εντάξει αλλά ...
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μήπως εγκαλέσατε τον κύριο Υπουργό γι' αυτά που είπε; ΠΡΟΕΔΡΕΥΩΝ (Κωνσταντίνος Γείτονας): 'Οχι.
ΝΙΚΟΛΑΟΣ ΓΚΑΤΖΗΣ: Τότε σας παρακαλώ. Γιατί απευθύνεστε σε μένα ... 
ΠΡΟΕΔΡΕΥΩΝ (Κωνσταντίνος Γείτονας): Δεν σας εγκαλώ. Προσέξτε το.
Επισημαίνω ότι αναγκαστικά η συζήτηση πηγαίνει και επί της ουσίας ... 
ΝΙΚΟΛΑΟΣ ΓΚΑΤΖΗΣ: 'Εχει πάει ήδη, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): ... αλλά τουλάχιστον τοποθετηθείτε και πάνω στην αξία ή μή αυτής της ρύθμισης της κωδικοποίησης.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, αφήστε με να κρίνω εγώ την τοποθέτησή μου. Και ο κύριος Υπουργός έκανε την τοποθέτησή του και δίνω απαντήσεις σε αυτά που κατά την άποψή μου δεν ευσταθούν.
Λοιπόν το όριο φτώχειας, κύριε Υπουργέ, που έχει καθορίσει η Ευρωπαϊκή 'Ενωση με μονάδες αγοραστικής αξίας πόσο είναι στην Ελλάδα; Στην Ευρώπη έχει περάσει για την τριμελή οικογένεια τα τριάμισι εκατομμύρια και για την τετραμελή πάει στα τέσσερα εκατομμύρια οκτακόσιες χιλιάδες και εμείς έχουμε εδώ δύο εκατομμύρια αφορολόγητο. Μην τα φέρνουμε, λοιπόν, μαλάτα και γαλάτα όπως ακριβώς θέλουμε.
Και τα δύο εκατομμύρια, κύριε Πρόεδρε, είναι εκατόν σαράντα δύο χιλιάδες δραχμές το μήνα. Μέχρι εκεί είναι το αφορολόγητο. 'Οποιος παίρνει πάνω από εκατόν σαράντα δύο χιλιάδες (142.000) δραχμές φορολογείται. Αν το διαιρέσει κανένας το δύο εκατομμύρια με τους δεκατέσσερις μήνες αυτό το ποσό θα βγάλει.
Πέρα από κει, το "όχι" που λέμε, κύριε Υπουργέ, δεν έχει σχέση με την κωδικοποίηση με το νοικοκύρεμα. Το είπαμε και στην επιτροπή, το ξαναλέμε και τώρα. Εμάς η αντίρρησή μας είναι ότι φέρνετε όπως είναι αυτό το νομοσχέδιο, την πολυνομία την οποία την παρουσιάζετε μέσα από μια νέα ρύθμιση και την ονομάζετε κωδικοποίηση η οποία δε λύνει και τα προβλήματα της πολυνομίας, αλλά πιστεύουμε ότι δεν θα παραμείνει και έτσι όπως έγινε και με την κωδικοποίηση του φόρου εισοδήματος. Κωδικοποιήσαμε το φόρο εισοδήματος. Τι έγινε; Τον άλλο χρόνο η Κυβέρνηση έφερε τροποποίηση και διάφορα άρθρα κ.λπ. Σε λίγα χρόνια θα έχουμε πάλι τα ίδια. Και η ουσία είναι η εξής για μας: Καταργήστε αυτές τις αντιλαϊκές, τις σκληρές πολιτικές που έχετε και στο ΦΠΑ σε σχέση με τα είδη πρώτης ανάγκης. Γιατί, δηλαδή, στο γάλα για το μωρό ένας που δεν έχει θα πρέπει να πληρώνει το 18% ή το 8%; Γιατί δεν το κάνετε μηδενικό σε αυτά; Γιατί στα είδη πλατιάς κατανάλωσης δεν βάζετε ένα συντελεστή οριακό, μικρό για να μπορούμε να πούμε ότι πραγματικά έχετε μια κοινωνική ευαισθησία και βοηθάτε τα πλατιά λαϊκά στρώματα; Μη μας λέτε τώρα ότι μοιράσατε δισεκατομμύρια και άλλα όταν σήμερα ιδιαίτερα γράφεται για την Ελλάδα πόσα εκατομμύρια κόσμος ζει κάτω από το όριο φτώχειας πόσοι είναι κάτω από το μισθό των ενενήντα χιλιάδων (90.000) δραχμών το μήνα! 
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαγκριώτης έχει το λόγο για πέντε λεπτά.
Ορίστε, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρία και κύριοι συνάδελφοι, αναφέρονται συνεχώς οι συνάδελφοι σε στατιστικές και στο περιεχόμενό τους και ιδιαίτερα για τα εισοδήματα των Ελλήνων.
Σε αυτές τις στατιστικές πράγματι τα εισοδήματα τμημάτων ορισμένων κοινωνικών ομάδων βρίσκονται κάτω από το μέσο ευρωπαϊκό όρο. Η δική μας προσπάθεια όλα αυτά τα χρόνια είναι να βελτιώσουμε το βιωτικό επίπεδο και την αγοραστική τους δύναμη.
Βεβαίως, γνωρίζουμε όλοι ότι αυτά που περιέχουν τα στατιστικά στοιχεία είναι τα επίσημα, αυτά που δηλώνει ο καθένας ως εισόδημα, κυρίως από την κύρια πηγή εισοδήματος. Ποτέ δεν περιέχεται το σύνολο των εισοδημάτων, πολλά εκ των οποίων είναι και άδηλοι πόροι. Στην Ελλάδα υπάρχουν πάρα πολλοί άδηλοι πόροι και ας μην πάει πάντα ο νους μας στο πονηρό, όσον αφορά τους άδηλους πόρους.
Με αυτήν την έννοια, μπορεί η Στατιστική Υπηρεσία να δίνει αυτόν τον αριθμό, αλλά αυτός δεν είναι ο ακριβής. Διότι όλοι γνωρίζουμε ότι με τους αριθμούς που περιγράφει η Στατιστική Υπηρεσία είναι αδύνατο να ζήσει ελληνική οικογένεια.
Βεβαίως, υπάρχουν τμήματα του πληθυσμού στην ελληνική κοινωνία που πράγματι ζουν κάτω από το όριο της φτώχειας, που δεν έχουν ένα αξιοπρεπές εισόδημα. Και όσο θα υπάρχουν τέτοια τμήματα της ελληνικής κοινωνίας, δεν πρέπει να νιώθουμε περήφανοι για την πορεία της οικονομίας μας και για την κοινωνική προστασία που προσφέρουμε. Γι' αυτό πρέπει να πολλαπλασιάσουμε τις προσπάθειές μας.
Από την άλλη πλευρά, αυτές οι στατιστικές -και μάλιστα η πρόσφατη- παρουσιάζουν και άλλα στοιχεία για την ελληνική κοινωνία και την ιδιωτική κατανάλωση. Φαίνεται, λοιπόν, το πόσο έχει βελτιωθεί η ιδιωτική κατανάλωση την τελευταία εξαετία στην Ελλάδα. Η διόγκωση της ιδιωτικής κατανάλωσης αποδεικνύει τη βελτίωση της αγοραστικής δύναμης των ελληνικών νοικοκυριών.
Θα πρέπει, λοιπόν, συνδυαστικά να βλέπουμε όλα αυτά τα στοιχεία ενός στατιστικού δελτίου ή μιας στατιστικής έρευνας και πολύ περισσότερο θα πρέπει να βλέπουμε την πραγματικότητα γύρω μας. Κανείς δεν μπορεί να ισχυρισθεί ότι η κατάσταση είναι τέλεια ότι η κατάσταση είναι η καλύτερη δυνατή. Κανείς όμως δεν μπορεί να ισχυρισθεί, πολύ περισσότερο να τεκμηριώσει, ότι είμαστε σε δυσμενέστερη θέση ως κοινωνία απ' ό,τι ήμασταν χθες. 'Εχουμε κάνει βήματα σημαντικά προς τα μπροστά και έχουμε ακόμη μεγάλο δρόμο να διανύσουμε.
Αναρωτήθηκε ο Κοινοβουλευτικός Εκπρόσωπος της Νέας Δημοκρατίας σε τι συζήτηση βρίσκεται. Θα του έλεγα ότι αυτόν το δρόμο τον άνοιξε ο εισηγητής της Αξιωματικής Αντιπολίτευσης, ο οποίος μάλιστα μίλησε και με καταγγελτικούς τόνους όσον αφορά πλευρές της οικονομικής και φορολογικής πολιτικής της Κυβέρνησης. Είπε μάλιστα ότι στη συζήτηση κάποιου επόμενου φορολογικού νομοσχεδίου ή του προϋπολογισμού θα φέρει και στοιχεία γύρω από αυτήν την αποκάλυψη και την καταγγελία όσον αφορά το πλεόνασμα του προϋπολογισμού.
ΑΔΑΜ ΡΕΓΚΟΥΖΑΣ: 'Οχι το πλεόνασμα. Τη μαύρη τρύπα! 
ΙΩΑΝΝΗΣ ΜΑΓΚΡΙΩΤΗΣ: Μίλησε για πλεόνασμα το οποίο παρουσιάζει ο προϋπολογισμός...
ΠΡΟΕΔΡΕΥΩΝ (Κωνσταντίνος Γείτονας): Το καθ' υμάς εντός εισαγωγικών.
ΙΩΑΝΝΗΣ ΜΑΓΚΡΙΩΤΗΣ:... το οποίο δεν υπάρχει.
ΑΔΑΜ ΡΕΓΚΟΥΖΑΣ: Μα, κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Παρακολούθησε την ομιλία σας ο κ. Μαγκριώτης και ορθώς απαντάει και σ' αυτό.
ΙΩΑΝΝΗΣ ΜΑΓΚΡΙΩΤΗΣ: Τον παρακολουθώ, κύριε Πρόεδρε, και γιατί τον συμπαθώ ιδιαιτέρως ως συμπολίτη μου. Μου έδωσε, όμως, και τη δυνατότητα να δώσω και εγώ περιεχόμενο στη δική μου ομιλία, διότι πράγματι σε ένα τέτοιο νομοσχέδιο για την κωδικοποίηση του Φόρου Προστιθέμενης Αξίας, που έρχεται προς κύρωση, δεν έχουμε πολλά πράγματα να πούμε. Εκτός και εάν ο λεκτικός διαχωρισμός του Κοινοβουλευτικού Εκπροσώπου της Νέας Δημοκρατίας ανάμεσα στο "συνάθροιση" και στο "συνάρθρωση" δίνει ουσιαστικό περιεχόμενο σε τούτη τη συζήτηση.
ΑΝΑΣΤΑΣΙΟΣ ΝΕΡΑΝΤΖΗΣ: 'Εχει από μόνος του.
ΠΡΟΕΔΡΕΥΩΝ (Κωνσταντίνος Γείτονας): 'Ολα αυτά σε συνάρτηση με ό,τι ειπώθηκε πριν.
ΙΩΑΝΝΗΣ ΜΑΓΚΡΙΩΤΗΣ: Ακριβώς, κύριε Πρόεδρε.
Ακολουθώντας, λοιπόν, και εγώ το παράδειγμα των συναδέλφων της Νέας Δημοκρατίας, θέλω να πω πολύ γρήγορα στο λίγο χρόνο που μένει ορισμένα πράγματα και να κλείσω.
Υπάρχει αύξηση των φορολογικών εσόδων, μάλιστα ήταν σημαντική, σημαντικότατη στο τρέχον οικονομικό έτος, τόση που να υπερκαλύψει τις σχετικές απώλειες από τη μειωμένη δραστηριότητα του χρηματιστηρίου και τα μειωμένα έσοδα του κρατικού προϋπολογισμού.
Μας εγκαλείτε, μέχρι τώρα για το πώς θα καλύψουμε τα μειωμένα έσοδα από την περιορισμένη δραστηριότητα του χρηματιστηρίου, τα οποία είχε εξαγγείλει πέρσι ο Πρωθυπουργός ότι θα καλύψουν μια σειρά κοινωνικές ανάγκες και θα στηρίξουν τα αδύναμα λαϊκά στρώματα. Εμείς αποδείξαμε ότι η οικονομία μας είναι πλέον υγιής και ισχυρή και έχει εναλλακτικές λύσεις να καλύπτει ακόμη και αποκλίσεις, που η τρέχουσα οικονομική διαχείριση πολλές φορές έχει.
Να γιατί η οικονομική μας βάση είναι υγιής, να γιατί η οικονομία μας αναπτύσσεται σταθερά.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ, κύριε Μαγκριώτη, για να κάνουμε οικονομία χρόνου.
ΙΩΑΝΝΗΣ ΜΑΓΚΡΙΩΤΗΣ: Ακριβώς, κύριε Πρόεδρε, κλείνω λέγοντας ότι επιτέλους στο τρέχον οικονομικό έτος θα υπάρξει πρωτογενές πλεόνασμα, οριακό βεβαίως, αλλά θα υπάρξει. Αυτό πρέπει όλες οι πτέρυγες της Βουλής να το χαρούν, να το χειροκροτήσουν, γιατί αυτό σημαίνει πως θα αρχίσει η δραστική μείωση του δημόσιου χρέους, σημαίνει πως το απόθεμα πλέον των πόρων του κρατικού προϋπολογισμού, δηλαδή η εισφορά σε τελευταία ανάλυση, του 'Ελληνα πολίτη, θα επανεπενδύεται για το κοινωνικό κράτος, για τα κοινωνικά μέτωπα, αυτά που όλοι διεκδικούμε και έχουμε εντοπίσει μια σειρά από κενά σε αυτές τις πολιτικές.
Αυτό που θα ήθελα να πω και να κλείσω, είναι ακόμη μία καινοτομία στο περσινό και στο τρέχον οικονομικό έτος. Επιτέλους τα φορολογικά νομοσχέδια ψηφίζονται πριν την κατάρτιση του προϋπολογισμού. Γνωρίζουμε, δηλαδή, τα πραγματικά έσοδα και τις δαπάνες και έτσι καταρτίζουμε τον προϋπολογισμό με ασφαλή στοιχεία, για να ξέρουμε και ποια θα είναι η εκτέλεσή του.
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Ρεγκούζας έχει το λόγο, για να δευτερολογήσει.
Κύριε Ρεγκούζα, έχετε πέντε λεπτά. 'Ολοι οι ομιλητές συντόμευσαν το χρόνο. Νομίζω ότι σας φτάνουν πέντε λεπτά.
ΑΔΑΜ ΡΕΓΚΟΥΖΑΣ: Κύριε Πρόεδρε, θα προσπαθήσω κι εγώ να κινηθώ στα ίδια.
Κύριε Πρόεδρε, πραγματικά ο κύριος Υφυπουργός είναι ένας συνετός και αξιοπρεπής άνθρωπος και μου αποδυναμώνει και τη διάθεση της κριτικής ουσιαστικά. Ωστόσο, όμως, θέλω να κάνω ορισμένες παρατηρήσεις σ' αυτά που ακούστηκαν και θα αρχίσω από τον...
ΓΕΡΑΣΙΜΟΣ ΓΙΑΚΟΥΜΑΤΟΣ: 'Αλλους πενήντα τέτοιους Υπουργούς να είχε. 
ΠΡΟΕΔΡΕΥΩΝ (Κωνσταντίνος Γείτονας): Κύριε Γιακουμάτο, νομίζω ότι πήγαινε πολύ ομαλά η συζήτηση μέχρι τώρα...μην παρεμβάλεσθε...
Συνεχίστε, κύριε Ρεγκούζα, θα σας κρατήσω το χρόνο.
ΑΔΑΜ ΡΕΓΚΟΥΖΑΣ: Κύριε Πρόεδρε, θα αρχίσω από τον επίσης συμπαθή Κοινοβουλευτικό Εκπρόσωπο και συμπολίτη μου, τον κ. Μαγκριώτη. Για προσπάθεια βελτίωσης των εισοδημάτων των πολιτών, μίλησε ο κ. Μαγκριώτης. Δεν αμφισβητούμε τις προθέσεις. Η πραγματικότητα, όμως, η πορεία και τα πράγματα που καταγράφονται, είναι διαφορετικά. Τα εισοδήματα μειώνονται.
Η αγοραστική τους δύναμη μειώνεται.
Μίλησε για άδηλους πόρους. Μη μιλάτε για άδηλους πόρους, γιατί πράγματι θα παρεξηγηθείτε. Δηλαδή την αδυναμία της πολιτείας να εντοπίσει τη φοροδιαφυγή, θα την ονομάσουμε τώρα "άδηλους πόρους", εκτός αν εννοείτε άλλους άδηλους πόρους; Ευτυχώς το διευκρινίσατε.
Μιλήσατε για όρια της φτώχειας και για κατανάλωση. Επηρεαστήκατε από τα σημερινά δημοσιεύματα του Τύπου και τα στοιχεία της EUROSTAT. Δηλαδή το πρόβλημά μας είναι να προσδιορίσουμε τα όρια της φτώχειας πράγματι ως ελληνικό κράτος, αλλά δεν είναι ζήτημα, που συνδυάζεται με τη σημερινή μας εδώ συζήτηση.
Μιλήσατε για αύξηση φορολογικών εσόδων. Εγώ σας είπα ότι δεν αμφισβητώ την όποια ονομαστική αύξηση. Είπα στον κύριο Υπουργό να μας πει από πού προέρχεται, από ποιους. Αυτό είναι το ένα στοιχείο.
Το δεύτερο στοιχείο είναι, την αύξηση των εσόδων, που οδηγεί με πονηριά στον πλεονασματικό προϋπολογισμό, να μην την επιχειρήσετε, γιατί θα ανατραπεί. Γιατί σας εξήγησα ότι στα έσοδα, που έρχονται στο κράτος, είναι μέσα και οι φόροι. Κάποιοι από τους φόρους επιστρέφονται στους πολίτες. Οι φόροι που επιστρέφονται κι εδώ είναι...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, για να το καταλάβω κι εγώ λίγο, έχω σπουδάσει μαθηματικά, αυτές οι επιστροφές δεν αφαιρούνται αθροιζόμενες στα έξοδα;
ΑΔΑΜ ΡΕΓΚΟΥΖΑΣ: Οι φόροι, όταν έρχονται ως έσοδα στο κράτος, συμπεριλαμβάνουν και τους εισπραχθέντες φόρους.
ΠΡΟΕΔΡΕΥΩΝ (Κωνσταντίνος Γείτονας): Οι επιστροφές δεν προστίθενται στα έξοδα; 
ΑΔΑΜ ΡΕΓΚΟΥΖΑΣ: Οι επιστροφές που γίνονται με πρωτόκολλα επιστροφής αφαιρούν ασφαλώς τα έσοδα.
ΠΡΟΕΔΡΕΥΩΝ (Κωνσταντίνος Γείτονας): Κάτι δεν είναι κατανοητό. 'Ισως δεν μου φτάνουν τα μαθηματικά μου.
ΑΔΑΜ ΡΕΓΚΟΥΖΑΣ: Η Κυβέρνηση όμως από το 1995 δεν λογιστικοποιεί αυτές τις δαπάνες, με αποτέλεσμα αν σήμερα λογιστικοποιηθούν, όχι μόνο δεν θα εμφανιστεί πλεόνασμα στον κρατικό προϋπολογισμό, αλλά θα υπάρξει μαύρη τρύπα, όπως έχει συνηθιστεί να λέγεται, πάνω από ενάμισι τρισεκατομμύριο.
Και επιφυλάχθηκα στις επόμενες ημέρες με στοιχεία να το αναδείξω στη Βουλή.
ΠΡΟΕΔΡΕΥΩΝ (Κωνσταντίνος Γείτονας): Ναι, να καταλάβουμε τη μαθηματική πράξη. Εγώ δεν μπαίνω στην ουσία της πολιτικής. Αλλά καταλαβαίνω ότι όταν εκταμιεύει για επιστροφή φόρων, αυτό λογαριάζεται στα έξοδα.
ΑΔΑΜ ΡΕΓΚΟΥΖΑΣ: Το πλεόνασμα, όμως, κύριε Πρόεδρε, βγαίνει από το παλάντζο. Το πλεόνασμα βγαίνει από το ισοζύγιο.
ΠΡΟΕΔΡΕΥΩΝ (Κωνσταντίνος Γείτονας): Και επειδή το πλεόνασμα ή το έλλειμμα είναι η διαφορά η θετική ή αρνητική εσόδων- εξόδων, δεν καταλαβαίνω πώς μπορεί να γίνεται διαφορετικά.
ΑΔΑΜ ΡΕΓΚΟΥΖΑΣ: Από το ισοζύγιο βγαίνει το πλεόνασμα.
Τώρα, σχετικά μ' αυτά που είπε ο κύριος Υπουργός. Κύριε Υπουργέ, δεν είναι εκσυγχρονισμός του φορολογικού συστήματος το να κάνουμε μια κύρωση, μια τυποποίηση νόμων, όπως είναι η σημερινή κωδικοποίηση. Δεν είναι αυτό εκσυγχρονισμός.
Εμείς έχουμε μια διαφορετική αντίληψη για τον εκσυγχρονισμό του φορολογικού συστήματος. 'Εχουμε και το πολιτικό μας σκεπτικό, γιατί πρέπει να εκσυγχρονιστεί, μιλάμε για βαθιές τομές, μιλάμε για σταθερούς κανόνες στην οικονομία, μιλάμε για την ανάγκη ανάπτυξης της οικονομίας, γιατί πιστεύουμε ότι μέσα από την ανάπτυξη της οικονομίας, θα έρθει και η θεραπεία του κοινωνικού φαινομένου της ανεργίας.
Μιλήσατε για τη στέγαση, για την εκπαίδευση του προσωπικού. Είναι μέσα στο παιχνίδι αυτά. Είναι και στη βελτίωση των συνθηκών εργασίας του προσωπικού και στη βελτίωση των υπηρεσιών προς τους πολίτες.
Μιλήσατε για το ΤΑΧΙS. Εγώ επαναλαμβάνω -και μετά λόγου γνώσεως το λέγω αυτό- ότι το ΤΑΧΙS δεν το οδηγείτε εσείς. Λυπάμαι που το λέω αυτό. Δεν το οδηγείτε ίσως όχι γιατί δεν το θέλετε, αλλά γιατί δεν μπορείτε. Η ανάδοχος εταιρεία το οδηγεί και μάλιστα με υπερβάσεις των συμβάσεων.
Τώρα για τα εκκαθαριστικά σημειώματα που είπατε. Γνωρίζετε ότι τα εκκαθαριστικά σημειώματα φέτος πηγαίνουν μόνο στους φορολογούμενους πολίτες, δεν πάνε στις κατά τόπους ΔΟΥ, με αποτέλεσμα αν δεν πάρει κάποιος το εκκαθαριστικό του να τρέχει να βρει άκρη όχι στο ΚΕΠΥΟ, γιατί και το ΚΕΠΥΟ δεν κάνει την εκκαθάριση των φορολογικών δηλώσεων, απλούστατα με το σχέδιο που υπήρχε στο ΚΕΠΥΟ έχουν μεταφερθεί και γίνεται εκκαθάριση, με τη διαδικασία μέσα από το ΤΑΧΙS, από την ανάδοχη εταιρεία και βέβαια εκεί υπάρχουν και πολλά διάτρητα σημεία.
Είπατε για την κατάργηση των φόρων και την αντικατάσταση με δανεισμούς. Είναι επιχειρηματολογία αυτή; Δηλαδή λέτε ότι το 1,5% η προσαύξηση, θα λυθεί το πρόβλημα με το δανεισμό μέσω των τραπεζών των φορολογουμένων. Μα ξεκαθαρίσατε το σύστημα στις τράπεζες εκεί από τα πανωτόκια και αναλογιστήκατε ότι μ' αυτόν τον τρόπο ουσιαστικά αυτούς που έχουν εγγενή αδυναμία να εκπληρώσουν τις υποχρεώσεις τους τους οδηγείτε σε μεγαλύτερες περιπέτειες, μέσω της διαδικασίας των πανωτοκίων; Δεν τους βελτιώνετε την κατάσταση, απλά εξασφαλίζετε τα χρήματα εσείς και μεταθέτετε το πρόβλημα στις τράπεζες και στους πολίτες.
Σ' ότι αφορά τους υψηλούς συντελεστές μας αναφέρατε και τη Δανία.
Η Δανία έχει ανεπτυγμένη οικονομία, περισσότερο ανεπτυγμένη από την ελληνική. Οι μειώσεις των φόρων είναι μια αναγκαιότητα, είναι ένα αναγκαίο κακό, που ουσιαστικά βοηθούν τις αναπτυξιακές πρωτοβουλίες που έχει η δική μας οικονομία.
Εμείς δεν είπαμε ότι είναι πανάκεια η μείωση των φόρων, αλλά ταυτόχρονα οι υψηλοί συντελεστές είναι και κίνητρο φοροδιαφυγής. 'Εχουμε εξασφαλίσει εμείς τους μηχανισμούς πάταξης της φοροδιαφυγής, για να μην πάμε στο άλλο άκρο του συστήματος; (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.
ΑΔΑΜ ΡΕΓΚΟΥΖΑΣ: Δεν θα χρειαστεί να πω περισσότερα, κύριε Πρόεδρε. Είπατε ότι επιδοτήσατε τον ειδικό φόρο κατανάλωσης στα καύσιμα. Μα αυτά δεν τα επιδοτήσατε. Εδώ κάνατε μειώσεις σε μια προσπάθεια -και σωστά εκείνη την εποχή- να μειώσετε, να τιθασεύσετε τον πληθωρισμό. Δεν κάνατε παροχές προς τους πολίτες, δεν το κάνατε από κοινωνική ευαισθησία αυτό. Το κάνατε ως μια ανάγκη που υπηρετούσε την πολιτική της ένταξης της χώρας μας στην Οικονομική και Νομισματική 'Ενωση. Μην επιχειρηματολογείτε μ' αυτό τον τρόπο και μη λέτε ότι το αφορολόγητο των μισθωτών αυξήθηκε, αφού ξέρετε ότι μέχρι ένα ορισμένο όριο οι φορολογούμενοι μισθωτοί δεν πληρώνουν φόρο. Το δε 35% σας έχουμε εγκαλέσει πάρα πολλές φορές να το καταργήσετε, όχι να το μειώσετε σταδιακά, όπως έχετε πράγματι κάνει με νομοθετική παρέμβαση το 1999. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Μακρυπίδη, έχετε μόνο δυο λεπτά, αν θέλετε να προσθέσετε κάτι. Μετά θα δώσω το λόγο στον κύριο Υπουργό και θα ολοκληρώσουμε την συζήτηση.
ΑΝΔΡΕΑΣ ΜΑΚΡΥΠΙΔΗΣ: Ναι, κύριε Πρόεδρε.
Θα ήθελα να πω, σχετικά με την άποψη που ακούστηκε ότι θα πρέπει να μειωθούν οι συντελεστές του Φόρου Προστιθέμενης Αξίας στα αγαθά πρώτης ανάγκης που επιβαρύνουν περισσότερο τα πλατιά λαϊκά στρώματα ότι ήδη αυτό έχει γίνει. Γιατί αυτά τα αγαθά και η εκπαίδευση είναι στο μικρότερο συντελεστή, είναι αυτό που ζητήσατε, στο 4%.
Γι' αυτό έχουμε τρεις συντελεστές, το 4%, το 8% και στο 18% είναι τα είδη πολυτελείας. Αν πάμε το σύνολο αυτών που προσδιορίζουμε ως είδη πολυτελείας στον ανώτερο συντελεστή, τα κάνουμε απρόσιτα στα πλατιά λαϊκά στρώματα. Γι' αυτό θα πρέπει να δούμε την όποια καθιέρωση μετατόπισης προϊόντων, αγαθών και υπηρεσιών σε κάποιο επίπεδο συντελεστή σε συνδυασμό με τους συντελεστές στην άμεση φορολογία. Γιατί μέσα από την άμεση φορολογία, μπορούμε να έχουμε δίκαιο και κοινωνικά αποδεκτό φορολογικό σύστημα.
Επίσης, θα ήθελα να πω σχετικά με το θέμα που έχει να κάνει με την οργανωτική δομή των υπηρεσιών του Υπουργείου Οικονομικών, ότι αυτό που ήταν στόχος δεκαετιών σήμερα είναι πράξη, γιατί έχουμε αυξημένα φορολογικά έσοδα από την περιστολή της φοροδιαφυγής και μάλιστα από τους ελέγχους στις μεγάλες επιχειρήσεις.
Από τη δημιουργία των ελεγκτικών υπηρεσιών που ελέγχουν μεγάλες επιχειρήσεις από δύο δισεκατομμύρια και πάνω, έχουμε αυτήν τη στιγμή στο εννιάμηνο φορολογικά έσοδα της τάξεως των εκατόν ογδόντα με διακόσια δισεκατομμύρια και έχουμε αυξημένα φορολογικά έσοδα από τη φοροδιαφυγή και τη φοροκλοπή στο χώρο προστιθέμενης αξίας. Είναι αυτή η πολιτική που δημιουργεί το πλεόνασμα και μας αφήνει περιθώρια για άσκηση κοινωνικής πολιτικής.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. Ελπίζω, κύριε Υφυπουργέ, να είσθε και εσείς σύντομος για να προχωρήσουμε στην ψήφιση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αγαπητοί συνάδελφοι, θα δώσω δίκιο στον αγαπητό φίλο τον αξιότιμο Κοινοβουλευτικό Εκπρόσωπο της Νέας Δημοκρατίας, για τις παρατηρήσεις, αλλά ταυτόχρονα θα πω ότι πιθανόν δεν άκουσε τις παρατηρήσεις των συναδέλφων και μάλιστα και του εισηγητή της Πλειοψηφίας, ο οποίος σε μία πολύ εμπεριστατωμένη πράγματι ανάλυση και μία καλόβουλη κριτική, η οποία είναι εντός των πλαισίων της δημοκρατικής λειτουργίας της ίδιας της Βουλής ....
ΠΡΟΕΔΡΕΥΩΝ (Κωνσταντίνος Γείτονας): Ανταλλαγή φιλοφρονήσεων είναι αυτή.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βεβαιότατα. Χρειάζονται και αυτά, κύριε Πρόεδρε.
Αυτό που θέλω να πω είναι ότι αυτά που είπα, δεν είναι εξαγγελθέντες στόχοι, είναι στόχοι οι οποίοι τέθηκαν και ψηφίστηκαν εδώ, από τη Βουλή. 'Αρα ήδη ένα μέρος είναι νόμοι. Το δε δεύτερο μέρος αυτών που είπα είναι το αποτέλεσμα του νέου φορολογικού νομοσχεδίου που θα έλθει πολύ σύντομα για ψήφιση.
Για πρώτη φορά, θα έλεγα, μία κυβέρνηση υλοποιεί το 100% των προεκλογικών της, αλλά και προγραμματικών της δεσμεύσεων από το πρώτο εξάμηνο της θητείας της. 'Ο,τι δεσμευθήκαμε, και η τελευταία δέσμευσή μας, θα περιέχεται στο φορολογικό νομοσχέδιο, το οποίο θα κατατεθεί σύντομα. Και είναι γνωστά αυτά τα οποία είπαμε, δεν είναι άγνωστα. 'Εχουν περιληφθεί στις προεκλογικές μας δεσμεύσεις, αλλά και στις προγραμματικές εξαγγελίες, ανεγνώσθηκαν δε διά στόματος του κυρίου Πρωθυπουργού και αναλύθηκαν από τον ίδιο τον Υπουργό Εθνικής Οικονομίας και Οικονομικών.
Μιλήσατε για γραφειοκρατία. Μα, δεν αποτελεί πάταξη της γραφειοκρατίας τουλάχιστον στο επίπεδο του Υπουργείου Οικονομικών η κατάργηση των δέκα και πλέον εκατομμυρίων πιστοποιητικών φορολογικής ενημερότητας; Δεν αποτελεί κατάργηση της γραφειοκρατίας η δυνατότητα για έξι εκατομμύρια δηλώσεις του ΦΠΑ να μπορούμε να τις στέλνουμε από το γραφείο μας από τώρα τις περισσότερες και όλες όταν ολοκληρωθεί αυτή η διαδικασία σε δύο μήνες; 'Η δεν αποτελεί, για παράδειγμα, εκσυγχρονισμό ή πάταξη της γραφειοκρατίας η δυνατότητα που δίνουμε στον 'Ελληνα φορολογούμενο να υποβάλει τη φορολογική του δήλωση από το σπίτι του; Αυτό αφορά περίπου πέντε εκατομμύρια 'Ελληνες φορολογούμενους, πέντε εκατομμύρια δηλώσεις φορολογίας εισοδήματος.
Κανένας δεν ισχυρίσθηκε ότι απλά και μόνο ένας κώδικας αποτελεί την ολοκλήρωση του εκσυγχρονισμού του Υπουργείου. 'Ομως ήμουνα σαφής στην εισήγησή μου ότι ένα κομμάτι αυτού του εκσυγχρονισμού αφορά και το θεσμικό εκσυγχρονισμό. Και ένα μικρό κομμάτι του θεσμικού εκσυγχρονισμού αφορά η συγκεκριμένη κωδικοποίηση που ήρθε και οι επόμενες κωδικοποιήσεις οι οποίες θα έρθουν πολύ σύντομα στη Βουλή.
Μιλήσατε για λαθεμένες δηλώσεις. Ναι, υπάρχουν λαθεμένες δηλώσεις. Και είναι όντως πεντακόσιες χιλιάδες. Και αυτό το είπαμε εμείς με ανακοίνωση της Γενικής Γραμματείας Πληροφορικών Συστημάτων ότι δηλαδή υπάρχει αυτό το φαινόμενο. 'Ομως, αυτό είναι αποτέλεσμα, είτε της απροσεξίας των φορολογουμένων είτε του πολύπλοκου πραγματικά φορολογικού συστήματος που απαιτεί να έχουμε εκατοντάδες κωδικούς αριθμούς. Είναι φυσιολογικό όλοι οι 'Ελληνες φορολογούμενοι να μην έχουν τη δυνατότητα να κατανοούν τελικά το φυλλάδιο και να συμπληρώνουν επακριβώς τις δηλώσεις. Δεν είναι κανείς επικριτέος. Κάθε χρόνο αυτά συμβαίνουν. Μιλήσατε για καθυστέρηση της εκκαθάρισης των δηλώσεων. Ουδέν αναληθέστερο, γιατί πέρσι η προθεσμία υποβολής φορολογικών δηλώσεων ήταν τέλος Μαρτίου και οι φορολογικές δηλώσεις εκκαθαρίστηκαν πάλι τον Οκτώβριο. Φέτος, με το νόμο που ψηφίσαμε στη Βουλή, ορίστηκε νέα προθεσμία υποβολής των δηλώσεων φόρου εισοδήματος των φυσικών προσώπων κατά δύο μήνες αργότερα, το Μάιο. Κι όμως, παρά το γεγονός ότι δύο μήνες αργότερα κατατέθηκαν οι φορολογικές δηλώσεις, κατάφεραν με υπεράνθρωπες προσπάθειες, με τις δυσκολίες που υπάρχουν, οι εργαζόμενοι στη Γενική Γραμματεία Πληροφορικών Συστημάτων να καλύψουν το χρονικό διάστημα αυτών των δύο μηνών. Και θα πρέπει να λάβει κανείς υπόψη ότι μεσολάβησαν και οι διακοπές του καλοκαιριού και ένα μήνα δεν λειτουργούν οι υπηρεσίες στην πράξη, οι μισοί εργαζόμενοι τον Ιούλιο και οι άλλοι μισοί τον Αύγουστο είναι σε άδεια και είναι δεδομένο επίσης ότι είχε καθυστερήσει και η πρόσληψη των εκτάκτων εργαζομένων, οι οποίοι πληκτρολογούν τις δηλώσεις.
ΑΔΑΜ ΡΕΓΚΟΥΖΑΣ: Το ΤΑΧΙS; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βεβαίως το TAXIS είναι μια υπηρεσία του Υπουργείου Οικονομικών. Δεν είναι αληθές και δεν πρέπει να το λέμε ότι αναθέσαμε τον έλεγχο των φορολογικών δηλώσεων σε ιδιωτικές εταιρείες.
ΑΔΑΜ ΡΕΓΚΟΥΖΑΣ: Δεν είπαμε τέτοιο πράγμα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν αναφέρομαι σε σας. Δεν είναι αληθές και δεν θα γίνει ποτέ αυτό. Μην μπερδεύουμε την ανάθεση της εργολαβίας εγκατάστασης του συγκεκριμένου συστήματος σε κάποια μειοδότρια εταιρεία, η οποία είναι υποχρεωμένη να το παραδώσει εν λειτουργία, η διαδικασία όμως εισαγωγής των στοιχείων, η διαδικασία ελέγχου, όλες οι διαδικασίες που αφορούν τη λειτουργία του φορολογικού συστήματος διεξάγονται αποκλειστικά και μόνο από τους εργαζόμενους στο Υπουργείο Οικονομικών και το ξανατονίζω ότι δεν μπορεί να γίνει διαφορετικά.
Τελειώνοντας, ήθελα να πω ότι είναι επιθυμία όλων μας ένα σταθερό φορολογικό σύστημα. Εμείς ξεκινάμε φέτος και αυτό το φορολογικό νομοσχέδιο, το οποίο καταθέτουμε, για πρώτη φορά θα έχει διάρκεια δύο ετών και θα προβλεφθούν φορολογικές ρυθμίσεις για τα δύο χρόνια και για το 2001 και το 2002. Είναι ένα πρώτο βήμα.
Ασφαλώς δεν θα πρέπει να σταματήσουμε εκεί. Εγώ θα συμφωνήσω και είμαι θερμός οπαδός αυτής της άποψης, της θεσμοθέτησης, δηλαδή, ενός φορολογικού συστήματος σταθερού, αλλά όμως πρέπει να δούμε ότι έχει κάποιες δυσκολίες για τις οποίες ευθυνόμαστε όλοι μας, Κυβέρνηση, Αντιπολίτευση, κοινωνικοί φορείς. Εν πάση περιπτώσει όμως -το ξανατονίζωδεν πρέπει να παύει ποτέ να αποτελεί στόχο της Κυβέρνησης και του Υπουργείου Οικονομικών.
Τελειώνοντας δε, θα ήθελα να πω, επειδή έγινε πολύς λόγος στις πρωτολογίες και τις δευτερολογίες για το όριο της φτώχειας, ότι κανένας δεν ισχυρίζεται ότι δεν υπάρχουν 'Ελληνες, οι οποίοι όντως έχουν πολύ μεγάλη ανάγκη. Η Κυβέρνηση η ίδια, χορηγώντας το ΕΚΑΣ, για παράδειγμα, ομολογεί ότι υπάρχουν κάποιοι 'Ελληνες, οι οποίοι χρειάζονται μια επιπλέον βοήθεια και τους δίνει ήδη 21.000 και 28.000 από την 1.1.2001. Δίνει κάποιες επιπλέον αυξήσεις σ' αυτούς τους ανθρώπους.
Θέλω όμως να ξανατονίσω και θα συμφωνήσω με τον Κοινοβουλευτικό Εκπρόσωπο της Πλειοψηφίας, που είπε ότι δεν πρέπει να ησυχάζουμε, αν υπάρχει έστω και ένας ακόμα 'Ελληνας, ο οποίος είναι κάτω από το πραγματικό όριο της φτώχειας.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ ολοκληρώστε, κύριε Υφυπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μισό λεπτό, κύριε Πρόεδρε.
Πρέπει όμως να ξέρουμε αυτό που είπατε, ότι τα στοιχεία και τα κριτήρια της EUROSTAT για το όριο της φτώχειας είναι 90.000 δραχμές κατ' άτομο. Δηλαδή μία τετραμελής οικογένεια, ανδρόγυνο και δύο παιδιά, αν έχει λιγότερο από 360.000 δραχμές. εισόδημα, είναι κάτω από το όριο της φτώχειας. Αυτό πρέπει να δούμε και να συγκρίνουμε. Δεν μπαίνω στην ουσία, δεν είναι αυτό το αντικείμενό μας, αλλά να γνωρίζουμε τι λέμε όταν λέμε "κάτω από το όριο της φτώχειας", για να μην παραφρονήσουμε τελικώς, θεωρώντας ότι το 21% του ελληνικού πληθυσμού βρίσκεται στα όρια της ένδειας.
Τέλος, θα ήθελα να μνηνονεύσω τους σημερινούς πρωτοσέλιδους τίτλους κατ' αρχήν συντηρητικής έγκριτης εφημερίδας "Γκρινιάζουμε οι 'Ελληνες ευημερούντες" ή αντίστοιχο δημοσίευμα μεγάλης πάλι εφημερίδας, που από τη μια πλευρά λέει "Η Ελλάδα της φτώχειας της EUROSTAT" και από την άλλη "Η Ελλάδα της ευημερίας", όπου φαίνεται με στοιχεία ότι οι καταναλωτικές δαπάνες της ελληνικής οικογένειας έχουν αυξηθεί κατά 22% τα τελευταία πέντε χρόνια.
Δεν μπορεί να ισχυρισθεί κανείς ότι το βιοτικό επίπεδο έχει υποβαθμισθεί τα τελευταία χρόνια. Αντίθετα υπάρχει μία αύξηση των εισοδημάτων των εργαζομένων και των συνταξιούχων, πραγματική αύξηση, όμως ξανατονίζω ότι κι εμείς οι ίδιοι θέλουμε ακόμα μεγαλύτερη βελτίωση, ακόμα μεγαλύτερη προσπάθεια, για την άρση των ανισοτήτων που υπάρχουν μεταξύ των ίδιων των Ελλήνων. Και προς αυτήν την κατεύθυνση κινούνται όλες οι προσπάθειές μας, τις οποίες έχουμε κάνει ήδη.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Βουλευτής Μαγνησίας κ. Ροδούλα Ζήση, ζητεί ολιγοήμερη άδεια απουσίας στο εξωτερικό.
Η Βουλή εγκρίνει; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Κωνσταντίνος Γείτονας): Δεν έχετε τριτολογία. Θα σας δώσω όμως ένα λεπτό.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μόνο για ένα λεπτό, γιατί δεν μπορεί να λέγονται αυτά τα πράγματα.
Είπατε ότι δεν υπάρχει φτωχός κόσμος και ότι οι εργαζόμενοι πήραν πραγματικές αυξήσεις. Η ίδια η ΑΔΕΔΥ λέει ότι η πραγματική μείωση του εισοδήματος τα τελευταία χρόνια είναι 28%. Και γι'αυτό που ελέγχθη για το 2000 ήθελα να πω ότι δεν ισχύει ακόμα, θα ισχύσει από φέτος. Το συμπεριλάβατε σαν να ήταν παρελθόν. Με αυτό είχε να κάνει η προηγούμενη παρέμβασή μου που είπα ότι δεν ψηφίστηκε και δεν ισχύει. Θα ισχύσει για το φετινό χρόνο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε... 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ να μην ανακυκλώσουμε. Δεν τελειώνει αυτή η συζήτηση. Θα έχουμε μπροστά μας τη συζήτηση για τον προϋπολογισμό, έχουμε κοινοβουλευτικό έλεγχο, θα συζητηθούν πάλι όλα αυτά.
Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομικών: "Κύρωση Κώδικα Φόρου Προστιθεμένης Αξίας".
Ερωτάται το Σώμα: Γίνεται δεκτό το νομοσχέδιο επί της αρχής; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Οικονομικών: "Κύρωση Κώδικα Φόρου Προστιθεμένης Αξίας" έγινε δεκτό επί της αρχής, κατά πλειοψηφία.
Ερωτάται το Σώμα: Γίνεται δεκτό το άρθρο πρώτο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Το άρθρο πρώτο έγινε δεκτό, κατά πλειοψηφία.
Ερωτάται το Σώμα: Γίνεται δεκτό το άρθρο δεύτερο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Το άρθρο δεύτερο έγινε δεκτό κατά πλειοψηφία.
Ερωτάται το Σώμα: Γίνεται δεκτό το νομοσχέδιο και στο σύνολο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό και στο σύνολο κατά πλειοψηφία.
Συνεπώς το νομοσχέδιο του Υπουργείου Οικονομικών "Κύρωση Κώδικα Φόρου Προστιθέμενης Αξίας" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής: 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
Κύριοι συνάδελφοι, έχουν διανεμηθεί τα Πρακτικά της συνεδριάσεως της Παρασκευής 6 Οκτωβρίου 2000 και ερωτάται το Σώμα αν επικυρούνται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς τα Πρακτικά της συνεδριάσεως της Παρασκευής 6 Οκτωβρίου 2000 επικυρώθησαν.
Δέχεσθε, κύριοι συνάδελφοι, στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 20.20' λύεται η συνεδρίαση για αύριο ημέρα Τετάρτη 18 Οκτωβρίου 2000 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο συζήτηση επικαίρων ερωτήσεων και β) νομοθετική εργασία, συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων: "Κύρωση της από 30 Ιουνίου 2000 Πράξης Νομοθετικού Περιεχομένου" Δημιουργία Μονάδας Μηχανικής Διαλογής, Κομποστοποίησης και Χώρου Υγειονομικής ταφής Απορριμμάτων και Μονάδας Συμπίεσης Δεματοποίησης και Προσωρινής Αποθήκευσης Απορριμμάτων στο Δήμο Ακρωτηρίου Νομού Χανίων (ΦΕΚ 152Α'/30.6.2000)".
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 


