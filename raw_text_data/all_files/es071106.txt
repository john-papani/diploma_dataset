ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΚΔ΄
Τρίτη 6 Νοεμβρίου 2007 

ΘΕΜΑΤΑ

Α. ΕΙΔΙΚΑ ΘΕΜΑΤΑ
 Επικύρωση Πρακτικών. σελ. 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Συζήτηση αναφορών και ερωτήσεων:
α) Προς τον Υπουργό Αγροτικής Ανάπτυξης και Τροφίμων, σχετικά με τη δημοπράτηση και κατασκευή των φραγμάτων Αμιρών- Αγίου Βασιλείου και Καλαμίου. σελ.
β) Προς τον Υπουργό Οικονομίας και Οικονομικών, σχετικά με τους διαγωνισμούς για την ανάπτυξη των ευρυζωνικών υποδομών ( δικτύων) τοπικής πρόσβασης. σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου των σχεδίων νόμων του Υπουργείου Εθνικής Άμυνας:
i) « Κύρωση Μνημονίου Κατανόησης Europa, μεταξύ των Υπουργείων Εθνικής Άμυνας του Βελγίου, της Τσεχίας, της Δανίας, της Φινλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας, σχετικά με τις ευρωπαϊκές συμφωνίες για την οργάνωση, τα προγράμματα και τις δραστηριότητες έρευνας σε θέματα άμυνας (Europa) ». σελ.
ii) « Κύρωση Διευθέτησης Συνεργασίας European Research Grouping Arrangement No1 (ERG No1), μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φινλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας, που αφορά σχέδια συνεργασίας στην έρευνα και τεχνολογία σε θέματα άμυνας ». σελ.
iii) « Κύρωση της Τεχνικής Διευθέτησης Συνεργασίας, μεταξύ των Υπουργών Εθνικής Άμυνας του Βελγίου, της Γαλλίας, της Γερμανίας, της Ελλάδος, της Ιταλίας και της Ισπανίας, σχετικά με τις προκαταρκτικές μελέτες για τον ορισμό και τη δημιουργία πολυεθνικού συστήματος διαστημικής απεικόνισης (MUSIS) για την παρακολούθηση, την αναγνώριση και την παρατήρηση ». σελ.
2. Συζήτηση και ψήφιση επί του συνόλου του σχεδίου νόμου του Υπουργείου Οικονομίας και Οικονομικών: « Αντιμετώπιση της φοροδιαφυγής και άλλες διατάξεις ». σελ.
3. Συζήτηση επί των άρθρων και της τροπολογίας του σχεδίου νόμου του Υπουργείου Εσωτερικών: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας του Υπουργείου Εσωτερικών ». σελ.
4. Κατάθεση Εκθέσεως Διαρκούς  Επιτροπής.
Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών: « Διαχείριση, έλεγχος και εφαρμογή αναπτυξιακών παρεμβάσεων για την προγραμματική περίοδο 2007- 2013 ». σελ.

ΟΜΙΛΗΤΕΣ
Α. Επί των αναφορών και ερωτήσεων:
ΚΕΓΚΕΡΟΓΛΟΥ Β. σελ.
ΚΟΝΤΟΣ Α. σελ.
ΛΕΓΚΑΣ Ν. σελ.
ΡΟΒΛΙΑΣ Κ. σελ.
Β. Επί των σχεδίων νόμων του Υπουργείου Εθνικής Άμυνας:
ΑΘΑΝΑΣΙΑΔΗΣ Α. σελ.
ΑΪΒΑΛΙΩΤΗΣ Κ. σελ.
ΚΑΝΕΛΛΗ Λ. σελ.
ΜΠΑΝΙΑΣ Ι. σελ.
ΤΑΣΟΥΛΑΣ Κ. σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΜΠΕΖΑΣ Α. σελ.

Δ. Επί του σχεδίου νόμου του Υπουργείου Εσωτερικών:
ΑΜΟΙΡΙΔΗΣ Ι. σελ.
ΑΡΑΠΟΓΛΟΥ Δ. σελ.
ΒΑΡΒΑΡΙΓΟΣ Δ. σελ.
ΒΟΡΙΔΗΣ Μ. σελ.
ΒΡΕΤΤΟΣ Κ. σελ.
ΒΡΟΥΤΣΗΣ Ι. σελ.
ΓΕΙΤΟΝΑΣ Κ. σελ.
ΓΕΩΡΓΙΑΔΗΣ Σ. σελ.
ΔΕΝΔΙΑΣ Ν. σελ.
ΔΡΙΤΣΑΣ Θ. σελ.
ΚΑΚΛΑΜΑΝΗΣ Α. σελ.
ΚΑΝΤΕΡΕΣ Ν. σελ.
ΚΕΓΚΕΡΟΓΛΟΥ Β. σελ.
ΚΟΥΒΕΛΗΣ Φ. σελ.
ΚΟΥΜΠΟΥΡΗΣ Δ. σελ.
ΚΟΥΤΣΟΥΚΟΣ Ι. σελ.
ΛΕΟΝΤΑΡΙΔΗΣ Θ. σελ.
ΜΠΕΝΑΚΗ- ΨΑΡΟΥΔΑ Α. σελ.
ΜΠΟΥΓΑΣ Ι. σελ.
ΜΠΟΥΡΑΣ Α. σελ.
ΝΑΚΟΣ Α. σελ.
ΝΙΚΗΤΙΑΔΗΣ Γ. σελ.
ΝΤΙΝΟΠΟΥΛΟΣ Α. σελ.
ΝΤΟΛΙΟΣ Γ. σελ.
ΠΑΝΤΟΥΛΑΣ Μ. σελ.
ΠΑΠΑΔΗΜΗΤΡΙΟΥ Γ. σελ.
ΠΑΤΡΙΑΝΑΚΟΥ Φ. σελ.
ΠΑΥΛΟΠΟΥΛΟΣ Π. σελ.
ΠΛΕΥΡΗΣ Α. σελ.
ΡΟΒΛΙΑΣ Κ. σελ.
ΣΑΜΠΑΖΙΩΤΗΣ Δ. σελ.
ΣΓΟΥΡΙΔΗΣ Π. σελ.
ΣΚΡΑΦΝΑΚΗ Μ. σελ.
ΣΤΡΑΤΑΚΗΣ Ε. σελ.
ΤΖΑΚΡΗ Θ. σελ.
ΤΣΙΡΩΝΗΣ Δ. σελ.
ΤΣΙΤΟΥΡΙΔΗΣ Σ. σελ.
ΧΑΪΔΟΣ Χ. σελ.
 
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΚΔ΄
      Τρίτη 6 Νοεμβρίου 2007
      
      Αθήνα, σήμερα στις 6 Νοεμβρίου 2007, ημέρα Τρίτη και ώρα 18.02΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το Γραμματέα της Βουλής κ. Χρήστο Σταϊκούρα, Βουλευτή Φθιώτιδας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής B΄ Αθηνών κ. ΜΙΧΑΛΗΣ ΠΑΠΑΓΙΑΝΝΑΚΗΣ κατέθεσε αναφορά με την οποία η εταιρεία για την προστασία της άγριας ζωής και του φυσικού περιβάλλοντος  «ΑΡΚΤΟΥΡΟΣ» ζητεί την απαγόρευση λειτουργίας τσίρκου με ζώα στην Ελλάδα.
      2) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων ζητεί τη λήψη των αναγκαίων μέτρων για την εύρυθμη μεταφορά εμπορευμάτων από και προς τις χώρες της Ευρώπης.
      3) Η Βουλευτής Α΄ Πειραιώς κ. ΕΛΠΙΔΑ ΠΑΝΤΕΛΑΚΗ και ο Βουλευτής Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία οι Πανελλήνιες Ενώσεις Μηχανικών ΕΝ και Κατωτέρων Πληρωμάτων Μηχανής ΕΝ «Ο ΣΤΕΦΕΝΣΩΝ» καταγγέλλουν την παραβίαση της παραγράφου 3 του άρθρου 8 του Ν. 3569/2007.
      4) Οι Βουλευτές Αχαΐας και Αιτωλοακαρνανίας κύριοι ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και ΝΙΚΟΛΑΟΣ ΜΩΡΑΪΤΗΣ αντίστοιχα, κατέθεσαν αναφορά με την οποία ο Δήμος Μόβρης Αχαΐας ζητεί τη στεγαστική αποκατάσταση των Τσιγγάνων του Δήμου του.
      5) Οι Βουλευτές Αχαΐας και Αιτωλοακαρνανίας κύριοι ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και ΝΙΚΟΛΑΟΣ ΜΩΡΑΪΤΗΣ αντίστοιχα, κατέθεσαν αναφορά με την οποία το Εργατικό Κέντρο Ζακύνθου ζητεί να αποπερατωθούν και να παραδοθούν αμέσως στους δικαιούχους, οι 144 εργατικές κατοικίες του οικισμού «Ζάκυνθος ΙΙΙ».
      6) Ο Βουλευτής B΄ Αθηνών κ. ΙΩΑΝΝΗΣ ΠΡΩΤΟΥΛΗΣ και η Βουλευτής Α΄ Αθηνών κ. ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Γονέων και Κηδεμόνων 4ου και 6ου Γυμνασίου και 4ου Λυκείου Ηλιούπολης Αττικής ζητούν την άμεση αποκατάσταση των  σχολικών αιθουσών, την προμήθεια βιβλίων κ.λπ..
      7) Ο Βουλευτής Λαρίσης κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία οι Θεσσαλικοί Σύλλογοι Πολυτέκνων ζητούν να μετεγγράφονται στον τόπο των συμφερόντων τους, τα τέκνα των πολυτέκνων που εισάγονται στην Τριτοβάθμια Εκπαίδευση.
      8) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμαρχος Μόβρης Αχαΐας ζητεί τη στεγαστική αποκατάσταση των Τσιγγάνων του Δήμου του.
      9) Ο Πρόεδρος του Συνασπισμού Ριζοσπαστικής Αριστεράς και Βουλευτής Ηρακλείου κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά με την οποία ο Δήμος Αρχανών Ηρακλείου Κρήτης ζητεί την μεταστέγαση του Αστυνομικού Σταθμού Αρχανών και την προαγωγή του σε Αστυνομικό Τμήμα.
      10) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Δήμος Μεγαρέων ζητεί την αναστολή της εκποίησης με δημοπρασία του Β.Κ. 270 δημοσίου ακινήτου, που βρίσκεται στα όρια του οικισμού της Πάχης στα Μέγαρα, από την Κτηματική Υπηρεσία του Δημοσίου.
      11) Η Βουλευτής Β’ Πειραιώς κ. ΔΗΜΗΤΡΑ ΑΡΑΠΟΓΛΟΥ κατέθεσε αναφορά με την οποία ζητεί την αύξηση των κονδυλίων για τους τομείς της Παιδείας, της Υγείας και της Πρόνοιας για τα  Άτομα με αναπηρία.
      12) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στις διαμαρτυρίες των αγροτών για τη διάθεση στην αγορά εισαγόμενης πατάτας, ως Ελληνικής.
      13) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται η αποζημίωση των κατοίκων της Αρχαίας Ήλιδας, για τις ζημίες που υπέστησαν εξαιτίας των πυρκαγιών.
      14) Ο Βουλευτής Β’ Αθηνών κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία οι Σύλλογοι Γονέων και Κηδεμόνων 4ου, 6ου Γυμνασίου και 4ου Λυκείου Ηλιούπολης ζητούν την προσθήκη αιθουσών στο πιο πάνω σχολικό συγκρότημα κ.λπ.
      15) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο κ. Κιούσης Γεώργιος ζητεί την επίλυση προβλήματος που αφορά στον καθορισμό των ορίων  ιδιοκτησίας του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 450/9-10-07 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. ΥΠ.ΠΟ/ΓΡ.ΥΠ/Κ.Ε/27/2-11-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της με αριθμό πρωτοκόλλου 450/9.10.07 ερώτησης του Βουλευτή κ. Κυριάκου Βελόπουλου, σας γνωρίζουμε τα εξής:
      Σύμφωνα με την αριθμ. ΥΠ.ΠΟ/ΔIΛΑΠ/Γ/12/1933/3-1-95 Υπουργική Απόφαση, που δημοσιεύθηκε στο ΦΕΚ 40/Β/24-1-95, έχει χαρακτηρισθεί ως ιστορικό διατηρητέο μνημείο το κτίριο επί των οδών Λ. Καραγιάννη 1 και Σταυροπούλου στα Πατήσια.
      Η ανωτέρω οικία ανήκει στο Δήμο Αθηναίων, ο οποίος στις 27.3.2006 υπέβαλε μελέτη αποκατάστασης στη Διεύθυνση Αναστήλωσης Νεώτερων και Σύγχρονων Μνημείων (ΔΑΝΣΜ).
      Η ΔΑΝΣΜ μετά από τον έλεγχο του φακέλου ζήτησε από τη Διεύθυνση Μελετών του Δήμου Αθηναίων να συμπληρώσει τον φάκελο με στατική και ηλεκτρομηχανολογική μελέτη, καθώς και με μελέτη αποκατάστασης του ζωγραφικού διακόσμου που βρέθηκε στην οικία, ώστε να εισαχθεί το θέμα στο Κεντρικό Συμβούλιο Νεωτέρων Μνημείων, προκειμένου να γνωμοδοτήσει αρμοδίως.
      Για την ίδρυση και λειτουργία ενός Μουσείου απαραίτητη προϋπόθεση είναι η ύπαρξη Φορέα (νομικού προσώπου) που θα έχει τη δυνατότητα επιστημονικής, διοικητικής και οικονομικής υποστήριξης του, καθώς και την ευθύνη για τη γενικότερη λειτουργία του Μουσείου. Απαραίτητη προϋπόθεση επίσης είναι η ύπαρξη μουσειακής συλλογής.
      Μετά από έλεγχο στα αρχεία της Διεύθυνσης Νεώτερης και Σύγχρονης Αρχιτεκτονικής Κληρονομιάς (ΔΙΝΕΠΟΚ) δεν βρέθηκαν στοιχεία για την ύπαρξη νομικού προσώπου, που να έχει αναλάβει την ευθύνη ίδρυσης Μουσείου και συγκρότησης μουσειακής συλλογής (συλλογή και καταγραφή των προσωπικών αντικειμένων της Λέλας Καραγιάννη, καθώς και άλλων ιστορικών τεκμηρίων).
      Κατά συνέπεια η ανωτέρω αρμόδια υπηρεσία του ΥΠ.ΠΟ. δεν είναι σε θέση να εξετάσει την περίπτωση ίδρυσης Μουσείου.
      Ο Υπουργός
      ΜΙΧΑΛΗΣ ΛΙΑΠΗΣ»
      2. Στην με αριθμό 417/9-10-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. Δ15/Γ/οικ./21871/2-11-07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Γ. Σκουλάς, σας πληροφορούμε τα εξής:
      Στη ΒΙΠΕ Ηρακλείου, της οποίας φορέας υλοποίησης ήταν η ΕΤΒΑ ΒΙΠΕ ΑΕ, έχει ήδη πωληθεί το 99% των ιδιοκτησιών της. Με το υπάρχον νομικό πλαίσιο οι εγκατεστημένες επιχειρήσεις - ιδιοκτήτες γης πρέπει να συστήσουν φορέα διαχείρισης της ΒΕΠΕ. Σε αυτόν μεταβιβάζεται η διοίκηση και η διαχείριση της ΒΕΠΕ. Στην ΒΕΠΕ Ηρακλείου λόγω δυσκολιών των επιχειρήσεων - ιδιοκτητών δεν έχει συσταθεί ο αντίστοιχος φορέας διαχείρισης. Τα διάφορα ζητήματα που προκύπτουν κατά τη λειτουργία της ΒΙΠΕ Ηρακλείου αντιμετωπίζονται από την ΕΤΒΑ, χωρίς αυτό να είναι στις άμεσες υποχρεώσεις της. Το γεγονός ότι δεν μπορεί να βρεθεί, από τους εμπλεκόμενους τοπικούς φορείς, λύση για τη δημιουργία φορέα διαχείρισης προκαλεί προβλήματα στην ομαλή λειτουργία της ΒΙΠΕ Ηρακλείου, που δεν εμπίπτουν στο πλαίσιο των αρμοδιοτήτων του ΥΠΑΝ.
      Κατόπιν επικοινωνίας με την ΕΤΒΑ για αναφερόμενα στην ερώτηση θέματα, σας πληροφορούμε τα εξής:
      Όσον αφορά στα ζητήματα πυρόσβεσης, υπάρχει πυροσβεστικός σταθμός στη ΒΙΠΕ, ο οποίος εξυπηρετεί και τη γύρω περιοχή. Τα προβλήματα με τη χαμηλή πίεση του νερού στους κρουνούς είναι αρμοδιότητας της ΔΕΥΑ Ηρακλείου. 
      Την απoκoμιδή των σκουπιδιών έχει αναλάβει ο Δήμος, αν και η ευθύνη, σύμφωνα με τα συμβόλαια πώλησης, ανήκει στους ιδιοκτήτες.
      Το περασμένο έτος τοποθετήθηκε νέα σήμανση
       Όσον αφορά στο θέμα νέου υποσταθμού, σας επισυνάπτουμε σχετικό έγγραφο της ΔΕΗ, όπου επισημαίνεται ότι η εγκατεστημένη ισχύς και η ικανότητα μεταφοράς του δικτύου, υπερκαλύπτει τις απαιτήσεις των φορτίων της περιοχής, με μεγάλα περιθώρια.
      Οι Υπηρεσίες του ΥΠΑΝ είναι πρόθυμες να συμβάλουν στη διερεύνηση λύσεων προκειμένου να αντιμετωπιστούν τα προβλήματα στην ΒΙΠΕ Ηρακλείου και παραμένουν στη διάθεση όλων των εμπλεκομένων φορέων.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 454/9-10-07 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/28/2-11-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 454/9.10.07 ερώτησης του Βουλευτή κ. Κυριάκου Βελόπουλου, σας γνωρίζουμε τα εξής:
      Οι παλαιοχριστιανικές αρχαιότητες του Παλαιοκάστρου Θεσσαλονίκης, έχουν προστατευθεί ήδη από τα πρώτα στάδια της ανασκαφής. Τα ψηφιδωτά δάπεδα και οι τοιχογραφίες στερεώθηκαν πριν ακόμη ολοκληρωθούν οι ανασκαφικές εργασίες και ένα πολύ καλής κατασκευής στέγαστρο τοποθετήθηκε αμέσως μετά το τέλος τους. Το στέγαστρο αυτό χαρακτηρίζεται «πρόχειρο» όχι λόγω της κατασκευής ή της αναποτελεσματικότητάς του, αλλά επειδή στο μέλλον θα πρέπει να αντικατασταθεί με άλλο, που δεν θα προστατεύει μόνον τις αρχαιότητες αλλά και θα συμβάλλει στην καλύτερη κατανόηση και ανάδειξή τους.
      Η τοποθέτηση νέου, μόνιμου στεγάστρου προϋποθέτει μελέτη ανάδειξης του αρχαιολογικού χώρου, που θα γίνει αφού ολοκληρωθούν οι ανασκαφικές εργασίες. Συγκεκριμένα, μη ανασκαμμένες αρχαιότητες υπάρχουν στον όμορο προς ανατολάς δρόμο (οδός Χρ. Στανίση) και στο επόμενο προς ανατολάς δημοτικό οικόπεδο (ΟΤ Γ67), όπως διαπιστώθηκε με δοκιμαστικές τομές. Μόνο όταν ολοκληρωθεί η αποκάλυψη των αρχαιοτήτων θα είμαστε σε θέση να ξεκινήσουν με συνολική μελέτη ανάδειξης και προστασίας του συνόλου.
      Η συνέχιση της ανασκαφής των αρχαιοτήτων του Παλαιοκάστρου προϋποθέτει: α) την κατάργηση μέρους της οδού Χρ. Στανίση και β) τη διάθεση στο Υπουργείο Πολιτισμού του γειτονικού δημοτικού οικοπέδου (ΟΤ Γ67), θέματα που πρέπει να λυθούν από το Δήμο Ωραιοκάστρου και όχι από το Υπουργείο Πολιτισμού. Εάν και τα δύο παραπάνω ζητήματα λυθούν από το Δήμο προς όφελος των αρχαιοτήτων, είναι δυνατόν να συνεχιστούν οι ανασκαφικές έρευνες, με τη μορφή συστηματικής ανασκαφής, όπως αυτή ορίζεται από το άρθρο 36 του Ν. 3028/2002. Τονίζουμε όμως ότι αυτή τη στιγμή οι μη ανασκαμμένες αρχαιότητες δεν διατρέχουν κανέναν απολύτως κίνδυνο.
      Ο Υπουργός
      ΜΙΧΑΛΗΣ ΛΙΑΠΗΣ»
      4. Στις με αριθμό 514/10-10-07 και 963/22-10-07 ερωτήσεις των Βουλευτών κυρίων Μιλτιάδου Βέρρα και Κων/νου Σπηλιόπουλου δόθηκε με το υπ’ αριθμ. 7017/4/7493/1-11-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Μ. Βέρρας και Κ. Σπηλιόπουλος, σε ό,τι μας αφορούν, σας γνωρίζουμε ότι η χώρα μας, λόγω της κομβικής γεωγραφικής της θέσης, δέχεται μεγάλο αριθμό λαθρομεταναστών στη νησιωτική περιοχή του Βορείου και του Νοτίου Αιγαίου, οι οποίοι προέρχονται ιδίως από χώρες της Ασίας και της Αφρικής και διακινούνται στην ευρύτερη περιοχή κυρίως μέσω οργανωμένων κυκλωμάτων δουλεμπόρων. Πρέπει να επισημανθεί ότι η είσοδος λαθρομεταναστών έχει αυξηθεί κατακόρυφα τους τελευταίους μήνες.
      Για πρώτη φορά, ολοκληρωμένη αντιμετώπιση του προβλήματος της διαχείρισης της ροής των λαθρομεταναστών υπήρξε από τον Μάρτιο του 2004, ιδίως με την ίδρυση των δύο πρότυπων Κέντρων Φιλοξενίας Λαθρομεταναστών, τα οποία ανταποκρίνονται πλήρως στις προδιαγραφές που έχουν τεθεί από την Ύπατη Αρμοστεία του Ο.Η.Ε., του Δήμου Κυπρίνου στον νομό Έβρου που λειτουργεί ήδη από τον Απρίλιο 2007 και της Σάμου.
      Με τον τρόπο αυτόν, μέσα σε τρία μόλις χρόνια, αντιμετωπίζουμε δραστικά, σε μεγάλο βαθμό, ένα χρόνιο πρόβλημα, όπως είναι η διαχείριση και φιλοξενία των παράνομων μεταναστών της περιοχής, υπό συνθήκες που αναμένει κανείς από ένα σύγχρονο ευρωπαϊκό κράτος. Και μάλιστα η λύση αυτή είναι προϊόν αρμονικής συνεργασίας της Κεντρικής Διοίκησης με την Τοπική Αυτοδιοίκηση. Γιατί η διασφάλιση ανθρωπίνων συνθηκών διαβίωσης στα Κέντρα Φιλοξενίας Λαθρομεταναστών είναι ενδεικτική του επιπέδου των εγγυήσεων τόσο για την προστασία των Δικαιωμάτων του Ανθρώπου όσο και για τον σεβασμό στην αξία και αξιοπρέπεια του Ανθρώπου. Αυτό επιβάλλει, άλλωστε, η παράδοση και ο πολιτισμός μας.
      Παράλληλα, με σχέδιο π.δ. που προωθούμε προς συνυπογραφή στους αρμοδίους Υπουργούς, προβλέπεται η ίδρυση Τμημάτων Δίωξης Λαθρομετανάστευσης, στις Αστυνομικές Διευθύνσεις Λέσβου, Χίου, Σάμου, Δωδεκανήσου και Ευβοίας, ενώ οι αντίστοιχες οργανικές θέσεις συνοριακών φυλάκων αυξάνονται κατά 150, ώστε να υπάρξει αποτελεσματικότερη και ορθολογικότερη διαχείριση του λαθρομεταναστευτικού φαινομένου.
      Περαιτέρω το θέμα της λαθρομετανάστευσης ετέθη μετ' επιτάσεως από τον κ. Υπουργό Εσωτερικών κατά την Άτυπη Σύνοδο Υπουργών Εσωτερικών Υποθέσεων και Δικαιοσύνης της Ε.Ε. που πραγματοποιήθηκε στη Λισσαβόνα, στο πλαίσιο της Πορτογαλικής Προεδρίας, την 01-02/10/2007, όπου έγινε σαφής η ευρωπαϊκή διάστασή του, η οποία, ως εκ τούτου, προϋποθέτει και την ενιαία αντιμετώπισή του. Συγκεκριμένα, επισημάνθηκε από τον κ. Υπουργό ότι μόνο με τη συνολική αντίληψη περί εξωτερικών ευρωπαϊκών συνόρων, η οποία λαμβάνει υπόψη της όλες τις παραμέτρους του τι σημαίνει στην πραγματικότητα η ύπαρξη, φύλαξη και προστασία τους, μπορεί να οδηγηθούμε και σ' ένα χρήσιμο και αποτελεσματικό κοινό μοντέλο ολοκληρωμένης διαχείρισής τους. Λόγω δε της τεράστιας σημασίας του μοντέλου αυτού για το μέλλον της Ε.Ε. γενικότερα, η δημιουργία του δεν είναι δυνατό να θυσιαστεί σε κοντόφθαλμες λογικές οικονομικού κόστους ή, δήθεν, γεωγραφικών ιδιαιτεροτήτων.
      Πέραν αυτών πρέπει να επισημάνουμε ότι σταθερή επιδίωξη των ελληνικών Υπηρεσιών παραμένει η δημιουργία κατάλληλων συνθηκών προσωρινής κράτησης των παρανόμως εισερχομένων στη χώρα. Για το λόγο αυτό προωθούμε την έκδοση Κοινής Υπουργικής Απόφασης, βάσει της νομοθετικής εξουσιοδότησης του άρθ. 81 του ν. 3386/2005. Με τις διατάξεις της απόφασης αυτής προβλέπεται η δημιουργία ειδικών χώρων παραμονής των υπό απέλαση αλλοδαπών, κυρίως στα σημεία εισόδου, ενώ θα εξασφαλίζονται ανθρώπινες συνθήκες παραμονής και διαβίωσης των φιλοξενουμένων. Οι όροι υγιεινής θα τηρούνται πλήρως και επαρκώς, θα προβλέπονται ειδικές διατάξεις για την παραμονή οικογενειών και ανηλίκων, ενώ θα προβλέπονται επίσης χώροι αναψυχής, αθλοπαιδιών και θρησκευτικής λατρείας. Πέραν του προβλεπόμενου διοικητικού προσωπικού, οι Ειδικοί Χώροι θα στελεχωθούν με το κατάλληλο ιατρικό και νοσηλευτικό προσωπικό.
      Ειδικότερα, για την αντιμετώπιση της λαθρομετανάστευσης στην Πάτρα και των προβλημάτων που δημιουργούνται στην πόλη από την παρουσία των αλλοδαπών, σας ενημερώνουμε ότι οι Υπηρεσίες της Αστυνομικής Διεύθυνσης Αχαΐας αστυνομεύουν σε καθημερινή βάση και καθ' όλο το 24ωρο τους χώρους που κινούνται ή συχνάζουν αλλοδαποί και ιδιαίτερα το χώρο περιμετρικά του λιμένος Πατρών, προς το σκοπό της διαρκούς, ουσιαστικής και δραστικής αντιμετώπισης του προβλήματος της παράνομης εισόδου λαθρομεταναστών στα πλοία, που εκτελούν πλόες στις γραμμές θαλάσσιας σύνδεσης Ελλάδος-Ιταλίας, με βάση ειδικό σχέδιο αστυνόμευσης της εξωτερικής πλευράς του λιμένος Πατρών και της ευρύτερης παραλιακής περιοχής, σε συνεργασία με το Κεντρικό Λιμεναρχείο Πατρών, το οποίο αστυνομεύει τους χώρους του λιμένος.
      Σύμφωνα με τον προαναφερόμενο σχεδιασμό, οι αρμόδιες Υπηρεσίες μας (Υποδιεύθυνση Ασφάλειας, Τμήμα Δίωξης Ναρκωτικών, Τμήμα Άμεσης Δράσης, Ομάδα Πρόληψης και Καταστολής της Εγκληματικότητας, Α΄ και Β΄ Αστυνομικά Τμήματα Πατρών) αστυνομεύουν την παραλιακή ζώνη, αλλά και άλλους χώρους όπου κινούνται ή συχνάζουν οι αλλοδαποί, με πεζές και εποχούμενες περιπολίες, με σκοπό την πρόληψη και καταστολή εκνόμων ενεργειών, ενώ, σε περιπτώσεις που κρίνεται επιβεβλημένο, γίνονται προσαγωγές αυτών για έλεγχο της νόμιμης παραμονής τους στη χώρα. Σημειωτέον ότι, σε βάρος πολλών εξ αυτών υφίστανται σε ισχύ αποφάσεις διοικητικής απέλασης, η εκτέλεση των οποίων, προς το παρόν, δεν είναι εφικτή και παραμένουν στην χώρα μας υπό καθεστώς ανοχής.
      Τέλος σας πληροφορούμε ότι πρόσφατα (26-10-2007) δώσαμε συγκεκριμένες εντολές και οδηγίες προς τις αρμόδιες Υπηρεσίες μας για τη λήψη επισταμένων μέτρων πρόληψης και καταστολής κάθε έκνομης ενέργειας στρεφόμενης κατά της δημόσιας τάξης, την αύξηση των ελέγχων ατόμων που κινούνται ύποπτα πέριξ της παραλιακής ζώνης της πόλης της Πάτρας και τη διενέργεια συλλήψεων, όπου αυτό είναι εφικτό. Παράλληλα τους επισημάνθηκε ότι πρέπει να δώσουν ιδιαίτερη έμφαση στην αποτροπή του διαχωρισμού των τέκνων από τους γονείς-κηδεμόνες τους ή άτομα, τα οποία έχουν αποδεδειγμένα την επιμέλεια αυτών, καθώς και ότι οι ενέργειές τους πρέπει να είναι καθ' όλα σύννομες, δίχως το στοιχείο της υπερβολής κατά την άσκηση των καθηκόντων τους. Επίσης, δόθηκε εντολή να εξετάσουν άμεσα, σε συνεργασία με τη Γενική Γραμματεία Περιφέρειας Δυτικής Ελλάδος, αλλά και τους συναρμόδιους φορείς, τη σκοπιμότητα δημιουργίας κατάλληλα διαμορφωμένου κέντρου υποδοχής, σύμφωνα με τα διαλαμβανόμενα στις διατάξεις του ν. 3386/2005 και με βάση τις σχετικές συστάσεις της Επιτροπής για την Πρόληψη των Βασανιστηρίων και της Απάνθρωπης ή Ταπεινωτικής Μεταχείρισης ή Τιμωρίας (C.P.T.) του Συμβουλίου της Ευρώπης, αλλά και του Ερυθρού Σταυρού.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      	5. Στην με αριθμό 49/1-10-07 ερώτηση των Βουλευτών κυρίων Νικολάου Καραθανασόπουλου και Νικολάου Μωραϊτη δόθηκε με το υπ’ αριθμ. 13Β/23-10-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Αναφορικά με την παραπάνω σχετική ερώτηση, σας γνωρίζουμε τα εξής:
      - Η υλοποίηση του ΧΥΤΑ Αιγείρας (ΧΥΤΑ Ανατολικής Αιγιαλείας), ο οποίος έχει συγχρηματοδοτηθεί από το Ταμείο Συνοχής, παρακολουθείται από την Περιφέρεια Δυτικής Ελλάδος.
      - Η Περιφέρεια Δυτ. Ελλάδος είναι επίσης αρμόδια να κάνει τις δέουσες ενέργειες για την χρηματοδότηση της αποκατάστασης του εν λόγω ΧΥΤΑ μέσω διαφόρων χρηματοδοτικών προγραμμάτων, μετά την αποτίμηση του είδους και εκτίμηση της δαπάνης για την αποκατάστασή τους.
      - Όσον αφορά το 2ο ερώτημα, στον Ν. Αχαίας βρίσκονται σε φάση υλοποίησης δύο έργα ΧΥΤΑ, ο ΧΥΤΑ Δυτ. Αχαΐας (Φλόκα) και ο ΧΥΤΑ Δυτικής Αιγιαλείας (Συμπολιτείας) οι οποίοι συγχρηματοδοτούνται επίσης από το Ταμείο Συνοχής. Τα έργα αυτά προβλέπονται (μαζί με τους υφιστάμενους ΧΥΤΑ Πατρέων και Αιγείρας) από τον εγκεκριμένο Περιφερειακό Σχεδιασμό Διαχείρισης Στερεών Αποβλήτων (ΠΕΣΔΑ) της Περιφέρειας Δυτ. Ελλάδος ο οποίος έχει εγκριθεί με την με αρ. πρωτ. 9966/20.12.05 Απόφαση του Γεν. Γραμματέα Περιφέρειας Δυτ. Ελλάδας. Οι νέοι ΧΥΤΑ και οι δύο υφιστάμενοι θα καλύψουν το σύνολο των αναγκών του Νομού Αχαίας σε έργα ασφαλούς τελικής διάθεσης αστικών αποβλήτων.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      6. Στις με αριθμό 319/4-10-07 και 644/12-10-07 ερωτήσεις των Βουλευτών κυρίων Βέρας Νικολαϊδου, Σταύρου Σκοπελίτη, Δήμο Κουμπούρη και του Προέδρου του Συνασπισμού της Ριζοσπαστικής Αριστεράς και Βουλευτή κ. Αλέκου Αλαβάνου δόθηκε με το υπ’ αριθμ. 75Β-147Β/23-10-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Αναφορικά με το παραπάνω θέμα, σας ενημερώνουμε τα ακόλουθα:
      - Σύμφωνα με τον Ν. 1428/84, όπως τροποποιήθηκε και συμπληρώθηκε με τον Ν. 2115/93 η εκμετάλλευση λατομείου αδρανών υλικών επιτρέπεται μόνο μέσα σε καθορισμένες λατομικές περιοχές.
      - Με την υπ' αριθμ. 29771/1-1-85 (ΦΕΚιΒ93/21-2-85) απόφαση Νομάρχη Ηρακλείου, κατόπιν σύμφωνης γνώμης του Νομαρχιακού Συμβουλίου, καθορίστηκαν στο νομό λατομικές περιοχές μεταξύ των οποίων και η περιοχή Βαχού, με δύο λατομικούς χώρους, σύμφωνα με την από 1988 έκθεση χωροθέτησης λατομικών περιοχών, η ισχύς της οποίας παρατάθηκε με την υπ' αριθμ.882/26-7-99 απόφαση Νομάρχη (ΦΕΚ 1673/Β/26-8-99).
      - Η αρμόδια Δ/νση Σχεδιασμού και Ανάπτυξης της Περιφέρειας Κρήτης προέβη σε δημοπράτηση των παραπάνω δύο λατομικών χώρων οι οποίοι μισθώθηκαν ο πρώτος με το υπ' αριθμ. 5665/30-6-04 μισθωτήριο συμβόλαιο στην εταιρία «Α. Κεγκέρογλου & Σία Ο.Ε.» και ο δεύτερος με το υπ' αριθμ. 34565/2-8-06 στον «Εμμ. Γλακουσάκη» έπειτα από πλειοδοτική δημοπρασία. Για τη σύναψη της σύμβασης μίσθωσης προσκομίστηκαν από τους πλειοδότες εγκεκριμένοι περιβαλλοντικοί όροι, εγκεκριμένες τεχνικές μελέτες και έγκριση διάθεσης των δημοσίων εκτάσεων από τη Δ/νση Δασών, κατά την ισχύουσα νομοθεσία. Η σύμβαση μίσθωσης στα δημόσια λατομεία επέχει θέση αδείας εκμετάλλευσης αυτών.
      - Ακολούθως η Ν.Α. Ηρακλείου χορήγησε την υπ' αριθμ. 917/Φ14.687/197/05 άδεια εγκατάστασης και στη συνέχεια με την υπ' αριθμ. 591/Φ14.687/102/07 απόφαση, άδεια λειτουργίας της μονάδας σπαστηροτριβείου για την κατεργασία των εξοριζόμενων αδρανών υλικών, σύμφωνα με το αρθ. 12 του Ν. 1428/84, όπως τροποποιήθηκε από τον Ν. 2115/93.
      - Αποχαρακτηρισμός λατομικής περιοχής γίνεται με απόφαση Νομάρχη, εφόσον αυτή δεν έχει ενεργοποιηθεί και δεν απορρέουν δικαιώματα για τους φορείς εκμετάλλευσης.
      - Ο έλεγχος της εκμετάλλευσης των λατομείων αδρανών υλικών ασκείται από την Επιθεώρηση Μεταλλείων Ν. Ελλάδος που ασκεί την αστυνόμευση της λατομίας, και ελέγχει την ορθή εφαρμογή των διατάξεων το Κανονισμού Μεταλλευτικών και Λατομικών Εργασιών που ισχύουν κάθε φορά.
      - Για τη συγκεκριμένη περίπτωση η ανωτέρω Υπηρεσία με τα υπ' αριθμ. ΕΜΝΕ Φ11.3.13/1/2626/6-7-07 και ΕΜΝΕ Φ11.3.13/1/3242/24-9-2007 έγγραφά της, έχει δώσει εντολές για συμμόρφωση στην εκμεταλλεύτρια εταιρία, σχετικά με συμπληρωματικά μέτρα για την ασφάλεια της ζωής και της υγείας των εργαζομένων, των περιοίκων και των διερχομένων.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      7. Στις με αριθμό 152 και 153/1-10-07 ερωτήσεις του Βουλευτή κ. Ιωάννου Μαγκριώτη δόθηκε με το υπ’ αριθμ. 42Β-43Β/23-10-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:\
      «Απαντώντας στα ως άνω σχετικά, σας ενημερώνουμε για τα εξής:
      Η υλοποίηση του έργου «Προστασία και αναβάθμιση Περιαστικού Δάσους Θεσσαλονίκης (Σέιχ Σού)», ξεκίνησε από την ημερομηνία έκδοσης της εγκριτικής απόφασης με αριθμό C (2003) 5153/16-12-2003 της Ευρωπαϊκής Επιτροπής σχετικά με τη χορήγηση συνδρομής από το Ταμείο Συνοχής προς την Ελληνική Δημοκρατία (CCI2003.GR.16.CPE-011).
      Το εν λόγω έργο στοχεύει στην ολοκληρωμένη αντιμετώπιση της προστασίας και αναβάθμισης της περιοχής του Σέιχ Σού και διακρίνεται σε 15 ξεχωριστά υποέργα (μελέτες, προμήθειες, κατασκευές, δημοσιότητα, παροχή υπηρεσιών συμβούλου κτλ).
      Έκτοτε η Δ/νση Σχεδιασμού και Ανάπτυξης της Περιφέρειας, καταβάλει προσπάθεια για την έγκαιρη και άρτια ολοκλήρωση του έργου, συντονίζοντας τους φορείς υλοποίησης, οι οποίοι είναι ο Οργανισμός Θεσσαλονίκης, η ΕΥΔΕ Ύδρευσης Αποχέτευσης και Επεξεργασίας Λυμάτων Μείζονος Θεσσαλονίκης του ΥΠΕΧΩΔΕ, η Δ/νση Δημοσίων Έργων ΠΚΜ, η Δ/νση Αναδασώσεων ΠΚΜ και το Δασαρχείο Θεσσαλονίκης.
      Σχετικά με την πορεία του έργου «Προστασία και Αναβάθμιση του Περιαστικού Δάσους Θεσσαλονίκης», επισυνάπτουμε κατάσταση με αναφορά σε κάθε υποέργο (φυσικό και οικονομικό αντικείμενο).
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 655/12-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 115371/ΙΗ/31-10-07 έγγραφο από τον Υπουργό  Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 655/12-10-07, την οποία κατέθεσε ο Βουλευτής κ. Μαν. Σοφ. Στρατάκης σχετικά με τη στελέχωση των Γραφείων και Διευθύνσεων Εκπαίδευσης Κρήτης, σας γνωρίζουμε τα ακόλουθα:
      Α. Στις Περιφερειακές Υπηρεσίες Α/θμιας και Β/θμιας Εκπ/σης του ΥΠΕΠΘ στην Κρήτη διορίστηκαν κατά την τελευταία διετία 15 διοικητικοί υπάλληλοι (7 στο Ν. Ηρακλείου, 2 στο Ν. Λασιθίου, 1 στο Ν. Ρεθύμνης και 5 στο Ν. Χανίων).
      Για την περαιτέρω ενίσχυση των Περιφερειακών Υπηρεσιών έχει ήδη υποβληθεί για έγκριση από το ΥΠ.ΕΣ Προγραμματισμός Προσλήψεων. Ειδικά για τους Νομούς που υπάγονται στην Περιφερειακή Διεύθυνση Εκπαίδευσης Κρήτης έχει προγραμματιστεί η πρόσληψη 144 υπαλλήλων (64 στο Ν. Ηρακλείου, 21 στο Ν. Λασιθίου, 13 στο Ν. Ρεθύμνης και 46 στο Ν. Χανίων).
      Επιπλέον, βρίσκεται σε εξέλιξη διαδικασία κάλυψης κενών θέσεων με μετατάξεις προσωπικού από άλλους φορείς, κατ' εφαρμογή των διατάξεων του Νέου Υπαλληλικού Κώδικα. Για τους προαναφερθέντες Νομούς προκηρύχθηκαν συνολικά 43 θέσεις (18 στο Ν. Ηρακλείου, 8 στο Ν. Λασιθίου, 7 στο Ν. Ρεθύμνης και 10 στο Ν. Χανίων).
      Β. Οι αποσπάσεις των εκπαιδευτικών Α/θμιας Εκπ/σης σε υπηρεσίες και φορείς αρμοδιότητας του ΥΠ.Ε.Π.Θ διέπονται από τις διατάξεις του άρθρου 16 του Ν.1566/1985 και της παρ.8, αρθ.1 του Ν.3194/2003 σε συνδυασμό με τις διατάξεις της παρ. 6, αρθ. 6 του Ν.2740/1999, της παρ. 2, αρθ. 9 του Ν.2986/2002, καθώς και της παρ.6, αρθ. 14 του Ν.3149/2003.
      Οι μεταθέσεις, αντίστοιχα, διενεργούνται σύμφωνα με τις διατάξεις του άρθρου 16Β΄ του Ν.1566/1985, όπως τροποποιήθηκε από τις διατάξεις του άρθρου 5 του Ν.1824/1988, του Π.Δ. 50/96, όπως τροποποιήθηκε με το Π.Δ. 100/97 και το Π.Δ. 39/98 (ΦΕΚ 43Α΄/9-3-1998 και ΦΕΚ 262Α΄/27-11-1998), και των νόμων 2817/2000, 2986/2002, 3149/2003, 3194/2003, 3328/2005 και 3454/2006.
      Τέλος, η μοριοδότηση των σχολικών μονάδων προβλέπεται από τις διατάξεις του άρθρου 14 του Π.Δ 100/97.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      9. Στην με αριθμό 750/16-10-07 ερώτηση του Βουλευτή κ. Γιάννη Κουτσούκο δόθηκε με το υπ’ αριθμ. 116617/ΙΗ/31-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 750/16-10-2007, την οποία κατέθεσε ο Βουλευτής κ. Γ. Κουτσούκος και αφορά στις μετεγγραφές φοιτητών και σπουδαστών που προέρχονται από τις πυρόπληκτες περιοχές, σας γνωρίζουμε τα ακόλουθα:
      Οι μετεγγραφές φοιτητών και σπουδαστών Πανεπιστημίων και Τ.Ε.Ι. διενεργούνται σύμφωνα με τις διατάξεις του Ν.3282/2004 (ΦΕΚ 208 τ.Α΄/1-11-04) όπως τροποποιήθηκε και ισχύει με τον Ν.3404/2005 (ΦΕΚ 260 τ.Α΄).
      Ειδικότερα για τους φοιτητές και σπουδαστές που προέρχονται από τις πυρόπληκτες περιοχές εκδόθηκαν Υπουργικές Αποφάσεις που αφορούν:
      α) στη σίτιση όλων των φοιτητών και σπουδαστών που προέρχονται από τις πυρόπληκτες περιοχές, καθόλη τη διάρκεια του ακαδημαϊκού έτους 2007-2008, καθώς και στην κατ’ απόλυτη προτεραιότητα στέγαση αυτών των σπουδαστών στις Εστίες (αριθ. Φ5/95305/Β3/4-09-2007 και Φ.5/95302/Β3/4-9-2007 ΦΕΚ 1790/τ.Β΄/6-9-2007 Υπ. Αποφάσεις).
      β) Στην έκτακτη εφάπαξ οικονομική ενίσχυση του ποσού των χιλίων πεντακοσίων ευρώ (1500 €) σε κάθε φοιτητή ή σπουδαστή, εφόσον η περιουσία του ιδίου ή των γονέων του υπέστη ζημία από την πυρκαγιά (αριθ Φ5/95303/Β3/4-9-2007 και Φ5/95304/Β3/4-09-07 ΦΕΚ 1790/τ.Β΄/6-9-2007 ΥΠ.Αποφάσεις).
      Ο Υφυπουργός
      ΣΠ. ΤΑΛΙΑΔΟΥΡΟΣ»
      10. Στην με αριθμό 601/12-10-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 115330/ΙΗ/31-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 601/12-10-07 την οποία κατέθεσε ο Βουλευτής κ. Φ. Κουβέλης και αφορά στα μέτρα που πρέπει να λαμβάνονται για τα σχολικά κυλικεία καθώς και στην προστασία και προαγωγή της υγείας των παιδιών και στα θέματα της αρμοδιότητάς μας, σας γνωρίζουμε τα ακόλουθα:
      Στα σχολικά κυλικεία διατίθενται αυστηρό τα προϊόντα που σαφώς ορίζονται από την αρ. ΔΥ1γ/Γ.Π./οικ.93828 (ΦΕΚ τ.Β΄ 1183/31-08-2006) Απόφαση του Υπουργού Υγείας και Κοινωνικής Αλληλεγγύης.
      Τα προϊόντα αυτά, τα οποία καταναλώνονται κατά τη διάρκεια του διαλείμματος, καλύπτουν μόνο ένα μικρό ποσοστό των ενεργειακών και διατροφικών αναγκών των μαθητών και έχουν επιλεγεί, έτσι ώστε να διαμορφώνουν σωστές διατροφικές συνήθειες στους μαθητές και να πληρούν τους κανόνες υγιεινής.
      Το ΥΠ.Ε.Π.Θ., έχοντας συναίσθηση της ευθύνης και της υποχρέωσης που έχει για την προστασία της υγείας των μαθητών, με πάγιες εντολές προς τους Διευθυντές των Σχολείων και τις Επιτροπές Ελέγχου απαιτεί να πραγματοποιούνται συνεχείς έλεγχοι, ώστε να διασφαλίζεται η ομαλή λειτουργία των Σχολικών κυλικείων.
      Η Επιτροπή Ελέγχου, που λειτουργεί σε κάθε σχολείο, αποτελείται από το Διευθυντή του σχολείου, ένα μέλος του συλλόγου Γονέων & Κηδεμόνων, ένα μέλος της Σχολικής Επιτροπής, έναν εκπαιδευτικό του σχολείου και ένα μέλος της μαθητικής κοινότητας, αν πρόκειται για σχολείο δευτεροβάθμιας εκπαίδευσης.
      Σε περίπτωση που η Επιτροπή Ελέγχου διαπιστώσει ότι διατίθενται προϊόντα εκτός των επιτρεπομένων, εισηγείται την καταγγελία της σύμβασης μίσθωσης στη Σχολική Επιτροπή (που είναι Νομικό Πρόσωπο Δημοτικού ή Κοινοτικού Δικαίου). Πέραν αυτού το ΥΠ.Ε.Π.Θ. δεν έχει άλλη δυνατότητα για επιβολή μηνύσεων, προστίμων ή διοικητικών. κυρώσεων. Την αρμοδιότητα αυτή έχει το συνερωτώμενο Υπουργείο Υγείας και Κοινωνικής Αλληλεγγύης επειδή τα σχολικά κυλικεία συμπεριλαμβάνονται στα καταστήματα Υγειονομικού Ενδιαφέροντος και η λειτουργία τους ρυθμίζεται και ελέγχεται με σχετική νομοθεσία. Επιπροσθέτως ο Ενιαίος φορέας ελέγχου τροφίμων (ΕΦΕΤ) πραγματοποιεί ελέγχους καθώς και οι κατά τόπους Αστυνομικές Αρχές.
      Επίσης το ΥΠΕΠΘ σε θέματα πρόληψης και προαγωγής της Υγείας των μαθητών/τριων εφαρμόζει προγράμματα Αγωγής Υγείας στις σχολικές μονάδες Πρωτοβάθμιας και Δευτεροβάθμιας Εκπαίδευσης στην υλοποίηση των οποίων συνεργάζεται με τους αρμόδιους φορείς. Η Αγωγή Υγείας είναι δραστηριότητα που διενεργείται σύμφωνα με το ψυχοκοινωνικό εκπαιδευτικό μοντέλο, που στηρίζεται στην αλληλεπίδραση μαθητών - εκπαιδευτικών και, μέσω της ενεργητικής και βιωματικής μάθησης, αποσκοπεί στην αλλαγή στάσεων και στην υιοθέτηση ορθών προτύπων συμπεριφοράς. Στο πλαίσιο των Σχολικών Δραστηριοτήτων, (που αφορούν δράσεις εντός & εκτός ωρολογίου προγράμματος για την Α/θμία Εκπ/ση και εκτός ωρολογίου προγράμματος για τη Β/θμία Εκπ/ση) παρέχεται η δυνατότητα υλοποίησης προγραμμάτων Αγωγής Υγείας με ευρεία θεματολογία. Σε ετήσια βάση υλοποιούνται περισσότερα από 6.000 Σχολικά Προγράμματα σε θέματα Αγωγής Υγείας. Ένα από τα θέματα τα οποία είναι η Διατροφή και οι Διατροφικές συνήθειες. Η συμμετοχή των μαθητών/τριών των σχολείων Α/θμιας & Β/θμιας Εκπ/σης είναι προαιρετική, ενώ τα αντίστοιχα προγράμματα που υλοποιούνται από ομάδες μαθητών/τριών, συντονίζεται από επιμορφωμένους εκπαιδευτικούς υπό την εποπτεία των Υπευθύνων Αγωγής Υγείας Α/θμιας ή Β/θμιας Εκπ/σης, 70 συνολικά στις 58 Δ/νσεις Α/θμιας Εκπ/σης της χώρας και 70 στις 58 Δ/νσεις Β/θμιας Εκπ/σης αντίστοιχα.
      Επιπλέον το ΥΠ.Ε.Π.Θ. έχει δημιουργήσει έντυπο και ηλεκτρονικό υλικό, που χρησιμοποιείται για την υλοποίηση προγραμμάτων Αγωγής Υγείας με μεθόδους ενεργητικής μάθησης, περιλαμβάνει εγχειρίδιο για τον εκπ/κό και για το μαθητή, καθώς και πρόσθετο πληροφοριακό υλικό, που στο σύνολό του έχει εγκριθεί από το Παιδαγωγικό Ινστιτούτο.
      Τέλος, επισημαίνεται ότι οι μαθητές του Γυμνασίου και του Γενικού Λυκείου εκπαιδεύονται σε θέματα υγιεινής διατροφής μέσα από τη διδασκαλία μαθημάτων, όπως την Οικιακή Οικονομία, Α΄ Γυμνασίου, την Οικιακή Οικονομία Β΄ Γυμνασίου και τη Βιολογία Γενικού Λυκείου.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      11. Στην με αριθμό 466/9-10-07 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 103 Β/30-10-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στο ως άνω σχετικό, σας γνωρίζουμε ότι:
      Με το άρθρο 1 από 3/5/1969 Β.Δ/τος (ΦΕΚ 141Δ/17-7-69) στην περιοχή του Νομισματοκοπείου, καθορίστηκε χώρος για την ανέγερση Κτιρίων Εθνικού Τυπογραφείου. Στη συνέχεια σύμφωνα με το άρθρο 11, παρ. 9 του Ν. 2343/1995/ΦΕΚ 211Α/95) «ο χώρος που καθορίζεται με τις διατάξεις του άρθρου 1 του από 3/5/1969 Β.Δ. Δ/τος (ΦΕΚ 141Δ169) για την ανέγερση κτιρίων Εθνικού Τυπογραφείου, διατίθεται για την ανέγερση κτιρίων προς στέγαση των υπηρεσιών του Υπουργείου Οικονομικών, καταργούμενης κάθε τυχόν αντίθετης, ως προς τη χρήση, πολεοδομικής διάταξης».
      Όπως προκύπτει από τα βιβλία Καταγραφής του Τμήματος Έκδοσης Οικοδομικών Αδειών των υποβαλλόμενων αιτήσεων μετά συνημμένων φακέλων μελετών για έκδοση αδειών στην αρμόδια Δ/νση Πολεοδομίας Ανατολικού Τομέα της Ν.Α. Αθηνών Πειραιώς δεν έχει μέχρι σήμερα υποβληθεί σχετική αίτηση με φάκελο μελετών από το Υπουργείο Οικονομικών και Οικονομίας.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      12. Στις με αριθμό 398/8-10-07 και 489/10-10-07 ερωτήσεις των Βουλευτών κυρίων Μαρίας Δαμανάκη και Μιχάλη Παπαγιαννάκη δόθηκε με το υπ’ αριθμ. 92 Β-107Β/29-10-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Αναφορικά με τις παραπάνω σχετικές Ερωτήσεις σας ενημερώνουμε ότι:
      Με την αρ. 1959/73/07/2004 (ΦΕΚ 503 Δ) Απόφαση του Νομάρχη Αθηνών τροποποιήθηκε το εγκεκριμένο ρυμοτομικό σχέδιο του Δήμου Ζωγράφου στο ο.τ. 387 και από οικοδομήσιμος χώρος, χαρακτηρίστηκε χώρος Κοινόχρηστου Πρασίνου.
      Εντός του εν λόγω ο.τ. (387) υπάρχουν δύο (2) κτίρια που κρίθηκαν διατηρητέα με την αριθμ. 51341/18-12-2003 (ΦΕΚ 310Δ/04) Απόφαση Υπουργού ΠΕΧΩΔΕ.
      Κατά της ως άνω Απόφασης χαρακτηρισμού του χώρου ως κοινόχρηστου οι ιδιοκτήτες του προσέφυγαν στο Σ.Τ.Ε, το οποίο με την αρ. 963/2007 Απόφαση, ακύρωσε την τροποποίηση του ρυμοτομικού σχεδίου, επειδή η συγκεκριμένη δεν μπορεί να θεωρηθεί εντοπισμένη και η θεσμοθέτησή της απαιτεί έκδοση Π.Δ/τος που εκδίδεται με πρόταση του Υπουργού ΠΕΧΩΔΕ. Παράλληλα έκρινε ότι μέχρι την ολοκλήρωση της .διαδικασίας τροποποίησης δεν είναι επιτρεπτή οποιαδήποτε δόμηση στο εν λόγω ο.τ. και η έκδοση σχετικών οικοδομικών αδειών.
      Στο ΥΠΕΧΩΔΕ δεν έχει υποβληθεί ούτε εκκρεμεί φάκελος για τροποποίηση του ρυμοτομικού σχεδίου στο υπόψη ο.τ. Μόλις κατατεθεί από τον Δήμο Ζωγράφου πρόταση τροποποίησης για το ο.τ. 387 στο ΥΠΕΧΩΔΕ, θα εξεταστεί από την αρμόδια Δ/νση Πολεοδομικού Σχεδιασμού, θα παραπεμφθεί για την σχετική γνωμοδότηση από το Κ. ΣΧΟΠ και στη συνέχεια το σχετικό σχέδιο Π.Δ. θα σταλεί στο ΣτΕ για επεξεργασία.
      .ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      13. Στην με αριθμό 610/12-10-07 ερώτηση των Βουλευτών κυρίων Βέρας Νικολαΐδου και Δήμου Κουμπούρη δόθηκε με το υπ’ αριθμ. 142Β/30-10-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην ως άνω σχετική ερώτηση, σας γνωρίζουμε τα εξής
      .- Σύμφωνα με το άρθρο 33 παρ. 4 του Ν.3164/03 η έγκριση ως κατάλληλης θέσης για την εγκατάσταση Τοπικού Σταθμού Μεταφόρτωσης Απορριμμάτων (ΤΣΜΑ) γίνεται με απόφαση του Γεν. Γραμματέα Περιφέρειας που εκδίδεται μετά από γνώμη του Περιφερειακού Συμβουλίου.
      - Στην Δ/νση ΠΕΧΩ της Περ. Αττικής υποβλήθηκε αίτημα από το Δήμο Ελευσίνας για τη χωροθέτηση ΤΣΜΑ στην περιοχή των ανενεργών λατομείων του ΤΙΤΑΝΑ.
      - Σύμφωνα με την υπ'αρ. 21727/07 (ΦΕΚ 627 Δ) Απόφαση του Υπουργού ΠΕΧΩΔΕ με θέμα την τροποποίηση Γενικού Πολεοδομικού Σχεδίου Δήμου Ελευσίνας στην περιοχή των ανενεργών λατομείων του ΤΙΤΑΝΑ επιτρέπεται η δημιουργία ΤΣΜΑ.
      - Στην αναθεώρηση του Περιφερειακού Σχεδιασμού Διαχείρισης Απορριμμάτων Αττικής στη Δυτική Αττική προβλέπονται δύο ΤΣΜΑ.
      - Μετά τα παραπάνω έγινε θετική εισήγηση στο Περιφερειακό Συμβούλιο Αττικής για τη χωροθέτηση του Σταθμού και στη συνέχεια εκδόθηκε η υπ'αρ. 5934/Φ ΠΕΡ/14-9-07 αντίστοιχη Απόφαση του Γενικού Γραμματέα της Περιφέρειας.
      - Όσον αφορά τις εγκαταστάσεις των δύο ΚΔΑΥ, (Κέντρων Διαλογής Ανακυκλώσιμων Υλικών), που το ένα βρίσκεται σε περιοχή ΒΙΠΕ και το άλλο στην περιοχή της τσιμεντοβιομηχανίας ΤΙΤΑΝΑ που προβλέπεται από το ΓΠΣ, η Δ/νση ΠΕΧΩ ενέκρινε τους Περιβαλλοντικούς Όρους τηρώντας την προβλεπόμενη διαδικασία (γνωμοδοτήσεις φορέων κ.λπ.).
      Δεν ευσταθεί η απόδοση του όρου «χωματερή» σε ένα ΚΔΑΥ, το οποίο βάσει της λειτουργίας του δεν επιβαρύνει το περιβάλλον. Οι εγκαταστά;σεις των ΚΔΑΥ είναι οι πλέον ενδεδειγμένες για την διαχείριση των στερεών αποβλήτων. Επισημαίνεται ότι στα Κράτη Μέλη της Ε.Ε σήμερα λειτουργεί πληθώρα ΚΔΑΥ, ενώ συνολικά στη χώρα μας σήμερα σε συνεργασία με το εγκεκριμένο σύστημα λειτουργούν δεκαπέντε (15) ΚΔΑΥ που απασχολούν πάνω από 400 εργαζόμενους, υποστηρίζοντας έτσι ουσιαστικά και την τοπική απασχόληση. Τρία εξ αυτών λειτουργούν στην Αττική ενώ αυτό του Αμαρουσίου βρίσκεται εντός του οικιστικού ιστού.
      Όσον αφορά τα απόβλητα των βιομηχανιών που λειτουργούν στο Θριάσιο:
      Σύμφωνα με τα τελευταία στοιχεία που περιλαμβάνονται στον Εθνικό Σχεδιασμό Διαχείρισης Επικίνδυνων Αποβλήτων, το ποσοστό των παραγόμενων επικίνδυνων αποβλήτων στην Περιφέρεια Αττικής επί του συνόλου στη χώρα, ανέρχεται σε 48,5% και προέρχεται κυρίως από δραστηριότητες εντός του Θριασίου Πεδίου.
      Τα εν λόγω βιομηχανικά απόβλητα έχουν επί σειρά ετών αποθηκευτεί και συνεχίζουν να αποθηκεύονται σε χώρους εντός ή πλησίον των εγκαταστάσεων παραγωγής τους, σε συνθήκες μη ορθολογικής ή/και προβληματικής διαχείρισης, συμβάλλοντας έτσι στα γενικότερα περιβαλλοντικά προβλήματα του Θριάσιου Πεδίου.
      Στην περιοχή Λιοσίων - Φυλής λειτουργεί η Ολοκληρωμένη Εγκατάσταση Διαχείρισης Αποβλήτων (ΟΕΔΑ) η οποία περιλαμβάνει τον μοναδικό λειτουργούντα Χ.Υ.Τ.Α. στην Αττική, ένα εργοστάσιο Μηχανικής Ανακύκλωσης και Κομποστοποίησης (ΕΜΑΚ) το οποίο επεξεργάζεται Αστικά Στερεά Απόβλητα (Α.Σ.Α.), «πράσινα» απόβλητα (κλαδιά, χόρτα) και παράγει ως προϊόντα ανακτώμενα υλικά συσκευασίας προς ανακύκλωση, κλάσμα υψηλής θερμικής αξίας προς ενεργειακή αξιοποίηση και κομπόστ (εδαφοβελτιωτικό - «λίπασμα») με δυναμικότητά 1.200 τόνων απορριμμάτων/ημέρα, έναν πυρολυτικό κλίβανο για την αποτέφρωση των μολυσματικών νοσοκομειακών αποβλήτων, εγκατάσταση ενεργειακής αξιοποίησης βιοαερίου, με παραγωγή ηλεκτρικής και θερμικής ενέργειας από το βιοαέριο του Χ.Υ.Τ.Α. Άνω Λιοσίων. Επίσης στον ίδιο χώρο έχει γίνει αποκατάσταση της παλαιάς χωματερής και γίνεται αξιοποίηση του βιοαερίου που παράγεται στην παλαιά χωματερή. Επίσης εγκρίθηκε πρόσφατα η κατασκευή στον ίδιο χώρο ενός Κέντρου Διαλογής Ανακυκλώσιμων Βιομηχανικών Υλικών (ΚΔΑΥ).
      Τα όποια προβλήματα δυσλειτουργίας στην ΟΕΔΑ Λιοσίων - Φυλής και κατά συνέπεια της περιβαλλοντικής επιβάρυνσης της Δυτ. Αττικής, είναι ευθύνη του φορέα διαχείρισης των εγκαταστάσεων της ΟΕΔΑ.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      14. Στην με αριθμό 575/11.10.07 ερώτηση των Βουλευτών Κ. Λιάνας Καννέλη και Εύας Μελά δόθηκε με το υπ’ αριθμ. 114620/ΙΗ/30.10.07 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση, με αριθμό 575/11-10-2007, την οποία κατέθεσαν οι Βουλευτές κ. κ. Λιάνα Κανέλλη και Εύα Μελά σχετικά με τους Έλληνες εκπαιδευτικούς του Αρσακείου Τιράνων, σας γνωρίζουμε τα ακόλουθα:
      Η Φιλεκπαιδευτική Εταιρεία ίδρυσε το Αρσάκειο Ελληνοαλβανικό Κολλέγιο Τιράνων, στο οποίο δόθηκε άδεια λειτουργίας με την αριθ. 9η/10-1-2002 πράξη του Ινστιτούτου Παιδείας Ομογενών και Διαπολιτισμικής Εκπαίδευσης. Το εν λόγω Κολλέγιο με την αριθ. Φ.816.41/970/128623/21/3-12-2002 Υπουργική Απόφαση (Β΄1534) αναγνωρίστηκε ως φορέας δίγλωσση ς (ελληνοαλβανικής) εκπαίδευσης.
      Επίσης, σύμφωνα με τις διατάξεις του άρθρου 23 του Ν. 3577/2007 (Φ.Ε.Κ.130 τ.Α΄/8-6-2007) ορίζονται τα εξής: «1. Με απόφαση του Υπουργού Εθνικής Παιδείας και Θρησκευμάτων μετά από πρόταση του Διοικητικού Συμβουλίου της Φιλεκπαιδευτικής Εταιρείας και σύμφωνη γνώμη του αρμοδίου Κεντρικού Υπηρεσιακού Συμβουλίου επιτρέπεται η απόσπαση εκπαιδευτικών που έχουν σύμβαση εργασίας με τα σχολεία της Φιλεκπαιδευτικής Εταιρείας στην Ελλάδα στα σχολεία της εν λόγω Εταιρείας στην Αλβανία. Κατά το χρόνο της απόσπασής τους αναπληρώνονται στα καθήκοντα τους από αναπληρωτές σύμφωνα με το άρθρο 35 του ν. 682/1977 (Α΄244). Η υπηρεσία τους λογίζεται ότι έχει προσφερθεί στο σχολείο στο οποίο έχουν σύμβαση εργασίας. Οι δαπάνες της ανωτέρω απόσπασης βαρύνουν την Φιλεκπαιδευτική Εταιρεία. 2. Εφόσον δεν υπάρχουν εκπαιδευτικοί που υπηρετούν ήδη στα σχολεία της Φιλεκπαιδευτικής Εταιρείας στην Ελλάδα για απόσπαση, σύμφωνα με τα οριζόμενα στην παράγραφo 1 του άρθρου αυτού, επιτρέπεται η πρόσληψη εκπαιδευτικών ειδικά για τα σχολεία της Φιλεκπαιδευτικής Εταιρείας στην Αλβανία, σύμφωνα με τις διατάξεις του ν. 682/1977.
      3. Με απόφαση του Υπουργού Εθνικής Παιδείας και Θρησκευμάτων, μετά από πρόταση του Διοικητικού Συμβουλίου της Φιλεκπαιδευτικής Εταιρείας και γνώμη του αρμόδιου Κεντρικού Υπηρεσιακού Συμβουλίου, καθορίζονται ο αριθμός των εκπαιδευτικών που δύνανται να προσλαμβάνονται ή να αποσπώνται στα Σχολεία της Φιλεκπαιδευτικής Εταιρείας στην Αλβανία σύμφωνα με τις παραγράφους 1 και 2 του άρθρου αυτού».
      Σημειώνεται ότι η ανωτέρω διάταξη ισχύει από την ημερομηνία δημοσίευσης του νόμου στην Εφημερίδα της Κυβέρνησης.
      Αναφορικά με τους 30 περίπου Έλληνες πρώην εκπαιδευτικούς του Αρσακείου Τιράνων, είναι δεδομένο ότι το ΥΠΕΠΘ σέβεται απόλυτα τις αμετάκλητες αποφάσεις της Ελληνικής Δικαιοσύνης και αυτό σκοπεύει να πράξει και στην περίπτωση αυτή.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      15.Στην με αριθμό 787/16.10.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 137/26.10.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ.Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
      Τ ο Υπουργείο Αγροτικής Ανάπτυξης και Τροφίμων συμμετέχει σε Διεθνείς εκθέσεις (π.χ. Διεθνή Έκθεση Θεσσαλονίκης, Agrotica, Zootechnia κ.λ.π.) αλλά και σε Εκθέσεις Τοπικού χαρακτήρα (π.χ. Αγροτικός Αύγουστος - Χανιά, Γιορτή Ελιάς και Λαδιού- Σελλασία Λακωνίας κ.λ.π.) Στο πλαίσιο των Εκθέσεων αυτών προβάλλεται η Μεσογειακή Διατροφή και μοιράζεται στο κοινό, ενημερωτικό φυλλάδιο και αφισέτα (Α4) για τη Μεσογειακή διατροφή μέρος της οποίας αποτελεί η Κρητική διατροφή.
      Η Δ/νση Γεωργικών εφαρμογών του Υπουργείου Αγροτικής Ανάπτυξης και Τροφίμων στο πλαίσιο του Αγροτικού Αύγουστου και σε συνεργασία με τη Νομαρχιακή Αυτοδιοίκηση Χανίων, εκτύπωσε το 2002 βιβλίο με τίτλο « Ελιά, Ελαιόλαδο, Υγεία-Πολιτισμός», το 2004 βιβλίο με τίτλο « Τα Μυστικά της Υγιεινής Διατροφής» και το 2006 το βιβλίο με τίτλο «Ελαιόλαδο, το χρυσαφένιο υγρό, και η Εμπορία του». Τα βιβλία αυτά διατέθηκαν στην Έκθεση (στο πλαίσιο του Αγροτικού Αυγούστου) και σκοπό είχαν την προβολή της Κρητικής διατροφής.
      Επίσης η Διεύθυνση Αγροτικής Οικιακής Οικονομίας του Υπουργείου Αγροτικής Ανάπτυξης και Τροφίμων στο πλαίσιο των δραστηριοτήτων της, ενημερώνει, πληροφορεί και εκπαιδεύει, σε συνεργασία με τον ΟΓΕΕΚΑ «ΔΗΜΗΤΡΑ», το γυναικείο πληθυσμό της Κρήτης σε θέματα σωστής διατροφής και οργανώνει κάθε χρόνο, σε συνεργασία με τις Διευθύνσεις Αγροτικής Ανάπτυξης Γεωργίας των Νομαρχιακών Αυτοδιοικήσεων των Νομών της Κρήτης, τοπικές εκθέσεις, φεστιβάλ γευσιγνωσίας και προωθεί τη Μεσογειακή Διατροφή και ιδιαίτερα την Κρητική κουζίνα ως πρότυπα υγιεινής διατροφής.
      Για το σκοπό αυτό έχει εκδώσει σε συνεργασία με την Ιατρική Σχολή του Πανεπιστημίου Αθηνών ενημερωτικό υλικό, DVD, αφίσες στην ελληνική, αγγλική, γαλλική και γερμανική γλώσσα, για να προβάλλει, να προωθήσει και να αφυπνίσει το καταναλωτικό κοινό για τα οφέλη της Μεσογειακής Διατροφής και τη σημασία των παραδοσιακών προϊόντων στη διατροφή μας.
      Το Υπουργείο Αγροτικής Ανάπτυξης και Τροφίμων στηρίζει το έργο των είκοσι γυναικείων συνεταιρισμών του νησιού και προωθεί και προβάλλει τα παραδοσιακά προϊόντα τους κρητικής διατροφής, η οποία απoτελεi τη βάση της Μεσογειακής Διατροφής.
      Ο Υπουργός
      Α. ΚΟΝΤΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Θα συζητηθεί η πρώτη με αριθμό 204/2-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τη δημοπράτηση και κατασκευή των φραγμάτων Αμιρών-Αγίου Βασιλείου και Καλαμίου. 
      Αναλυτικότερα η ερώτηση του κυρίου συναδέλφου έχει ως εξής:
      «Μετά τη νέα Κοινή Αγροτική Πολιτική της Ε.Ε. η ενίσχυση της ανταγωνιστικότητας της γεωργίας μας, μέσα από την ποιοτική και πιστοποιημένη γεωργία, προϋποθέτει τη συγκράτηση και τη μείωση του κόστους παραγωγής και τη μέγιστη αξιοποίηση του υδατικού δυναμικού.
      Η λειψυδρία είναι ένα από τα σημαντικότερα προβλήματα που απασχολούν το νομό μας και γίνεται ακόμα εντονότερο εξαιτίας των χαμηλών επιπέδων βροχόπτωσης που παρατηρούνται τα τελευταία χρόνια. 
      Οι κυβερνήσεις του ΠΑ.ΣΟ.Κ., αντιλαμβανόμενες τον τεράστιο ρόλο που θα παίξουν τα φράγματα και οι λιμνοδεξαμενές στην ανάπτυξη του πρωτογενή τομέα στο νομό μας, σχεδίασαν και μελέτησαν φράγματα, λιμνοδεξαμενές και αρδευτικά δίκτυα, ορισμένα από τα οποία εντάχθηκαν σε χρηματοδοτικά προγράμματα και κατασκευάστηκαν. 
      Δυο από τα έργα που είχαν σχεδιαστεί και μάλιστα πριν πολλά χρόνια στην περιοχή μας είναι τα φράγματα Αμιρών -Αγίου Βασιλείου και Καλαμίου. Για τα φράγματα αυτά έχουν εκπονηθεί οριστικές μελέτες και έχουν εκδοθεί όλες οι απαραίτητες αποφάσεις αδειοδότησης. 
      Η Κυβέρνηση της Νέας Δημοκρατίας τριάμισι χρόνια τώρα δεν τα έχει εντάξει σε κανένα χρηματοδοτικό πρόγραμμα ώστε να προχωρήσει η κατασκευή τους. 
      Με σειρά ερωτήσεων που έχω καταθέσει στη Βουλή ζητούσα να ενημερωθώ για την πορεία υλοποίησης των ανωτέρω φραγμάτων, χωρίς να έχω λάβει έως τώρα καμμία δέσμευση για το χρονοδιάγραμμα κατασκευής τους. 
      Επειδή η αξιοποίηση και η διαχείριση των υδάτων είναι από τα πιο σοβαρά θέματα που πρέπει να απασχολεί σήμερα την Κυβέρνηση
      Ερωτώνται οι κ.κ. Υπουργοί:
      1. Ποιος φορέας ή ποιο όργανο είναι αρμόδιο για την απόφαση ένταξης και χρηματοδότησης της κατασκευής των δύο έργων;
      2. Ποιο είναι το χρονοδιάγραμμα δημοπράτησης και κατασκευής των δυο έργων;»
      Ο Υπουργός Αγροτικής Ανάπτυξης και Τροφίμων κ. Κοντός έχει το λόγο, για να απαντήσει στην ερώτηση του συναδέλφου.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, συμφωνώ απόλυτα με το συνάδελφό μου Βουλευτή ότι η αξιοποίηση των υδάτινων πόρων πρέπει να είναι μία από τις προτεραιότητες της αγροτικής ανάπτυξης και πραγματικά είναι. Διαφωνώ μαζί του όμως στο γεγονός ότι δεν προγραμματίζονται ή δεν γίνονται έργα στο Νομό Ηρακλείου και θα σας αποδείξω το γιατί. 
      Για το φράγμα Αμιρών-Αγίου Βασιλείου και τη μελέτη του Καλαμίου πρέπει να πούμε ότι η αρμοδιότητα είναι στην Περιφέρεια Κρήτης. Προχωρεί η μελέτη και το έργο, ανάλογα με τις προτεραιότητες που θα μπουν, σε συνεργασία με τους τοπικούς φορείς, θα ενταχθεί στο 	Δ’ Κοινοτικό Πλαίσιο Στήριξης. 
      Επειδή όμως ο κύριος συνάδελφος αναφέρθηκε και στα υπόλοιπα έργα πρέπει να τονίσουμε το εξής, ότι πρόσφατα, στις 23 Ιουλίου 2007 υπογράψαμε σύμβαση με τον ανάδοχο του έργου «Κατασκευή αγωγού σύνδεσης και αρδευτικών δικτύων του φράγματος Φανερωμένης Μεσσαράς με τα δίκτυα άρδευσης», ποσού 19.000.000 ευρώ.  
      Αξιοποίηση του Ταμιευτήρα Ινίου-Μαχαίρα Νομού Ηρακλείου. Το έργο ολοκληρώθηκε τον Οκτώβριο του 2006. Η συνολική δαπάνη ανέρχεται σε 7,5 εκατομμύρια ευρώ. 
      Κατασκευή φράγματος Πλακιώτισσας Μεσσαράς Νομού Ηρακλείου. Η δημοπράτηση του έργου πραγματοποιήθηκε πριν από λίγες μέρες, στις 30 Οκτωβρίου 2007. 
      Κατασκευή και αξιοποίηση φράγματος Χαλαβριανού Χειμάρρου Δήμου Αρχανών. Εντάχθηκε στο Γ΄ Κοινοτικό Πλαίσιο Στήριξης με προϋπολογισμό 11.280.000 ευρώ. Η δημοπράτηση του έργου πραγματοποιήθηκε σήμερα.
      Ολοκληρώθηκε η μελέτη αρδευτικού δικτύου φράγματος του Δημοτικού Διαμερίσματος Πανοράματος του Νομού Ηρακλείου, ολικού προϋπολογισμού 600.000 ευρώ. Προγραμματίζεται η κατασκευή του έργου στο πλαίσιο της Δ΄ Προγραμματικής Περιόδου, προϋπολογισμού 11,4 εκατομμυρίων ευρώ. 
      Επίσης προγραμματίζεται η κατασκευή του έργου Λιμνοδεξαμενή Στέρνων (Τα Κούτελα) Δήμου Κόφινα Νομού Ηρακλείου, χωρητικότητας 260.000 κυβικών μέτρων νερού. 
      Πρέπει να πούμε ότι ο προϋπολογισμός των ανωτέρω έργων ανέρχεται σε 170.000.000 ευρώ. Είναι τριπλάσια από οποιονδήποτε νομό της χώρας. 
      Οφείλουμε να τονίσουμε ότι σημαντικά έργα προγραμματίζονται για το Νομό Ηρακλείου. 
      Το ενδιαφέρον της σημερινής Κυβέρνησης, όσον αφορά τον αγροτικό τομέα του Νομού Ηρακλείου, είναι πολύ μεγάλο και βέβαια, θέλω να πω ότι έχουμε εξαιρετική συνεργασία με τους τοπικούς φορείς του Νομού Ηρακλείου, έτσι ώστε να προγραμματίζουμε και να κατασκευάζουμε έργα πνοής, έργα τα οποία δίνουν μια καλύτερη και μεγαλύτερη ώθηση στην αγροτική ανάπτυξη του νομού.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Το λόγο έχει ο ερωτών συνάδελφος κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Κύριε Υπουργέ, θεωρώ ότι δεν κατανοήσατε το πνεύμα της ερώτησης. Στην ερώτηση αναφέρεται ρητά ότι υπήρχε σχεδιασμός και προγραμματισμός για έργα στο Νομό Ηρακλείου -αρδευτικά έργα- και ο σχεδιασμός αυτός υλοποιήθηκε σε μεγάλο βαθμό.
      Πράγματι, επί κυβερνήσεων ΠΑ.ΣΟ.Κ. έγινε το φράγμα της Φανερωμένης, έγινε το φράγμα Ινίου-Μαχαιράς, μελετήθηκαν όλα τα φράγματα στα οποία αναφερθήκατε, έγιναν οι λιμνοδεξαμενές Καραβάδος, Σχοινιά, Αμμουργελών, Πανοράματος, Παρτίρων, Γέργερης και ασφαλώς, τα αρδευτικά έργα τα οποία, όπως είπατε, έγιναν στη συνέχεια. Επί Κυβέρνησης της Νέας Δημοκρατίας δημοπρατήθηκε, όπως πολύ σωστά είπατε, το φράγμα του Χαλανδριανού ποταμού και το φράγμα της Πλακιώτισσας, αυτά τα δύο έργα που ήταν μέσα στο σχεδιασμό.
      Όμως, εγώ αναφέρομαι σε τρία άλλα σημαντικά έργα που αφορούν το Νομό Ηρακλείου, τα οποία είναι ώριμα προς δημοπράτηση -ή με μικρή δαπάνη επικαιροποίησης της μελέτης- και θα πρέπει να ενταχθούν είτε στο Πρόγραμμα Δημοσίων Επενδύσεων είτε στο Δ΄ Κοινοτικό Πλαίσιο Στήριξης. Και αναφέρομαι συγκεκριμένα στο φράγμα Αμιρών-Αγ. Βασιλείου, στο φράγμα Καλαμίου -ανήκουν στο Δήμο Βιάννου αυτά τα δύο- και στο φράγμα Άνω Ασιτών-Πρινιά. Ο προϋπολογισμός αυτών των τριών φραγμάτων είναι περίπου 30.000.000 ευρώ και η ωφέλεια θα είναι πολύ μεγαλύτερη από το κόστος τους.
      Αυτό το οποίο με ώθησε να φέρω το θέμα προς συζήτηση στη Βουλή, είναι το εξής: Κύριε Πρόεδρε, θέλω να δείτε το θέμα γιατί είναι γενικότερο. Στην ερώτησή μου απαντάει το Υπουργείο Εσωτερικών, στο οποίο απευθύνομαι και λέει: «Δεν είναι αρμοδιότητα δικιά μου» -το Εσωτερικών εποπτεύει, υποτίθεται, την Περιφέρεια Κρήτης- «αλλά είναι», λέει, «αρμοδιότητα των συνεπερωτώμενων Υπουργείων, δηλαδή Οικονομικών και Αγροτικής Ανάπτυξης».
      Το Υπουργείο Οικονομικών μου λέει: «Δεν είναι δική μου αρμοδιότητα, αλλά είναι του Υπουργείου Αγροτικής Ανάπτυξης». Και το Υπουργείο Αγροτικής Ανάπτυξης μου λέει ότι ως εκ τούτου δεν υπάρχει καμμιά αρμοδιότητα για την χρηματοδότηση του χρονοδιαγράμματος δημοπράτησης και κατασκευής των έργων αυτών από το Υπουργείο Αγροτικής Ανάπτυξης. Ψάχνουμε, δηλαδή, τον υπεύθυνο.
      Εγώ θεωρώ -και κλείνω με αυτό, προκειμένου να δευτερολογήσει ο κύριος Υπουργός- ότι για έργα αγροτικής ανάπτυξης και αξιοποίησης υδάτινων πόρων, έτσι ή αλλιώς, άσχετα από πηγή χρηματοδότησης ή από φορέα υλοποίησης, αρμόδιο για το σχεδιασμό και το συντονισμό, αν θέλετε, των ενεργειών πρέπει να είναι το Υπουργείο Αγροτικής Ανάπτυξης.
      Με αυτή την έννοια θέλω, κύριε Υπουργέ, να αναλάβετε πρωτοβουλία για τα συγκεκριμένα έργα, προκειμένου να συντονιστούν όλοι οι συναρμόδιοι φορείς και Υπουργεία για την υλοποίησή τους μέσα από συγκεκριμένο χρηματοδοτικό πρόγραμμα.
      Ευχαριστώ, κύριε Πρόεδρε, για την ανοχή σας.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Κεγκέρογλου.
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Εγώ θέλω να τονίσω το γεγονός ότι στην Κρήτη και ιδιαίτερα στο Ηράκλειο, είναι πολύ σημαντικό ότι, αντιλαμβανόμενοι τη σπουδαιότητα της αξιοποίησης των υδάτινων πόρων, οι τοπικοί φορείς έχουν κατορθώσει, σε συνεργασία με το Υπουργείο Αγροτικής Ανάπτυξης και Τροφίμων και συντάσσουν μελέτες. Αυτό δεν συμβαίνει τώρα. Συνέβαινε και τα προηγούμενα χρόνια. Το είπε, ο κύριος συνάδελφος.
      Πρέπει, όμως, παράλληλα να τονιστεί ότι και το δικό μας ενδιαφέρον είναι αμέριστο. Και μόνο το γεγονός ότι στις 30 Οκτωβρίου 2007, δημοπρατήσαμε το έργο της κατασκευής του φράγματος της Πλακιώτισσας, που είναι ένα σημαντικό έργο και ότι σήμερα, δημοπρατήσαμε την κατασκευή και την αξιοποίηση του φράγματος Χαλανδριανού -το πρώτο προϋπολογισμού 27.000.000 ευρώ και το δεύτερο προϋπολογισμού 11.000.000 ευρώ- δείχνει ότι πραγματικά και θέλουμε να γίνει σωστή αξιοποίηση των υδάτινων πόρων, αλλά και προχωρούμε στην κατασκευή των έργων.
      Απαντώντας στον κύριο συνάδελφο, θέλω να πω ότι αρμόδιο για τα αρδευτικά έργα είναι το Υπουργείο Αγροτικής Ανάπτυξης και Τροφίμων. Θέλω, όμως, να σας πω ότι τη μελέτη για το φράγμα Αμιρών-Αγ. Γεωργίου και τη μελέτη του Καλαμίου τις έχει ξεκινήσει η Περιφέρεια της Κρήτης. Θα ολοκληρωθεί η μελέτη. Στο τελικό στάδιο βρισκόμαστε και από κει και πέρα, με τους τοπικούς φορείς, αφού αξιολογήσουμε τη σπουδαιότητα της μελέτης, θα φροντίσουμε να ενταχθούν στην Δ΄ Προγραμματική Περίοδο, να χρηματοδοτηθούν και να κατασκευαστούν δύο σημαντικά έργα για το Νομό Ηρακλείου.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Αναφορές και ερωτήσεις δεύτερου κύκλου:
      Ακολουθεί η πρώτη με αριθμό 265/21/3-10-2007 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με τους διαγωνισμούς για την ανάπτυξη των ευρυζωνικών υποδομών (δικτύων) τοπικής πρόσβασης. 
      Αναλυτικότερα η ερώτηση και αίτηση κατάθεσης εγγράφων, του κυρίου συναδέλφου, έχει ως εξής:
      «Σε σχέση με τους έξι (6) διαγωνισμούς του Προγράμματος «Κοινωνία της Πληροφορίας» για την ανάπτυξη ευρυζωνικών υποδομών (δικτύων) τοπικής πρόσβασης  του Μέτρου 4.2, παρακαλώ να με πληροφορήσετε:
      1. Πότε υπεβλήθησαν προσφορές.
      2.  Ποίοι υπέβαλαν προσφορές σε κάθε διαγωνισμό.
      3.  Ποιο το αποτέλεσμα κάθε διαγωνισμού .
      4. Εάν, γιατί και βάσει ποιών διατάξεων ακυρώθηκαν ή κηρύχθηκαν  άγονοι οι διαγωνισμοί. 
      5. Βάσει ποιών διατάξεων έγιναν ή γίνονται διαπραγματεύσεις με τους διαγωνιζόμενους.
      6. Ποίες συμβάσεις έχουν υπογραφεί.
      7. Ποιες συμβάσεις καθυστερούν και γιατί.
      8. Ποια η πρόοδος κάθε σύμβασης που έχει υπογραφεί –ποιες οι απορροφήσεις μέχρι στιγμής (σε ευρώ και σε ποσοστό επί του συνόλου).
      Και να καταθέσετε στη Βουλή αντίγραφα όλων των συμβάσεων που έχουν υπογραφεί, καθώς και των πρακτικών ακύρωσης των διαγωνισμών και των πρακτικών διαπραγματεύσεων με τους διαγωνιζόμενους».
      Στην ερώτηση και αίτηση κατάθεσης εγγράφων του συναδέλφου θα απαντήσει ο Υφυπουργός Οικονομίας  και Οικονομικών κ. Νικόλαος Λέγκας.
      Ορίστε, κύριε  Υφυπουργέ,  έχετε το λόγο .
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
      Θα ήθελα να ευχαριστήσω κατ’ αρχάς τον κ. Ρόβλια που μας δίνει με την ερώτησή του την ευκαιρία να τοποθετηθούμε, μαζί με το αίτημα για την κατάθεση εγγράφων, στα σημαντικά  θέματα της ευρυζωνικότητας. 
      Σχετικά με τα τεχνικά διαδικαστικά θέματα που τίθενται, θα ήθελα να σας επισημάνω, κύριε συνάδελφε, ότι το Φεβρουάριο του 2007, στο πλαίσιο της Ψηφιακής Στρατηγικής, θέσαμε σε εφαρμογή το σχέδιο ανάπτυξης της ευρυζωνικότητας, με στόχο την αύξηση της πληθυσμιακής κάλυψης στο 90% -να θυμίσω εδώ ότι το 2004 ήταν κάτω από το 40%- και την αύξηση της γεωγραφικής κάλυψης στο 60%. Να θυμίσω επίσης ότι το 2004 ήταν κάτω από το 10%. Να θυμίσω επίσης ότι η αρμόδια Επίτροπος, το συγκεκριμένο σχέδιο το είχε χαρακτηρίσει ως το σημαντικότερο ευρυζωνικό σχέδιο που έχει αναλάβει ένα κράτος-μέλος. 
      Να επισημάνω επίσης, ότι το έργο στο οποίο αναφέρεστε σχεδιάστηκε με ανοικτές διαδικασίες και ευρεία διαβούλευση, ότι βασίστηκε στην αναθεώρηση που έκανε η Κυβέρνηση στο Πρόγραμμα: «Κοινωνία της Πληροφορίας»  τον Ιούνιο του 2004,  ότι εντάχθηκε στο επιχειρησιακό πρόγραμμα «Κοινωνία της Πληροφορίας»  το Μάιο του 2006, ότι εγκρίθηκε από τα αρμόδια όργανα της Ευρωπαϊκής Ένωσης, με ιδιαίτερα θετικά σχόλια, καθώς εξασφαλίζει ισότιμους όρους ανταγωνισμού και συνάδει με τις αντίστοιχες ευρωπαϊκές πολιτικές για την  τεχνολογία. 
      Οι ενδιαφερόμενες επιχειρήσεις είχαν δικαίωμα σε πρώτη φάση να υποβάλλουν προτάσεις σε τρία από τα επτά υποέργα της εν λόγω δράσης. Η καταληκτική ημερομηνία για την υποβολή των προτάσεων αυτών ήταν η 29η Σεπτεμβρίου του 2006. Καταθέτω στα Πρακτικά σχετικό σημείωμα με το ποιοι υπέβαλαν προσφορές και ποιο το αποτέλεσμα του κάθε διαγωνισμού, καθώς επίσης και με τις λοιπές λεπτομέρειες. 
      (Στο σημείο αυτό ο Υφυπουργός Οικονομίας  και Οικονομικών κ. Νικόλαος Λέγκας καταθέτει για τα Πρακτικά το προαναφερθέν σημείωμα, το οποίο έχει ως εξής:
      (Να φωτογραφηθούν οι σελίδες 15-16α)
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών):
      Επειδή το σύνολο των σχετικών εγγράφων και των συμβάσεων αποτελεί αντικείμενο διαχείρισης της εταιρείας  «Κοινωνία της  Πληροφορίας ΑΕ» και επειδή αυτά ξεπερνούν σε όγκο τις εξακόσιες σελίδες, βεβαίως μπορούν να διατεθούν, ύστερα από σχετικό έγγραφο- αίτημα, στην εταιρεία. 
      Κλείνοντας, θα ήθελα να θυμίσω στον κύριο συνάδελφο ότι στα χρόνια της δικής μας διακυβέρνησης η Ελλάδα κατεγράφη ως η ταχύτερα αναπτυσσόμενη χώρα, παγκοσμίως, στον τομέα ανάπτυξης της ευρυζωνικότητας, ότι μειώσαμε περισσότερο από 85% το μηνιαίο  κόστος των ευρυζωνικών συνδέσεων, έτσι ώστε να αγγίζει το μέσο όρο των χωρών της Ευρώπης των 25, ότι πετύχαμε επίσης δεκαοκτώ μήνες νωρίτερα τον αρχικό μας στόχο για διείσδυση της ευρυζωνικότητας στο 7% του ελληνικού λαού και ότι σήμερα η διείσδυση του γρήγορου διαδίκτυο στο πληθυσμό ξεπερνά στο 8%.
      Τα παραπάνω αποδεικνύουν τη σημασία που δίνουμε, αλλά και την πρόοδο που σημειώσαμε στον τομέα των τεχνολογιών πληροφορικής και του γρήγορου διαδικτύου 
      Καλοδεχούμενη, λοιπόν, κύριε Ρόβλια, η όποια κριτική και επιθυμητές για μας οι όποιες συγκρίσεις που καλό, βεβαίως, είναι να γίνονται για να καταγράφεται η αναμφισβήτητη πρόοδος που συντελέστηκε τα τελευταία χρόνια στη χώρα μας. 
      ΠΡΟΕΔΡΕΥΩΝ (Γεώργιος Σούρλας): Ο κ. Ρόβλιας έχει το λόγο. 
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε. 
      Κύριε Πρόεδρε, ήθελα να επισημάνω –δεν ξέρω, πιστεύω το αντίγραφο που σας έδωσαν να είναι το σωστό- ότι οι δύο πρώτες σειρές της ερώτησής μου έχουν ως εξής: «Επανέρχομαι στην ερώτησή μου με αριθμό πρωτοκόλλου 2619/20-12-2006, η οποία παραμένει αναπάντητη επί πέντε (5) μήνες, καθώς και στην ερώτηση 8397/24-5-2007, η οποία παραμένει αναπάντητη». 
      Δηλαδή, είναι η τρίτη φορά, κύριε Πρόεδρε, που υποβάλλω την ίδια ερώτηση. Και έρχεται ο κύριος Υπουργός –ο φίλος Υπουργός και συντοπίτης- για να απαντήσει για θέματα για τα οποία βέβαια δεν ήταν Υπουργός και για τα οποία οι προηγούμενοι απαξίωσαν να ενημερώσουν τη Βουλή. 
      Θεωρώ ότι για μια ακόμη φορά –και θυμάστε επί παρουσία σας όταν είχε ξανασυμβεί το ίδιο θέμα, είχε προκύψει πάλι το ίδιο θέμα με το Υπουργείο Οικονομίας και Οικονομικών να αρνείται να απαντήσει σε ερωτήσεις στη Βουλή- έχουμε το ίδιο σενάριο. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Και σήμερα, έρχεται ο κύριος Υπουργός και λέει: «σας καταθέτω στα Πρακτικά ένα σημείωμα». 
      Και γιατί, κύριε Υπουργέ, αφού έκανα τρεις φορές ερώτηση και περιμένω δέκα μήνες την απάντησή σας, περιμένει η Βουλή δέκα μήνες, περιμένει η Αξιωματική Αντιπολίτευση δέκα μήνες, έρχεστε σήμερα εξαναγκαζόμενοι ως Υπουργείο από την ερώτηση που έρχεται πλέον στην Ολομέλεια, να καταθέσετε ένα σημείωμα; Είναι αυτό σεβασμός του Κανονισμού της Βουλής; Είναι αυτό σεβασμός του Συντάγματος; 
      Είναι περιφρόνηση, κύριε Υπουργέ και λυπάμαι που το λέω. Και δεν είναι ούτε η πρώτη ούτε η δεύτερη ούτε η δέκατη φορά που το Υπουργείο Οικονομίας και Οικονομικών καταπατά τον Κανονισμό της Βουλής και το Σύνταγμα, τουλάχιστον στο επίπεδο του Κοινοβουλευτικού Ελέγχου. 
      Και διερωτώμαι: Τι έχετε να κρύψετε και δεν απαντάτε; Έχετε να κρύψετε κάποιο καινούριο σκάνδαλο; Μας ενημερώσατε εάν ακυρώθηκαν οι διαγωνισμοί και γιατί ακυρώθηκαν και πώς έγιναν οι διαπραγματεύσεις; Λέτε ότι είναι εξακόσιες σελίδες. Σιγά τον όγκο! Είναι εξακόσιες σελίδες, να τα καταθέσετε στη Βουλή. Εγώ θα έχω την υπομονή να τα διαβάσω. Εσείς δεν έχετε την καλοσύνη να μας τα καταθέσετε; Και αναγκάζετε την Ολομέλεια να ασχοληθεί με το θέμα; Ποιο είναι το θέμα ουσίας; Ότι για τρίτη φορά δεν απαντάτε σε ερώτηση. Είναι η ίδια ερώτηση εδώ και δέκα μήνες. 
      Έχω κάθε λόγο να διαμαρτύρομαι και λυπάμαι πραγματικά που διαμαρτύρομαι σε εσάς που είστε ίσως ο μόνος αθώος αυτής της ιστορίας. Όμως, κύριε Υπουργέ, θέλω να στείλετε μέσω της κοινοβουλευτικής διαδικασίας, μέσω των Υπηρεσιών της Βουλής, την πλήρη απάντησή σας. Διαφορετικά θα επανέλθω. Εγώ δεν ξέρω καμμία: «Κοινωνία της Πληροφορίας Α.Ε.». Εγώ ξέρω το Υπουργείο Οικονομίας, ξέρω τον Υπουργό, ξέρω τη διαδικασία του Κοινοβουλευτικού Ελέγχου, ξέρω τι γράφει ο Κανονισμός της Βουλής και το Σύνταγμα. Και όλα αυτά λένε ότι σε είκοσι πέντε μέρες έπρεπε να μου έχετε απαντήσει σε μία ερώτηση που εκκρεμεί δέκα μήνες και την οποία έχω επαναφέρει τρεις φορές. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε. 
      Κύριε Υπουργέ, έχετε το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, σήμερα αποκαλύπτεται ο στόχος αυτής της ερώτησης. Τελικά, δεν ήταν τα τυπικά στοιχεία τα οποία ζητάει ο κ. Ρόβλιας. Νομίζω ότι ήταν η κριτική την οποία θέλει να κάνει γι’ αυτή την Κυβέρνηση. 
      Θα μπορούσα και εγώ να αναφερθώ σε πάρα πολλά παραδείγματα για το πώς απαντούσαν οι δικοί σας Υπουργοί. Δεν θα το κάνω. Και έχω και προσωπική αντίληψη. Και μπορώ και να σας καταθέσω σε επόμενη ερώτηση αντίστοιχες συμπεριφορές μ’ αυτές στις οποίες αναφερθήκατε και αρκετά προκλητικές. 
      ΚΩΝΣΤΑΝΤΙΝΟΣ ΡΟΒΛΙΑΣ: Αυτό δεν είναι δικαιολογία, κύριε Υπουργέ. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ωστόσο, σας είπα ότι είναι πληροφορίες και είναι έγγραφα, τα οποία χειρίζεται η «Κοινωνία της Πληροφορίας Α.Ε.». Και μπορείτε με έγγραφο αίτημά σας να ζητήσετε όλα αυτά τα στοιχεία. Γιατί αύριο, μεθαύριο μπορεί κάλλιστα να ζητήσετε όλες τις επιμέρους συμβάσεις, οι οποίες μπορεί να μην είναι εξακόσιες σελίδες, αλλά να είναι δύο χιλιάδες σελίδες, να είναι επτά χιλιάδες σελίδες και να απαιτείτε να σας κατατεθούν όλα αυτά τα έγγραφα. Σας είπαμε ότι υπάρχει πλήρης διαφάνεια και μπορούμε να σας καταθέσουμε όλα αυτά τα έγγραφα. 
      Ωστόσο, όμως, δεν αναφερθήκατε επί της ουσίας. Και η ουσία, βεβαίως, σχετίζεται και με εσάς, γιατί και εσείς ο ίδιος ήσασταν Γενικός Γραμματέας σ’ ένα Υπουργείο που σχετιζόταν με τα θέματα της ευρυζωνικότητας. Και γι’ αυτά δεν μιλήσατε καθόλου. Δεν μιλήσατε για το γεγονός ότι στις δικές σας ημέρες μόλις το 0,1% αφορούσε θέματα ευρυζωνικότητας. 
      Δεν μιλήσατε για τις πιο ακριβές τιμές γρήγορου διαδίκτυο σε όλη την Ευρώπη που ανάγκαζαν τον Έλληνα πολίτη να πληρώνει περίπου 90 ευρώ το μήνα για πολύ χαμηλές ταχύτητες πρόσβασης.  
      Δεν μιλήσατε για την πιο κλειστή αγορά τηλεπικοινωνιών στην Ευρώπη έως τότε. Δεν μιλήσατε για τα πρόστιμα στην Ευρωπαϊκή Επιτροπή, για τη μη μεταφορά των κοινοτικών οδηγιών στο εθνικό θεσμικό πλαίσιο για τις τηλεπικοινωνίες. Δεν μιλήσατε για την Ελλάδα που βρέθηκε στην τελευταία θέση στην Ευρώπη στο γρήγορο διαδίκτυο. 
      Σε όλα αυτά, εμείς αντιπαραθέτουμε την Ψηφιακή Στρατηγική 2006-2013 που έφερε ήδη το γρήγορο διαδίκτυο στο 8% του πληθυσμού πολύ πιο γρήγορα από ό,τι ανέμεναν αυτοί που μας σχολίαζαν μέχρι σήμερα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών. 
      Ψήφιση στο σύνολο του σχεδίου νόμου: «Αντιμετώπιση της φοροδιαφυγής και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Εσωτερικών.
      Συνέχιση της συζήτησης επί των άρθρων και του συνόλου του σχεδίου νόμου: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών».
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Οικονομίας και Οικονομικών.
      Μόνη συζήτηση επί των σχεδίων νόμων:
      α. Κύρωση του Απολογισμού του Κράτους οικονομικού έτους 2005.
      β. Κύρωση του Ισολογισμού του Κράτους οικονομικού έτους 2005.
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση Μνημονίου Κατανόησης Europa, μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φινλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας, σχετικά με τις ευρωπαϊκές συμφωνίες για την οργάνωση, τα προγράμματα και τις δραστηριότητες έρευνας σε θέματα άμυνας (Europa)».
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής. Αυτό σημαίνει ότι μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας.
      Θέλει κάποιος εκ των συναδέλφων να πάρει το λόγο;
      ΛΙΑΝΑ ΚΑΝΕΛΛΗ: Κύριε Πρόεδρε, να τα συζητήσουμε και τα τρία μαζί καθ’ οικονομία της συζήτησης. 
      ΠΡΟΕΔΡΕΥΩΝ (Γεώργιος Σούρλας): Εντάξει, κυρία Κανέλλη, και τα τρία μαζί καθ’ οικονομία της συζήτησης. 
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση Διευθέτησης Συνεργασίας European Research Grouping Arrangement No1 (ERG No1), μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φινλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας, που αφορά σχέδια συνεργασίας στην έρευνα και τεχνολογία σε θέματα άμυνας».
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Τεχνικής Διευθέτησης Συνεργασίας, μεταξύ των Υπουργών Εθνικής Άμυνας του Βελγίου, της Γαλλίας, της Γερμανίας, της Ελλάδος, της Ιταλίας και της Ισπανίας, σχετικά με τις προκαταρκτικές μελέτες για τον ορισμό και τη δημιουργία πολυεθνικού συστήματος διαστημικής απεικόνισης (MUSIS) για την παρακολούθηση, την αναγνώριση και την παρατήρηση».
      Κυρία Κανέλλη, έχετε το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Δεν έχω ιδιαίτερα πράγματα να πω, υπό την έννοια ότι τα συζητήσαμε αναλυτικά στην επιτροπή.
      Κυρία Υπουργέ, κύριε Πρόεδρε, ξέρετε, πολύ συχνά μας έρχονται άπειρες διμερείς και τεχνικές συμφωνίες με διάφορες χώρες και χρειάζεται κυριολεκτικά να πάρει κάποιος ένα φακό «τόσο!», ένα κυανοκιάλι και να ψάχνει μακριά να βρει μια συμφωνία που να είναι εκτός των συμφερόντων -μα των συμφερόντων- και της εξυπηρέτησης των συμφερόντων του ΝΑΤΟ ή της Ευρωπαϊκής Ένωσης, να μην έχει ευρωατλαντικό χαρακτήρα, να μη φθάνει στην άλλη άκρη της γης αυτή η συμφωνία, αγγίζοντας δημοκρατίες τύπου «Μουσάραφ» τώρα ή εξελίξεις και εμπειρία η οποία συσσωρεύεται, διεύρυνση του πολιτισμού, της τεχνολογίας, των διπλωματικών σχέσεων. 
      Μέχρι και για καλές σχέσεις ανδρών στρατιωτών με γυναίκες ξένες έχουμε ακούσει σ’ αυτήν εδώ τη Βουλή, σε τέτοιες διμερείς συμφωνίες, σε χρόνο ανύποπτο, σε εξωτικές χώρες τύπου Αφγανιστάν, για να έχουμε τα αποτελέσματα που έχουμε σήμερα. Κατ’ αυτήν την έννοια, λέμε πάντοτε όχι. 
      Ήταν εξαιρετικά χαρακτηριστική –το λέω για να μην εκραγεί ο κύριος Υπουργός- η συζήτηση που είχε γίνει για την πολιτιστική και δημοκρατική προώθηση των διμερών στρατιωτικών σχέσεων για τη διπλωματία του πολιτισμού διά των όπλων, δια τη διπλωματία των ανθρωπίνων σχέσεων και της επικοινωνίας και ήταν συμφωνία –σαν τώρα δα τη θυμάμαι- Ελλάδας-Ουζμπεκιστάν. 
      Τι θα βγάζαμε απ’ αυτό δεν ξέρω. «Με παραδοσιακά καλές σχέσεις» λέει. Θα ανταλλάσσουμε πολιτισμό. 
      Εδώ, όμως, αν θα δείτε και τις δύο ομάδες χωρών –και ειλικρινά, παρεμβαίνω μόνο για τα Πρακτικά, γιατί αλλιώς θα μπορούσαμε να πούμε ένα σκέτο «όχι»- στις δύο συμφωνίες, στην κατ’ οικονομία επονομαζόμενη «EUROPA» και στην άλλη, την επονομαζόμενη «ARRANGEMENT» –λυπάμαι που χρησιμοποιώ όρους αγγλικούς, αλλά μην στενοχωριέστε πολύ, γιατί είναι η γλώσσα του ΝΑΤΟ, η γλώσσα τον Ηνωμένων Πολιτειών, ούτως ή άλλως και η γλώσσα του κόσμου σε αυτού του είδους τις συμφωνίες- συμμετέχει η Ουγγαρία. Για να δείτε και σε ποιο βαθμό είναι εξαιρετικά δημοκρατικές αυτές οι συμφωνίες, κύριε Πρόεδρε. Είναι τόσο δημοκρατικές, ώστε σας λέω μόνο ένα πράγμα. Το σύνολο της ηγεσίας του Κομμουνιστικού Κόμματος της Ουγγαρίας είναι αυτή τη στιγμή υπό διωγμό. Θα πάει φυλακή! Για λίβελλο θα πάει! Δηλαδή αν ήμουν εδώ, αν ήμουν εκεί να πάω να συζητήσω αυτά, θα πήγαινα μέσα γι’ αυτά που λέω τώρα. Με αυτές τις δημοκρατίες συνεργαζόμαστε σε τέτοιου είδους συμφωνίες! 
      Και έχουμε και μια τρίτη, τη «MUSIS» –δεν έχει καμμιά σχέση με τις Μούσες- που είναι συνέχεια του «HELIOS II». Είναι προφανές ότι αυτή και τις δύο προηγούμενες θα τις καταψηφίσουμε, ακριβώς γιατί δεν εξυπηρετούν εθνικά συμφέροντα. Είναι εκτέλεση οδηγιών, ενίοτε και εκτέλεση τιμολογίων –αναγκαστικά, γιατί συμμετέχουμε και οικονομικά σε όλα αυτά- προς ικανοποίηση αλλοτρίων συμφερόντων. Δεν έχει καμμία σχέση ούτε με την πατρίδα ούτε με την άμυνα ούτε με το δόγμα ούτε με τον εκσυγχρονισμό των Ενόπλων Δυνάμεων. Με αυτό το σκοπό πολλές φορές καθίστανται και εξαιρετικά επικίνδυνες αυτού του τύπου οι συμφωνίες. Αποθρασύνουν ειδικά φίλους, «συνεταίρους». 
      Υπάρχει και μία τρίτη, για την οποία και στην επιτροπή σας είπα ότι θα πούμε «παρών». Θα πούμε «παρών» για ένα λόγο που δεν θα μπορέσετε να τον κατανοήσετε, ακριβώς γιατί στην πραγματικότητα δεν ενδιαφερόμαστε για όλα τούτα. Αλλιώς τα χρήματα και τις συμφωνίες αυτές θα τις υποτάσσαμε στα δικά μας συμφέροντα και θα τα ξόδευε ο φορολογούμενος ελληνικός λαός για την άμυνά του –είναι και γιγάντια αυτά τα έξοδα- για να προασπίζει την πατρίδα του, να αποκτά τεχνογνωσία, να είναι αποτρεπτικός, αμυντικός και ικανός να μη φοβάται τίποτα. Κοντολογίς, θα είχαν λαϊκή κατεύθυνση. 
      Όμως, έρχεται ένα δορυφορικό πρόγραμμα στρατιωτικής παρακολούθησης, το οποίο, έτσι όπως έχετε φέρει τη χώρα όσοι την έχετε κυβερνήσει μέχρι σήμερα, δεν έχει τη δυνατότητα, δεν είχε ποτέ την πρωτοβουλία -και δεν λείπουν ούτε οι άνθρωποι, δεν έλειψαν ούτε τα χρήματα, δεν έλειψε τίποτα απ’ όλα αυτά- για να αποκτά και το στρατιωτικό προσωπικό και, ενδεχομένως, το πολιτικό προσωπικό αυτού του τόπου την τεχνογνωσία του μέλλοντος. 
      Με αυτήν την έννοια λέμε «παρών». Δεν θέλουμε να στερήσουμε απ’ αυτή τη συμφωνία τους τεχνικούς, την ελληνική στρατιωτική βιομηχανία από την ικανότητα και επειδή είναι εξαιρετικά προσεγμένος ο τρόπος με τον οποίο θα χρησιμοποιηθεί από τον προϋπολογισμό του Υπουργείου Εθνικής Άμυνας το σχετικό κονδύλιο, το οποίο παρακολουθούμε και δεν θα αφήσει, ούτως ή άλλως, περιθώρια για εξαιρετικές οικονομικές απολαβές σε τρίτους και δη σε ιδιώτες. Λέω και τη λέξη «ιδιώτες» και ακούγεται λίγο παράξενο. Θα πρέπει πολύ δύσκολα να ψάξει κάποιος να βρει στον τομέα των Ενόπλων Δυνάμεων κάτι που να μην είναι εις χείρας ιδιωτών ή να μην προχωρά εις όφελος ιδιωτών. 
      Το «παρών» είναι απλώς μία συγκατάνευση και τίποτα άλλο. Γιατί επί της αρχής και επί της ουσίας να σας πω κάτι; Τις στρατιωτικές δορυφορικές παρακολουθήσεις τι να τις κάνετε; Σας ενδιαφέρουν να φυλαχθείτε από τον εχθρό; Μα, η Ελλάδα απειλείται μόνο από συμμάχους και φίλους. Τι να παρακολουθήσετε; Το μεγάλο αφεντικό, ο «μεγάλος αδερφός» που έχει όλο το σύστημα, που έχει δεκαπέντε «ECHELON» –ευρωπαϊκά και αμερικάνικα «ECHELON»- αυτός θα παρακολουθήσει και αυτός θα αποφασίσει την έκβαση κάθε μάχης. Δεν μπορούμε, όμως, να επιτρέψουμε σε μια πολιτεία η οποία με τις κεντρικές της επιλογές δεν στρέφει την εθνική άμυνα προς εξυπηρέτηση των λαϊκών συμφερόντων να μην εγχωρήσει στην τεχνογνωσία. 
      Κατ’ αυτήν την έννοια, κατά πλειοψηφία θα πάνε από εμάς και τα τρία σχέδια νόμων, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ την κ. Κανέλλη. 
      Ο κ. Μπανιάς έχει το λόγο. 
      ΙΩΑΝΝΗΣ ΜΠΑΝΙΑΣ: Κύριε Πρόεδρε, θεωρούμε ότι είναι τυπική και εκ των υστέρων η έγκριση που ζητείται από το Ελληνικό Κοινοβούλιο. Οι συμφωνίες αυτές εφαρμόζονται ήδη πολλά χρόνια τώρα στην πράξη. 
      Με αυτήν την ευκαιρία, θέλω να επισημάνω ότι υπάρχει ένα σοβαρό έλλειμμα δημοκρατίας σε ό,τι αφορά τον τρόπο που έρχονται να συζητηθούν ορισμένα πράγματα και στο Ελληνικό Κοινοβούλιο και γενικότερα στην Ευρωπαϊκή Ένωση, γιατί, βέβαια, μας αφορά πώς γίνονται και στην Ευρωπαϊκή Ένωση. 
      	Το επισημάναμε και στην Επιτροπή Ευρωπαϊκών Υποθέσεων για ένα μείζονος σημασίας θέμα όπως είναι ο τρόπος που έρχεται για έγκριση και στην Ευρωπαϊκή Ένωση και στο Ελληνικό Κοινοβούλιο η νέα μεταρρυθμιστική συνθήκη της Ευρωπαϊκής Ένωσης, η Συνθήκη της Λισαβόνας. Θα έχουμε την ευκαιρία να συζητήσουμε γι’ αυτά τα θέματα όταν έλθουμε στη συζήτηση επί της ουσίας. 
      	Τώρα για τα τρία αυτά σχέδια νόμου εμείς είμαστε αντίθετοι και στα τρία και θα τα καταψηφίσουμε, διότι δεν συμφωνούμε με το ότι μιλούν για αμυντική συνεργασία. Κατά τη γνώμη μας μιλούν κατ’ ευφημισμό για αμυντική συνεργασία των κρατών-μελών της Ευρωπαϊκής Ένωσης. Αντίθετα, υπηρετούν μια λογική περαιτέρω στρατικοποίησης της Ευρωπαϊκής Ένωσης  και γενικότερα, της Ευρώπης. Εντάσσονται σ’ αυτή τη νέα μεταρρυθμιστική συνθήκη της Λισαβόνας, σε ό,τι αφορά ιδιαίτερα το σκέλος που αναφέρεται στα ζητήματα των εξοπλισμών και γενικότερα της άμυνας.
      	Οι συμφωνίες συνδέουν την άμυνα της Ευρωπαϊκής Ένωσης με το ΝΑΤΟ και τις Ηνωμένες Πολιτείες της Αμερικής, που είναι πλέον παγκοίνως γνωστό ότι ακολουθούν επιθετική και επεμβατική πολιτική. Γνωστά είναι τα παραδείγματα της γειτονικής μας πρώην Γιουγκοσλαβίας, του Αφγανιστάν και του Ιράκ.
      	Το Υπουργείο Άμυνας των Ηνωμένων Πολιτειών κατά τη γνώμη μου θα έπρεπε να μετονομαστεί σε «Υπουργείο Πολέμου», διότι αυτό που κάνει συνεχώς είναι να κάνει πολέμους σε ξένες χώρες, ενώ εμφανίζεται να οργανώνει και να ηγείται της άμυνας όλων των χωρών που μετέχουν στο ΝΑΤΟ και στη Συμμαχία.
      	Τέλος, θέλω να επισημάνω ότι αυτές οι συμφωνίες δεσμεύουν τις χώρες της Ευρωπαϊκής Ένωσης να αυξήσουν τους εξοπλισμούς τους. 
      	Γι’ αυτούς τους λόγους εμείς δεν συμφωνούμε. Εμείς αγωνιζόμαστε για μια Ευρώπη της ειρήνης και του αφοπλισμού και όχι καθ’ οιονδήποτε τρόπο, προσχηματικά δηλαδή, για την κλιμάκωση των εξοπλισμών.
      	Ευχαριστώ.
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπανιά.
      	Ο Κοινοβουλευτικός Εκπρόσωπος του Λαϊκού Ορθόδοξου Συναγερμού, έχει το λόγο.
      	ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ κύριε Πρόεδρε.
      	Σήμερα έχουμε τρεις συμφωνίες. Έχουμε την «ERG Νο 1», τη «Europa» και την «MUSIS». Είναι αναμφίβολο ότι δημιουργείται ένα ζήτημα με  την καθυστέρηση των κυρώσεων αυτών των συμφωνιών. Μάλιστα στην επιτροπή τις προηγούμενες μέρες είχαμε την κύρωση κάποιας συμφωνίας που αφορούσε τις έρευνες στα κολαστήρια του ναζισμού με καθυστέρηση πενήντα δύο ολόκληρων ετών.
      	Οι συγκεκριμένες συμφωνίες κινούνται απ’ ό,τι έχω δει με καθυστέρηση ως προς την κύρωση, τέσσερα με πέντε χρόνια. Αυτό είναι ένα ζήτημα. Πρέπει να έρχονται νωρίτερα. Σωστά είπε ο κ. Μπανιάς ότι εφαρμόζονται ήδη και σήμερα τις συζητάμε για την κύρωση. 
      	Η πρώτη παρατήρηση είναι ότι στις συμφωνίες «ERG Νο 1» και «Europa» μετέχει η Τουρκία. Στην τρίτη συμφωνία, τη «MUSIS» που αφορά τη διαστημική τεχνολογία και τους δορυφόρους δεν μετέχει η Τουρκία. Αυτό που είναι εντυπωσιακό είναι ότι από τις τρεις συμφωνίες απουσιάζει η Κύπρος. Να θυμίσω εδώ ότι μόνο το πρώτο πεντάμηνο του παρόντος έτους η Τουρκία έβαλε έντεκα βέτο σε διεθνείς οργανισμούς στη συμμετοχή της Κυπριακής Δημοκρατίας. Αυτό είναι ένα ζήτημα. Ίσως θα πρέπει να ξέρουμε εάν υπάρχουν και ανάλογα βέτο στη συμμετοχή της Κύπρου σε διεθνείς συμφωνίες, με ευαίσθητο μάλιστα αντικείμενο, όπως είναι η σύγχρονη τεχνολογία. 
      	Ένα ερώτημα που έμεινε αναπάντητο κατά στη συζήτηση στην επιτροπή, είναι κατά πόσο ωφελείται απ’ αυτές τις συμφωνίες η Ελληνική Αμυντική Βιομηχανία, δηλαδή τι όφελος έχει η «Ε.Α.Β.», η «Ε.Β.Ο.». Βλέπουμε ότι οι Τούρκοι έχουν δημιουργήσει μια αμυντική βιομηχανία η οποία έχει φθάσει στο σημείο να συναρμολογεί μέχρι και F 16 και εμείς βρισκόμαστε περίπου στο επίπεδο της εποχής που ιδρύθηκε οι αμυντικές βιομηχανίες στην  Ελλάδα στα μέσα της δεκαετίας του ΄70. 
      	Να πω για τη συμφωνία τη «MUSIS» που αφορά τη διαστημική, δορυφορική τεχνολογία, ότι η  πλειοψηφία των χωρών είναι νατοϊκές. Ερώτημα: Διασφαλίζεται η μη μετάδοση πληροφοριών προς την Τουρκία, δηλαδή προς τη χώρα που δεν μετέχει; Η Ελλάδα είναι από τις ελάχιστες περιπτώσεις που μετέχει σε μία συμφωνία με αντικείμενο υψηλή τεχνολογία και η Τουρκία δεν είναι μετέχουσα χώρα. Διασφαλίζεται αυτή η μη μετάδοση πληροφοριών προς την Τουρκία; Έχουμε να κάνουμε με δορυφόρους που είναι τομέας υψηλής τεχνολογίας. Αποκτούμε λοιπόν ένα συγκριτικό πλεονέκτημα έναντι αυτής της χώρας. Θα πρέπει να δούμε εάν μπορούμε και να το αξιοποιήσουμε. Αυτό που σε κάθε περίπτωση ενδιαφέρει είναι να υπάρχει ένα σαφές και χειροπιαστό όφελος για την Ελληνική Αμυντική Βιομηχανία.
      Θα θέλαμε να ξέρουμε αν από παρόμοιες συμφωνίες του παρελθόντος η Ελληνική Αμυντική Βιομηχανία ωφελήθηκε και σε ποιο βαθμό.
      Για την «ERG Νο 1» και για την «Europa» καταψηφίζουμε. Για τη «MUSIS» υπερψηφίζουμε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Ο κύριος Υπουργός έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ευχαριστώ, κύριε Πρόεδρε.
      Έχουμε να κυρώσουμε τρεις συμφωνίες με τις οποίες η χώρα μας προχωρεί στη διεθνή συνεργασία σε θέματα αμυντικής τεχνολογίας. 
      Η πρώτη σύμβαση αφορά στο θεσμικό διεθνές πλαίσιο βάσει του οποίου η χώρα μας μπορεί να προχωρεί με τις υπόλοιπες χώρες που μετέχουν σ’ αυτή τη συμφωνία, σε προγράμματα συνεργασίας, στρατιωτικής τεχνολογίας. Είναι το νομικό πλαίσιο χωρίς το οποίο δεν θα μπορούσε η χώρα μας να κάνει το πρόγραμμα το τρίτο που κυρώνουμε.
      Η δεύτερη σύμβαση αφορά στις τεχνικές διευθετήσεις, ελληνιστί «arrangement», όπως θα έλεγε κάποιος ο οποίος σαρκάζει τη συχνή χρήση αγγλικής γλώσσας στα ελληνικά. 
      Η τρίτη συμφωνία που κυρώνουμε είναι η εφαρμογή των δύο προηγουμένων. Είναι η πρώτη εφαρμογή του θεσμικού πλαισίου «Europa» χάρη στο οποίο η Ελλάδα συμβάλλεται με τη Γαλλία, το Βέλγιο, την Ιταλία, τη Γερμανία και την Ισπανία προκειμένου να αποκτήσει η χώρα μας πρόσβαση σε δορυφορικό σύστημα παρακολουθήσεως του εδάφους. Και χάρη σ’ αυτό το δορυφορικό σύστημα παρακολουθήσεως του εδάφους για αμυντικούς σκοπούς η χώρα μας αποκτά δυνατότητα να έχει εικόνες ευκρίνειας, εμπιστευτικότητας και αποτελεσματικότητας για περιοχές εθνικού ενδιαφέροντος. 
      Μέχρι τώρα και το εξηγώ για τα μέλη της Εθνικής Αντιπροσωπείας, η χώρα μας αποκτούσε εικόνες εδάφους από δορυφόρο απευθυνόμενη στο εμπόριο, απευθυνόμενη στον ιδιωτικό τομέα. Εάν δεν προσχωρούσαμε στη σύμβαση «Europa» κι αν δεν μετείχαμε πρωτογενώς χάρη στο «Europa» στη σύμβαση «MUSIS», έχει υπολογιστεί ότι η δαπάνη των Ενόπλων Δυνάμεων από το 2007 έως το 2015 για απόκτηση δορυφορικών απεικονίσεων εδάφους θα ήταν 570.000.000 ευρώ, που θα τα καταβάλαμε στον ιδιωτικό τομέα, ο οποίος θα μας προμήθευε αυτές τις εικόνες.
      Με τη συμμετοχή μας σ’ αυτή τη χορεία των κρατών της Ευρώπης, οι οποίες έχουν τη δυνατότητα να αποκτούν εικόνες υψηλής ευκρίνειας εδάφους από δορυφόρο μέχρι το 2030, που γίνεται με την κύρωση της τρίτης συμφωνίας, η Ελλάδα γίνεται μια από τις έντεκα χώρες παγκοσμίως που έχουν αυτήν τη δυνατότητα. Για να αντιληφθεί κάποιος τη σημασία αυτής της δυνατότητας θα σας πω ότι οι υπόλοιπες χώρες πέραν των έξι που αποτελούν την ομάδα του «MUSIS», είναι οι ΗΠΑ, η Ρωσία, η Κίνα, η Ιαπωνία, οι Ινδίες και είναι και το Ισραήλ. Αυτές οι χώρες έχουν αυτή τη δυνατότητα. 
      Θα ήθελα να σας πω ότι χάρη σ’ αυτή τη δυνατότητα, που είναι δυνατότητα διακρατικής τεχνολογίας σε διαστημική τεχνολογία για αποκλειστικά αμυντικούς λόγους, χάρη σ’ αυτήν την τεχνολογία και χάρη σ’ αυτήν τη συμμετοχή, η χώρα μας δεν θα έχει αυτές τις μεγάλες δαπάνες προς τον ιδιωτικό τομέα, προς τον οποίο απευθυνόμαστε μέχρι τώρα για να αποκτήσουμε αυτές τις εικόνες.
      Η χώρα μας, επίσης, θα είναι συνοδοιπόρος τεχνολογικών εξελίξεων αμυντικού ενδιαφέροντος πρώτης προτεραιότητας σε παγκόσμιο επίπεδο.
      Δεν μετέχουμε ασθμαίνοντας σ’ αυτή την πρωτοπορία, μετέχουμε από την αρχή, χάρη στο ότι υλοποιούμε τη σύμβαση «Europa» και την εφαρμόζουμε με άλλες πέντε χώρες, οι οποίες είναι σ’ αυτή την τεχνολογική αμυντική πρωτοπορία. 
      Όλα αυτά ωφελούν τις Ένοπλες Δυνάμεις, γιατί αυτό το πρόγραμμα δεν είναι ένα απλώς πρόγραμμα φθηνότερης, ή εμπιστευτικότερης εξασφαλίσεως δορυφορικών απεικονίσεων εδάφους, είναι ένα πρόγραμμα που διευρύνει τις επιχειρησιακές δυνατότητες των Ενόπλων Δυνάμεων, είναι ένας πολλαπλασιαστής ισχύος για τις Ένοπλες Δυνάμεις αυτή η δυνατότητα και δεν υπάρχει κανένας τρόπος να μετάσχει σ’ αυτό το πρόγραμμα μία άλλη χώρα, όπως παραδείγματος χάρη η Τουρκία, που είπατε, διότι η συμμετοχή άλλης χώρας, πέραν των έξι που αρχήθεν μετέχουν στο πρόγραμμα, προϋποθέτει ομοφωνία και η Ελλάδα  έχει λόγο για τη συμμετοχή, όχι μόνο της Τουρκίας, αλλά και οποιασδήποτε άλλης χώρας της συμβάσεως «Europa». Συνεπώς, η εμπιστευτικότητα είναι εξασφαλισμένη. 
      Θα ήθελα να πω επίσης, καταλήγοντας, ότι αυτό ευνοεί την εγχώρια αμυντική βιομηχανία, κρατική  και ιδιωτική, διότι,  ό,τι ποσό διαθέτει η Ελλάδα για τη συμμετοχή σ’ αυτό το πρόγραμμα, επιστρέφεται στην Ελλάδα υπό μορφή υπεργολαβίας. Ισοπαλές, ποσό χρημάτων, βάσει της συμφωνίας, θα επιστραφεί στη χώρα μας, προκειμένου υπεργολαβικά να λάβει μέρος η εγχώρια αμυντική βιομηχανία, η εγχώρια βιομηχανία υψηλής αμυντικής τεχνολογίας, είτε κρατική είτε ιδιωτική, στη διαμόρφωση αυτού του προγράμματος. Συνεπώς, από κάθε πλευρά, είναι μία συμβολή στην επαύξηση της αμυντικής ικανότητας του Υπουργείου Εθνικής Άμυνας -και όχι του «Υπουργείου Πολέμου»- διότι δεν είμαστε κράτος του Orwell, είμαστε κράτος Δημοκρατίας που έχουμε Υπουργείο Εθνικής Άμυνας και επειδή νοιαζόμαστε για την εθνική άμυνα, φέραμε αυτές τις συμβάσεις προς κύρωση και ζητούμε την ψήφισή τους από την Εθνική Αντιπροσωπεία. Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Το λόγο έχει ο εισηγητής του ΠΑ.ΣΟ.Κ. κ. Αθανασιάδης.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Κύριε Πρόεδρε, κυρίες και κύριοι συνάδελφοι, στο σχέδιο νόμου: «Κύρωση Μνημονίου Κατανόησης Europa…», σχετικά με τις ευρωπαϊκές συμφωνίες για την οργάνωση, τα προγράμματα και τις δραστηριότητες έρευνας σε θέματα άμυνας, οι θέσεις μας είναι συγκεκριμένες. 
      Το Μνημόνιο Κατανόησης Europa, που καλούμαστε σήμερα να ψηφίσουμε, συντάχθηκε από τον Οργανισμό Εξοπλισμών της Δυτικοευρωπαϊκής Ένωσης και υπογράφτηκε από τους τότε Υπουργούς Εθνικής Άμυνας το Μάιο του 2001. Τότε βέβαια η Τουρκία –για να μείνω στο επίμαχο σημείο- δεν συμμετείχε στο Μνημόνιο Κατανόησης. 
      Το θέμα βέβαια που συζητάμε θεωρώ ότι έχει πλεονεκτήματα στον τομέα της έρευνας και της τεχνολογίας, καθώς και της άμυνας, με σκοπό να ευνοηθεί η έρευνα που στοχεύει στην κάλυψη των μελλοντικών αναγκών περί ικανότητας άμυνας.  Οι χώρες που συμμετέχουν προσφέρουν αυξημένες δυνατότητες συνεργασίας, πλην βεβαίως της Τουρκίας. Μάλιστα, η δημιουργία ευρωπαϊκών ομάδων ερευνών, οι οποίες θα είναι ανοικτές σε όλους τους συμμετέχοντες, θα προσφέρουν χρήσιμες πληροφορίες και χρήσιμες υπηρεσίες. Η ανταλλαγή, λοιπόν, πληροφοριών, οι συνεργασίες στην έρευνα και τεχνολογία, οι δοκιμές και τα πειράματα που θα πραγματοποιούνται από κοινού, η ανταλλαγή υλικών και εξοπλισμών, η αξιοποίηση των αμυντικών βιομηχανιών των χωρών που συμμετέχουν, όπως για παράδειγμα η δική μας «Ε.Β.Ο.», η «ΠΥΡΚΑΛ» και ενδεχομένως και η «ΕΛ.Β.Ο.», η οποία βέβαια δεν έχει ενταχθεί ακόμη στις αμυντικές βιομηχανίες, γιατί έχει τα γνωστά προβλήματα, κύριε Υπουργέ, που τα ξέρετε. 
      Μετά την κατάργηση του Οργανισμού Εξοπλισμών της Δυτικοευρωπαϊκής Ένωσης το 2005 γίνεται μεταφορά των συμφωνιών στο διάδοχο σχήμα του Ευρωπαϊκού Αμυντικού Οργανισμού «EDA». Η διαφορά, όμως, είναι ότι ο Ευρωπαϊκός Αμυντικός Οργανισμός «EDA» προσπαθεί να αποκτήσει υπεραρμοδιότητες και έχει βάλει στο παιχνίδι και την Τουρκία, η οποία δεν συμμετείχε προηγούμενα στον Οργανισμό. 
      Η Κυβέρνηση θα μπορούσε να μη φέρει στη Βουλή για έγκριση τα μνημόνια αυτά. Όμως, επιθυμεί να τους δώσει μεγαλύτερη ισχύ και να ισχυροποιήσει τη θέση της απέναντι ενδεχομένως σε μελλοντικά προβλήματα.
      Στο συγκεκριμένο Μνημόνιο γίνεται αναφορά για ανταλλαγή πληροφοριών σε θέματα εξοπλιστικών προγραμμάτων και πρόσβαση σε ειδικές εθνικές εγκαταστάσεις έρευνας, εδώ είναι το σημείο που μας ανησυχεί. Αυτά είναι θέματα που μπορεί να δημιουργήσουν προβλήματα λόγω Τουρκίας.
      Οι συνθήκες ήταν διαφορετικές το 2001, επαναλαμβάνω, λόγω μη παρουσίας της Τουρκίας, για το ρόλο της οποίας στον Ευρωπαϊκό Αμυντικό Οργανισμό EDA θα έπρεπε να έχουμε προβλέψει διαφορετικά. Επειδή το Μνημόνιο, κατά την άποψή μας, έπρεπε να συμπεριλάβει και την Κύπρο, γι’ αυτούς τους λόγους προτείνεται η καταψήφιση του Μνημονίου. 
      Έρχομαι στο δεύτερο θέμα, που αφορά την παγιωμένη Διευθέτηση Συνεργασίας της Ευρωπαϊκής Ομάδας Έρευνας που καταγράφεται στο πλαίσιο του παγιοποιημένου Μνημονίου Κατανόησης Europa ανάμεσα στους Υπουργούς Εθνικής Άμυνας του Βελγίου, της Τσεχίας, της Δανίας κ.ο.κ., να μην αναφέρω όλα αυτά που είναι γνωστά και τα έχετε όλοι στα χέρια σας. 
      Λέμε, λοιπόν, ότι η Διευθέτηση Συνεργασίας της Ευρωπαϊκής Ομάδας Έρευνας που αναφέρεται στη δυνατότητα αλληλοενημέρωσης στον τομέα έρευνας και τεχνολογίας για την άμυνα, συντάχθηκε από τον Οργανισμό Εξοπλισμών της Δυτικοευρωπαϊκής Ένωσης και υπεγράφη το Μάιο του 2001 από τους τότε Υπουργούς Εθνικής Άμυνας.
      Επειδή οι  παρεχόμενες  πληροφορίες μπορεί να χρησιμοποιηθούν από τους συμβαλλόμενους και για τις κυβερνητικές τους ανάγκες –αναφέρομαι στη σελίδα 34 και στη σελίδα 38 της ιδεολογικής έκθεσης, όπου διαβάζω ότι το ή τα συμβαλλόμενα Μέλη-παραλήπτες που λαμβάνουν τις πληροφορίες οι οποίες προέρχονται από το σχέδιο, μπορούν να τις χρησιμοποιήσουν ή να προσφέρουν τη χρήση τους για τις ανάγκες τους στην άμυνα, μπορούν να τις χρησιμοποιήσουν για κυβερνητικές τους ανάγκες σύμφωνα με τις διατάξεις που προβλέπονται στην αντίστοιχη τεχνική διευθέτηση- και επειδή ισχύουν κι εδώ οι λόγοι που αναφέρθηκαν στην προηγούμενη περίπτωση της πρώτης μου εισήγησης, προτείνεται η καταψήφιση της Διευθέτησης. 
      Το τρίτο θέμα αφορά την Κύρωση της Τεχνικής Διευθέτησης Συνεργασίας μεταξύ των Υπουργών Εθνικής Άμυνας του Βελγίου, της Γαλλίας, της Γερμανίας, της Ελλάδος, της Ιταλίας και της Ισπανίας. Η Τεχνική αυτή Διευθέτηση για τη δημιουργία πολυεθνικού συστήματος διαστημικής απεικόνισης, το γνωστό «MUSIS», δεν περιλαμβάνει την Τουρκία και έχει υπογραφεί από τον (Α/Γ.Ε.ΕΘ.Α.)...
      ΠΡΟΕΔΡΕΥΩΝ (Γεώργιος Σούρλας): Κύριε Αθανασιάδη, επειδή έχετε ψηφίσει αυτήν τη Συμφωνία …
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Λέω γιατί την ψηφίζω, κύριε Πρόεδρε, επειδή υπάρχουν Πρακτικά και θεώρησα ότι ήταν απαραίτητο να το αναφέρω. 
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Αθανασιάδη. Όμως –το λέω αυτό για  την ενημέρωση και των νεοτέρων συναδέλφων- εδώ συζητούμε όταν υπάρχουν αντιρρήσεις, επιφυλάξεις. 
      Συνεχίστε, παρακαλώ.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Η Συμφωνία, λοιπόν, δίνει τη δυνατότητα απόκτησης –να πούμε και κάτι θετικό, γιατί είπαμε δύο αρνητικά…
      ΠΡΟΕΔΡΕΥΩΝ (Γεώργιος Σούρλας): Έτσι λέει ο Κανονισμός.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Δίνει, λοιπόν, τη δυνατότητα απόκτησης  πληροφοριών στρατιωτικής χρήσης μέσω δορυφορικού προγράμματος και αφορά την περίοδο μέχρι το 2030. Να μη συνεχίσω παρακάτω. 
      Εδώ, λοιπόν, προτείνεται -και την προτείναμε ήδη- η ψήφιση της Τεχνικής Διευθέτησης Συνεργασίας. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Θα επαναλάβω για τους νεότερους συναδέλφους ότι όταν ψηφίζεται μία κύρωση στη Διαρκή Επιτροπή, εδώ παίρνουν το λόγο όσοι έχουν αντίρρηση για την κύρωση της όποιας συμφωνίας. Βέβαια, δεν είναι κακό να ακούγονται και τα θετικά, αλλά εν πάση περιπτώσει, έτσι λέει ο Κανονισμός. 
      Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Μία διευκρίνιση να κάνω, κύριε Πρόεδρε, κύριε Υπουργέ, γιατί αλλιώς θα φαινόμαστε ανακόλουθοι κι εσείς και εμείς και όλοι όσοι το συζητήσαμε αυτό στη Βουλή.
      Οι δύο Συμφωνίες δεν είναι προϋπόθεση της τρίτης. Ήρθατε εδώ και το παρουσιάσατε και, κατά την άποψή μου, δεν είναι σωστό και είναι και παρελκυστικό. Οι δύο Συμφωνίες δεν είναι προϋπόθεση της τρίτης ούτε είναι ίδιοι οι συμμετέχοντες ούτε το ένα είναι νομοθετικό πλαίσιο για να υλοποιηθεί το άλλο. Έχει προηγηθεί η «HELIOS». Ένα το κρατούμενο. 
      Δεύτερον, το ότι έχουμε μια ομάδα χωρών με τις δύο Συμφωνίες και η άλλη είναι μια δεύτερη ομάδα χωρών, αυτό δεν συνεπάγεται τη μη συμμετοχή της Τουρκίας, για να μην κοροϊδευόμαστε εδώ μέσα. Προβλέπεται το πώς μπαίνει, ποιος μπαίνει και αν μπαίνει. Δεν υπάρχει κανένας μηχανισμός που να απαγορεύει στην Τουρκία να μπει και στο δορυφορικό, για να τελειώνουμε τα αστεία εδώ μέσα. Δεν μπορούμε να λέμε τέτοια πράγματα, δεν μας επιτρέπεται.
      Το τρίτο και πλέον σημαντικό –δεν ξέρω σε ποιο βαθμό γίνεται για λόγους πρακτικούς- αφορά τα χρήματα. Εμείς δεν σας μιλήσαμε για τα χρήματα που θα γλιτώσετε. 
      Οι συμφωνίες αυτές είναι βαθύτατα εμπορικές. Εμπόριο είναι και η τρομοκρατία, εμπόριο είναι και ο πόλεμος, εμπόριο έχουν γίνει όλα. 
      Εδώ εμείς δεν σας μιλήσαμε γι’ αυτά τα χρήματα, σας μιλήσαμε για το σκοπό και τη χρήση τους, γιατί οι Ένοπλες Δυνάμεις προετοιμάζονται σε ολόκληρη την Ευρωπαϊκή Ένωση και στο ΝΑΤΟ, για να αντιμετωπίσουν το νούμερο 1 εχθρό τους. Μέχρι και ασκήσεις γίνονται, τις έχουμε δει και φωτογραφισμένες. Βλέπουμε πώς εκπαιδεύονται οι στρατιωτικοί να αντιμετωπίζουν διαδηλώσεις και μεγάλες κοινωνικές αναταραχές, ιδέες περασμένες στα Ευρωσυντάγματα, στις συμφωνίες του ΝΑΤΟ και στα χίλια δυο. Δεν μας λέει κανένας ότι δεν θα χρησιμοποιήσετε αύριο το πρωί τις δορυφορικές φωτογραφίες, όχι για να προλάβετε τις πυρκαγιές στην Ηλεία, αλλά για να προλάβετε μία πολύ μεγάλη διαδήλωση ή μία μεγάλη απεργία που «βάζει φωτιά στα μπατζάκια» του αστικού κατεστημένου. 
      Για να το διευκρινίζουμε, καμμία προϋπόθεση δεν αποτελούν οι δύο συμφωνίες για την άλλη. Εάν εσάς σας λύνει τα χέρια και αποφασίσετε, ως Κυβέρνηση, να το λύσετε με τη συναίνεση και της προηγούμενης κυβέρνησης τώρα, πάει να πει ότι κάποιος πολύ σοβαρός εμπορικός λόγος υπάρχει, αφού περιμένατε από το 2001.
      	Υπάρχει όμως και μια αλήθεια. Δεν μας λογαριάζετε. Υπογράφετε τις συμφωνίες, συμφωνείτε, τις υλοποιείτε και μετά από πέντε-έξι χρόνια θυμάστε ότι χρειάζεστε και τη νομιμοποίηση του λαού και τις φέρνετε εδώ για κύρωση κατόπιν εορτής.
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κανέλλη.
      	ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, μπορώ να έχω το λόγο;
      	ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      	ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Θα ήθελα να τελειώσω αυτήν τη συζήτηση, λέγοντας, κυρία Κανέλλη, ότι σας λογαριάζουμε, απλώς δεν είστε εκατόν πενήντα ένας. Υπ’ αυτήν την έννοια σας λογαριάζουμε, στο βαθμό που εκφράζετε τις αντιρρήσεις σας…
      ΛΙΑΝΑ ΚΑΝΕΛΛΗ: Για το λαό μιλούσα, μην κάνετε ότι δεν καταλαβαίνετε και για το σύνολο των Βουλευτών…
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): ...αλλά δεν μπορούμε να «φρακάρουμε» τη νομοθετική εργασία τουλάχιστον μέχρι να γίνετε εκατόν πενήντα ένας. 
      ΛΙΑΝΑ ΚΑΝΕΛΛΗ: Εδώ την «φρακάρατε», όταν είχατε εκατόν εξήντα επτά, δεν θα τη «φρακάρατε» με εκατόν πενήντα δύο;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ!
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Συνεχίζω, κύριε Πρόεδρε.
      Σχετικά με την Τουρκία, θα ήθελα να πω ότι η Τουρκία μετέχει σ’ αυτές τις συμφωνίες από την πρώτη στιγμή που υπεγράφησαν, το 2001. Έχω εδώ αντίγραφα της Συμφωνίας Τεχνικής Διευθετήσεως και της Συμφωνίας EUROPA, όπου φαίνεται,  από ακριβή αντίγραφα καταλόγου των κρατών που τα υπέγραψαν, ότι μετέχει ο Υπουργός Εθνικής Άμυνας της Τουρκίας και στις δύο από το 2001. Μάλιστα τα είχε υπογράψει εκ μέρους του Υπουργείου Εθνικής Άμυνας ο τότε εκπρόσωπος του Υπουργού Εθνικής Άμυνας επί κυβερνήσεως ΠΑ.ΣΟ.Κ. κ. Τραυλός. Παρά το ότι είναι ο κ. Τραυλός, ήταν απερίφραστη η συμμετοχή της Ελλάδος και δεν προκλήθηκε κανένα πρόβλημα εκ του ότι υπέγραψε ο κ. Τραυλός.
      Θα ήθελα, δηλαδή, να πω ότι η συμμετοχή της Τουρκίας…
      ΛΙΑΝΑ ΚΑΝΕΛΛΗ: Κακά ελληνικά και κακό αστείο ήταν αυτό! Δεν παίζουμε με κανένα για το όνομά του. Να ανακαλέσει, κύριε Πρόεδρε!
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Η Τουρκία συμμετείχε από την πρώτη στιγμή και είναι απερίφραστη…
      ΛΙΑΝΑ ΚΑΝΕΛΛΗ: Δεν παίζουμε με το όνομα κανενός!
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, αφήστε τον να ολοκληρώσει.
      ΛΙΑΝΑ ΚΑΝΕΛΛΗ: Παίζουμε με την Κανέλλη και την κανέλλα, με τον Τραυλό που τραυλίζει! Οι άνθρωποι δίνουν περιεχόμενο στο όνομα! Με συγχωρείτε!
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, το Προεδρείο παρακολουθεί με ιδιαίτερη προσοχή. Δεν θα υποκαταστήσετε το Προεδρείο. Καθίστε κάτω, κυρία Κανέλλη. Αφήστε τις ευαισθησίες σας.
      ΛΙΑΝΑ ΚΑΝΕΛΛΗ: Αυτό είναι ανεπίτρεπτο για το επίπεδο του Κοινοβουλίου. Είναι ντροπή, πολιτική ντροπή!
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, σας παρακαλώ πολύ.
      Συνεχίστε, κύριε Υπουργέ.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Είναι απερίφραστη η υπογραφή της Ελλάδος ήδη από το 2001. Δεν άλλαξε τίποτε και σήμερα συνεχίζουμε μία πολιτική, η οποία ξεκίνησε πριν από έξι χρόνια. Τη συνεχίζουμε σταθερά, για να διευρύνουμε τις επιχειρησιακές δυνατότητες των Ενόπλων Δυνάμεών μας.
      ΛΙΑΝΑ ΚΑΝΕΛΛΗ: Και τους ορίζοντες του πολιτισμού!
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ούτε εμπόριο είναι ούτε η Τουρκία μπήκε εν συνεχεία…
      ΛΙΑΝΑ ΚΑΝΕΛΛΗ: Δεν σας είχε ανάγκη η Τουρκία.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): …ούτε υποτασσόμεθα σε ΝΑΤΟϊκά συμφέροντα. Δεν είναι ΝΑΤΟϊκό το πρόγραμμα, είναι ευρωπαϊκό, είναι υψηλής τεχνολογίας, διευρύνει τις αμυντικές ικανότητες των Ενόπλων Δυνάμεων και συνεχίζουμε μία πολιτική η οποία ξεκίνησε ορθώς το 2001.
      Τέλος, θα ήθελα να πω ότι αυτές οι συμφωνίες δεν μας δεσμεύουν μέχρι τώρα. Τώρα θα μας δεσμεύσουν, εάν και εφόσον ψηφιστούν από το ελληνικό Κοινοβούλιο. 
      ΠΡΟΕΔΡΕΥΩΝ (Γεώργιος Σούρλας): Αγαπητοί συνάδελφοι, κυρία Κανέλλη…. 
      ΛΙΑΝΑ ΚΑΝΕΛΛΗ: Σας έχω εμπιστοσύνη, κύριε Πρόεδρε, να το διευκρινίσετε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ να μην υποκαθιστάτε το Προεδρείο. Δικαίωμά σας είναι να διαμαρτύρεστε και πρέπει να το κάνετε, όταν διαφωνείτε, όμως υπάρχει το Προεδρείο. Μην το φέρνετε σε δύσκολη θέση. 
      Ο κ. Τασούλας,εγώ τουλάχιστον ερμηνεύω ότι σε καμία περίπτωση δεν υποτιμά τη συμμετοχή και υπογραφή του κ. Τραυλού.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Σε καμία περίπτωση.
      ΠΡΟΕΔΡΕΥΩΝ (Γεώργιος Σούρλας): Έχει ένα δικό του τρόπο που εκφράζεται. 
      Επειδή όμως, κύριε Τασούλα, εδώ δεν είναι αποδεκτός αυτός ο τρόπος από το σύνολο της Ολομέλειας, θα παρακαλούσα να δεχθείτε να διαγραφούν αυτά τα πράγματα από τα Πρακτικά σχετικά με την αναφορά περί τραυλού. Δεν νομίζω ότι έχετε αντίρρηση ούτε ήταν στις προθέσεις σας κάτι τέτοιο.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας):  Ήθελα να φανεί -και επιμένω σ’ αυτό-πως το ότι δεν το υπέγραψε ο Υπουργός, αλλά το υπέγραψε εκπρόσωπος του Υπουργού, ο κ. Τραυλός, δεν παύει να είναι απερίφραστη υπογραφή της Ελλάδος. 
      ΛΙΑΝΑ ΚΑΝΕΛΛΗ: Θαυμάσια! Μία χαρά!
      ΠΡΟΕΔΡΕΥΩΝ (Γεώργιος Σούρλας): Έμφαση θέλει να δώσει με το δικό του τρόπο ο κ. Τασούλας. Δεν νομίζω ότι υποτιμά τον κ. Τραυλό, ένα σημαντικό παράγοντα που υπηρέτησε στο Υπουργείο Εθνικής Άμυνας.
      ΛΙΑΝΑ ΚΑΝΕΛΛΗ: Κοροϊδευόμαστε τώρα; Παίζετε το έργο «Η φαλακρή τραγουδίστρια», η οποία στο δικό σας μυαλό έχει μαλλιά. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Κοιτάξτε, δευτερολογίες σ’ αυτές τις περιπτώσεις δεν υπάρχουν. Κατά παρέκκλιση δόθηκε ο λόγος στην κ. Κανέλλη και θα δώσω και σ’ εσάς το λόγο για δύο λεπτά.
      Ορίστε, κύριε Αϊβαλιώτη, έχετε το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Για λιγότερο θα μιλήσω, κύριε Πρόεδρε.
      Πρώτον, πολύ ευγενικά υποδείξατε στον κύριο Υπουργό να ανακαλέσει αυτό το αστείο με τον κ. Τραυλό. Θα παρακαλούσα να το ανακαλέσει.
      Δεύτερον, αυτό που είπα εγώ, ότι οι συμφωνίες έρχονται με πέντε και έξι χρόνια καθυστέρηση, ακόμα και με πενήντα δύο χρόνια καθυστέρηση, όπως έγινε στην επιτροπή με τα κολαστήρια του ναζισμού, δεν καταλαβαίνω τι σχέση έχει με την κοινοβουλευτική δύναμη των κομμάτων. Είπε η κ. Κανέλλη κάτι πολύ λογικό, όπως το είπα και εγώ στην πρωτολογία μου, δηλαδή να έρχονται προς κύρωση, να μην εφαρμόζονται πέντε και έξι χρόνια και μετά ξαφνικά να εμφανίζονται και να ζητάνε εκ των υστέρων τη δημοκρατική νομιμοποίηση μέσω του Κοινοβουλίου. 
      Θα παρακαλούσα όποιες εκθέσεις έρχονται, είτε από το Υπουργείο Εθνικής Αμύνης είτε από το Υπουργείο Εξωτερικών -από τη μικρή μου εμπειρία στην επιτροπή βλέπω ότι έρχονται με πολύ μεγάλη καθυστέρηση- να έρχονται εγκαίρως, πριν προηγηθεί η επί χρόνια εφαρμογή τους.
      Σας παρακαλώ θερμά και πάλι το αστείο με τον κ. Τραυλό να ανακληθεί, όπως πολύ ευγενικά το ζήτησε και ο κύριος Πρόεδρος.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Κοινοβουλευτικέ Εκπρόσωπε, το θέμα με τον κ. Τραυλό θεωρείται λήξαν. 
      (Θόρυβος από την πτέρυγα του ΠΑ.ΣΟ.Κ.)
      Έχει λήξει το θέμα αυτό. 
      Σε ό,τι αφορά τώρα τις παρατηρήσεις σας και τις προτάσεις σας σχετικά με το να έρχονται εγκαίρως οι συμφωνίες, το Προεδρείο τις σημειώνει με ιδιαίτερο ενδιαφέρον και θα εξαντλήσει όλες τις δυνατότητες παρεμβάσεως που έχει προς την εκτελεστική εξουσία, για να γίνει αυτό το οποίο προτείνετε και είναι το σωστό. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση Μνημονίου Κατανόησης Europa, μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φινλανδίας, της Γαλλίας, της Γερμανίας, της  Ελλάδας, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας, σχετικά με τις ευρωπαϊκές συμφωνίες για την οργάνωση, τα προγράμματα και τις δραστηριότητες έρευνας σε θέματα άμυνας (Europa)».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εθνικής Άμυνας «Κύρωση Μνημονίου Κατανόησης Europa, μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φινλανδίας, της Γαλλίας, της Γερμανίας, της  Ελλάδας, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας, σχετικά με τις ευρωπαϊκές συμφωνίες για την οργάνωση, τα προγράμματα και τις δραστηριότητες έρευνας σε θέματα άμυνας (Europa)» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου)
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας «Κύρωση Διευθέτησης Συνεργασίας European Research Grouping Arrangement No 1 (ERG No 1), μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φινλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας, που αφορά σχέδια συνεργασίας στην έρευνα και τεχνολογία σε θέματα άμυνας».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εθνικής Άμυνας: «Κύρωση Διευθέτησης Συνεργασίας European Research Grouping Arrangement No 1 (ERG No 1), μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φινλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας, που αφορά σχέδια συνεργασίας στην έρευνα και τεχνολογία σε θέματα άμυνας» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου)
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Τεχνικής Διευθέτησης Συνεργασίας, μεταξύ των Υπουργών Εθνικής Άμυνας του Βελγίου, της Γαλλίας, της Γερμανίας, της Ελλάδος, της Ιταλίας και της Ισπανίας, σχετικά με τις προκαταρκτικές μελέτες για τον ορισμό και τη δημιουργία πολυεθνικού συστήματος διαστημικής απεικόνισης (MUSIS) για την παρακολούθηση, την αναγνώριση και την παρατήρηση».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εθνικής Άμυνας: «Κύρωση της Τεχνικής Διευθέτησης Συνεργασίας, μεταξύ των Υπουργών Εθνικής Άμυνας του Βελγίου, της Γαλλίας, της Γερμανίας, της Ελλάδος, της Ιταλίας και της Ισπανίας, σχετικά με τις προκαταρκτικές μελέτες για τον ορισμό και τη δημιουργία πολυεθνικού συστήματος διαστημικής απεικόνισης (MUSIS) για την παρακολούθηση, την αναγνώριση και την παρατήρηση» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου)
      ΠΡΟΕΔΡΕΥΩΝ (Γεώργιος Σούρλας): Επανερχόμαστε στο νομοσχέδιο του Υπουργείου Οικονομίας και Οικονομικών.
      Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Αντιμετώπιση της φοροδιαφυγής και άλλες διατάξεις».
      Κύριε Υπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, η νομοτεχνική βελτίωση που προτείνεται, είναι το άρθρο 27 του νομοσχεδίου να μεταφερθεί στο άρθρο 24 ως παράγραφος 4. Στο άρθρο 27 περιλαμβάνονται διατάξεις τροποποίησης του Εθνικού Τελωνειακού Κώδικα. Ανάλογες διατάξεις περιλαμβάνονται και στο άρθρο 24.
      Για το λόγο αυτό, προτείνεται η συγκεκριμένη νομοτεχνική βελτίωση.
      ΠΡΟΕΔΡΕΥΩΝ (Γεώργιος Σούρλας): Να κατατεθεί, κύριε Υπουργέ, αυτή η βελτίωση για τα Πρακτικά.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ναι, κύριε Πρόεδρε.
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά την προαναφερθείσα διόρθωση, η οποία έχει ως εξής:)
      ΠΡΟΕΔΡΕΥΩΝ (Γεώργιος Σούρλας): Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών: «Αντιμετώπιση της φοροδιαφυγής και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      ΠΡΟΕΔΡΕΥΩΝ (Γεώργιος Σούρλας): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Το Σώμα παρέσχε τη ζητηθείσα εξουσιοδότηση.
      Εισερχόμαστε στη συζήτηση του νομοσχεδίου του Υπουργείου Εσωτερικών.
      Συνέχιση της συζήτησης επί των άρθρων και του συνόλου του σχεδίου νόμου: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας του Υπουργείου Εσωτερικών».
      Το νομοσχέδιο, κυρίες και κύριοι συνάδελφοι, ψηφίστηκε επί της αρχής στη συνεδρίαση της Τετάρτης 31 Οκτωβρίου 2007. Στη σημερινή συνεδρίαση θα συζητηθούν τα άρθρα του νομοσχεδίου και οι τροπολογίες ως μία ενότητα. Αυτό το τονίζω, γιατί πολλές φορές εξαντλείται ο χρόνος μόνο στα άρθρα και μετά ζητάτε το λόγο για τις τροπολογίες.
      Η διαδικασία έχει ως εξής: Θα μιλήσουν οι εισηγητές και οι ειδικοί αγορητές για οκτώ λεπτά, θα ακολουθήσουν οι εναπομείναντες δώδεκα ομιλητές επί της αρχής, αλλά και επί των άρθρων και τέλος θα μιλήσουν όσοι Βουλευτές εγγραφούν επί των άρθρων για οκτώ λεπτά. Η εγγραφή των ομιλητών στον κατάλογο γίνεται από την έναρξη της συζήτησης έως το τέλος της ομιλίας του τέταρτου ομιλητή. Εγγραφές που γίνονται μετά το τέλος της ομιλίας του τέταρτου ομιλητή και ώς το τέλος των πρωτολογιών, θεωρούνται προτασσόμενες δευτερολογίες και ο χρόνος ομιλίας είναι τέσσερα λεπτά.
      Το λόγο τώρα έχει η εισηγήτρια της Πλειοψηφίας κ. Πατριανάκου.
      ΦΕΒΡΩΝΙΑ ΠΑΤΡΙΑΝΑΚΟΥ: Αξιότιμοι κύριοι συνάδελφοι, θα προσπαθήσω να συνδέσω την παρούσα βραδιά, η οποία, απ’ ό,τι φαίνεται, θα είναι και πολύ ζωντανή, με την προηγούμενη συνεδρίαση της συζήτησης επί της αρχής.
      Τα συμπεράσματα, τα οποία έβγαλα στην προηγούμενη συνεδρίαση, είναι, πρώτον, ότι, σε σχέση με τη συζήτηση στη Διαρκή Επιτροπή, έπεσαν οι τόνοι. Οι αντιδράσεις και οι αντιρρήσεις που είχαν εκφραστεί μέσα στην επιτροπή, δεν μετεφέρθησαν στη γενική συζήτηση επί της αρχής που κάναμε στην προηγούμενη συνεδρίαση.
      Δεύτερον, αποδεχθήκαμε κατά πλειοψηφία ότι το νομοσχέδιο είναι συγκροτημένο, έχει φιλοσοφία.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Τρίτον, εκείνο το οποίο θέλουμε να ξαναθυμίσουμε, είναι ότι στην ακρόαση των φορέων η Κ.Ε.Δ.Κ.Ε. δήλωσε την απόλυτη ικανοποίησή της με τις διατάξεις του νομοσχεδίου. Η Α.Δ.Ε.Δ.Υ. δήλωσε ότι είναι ικανοποιημένη με τις γενικές διατάξεις και έφερε αντιρρήσεις σ’ ένα ή δύο άρθρα γενικού πολιτικού περιεχομένου.
      Έχουμε την τύχη να έχουμε ένα νομοσχέδιο, το οποίο έχει τέσσερα κεφάλαια, τριάντα άρθρα, εισάγει ενενήντα δύο ρυθμίσεις και εκφράστηκαν κατ’ αρχήν διαφωνίες, κατ’ ουσίαν, σε τρεις από αυτές. Τρία άρθρα είναι εκείνα τα οποία συγκέντρωσαν το σύνολο σχεδόν των διαφωνιών, που διετυπώθησαν μέσα στην Αίθουσα.
      Το πρώτο ήταν το άρθρο 2, που αφορούσε το Α.Σ.Ε.Π.. Θα προσπαθήσω να κάνω μια πολύ σύντομη αναδρομή, επειδή προσπάθησα να δω για ποιο λόγο διετυπώθησαν όλες οι ενστάσεις στο ύψος, στους τόνους και στην ένταση με την οποία ακούστηκαν. Προσπάθησα να ανατρέξω σε Πρακτικά συνεδριάσεων της Βουλής, όταν συζητούνταν αντίστοιχα νομοσχέδια και διαπίστωσα ότι υπήρχε ακριβώς η ίδια αντίδραση, ακριβώς οι ίδιες λεκτικές εξάρσεις μεταξύ όλων των παρατάξεων όσον αφορά το Α.Σ.Ε.Π..
      Και είναι προφανές ότι η αιτιολογία είναι ότι ευθυνόμαστε όλοι, γιατί είμαστε εκείνοι οι οποίοι δημιουργήσαμε στον ελληνικό λαό το «ελληνικό όνειρο», μια θέση στο δημόσιο. Κατά συνέπεια, το πολιτικό σύστημα, επειδή δεν μπορούσε πια να διαχειριστεί το σύνολο της ζήτησης, ήρθε μ’ έναν πολιτικό, όπως ήταν ο κ. Πεπονής και νομοθετεί τη λειτουργία του Α.Σ.Ε.Π.. Το Α.Σ.Ε.Π. είχε ως βασική φιλοσοφία να δημιουργήσει ένα αμερόληπτο και αξιοκρατικό σύστημα προσλήψεων στο δημόσιο, με το ν. 2190/1994.
      Έρχεται, όμως, το ίδιο το Α.Σ.Ε.Π. σε έκθεση, την οποία έκανε στα πλαίσια ελέγχου ο Αντιπρόεδρος, ο κ. Μποτόπουλος και αναφέρει κατά λέξει τα εξής: «Η πρωτοβουλία που ανελήφθη το 1997, με τους νόμους 2527/1997 και 2537/1997,…, πέραν του ότι αφαίρεσε ένα μεγάλο στάδιο αρμοδιοτήτων του Α.Σ.Ε.Π. από τη συνολική διαδικασία που απαιτείται για την ολοκλήρωση των προσλήψεων, καθιέρωσε για την πρόσληψη ειδικού επιστημονικού προσωπικού την υποχρεωτική συνέντευξη ως κριτήριο αποκλεισμού των υποψηφίων, που δεν κρίνονται επαρκείς να ανταποκριθούν στα καθήκοντα της θέσης». Βεβαίως, ήρθε μετά και ο ν.2839/2000 που περαιτέρω αποδυνάμωσε το Α.Σ.Ε.Π.. 
      Τι κάνουμε σήμερα; Σήμερα, ήρθαμε στα πλαίσια ενός αιτήματος που διατύπωσε ο Πρόεδρος του Α.Σ.Ε.Π. και βάσει της νέας επιστολής που κατέθεσε ο Υπουργός προχθές, όπου καταδεικνύεται ότι ομόφωνα το Α.Σ.Ε.Π. εγκρίνει την προτεινόμενη από τον Πρόεδρό του ρύθμιση και δίνουμε τη δυνατότητα στο Α.Σ.Ε.Π., όπως αυτό ορθότερα κρίνει, να διευθετήσει το θέμα του ορισμού των μελών στις επιτροπές κατά τρόπο τέτοιο, που να διευκολύνεται και να αποσυμφορείται το ίδιο. 
      Κατά συνέπεια, το ερώτημα παραμένει το ίδιο: Στηρίζουμε το Α.Σ.Ε.Π., ναι ή όχι; Εμπιστευόμαστε το Α.Σ.Ε.Π., ναι ή όχι; Εμείς -όσον αφορά τη Νέα Δημοκρατία- και το στηρίζουμε και το εμπιστευόμαστε. 
      Το δεύτερο άρθρο, το οποίο συγκέντρωσε τα πυρά, ήταν το άρθρο 12. Για το άρθρο 12, έχουν αναπτυχθεί πολλά. Κατ’ ουσίαν προβλέπει την έκδοση προεδρικού διατάγματος, κατ’ εφαρμογή του Συντάγματος, με το οποίο θα μπορούν να τροποποιούνται κείμενες εξουσιοδοτικές διατάξεις, ώστε αντί της έκδοσης κανονιστικού διατάγματος, να δίνεται εξουσιοδότηση για έκδοση κανονιστικών πράξεων, προκειμένου να ρυθμιστούν ειδικότερα θέματα τοπικού ενδιαφέροντος. 
      Μιλούσατε για αντισυνταγματικότητα της διάταξης. Απ’ ό,τι είδα στη συζήτηση επί της αρχής, κατ’ ουσίαν το μαζέψατε. Έρχεται η ίδια η Νομοπαρασκευαστική Επιτροπή της Βουλής και επικαλείται το συνάδελφό σας  συνταγματολόγο κ. Ευάγγελο Βενιζέλο, προκειμένου να τεκμηριώσει τη συνταγματικότητα της διατάξεως. 
      Για το άρθρο 14, υψώθηκαν τόνοι, έπεσαν γράμματα τέλους και  δεν απασχολεί πλέον κανένα. Από ό,τι φαίνεται, η αντιπολιτευτική δουλειά που έπρεπε να γίνει, έγινε. 
      Εκείνο, όμως, το οποίο θεωρούμε ότι είναι εξαιρετικά σημαντικό και για έναν Υπουργό και για τους συνεργάτες του, αλλά και για το σύνολο όσων συντάσσουν μία πρόταση νόμου, είναι να μπορούμε να τους δίνουμε συγχαρητήρια, να μπορούμε να αναδεικνύουμε το θετικό έργο τους, να ασκούμε εποικοδομητική κριτική, γιατί κατ’ ουσίαν αυτός είναι ένας από τους ρόλους μας.
      Αυτό το νομοσχέδιο προβλέπει μέσα από τα άρθρα του μία σειρά από ευνοϊκές διατάξεις, στα πλαίσια της εξυγίανσης της Δημόσιας Διοίκησης, του εξορθολογισμού της, της αποτελεσματικότητας της, της κοινωνικής ευαισθησίας που πρέπει να επιδεικνύει. 
      Με το άρθρο 1 ενισχύει τις συνταγματικά κατοχυρωμένες ανεξάρτητες αρχές. 
      Με τα άρθρα 3 και 4 ενισχύει τους ελεγκτικούς μηχανισμούς της Δημόσιας Διοίκησης. 
      Με το άρθρο 16 καθιερώνει την υποχρεωτική εκπαίδευση των διευθυντών. 
      Με τα άρθρα 5 και 10 ενισχύει αποφασιστικά τα Κ.Ε.Π.. 
      Με τα άρθρα 25 και 26 εξυγιαίνει τις δημοτικές επιχειρήσεις, διασφαλίζοντας το πλεονάζον προσωπικό. 
      Με το άρθρο 7 τακτοποιούνται υπηρεσιακά ζητήματα Α.με.Α.. 
      Με το άρθρο 28 λαμβάνει θετικά μέτρα για τους μετανάστες και τη μεταναστευτική πολιτική. 
      Με το άρθρο 27 συνεχίζονται προγράμματα κοινωνικής προστασίας. 
      Με το άρθρο 18 διευθετούνται ζητήματα χειρισμού κρίσεων της Γενικής Γραμματείας Πολιτικής Προστασίας. 
       Όσον αφορά το άρθρο 1 και επειδή έγινε μία προσπάθεια λαϊκισμού από πολύ μικρή μερίδα, ότι κατ’ ουσίαν κατοχυρώνεται το ακαταδίωκτο των συνταγματικά κατοχυρωμένων αρχών, θα ήθελα να πω, για να αποδώσουμε την αλήθεια, πως ό,τι ισχύει σήμερα για το Συνήγορο του Πολίτη, επεκτείνεται και στις άλλες τέσσερις συνταγματικά κατοχυρωμένες ανεξάρτητες αρχές. Αυτό που αποκρύπτεται είναι ότι βεβαίως και μπορούν να εγκληθούν τα μέλη αυτών των επιτροπών για συκοφαντική δυσφήμηση, εξύβριση και παραβίαση του απορρήτου. 
      Με τα άρθρα 3 και 4 ρυθμίζονται ζητήματα, που αφορούν το Γενικό Επιθεωρητή Δημόσιας Διοίκησης. Κινούνται στην κατεύθυνση της ενίσχυσης του κύρους του, ενώ το άρθρο 4 αφορά το Σώμα Επιθεωρητών Ελεγκτών Δημόσιας Διοίκησης. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ένα λεπτό θέλω, κύριε Πρόεδρε.
      Θα ήθελα να επικεντρωθώ, επειδή δεν προλαβαίνω, στο άρθρο 16. Στο 9ο Ετήσιο Συνέδριο Πληροφορικής και Τηλεπικοινωνιών, το οποίο έγινε πρόσφατα, παρουσιάστηκε μία μελέτη του Παρατηρητηρίου για την «Κοινωνία της Πληροφορίας», όπου διεξοδικά αναλύθηκε και αφορούσε τις δεξιότητες των δημοσίων υπαλλήλων στη χρήση Τεχνολογιών Πληροφορικής και Επικοινωνιών. Τα συμπεράσματα, λοιπόν, αυτής της  μελέτης ήταν ότι η υπάρχουσα υποδομή σε εξοπλισμό, δεν αξιοποιείται επαρκώς από τους δημοσίους υπαλλήλους και δη από τους διευθυντές αυτών.
      Κατά συνέπεια, αυτό το νομοσχέδιο έρχεται με το άρθρο 16 και κάνει μια ουσιαστική παρέμβαση υποχρεωτικής εκπαίδευσης των διευθυντικών στελεχών και υποχρεωτικής παρακολούθησης των υπαλλήλων που επιλέγονται για να συμμετέχουν σ’ αυτά. Με μια σειρά από άλλες διατάξεις κατοχυρώνεται η επιμόρφωση και η εκπαίδευση στη Δημόσια Διοίκηση. 
      Κατοχυρώνονται τα ζητήματα των Κ.Ε.Π., των ωφελούμενων συμβασιούχων και ρυθμίζονται, όπως είπαμε, θέματα των Α.με.Α.
      Στο άρθρο 25, εκείνο το οποίο θεωρούμε τομή, είναι ότι για το πλεονάζον προσωπικό των δημοτικών επιχειρήσεων, «κακοφορμισμένων» επιχειρήσεων, για τα οποία ουδόλως ευθύνεται η παρούσα Κυβέρνηση και η παρούσα πολιτική, έρχεται και αποκαθίσταται με άμεσο τρόπο και κοινωνική ευαισθησία η δυνατότητα πρόσληψής τους στις νομαρχίες, στις περιφέρειες, στον ευρύτερο δημόσιο τομέα, ακόμα και σε προσωποπαγείς θέσεις.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε, το λεπτό που ζητήσατε πέρασε. 
      ΦΕΒΡΩΝΙΑ ΠΑΤΡΙΑΝΑΚΟΥ: Εκείνο το οποίο θα ήθελα να πω κλείνοντας, διότι είναι προφανές ότι ήταν πολλά τα άρθρα και λίγα αυτά που μπορούσαμε να πούμε, είναι ότι στην προηγούμενη συνεδρίαση, εγκλήθηκα από συναδέλφους της Αξιωματικής Αντιπολίτευσης για το  ότι προσπάθησα να νουθετήσω το ΠΑ.ΣΟ.Κ..
      Θα ήθελα να σας πω, λοιπόν, ότι σε καμμία περίπτωση δεν θα ήθελα να προβώ σε υποδείξεις προς οποιονδήποτε, πόσω μάλλον στο κόμμα της Αξιωματικής Αντιπολίτευσης. Επίσης θεωρώ ότι μέσα σ’ αυτήν την Αίθουσα υπάρχουν συνάδελφοι, απ’ όλες τις πολιτικές πτέρυγες, των οποίων το πολιτικό ήθος…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε, έχετε ήδη δύο λεπτά υπέρβαση.
      ΦΕΒΡΩΝΙΑ ΠΑΤΡΙΑΝΑΚΟΥ: Τελειώνω, κύριε Πρόεδρε. 
      Επαναλαμβάνω: …των οποίων το πολιτικό ήθος και η πολιτική τους σκέψη είναι βαθειά, αισθάνομαι πολύ μικρή απέναντί τους, αλλά εξακολουθώ να πιστεύω ότι και οι κρίνοντες κρίνονται και ότι ανώτατος κριτής όλων μας είναι ο ελληνικός λαός.
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κυρία συνάδελφο.
      Επειδή είναι πολλοί οι ομιλητές, θα παρακαλούσα να τηρούμε το χρόνο. Τους είκοσι πέντε έχουν φτάσει οι ομιλητές.
      Το λόγο έχει ο κ. Ρόβλιας και θα του παράσχω -εάν χρειαστεί- και την αναγκαία μικρή παράταση που έδωσα στη συνάδελφό σας.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, έχουμε συζητήσει αρκετά επί των άρθρων, όταν γινόταν η συζήτηση επί της αρχής, διότι, όπως είναι γνωστό, αυτό το νομοσχέδιο στερείται αρχής. Είναι ένα νομοσχέδιο μικροδιευθετήσεων, μέσω του οποίου έγινε απόπειρα υφαρπαγής ψήφων για μείζονα ζητήματα, όπως είναι αυτά της ουσιαστικής μονιμοποίησης των μετακλητών υπαλλήλων του Πρωθυπουργού, το οποίο η Κυβέρνηση αναγκάστηκε να αποσύρει και όπως είναι βέβαια και τα σοβαρά θέματα του άρθρου 2, με τις συνεντεύξεις και τους «γαλάζιους» εξεταστές. Αφού σας αρέσει η ορολογία, κύριε Υπουργέ, θα τη χρησιμοποιήσω και εγώ.
      Επειδή τα έχουμε εξαντλήσει τα θέματα, θέλω λίγο να σταθώ στην υποτιθέμενη μυστικότητα των μελών της Επιτροπής Συνέντευξης. Η κείμενη νομοθεσία λέει το εξής: Απαγορεύεται η γνωστοποίηση των ονομάτων των μελών της Επιτροπής Συνέντευξης, πριν από την ολοκλήρωση της διαδικασίας. Η προτεινόμενη διάταξη λέει ότι μπορεί να ορίζονται από τον Πρόεδρο του Α.Σ.Ε.Π. μέλη ή πρώην μέλη  του διδακτικού και ερευνητικού προσωπικού των πανεπιστημίων και των Τ.Ε.Ι.. Και έρχεται ο κύριος Υπουργός και διευκρινίζει, κατά τη συζήτηση στην Επιτροπή, ότι, όσον αφορά το πώς θα επιλέγονται από τα Α.Ε.Ι. – εννοεί οι εξεταστές- είναι γνωστό ότι η νομοθεσία των Α.Ε.Ι. παραμένει αλώβητη, τηρείται στο ακέραιο. Θα το ζητήσει αυτό από τη Σύγκλητο ή από το Πρυτανικό Συμβούλιο ή, εάν έχει εκχωρηθεί περαιτέρω η αρμοδιότητα, από το  Τμήμα. Είναι γνωστό τι συμβαίνει σ’ αυτήν την κατεύθυνση.
       Έρχεται, δηλαδή, ο κύριος Υπουργός και μας λέει ότι η μυστικότητα των μελών της Επιτροπής Διενέργειας της Συνέντευξης, τέλος. Πλέον, όταν θα ορίζονται τα μέλη της Επιτροπής της Συνέντευξης από ένα ανώτατο εκπαιδευτικό ίδρυμα, θα ξέρουν όλοι ποιοι είναι αυτοί οι εξεταστές. Άρα, έχουμε μια περαιτέρω τροποποίηση της νομοθεσίας, που ψήφισε η ίδια Πλειοψηφία, πριν από δύο χρόνια. Έχουμε, λοιπόν, μια περαιτέρω τροποποίηση, ένα περαιτέρω πλήγμα στην –ούτως ή άλλως- αντισυνταγματική και απαράδεκτη συνέντευξη, το οποίο συνίσταται στην εκ των προτέρων γνωστοποίηση των  προσώπων, τα οποία θα διενεργούν τη συνέντευξη.
      Και περιμένω επ’ αυτού, κύριε Υπουργέ, αν με παρακολουθήσετε,  να μας εξηγήσετε πώς είναι δυνατόν να κρατηθούν μυστικά τα ονόματα αυτών, οι οποίοι θα διενεργήσουν τη συνέντευξη…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ τους κυρίους συναδέλφους να μην απασχολούν τον κύριο Υπουργό.
      ΚΩΝΣΤΑΝΤΙΝΟΣ ΡΟΒΛΙΑΣ: Λέω, κύριε Υπουργέ, αν με παρακολουθήσετε, ότι περιμένω να μας απαντήσετε πώς θα τηρηθεί η διάταξη περί μυστικότητας των προσώπων που διενεργούν τη συνέντευξη, όταν γι’ αυτά τα πρόσωπα θα αποφασίζουν συλλογικά όργανα των Α.Ε.Ι.. Αν θέλετε, μπορείτε να το τροποποιήσετε και αυτό. Δεν νομίζω ότι έχετε πρόβλημα. 
      Έρχομαι τώρα στο άρθρο 6. Το άρθρο 6 αναφέρεται σε  μετατάξεις, κατά τροποποίηση του προσφάτως ψηφισθέντος Δημοσιοϋπαλληλικού Κώδικα, για λόγους  εξυπηρέτησης και υποβοήθησης των θεμάτων του Δ’ Κοινοτικού Πλαισίου Στήριξης. Έτσι  λέει η αιτιολογική έκθεση του νόμου. Στο κείμενο, όμως, του νόμου δεν υπάρχει αυτό. Στο κείμενο του νόμου έχουμε, επαναλαμβάνω, τροποποίηση του τρόπου μετάταξης, χωρίς να λέει ότι αυτός ο νέος τρόπος θα εφαρμόζεται μόνο για τις υπηρεσίες που ασχολούνται με τα θέματα του Δ΄ Κοινοτικού Πλαισίου Στήριξης. 
      Όπως αντιλαμβάνεστε, κύριε Υπουργέ, δεν είναι δυνατόν να ψηφιστεί μια τέτοια διάταξη λίγους μήνες μετά την ψήφιση του Δημοσιοϋπαλληλικού Κώδικα, την οποία εσείς φέρατε. Πρόκειται προφανώς για μια διάταξη με την οποία θέλετε και πάλι να κάνετε ρουσφέτια και να εξυπηρετήσετε «ημετέρους» που θέλουν να μεταταγούν  από μια υπηρεσία σε άλλη. 
      Το άρθρο 12 θα το καταψηφίσουμε ως απαράδεκτο και αντισυνταγματικό, διότι μ’ αυτό το άρθρο δεν σέβεστε τη λειτουργία του Κοινοβουλίου. Όταν το Κοινοβούλιο έχει αποφασίσει ότι για κάποια θέματα πρέπει να εκδοθεί προεδρικό διάταγμα, δεν μπορείτε να έλθετε και να βγάλετε ένα προεδρικό διάταγμα που να λέει ότι δεν θα εκδοθεί προεδρικό διάταγμα, αλλά θα εκδοθεί υπουργική απόφαση. Το θέμα πρέπει να το φέρετε στη Βουλή είτε μεμονωμένα, όπου παρουσιάζεται τέτοια περίπτωση, είτε συλλέγοντας όλες αυτές τις περιπτώσεις που υποτίθεται ότι γνωρίζετε, έτσι ώστε το ίδιο Σώμα που αποφάσισε για την έκδοση ενός προεδρικού διατάγματος, να αποφασίσει και για τη μη έκδοσή του. 
      Κύριε Πρόεδρε, ξέρετε δεν είναι μόνο ότι δεν με παρακολουθούν, αλλά ενοχλούμε.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πάρα πολύ. Υπάρχει ομιλητής επί του Βήματος και έχω διατυπώσει και έκκληση να μην απασχολούν τους κύριους Υπουργούς. Αν έχετε την καλοσύνη…
      ΚΩΝΣΤΑΝΤΙΝΟΣ ΡΟΒΛΙΑΣ: Θα με αναγκάσετε να σκεφτώ ότι θα ήταν προτιμότερο, όταν τις άλλες φορές επεσήμανα  ότι λείπατε. 
      Κύριε Υπουργέ...
      ΠΡΟΕΔΡΕΥΩΝ (Αναστάσιος Νεράντζης): Παρακαλώ συνεχίστε, κύριε συνάδελφε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Τους συναδέλφους σας επιπλήττετε αυτήν τη στιγμή, που ήρθαν να μου μιλήσουν. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν επιπλήττω κανένα, κύριε Υπουργέ. 
      ΠΡΟΕΔΡΕΥΩΝ (Αναστάσιος Νεράντζης): Αφήστε τη διαλογική συζήτηση, κύριε Ρόβλια. Παρακαλώ συνεχίστε.
      ΚΩΝΣΤΑΝΤΙΝΟΣ ΡΟΒΛΙΑΣ: Άρθρο 14. Η Κυβέρνηση αναγκάστηκε ουσιαστικά να αποσύρει το άρθρο 14, διότι έγιναν οι αποκαλύψεις, έγιναν οι καταγγελίες και έτσι αυτοί οι άνω των πενήντα –περιμένουμε ακόμα να μας δώσετε την κατάσταση, κύριε Υπουργέ- μετακλητοί υπάλληλοι του πολιτικού γραφείου του κυρίου Πρωθυπουργού, δυστυχώς γι’ αυτούς, δεν θα μονιμοποιηθούν. Όμως, έχετε αφήσει ενεργή τη ρύθμιση, δια της  οποίας είναι δυνατόν να αποζημιωθούν κατά την απόλυσή τους. Και αν δεν είναι έτσι, να το διευκρινίσετε ρητά, με δήλωσή σας, ότι δεν θα αποζημιωθούν, όταν θα απολυθούν, όπως παγίως συμβαίνει φυσικά με όλους τους μετακλητούς υπαλλήλους. 
      Το άρθρο 18 αφορά την εκκένωση περιοχών σε περίπτωση γεγονότων ανωτέρας βίας και όταν υπάρχει κίνδυνος για τη ζωή και την υγεία των κατοίκων. 
      Κύριε Υπουργέ, η αρχική διατύπωση ήταν περιπεπλεγμένη. Το αναμορφώσατε και το αναδιατυπώσατε. Έχω την αίσθηση ότι και πάλι η διατύπωση δεν είναι απλή και ότι αν, ο μη γένοιτο, βρεθούμε πάλι κάτω από τέτοιες συνθήκες και κάτω από την ανάγκη να εκκενωθούν περιοχές, θα προκύψουν σοβαρά προβλήματα αρμοδιοτήτων. Ξαναδείτε τη διατύπωση.
      Το άρθρο 25 αφορά το πλεονάζον προσωπικό των δημοτικών επιχειρήσεων, οι οποίες ουσιαστικά θα κλείσουν ή θα απορροφηθούν. 
Υπάρχουν περίπου χίλιες οκτακόσιες δημοτικές και κοινοτικές επιχειρήσεις στη χώρα, όπου απασχολούνται πάνω από τριάντα πέντε χιλιάδες εργαζόμενοι. Από αυτές τις χίλιες οκτακόσιες, οι εξακόσιες εξήντα τρεις είναι ζημιογόνες. Το προσωπικό αυτών των επιχειρήσεων θα πρέπει κάπου να πάει. Η ρύθμισή σας είναι ατελής, διότι δεν λέει ότι θα απορροφηθούν κάπου υποχρεωτικά. Λέει ότι μπορεί να απορροφηθούν στον ίδιο δήμο ή σε μια νομαρχία ή σε μία περιφέρεια ή σ’ ένα νομικό πρόσωπο. 
      Αντιλαμβάνεσθε ότι, πρώτον, ανοίγετε την πόρτα ξανά στα ρουσφέτια σχετικά με το ποιοι θα απορροφηθούν και ποιοι όχι και δεύτερον, ενδεχομένως να δημιουργήσετε σοβαρά κοινωνικά και οικογενειακά προβλήματα γι’ αυτούς, οι οποίοι επί χρόνια εργάζονται σε μια δημοτική επιχείρηση και ξαφνικά θα βρεθούν στο δρόμο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου επιτρέψετε να αναφερθώ πολύ σύντομα και σε κάποια άλλα θέματα, τα οποία ετέθησαν από φορείς. Άλλα έχουν κατατεθεί και ως τροπολογίες, άλλα όχι. Μας επισκέφθηκαν υπάλληλοι των περιφερειών και μάλιστα μας ενεχείρισαν και ένα σχέδιο του ίδιου νόμου, που το καλοκαίρι τουλάχιστον ή κάποιους μήνες πριν περιείχε κάποιες διατάξεις για την άρση μισθολογικών ανισοτήτων μεταξύ υπαλλήλων των περιφερειών των ιδίων κατηγοριών. Λένε ότι το είχατε υποσχεθεί και ότι δεν το έχετε περιλάβει τώρα στο νομοσχέδιο. Θα ήθελα, κύριε  Υπουργέ, να μας ενημερώσετε επ’ αυτού για το τι συμβαίνει. Θεωρούμε ότι το αίτημα είναι εύλογο. Άλλωστε, το είχατε υιοθετήσει και εσείς ως εύλογο. 
      Από εκεί και πέρα στο άρθρο 25 παράγραφος 2, όπου μόλις προαναφέρθηκα, σχετικά με την απορρόφηση του πλεονάζοντος προσωπικού των δημοτικών επιχειρήσεων, οι οποίες θα κλείσουν ενδεχομένως, ίσως έχει παραλειφθεί να αναφερθεί ότι μπορούν να μεταταγούν και σε άλλους Οργανισμούς Τοπικής Αυτοδιοίκησης Α’ βαθμού, εκτός από αυτόν στον οποίο ανήκει η δημοτική τους επιχείρηση. Νομίζω ότι, επειδή είναι και αίτημα της Π.Ο.Ε.- Ο.Τ.Α., μπορούμε να το βάλουμε. Δηλαδή, αν κάποιος άλλος δήμος θέλει να τους απορροφήσει, ας τους απορροφήσει.
      Ετέθη ένα θέμα από τους πρώην νομάρχες, ένα θέμα ισότητας ως προς τη ρύθμιση που ισχύει για Βουλευτές και δημάρχους, οι οποίοι έχουν συμπληρώσει μόνο μια θητεία. Αυτό δεν ισχύει για τους νομάρχες. Νομίζω ότι δεν έχει κατατεθεί τροπολογία, αλλά είναι ένα θέμα το οποίο πρέπει να δούμε για λόγους ισότητας.
      ΠΡΟΕΔΡΕΥΩΝ (Αναστάσιος Νεράντζης): Πέρασαν ήδη δύο επιπλέον λεπτά, κύριε  Ρόβλια. Σας παρακαλώ πολύ, τελειώνετε.
      ΚΩΝΣΤΑΝΤΙΝΟΣ ΡΟΒΛΙΑΣ: Τέλος, κύριε  Πρόεδρε –και ευχαριστώ για την ανοχή σας- υπάρχουν υπάλληλοι επιχειρήσεων Ο.Τ.Α., όπως ξέρετε, οι οποίοι –και είναι αρκετοί, δεν είναι λίγοι- δυστυχώς απασχολούνται χωρίς σύμβαση για χρόνια. Έχει κατατεθεί γι’ αυτό μία τροπολογία, την οποία υιοθετούν Βουλευτές από περισσότερα του ενός κόμματα. Το νομικό κομμάτι το καταλαβαίνω. Θέλω να δούμε όμως και το πολιτικό και το κοινωνικό κομμάτι, κύριε  Υπουργέ, διότι έχω την αίσθηση ότι δεν έχουν αυτοί οι εργαζόμενοι χρώματα. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε  Ρόβλια, τελειώνετε, έχουν περάσει τρία λεπτά.
      ΚΩΝΣΤΑΝΤΙΝΟΣ ΡΟΒΛΙΑΣ: Είναι άνθρωποι οι οποίοι επί χρόνια απασχολούνται, με ανορθόδοξο τρόπο προσληφθέντες, πλην όμως περιμένουν κάποια στιγμή να δοθεί μία λύση.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ.
      Το λόγο έχει ο ειδικός αγορητής του Κομμουνιστικού Κόμματος Ελλάδας κ. Δήμος Κουμπούρης.
      ΔΗΜΟΣ ΚΟΥΜΠΟΥΡΗΣ: Κύριε  Πρόεδρε, κυρίες και κύριοι συνάδελφοι, ακούσαμε στην αρχή της συζήτησης του νομοσχεδίου αυτού ότι το νομοσχέδιο δεν έχει αρχή, δεν έχει τέλος, ότι είναι ένα νομοσχέδιο, το οποίο, εν πάση περιπτώσει, δεν έχει να προσθέσει ή επί μέρους ζητήματα ή κ.λπ.. 
      Κατ’ αρχάς, έχουμε ένα νομοσχέδιο το οποίο είναι ρυθμιστικό, αλλά σε μία κατεύθυνση, σε μια φιλοσοφία. Έχει φιλοσοφία το νομοσχέδιο; Βεβαίως, έχει φιλοσοφία. Ποια είναι η φιλοσοφία του; Πάνω στους νόμους που έχουν ψηφιστεί όλα τα περασμένα χρόνια από τη Νέα Δημοκρατία και το ΠΑ.ΣΟ.Κ., θέλει να προσθέσει, με νέα νομοθεσία, μια σειρά από μέτρα, για να μετατραπεί η Δημόσια Διοίκηση, να μετατραπούν οι δημόσιοι υπάλληλοι –και αυτή βεβαίως είναι η στρατηγική επιλογή της Κυβέρνησης- σ’ ένα μηχανισμό στήριξης της ανταγωνιστικότητας του κεφαλαίου, ώστε να την υπηρετήσουν αναντίρρητα.
      Αυτό έρχεται η Κυβέρνηση να το ρυθμίσει και από τη μεριά των ανεξάρτητων αρχών, που για εμάς δεν είναι ανεξάρτητες, παρά το ότι μπορεί να μη διορίζονται από την εκάστοτε πλειοψηφία, αλλά εν πάση περιπτώσει, είναι επιτροπές που υπηρετούν το σύστημα. Έρχεται αυτό να το υπηρετήσει το συγκεκριμένο νομοσχέδιο με τους Επιθεωρητές της Δημόσιας Διοίκησης, με τα μονοπρόσωπα αυτά όργανα και φυσικά οι επιθεωρητές που θα υπηρετούν σ’ αυτό ακριβώς το γραφείο, να έχουν και το μπόνους στο τέλος της διαδικασίας αυτής, να μπορούν να φύγουν, όπως λέει το νομοσχέδιο και να υποβάλουν αίτηση για διευθυντές με τις ανάλογες ευνοϊκές ρυθμίσεις και για την ασφάλισή τους κ.λπ..
      Πολύς λόγος έγινε για το Α.Σ.Ε.Π.. Εγώ σας είπα ότι σ’ αυτήν την Αίθουσα, κατά συγκυρία, ήμουν εισηγητής από μεριάς του Κ.Κ.Ε. το 1994 στο νόμο Πεπονή. Τότε ήρθε σαν κοσμογονία το Α.Σ.Ε.Π. εδώ, ότι θα έλυνε όλα τα προβλήματα στη Δημόσια Διοίκηση, τα ρουσφέτια κ.λπ., αλλά συζητάμε δεκατρία, δεκατέσσερα χρόνια μετά αυτό το ζήτημα, για τις αλλαγές που έγιναν στο Α.Σ.Ε.Π. και εν πάση περιπτώσει, κανείς δεν μπορεί να υποστηρίξει με σοβαρότητα ότι αυτές οι αλλαγές έγιναν για να ενισχύσουν το χαρακτήρα ενός οργάνου ανεξάρτητου, το οποίο θα κτυπούσε το πρόβλημα του ρουσφετιού στις προσλήψεις των υπαλλήλων στο δημόσιο τομέα. Δεν πρόκειται για τέτοιο πράγμα.
      Αλλά, κύριε Υπουργέ και οι καινούργιες ρυθμίσεις που κάνετε εδώ, έρχονται να ισχυροποιήσουν παραπέρα το Α.Σ.Ε.Π., στην ίδια γραμμή και στην ίδια κατεύθυνση. Δηλαδή, εγώ είπα και την προηγούμενη φορά εδώ -εμείς ούτε δημαγωγούμε ούτε μικροπολιτική κάνουμε- ότι θα ήταν πιο έντιμο, πιο καθαρό να αναλάβει ο Υπουργός της Κυβέρνησης κάθε φορά, το Υπουργείο, να κάνει τις προσλήψεις και να τελειώνει. Αυτή είναι η κατάσταση. 
      Αλλά εμείς εδώ κάνουμε δύο συγκεκριμένες προτάσεις-προσθήκες, οι  οποίες εν πάση περιπτώσει, στη δική σας λογική, πιστεύουμε ότι μπορεί να βοηθήσουν σε μια κατεύθυνση, αφού θέλετε και εσείς να είναι αδέσμευτο. Εμείς δεν έχουμε βεβαίως τέτοια άποψη, αλλά λέμε, πρώτον, η συγκρότηση των επιτροπών διεξαγωγής της διαδικασίας επιλογής υποψηφίων να γίνεται ύστερα από απόφαση της ολομέλειας του Α.Σ.Ε.Π. και όχι από τον Πρόεδρο του Α.Σ.Ε.Π. και, δεύτερον, η συγκρότηση των πιο πάνω επιτροπών με τη συμμετοχή μελών του διδακτικού προσωπικού των Α.Ε.Ι. και Τ.Ε.Ι., αλλά και ανωτάτων και ανωτέρων υπαλλήλων, να αποκλείεται στις προσλήψεις που γίνονται με προκήρυξη του Α.Σ.Ε.Π. ή με προκήρυξη που ελέγχει το Α.Σ.Ε.Π.. Είναι δύο συγκεκριμένες προτάσεις που, αν θέλετε, όπως λέτε, να ξεπεραστούν τέτοιου χαρακτήρα προβλήματα, μπορείτε να τις εγκρίνετε.
      Επειδή δεν υπάρχει χρόνος να τοποθετηθούμε σε όλα τα άρθρα και βλέπω ότι και ο κύριος Πρόεδρος είναι πολύ αυστηρός σήμερα στο χρόνο, εμείς έχουμε τοποθετηθεί και στην επιτροπή και συνεχίζουμε να έχουμε την ίδια τοποθέτηση στα συγκεκριμένα άρθρα, τα οποία ρυθμίζουν στη γραμμή και στην κατεύθυνση της μεταρρύθμισης και φυσικά λύνουν ορισμένα προβλήματα σε μια λογική, αλλά επί της ουσίας δεν έχουν να αλλάξουν τίποτα όσον αφορά τα ζητήματα που αφορούν τους δημοσίους υπαλλήλους. 
      Και εν πάση περιπτώσει, επειδή ακούστηκε και ξανακούστηκε σ’ αυτήν την Αίθουσα για τους δημόσιους υπαλλήλους, για την κακοδιοίκηση, για ζητήματα που θα διορθωθούν κ.λπ., αυτά δεν είναι ζητήματα –πιστεύουμε- των δημοσίων υπαλλήλων. Είναι ζητήματα του ίδιου του συστήματος και των πολιτικών που υπηρετούν το σύστημα και φυσικά οι δημόσιοι υπάλληλοι είναι μέσα ακριβώς σ’ αυτήν τη λογική. Εμείς από τα συγκεκριμένα αυτά άρθρα, θα ψηφίσουμε το 7, το 20 και το 21. Όλα τα άλλα άρθρα δεν θα τα ψηφίσουμε, είμαστε αντίθετοι, παρά το ότι σε ορισμένες περιπτώσεις υπάρχουν και ορισμένες ρυθμίσεις, που θα μπορούσε να τις δει κανείς, αλλά εν πάση περιπτώσει, δεν μπορεί να ψηφίσει το σύνολο του άρθρου. 
      Θα ήθελα, κύριε Υπουργέ, σχετικά με το ζήτημα που αφορά το άρθρο 25, δηλαδή τους εργαζόμενους στις δημοτικές επιχειρήσεις, να δοθεί μία λύση για όλους τους εργαζόμενους και χωρίς διακρίσεις. Η δική μας θέση είναι καθαρή. Εμείς λέμε, οι δημοτικές επιχειρήσεις να διαλυθούν, να κλείσουν και όλοι οι εργαζόμενοι να προσληφθούν στο δημόσιο τομέα. 
      Ωστόσο, θέλω να πω από αυτό το Βήμα ότι υπάρχουν ορισμένα προβλήματα και ορισμένες αδικίες που αφορούν εργαζόμενους, οι οποίοι προσλήφθηκαν μ’ ένα συγκεκριμένο τρόπο. Αυτοί, όπως γίνεται η ρύθμιση εδώ, αποκλείονται από την πρόσληψη στη συνέχεια στους Ο.Τ.Α.. Εμείς θέλουμε να προστεθεί στην παράγραφο 2 του άρθρου 25 η φράση: «εφόσον δεν έχει μεταφερθεί στον οικείο Ο.Τ.Α., ανεξαρτήτως της διαδικασίας πρόσληψης». Και είναι σωστό να γίνει αυτό, γιατί αυτοί οι εργαζόμενοι προσλήφθηκαν με διάφορους τρόπους. Δηλαδή, φταίνε οι εργαζόμενοι και θα πληρώσουν αυτοί αυτήν τη διαδικασία; 
      Δεύτερο ζήτημα είναι αυτό που αφορά τους επιτυχόντες στο διαγωνισμό του 1998. Τι θα γίνει μ’ αυτήν την υπόθεση; Αυτοί οι εργαζόμενοι που πέτυχαν, θα συνεχίσουν να είναι όμηροι; Κατ’ αρχήν, οι λύσεις που δόθηκαν μέχρι σήμερα, δεν λύνουν το πρόβλημα. Ακόμη, ορισμένες λύσεις περιπλέκουν ακόμη περισσότερο το πρόβλημα. Η δική μας θέση είναι να προσληφθούν όλοι οι εργαζόμενοι, οι επιτυχόντες αυτού του διαγωνισμού χωρίς καμμία διάκριση και άμεσα.
      Τέλος, θέλω να σταθώ στα ζητήματα που αφορούν τους μετανάστες. Ακούστηκε κατά κόρον για την Κυβέρνηση ότι δεν έχει μεταναστευτική πολιτική. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μα, πώς δεν έχει μεταναστευτική πολιτική; Είναι αυτή που βλέπουμε, αυτή που υλοποιείται. Δηλαδή, οι μετανάστες είναι το πιο εύκολο κομμάτι πλουτισμού για τους εργοδότες, για τα μονοπώλια και για τους μεγαλοβιομήχανους. Η πολιτική της Κυβέρνησης είναι να είναι ανασφάλιστοι, να μην έχουν τα ίδια δικαιώματα που έχουν οι άλλοι εργαζόμενοι είτε στην υγεία είτε στην κοινωνική ασφάλιση είτε στην παιδεία είτε σε μια σειρά άλλες κοινωνικές υπηρεσίες, τις οποίες τουλάχιστον, σύμφωνα με την ευαισθησία που λέει ότι έχει η Κυβέρνηση, πρέπει να τις έχουν. Εμείς πιστεύουμε ότι αυτά τα ζητήματα πρέπει να λυθούν και να μην υπάρχει καμμία διάκριση πουθενά και για κανένα ζήτημα στους μετανάστες που εργάζονται στη χώρα μας. Δεν πρέπει να έχουν καμμία διαφορά με τους άλλους εργαζόμενους. 
      ΠΡΟΕΔΡΕΥΩΝ (Αναστάσιος Νεράντζης): Κύριε Κουμπούρη, μιλήσατε περί αυστηρότητος του Προεδρείου, αλλά ήδη έχετε υπερβεί το χρόνο κατά ενάμισι λεπτό.
      Πληροφορώ το Σώμα ότι είναι εγγεγραμμένοι είκοσι έξι ομιλητές. Για την οικονομία, λοιπόν, της συζητήσεως, σας παρακαλώ να τηρούμε με ευλάβεια το χρόνο. 
      Ο κ. Δρίτσας εκ μέρους του Συνασπισμού έχει το λόγο. 
      ΘΕΟΔΩΡΟΣ ΔΡΙΤΣΑΣ: Κυρίες και κύριοι συνάδελφοι, όντως έχουμε συζητήσει αυτό το νομοσχέδιο, που έχει ένα άθροισμα επί μέρους ρυθμίσεων ως κύριο χαρακτηριστικό του. Κατά τη γνώμη μας, έχουμε αναδείξει και ποια είναι η αρχή η οποία το διαπερνά. 
      Δεν νομίζω ότι πρέπει να επαναλάβουμε τα ίδια. Χρειάζεται να σταθούμε αυτή τη στιγμή σε μερικά πολύ κεντρικά και βασικά ζητήματα για την κατ’ άρθρον συζήτηση γιατί εμείς δεν πειστήκαμε ότι η Κυβέρνηση άκουσε την τεκμηριωμένη επιχειρηματολογία και τη δική μας και άλλων πτερύγων για μια σειρά επικίνδυνες ρυθμίσεις ή τόσο ασαφείς ή τόσο προσηλωμένες σε στόχους που ήδη αποδεικνύεται ότι απέτυχαν από το ίδιο το γεγονός ότι έρχονται αυτές οι ρυθμίσεις να τροποποιήσουν ήδη υπάρχουσες που δεν έχουν πολύ χρόνο ζωής και αφορούν κάποια ζητήματα της Τοπικής Αυτοδιοίκησης και των δημοτικών επιχειρήσεων και διάφορα άλλα.
      Προς αυτήν την κατεύθυνση θέλουμε να δηλώσουμε, λοιπόν, ευθύς εξαρχής ότι τελειώνοντας τη διαδικασία της κατ’ άρθρον συζήτησης δεν είδαμε την Κυβέρνηση να ακούει σαφείς επισημάνσεις, τεκμηριωμένες που ετέθησαν κατά τη διάρκεια του διαλόγου αυτού. Κορυφαίο κατά τη γνώμη μας δε σύμπτωμα αυτής της έπαρσης της Κυβέρνησης είναι η στάση της απέναντι στο ζήτημα που ρυθμίζει το άρθρο 1, στο ζήτημα των ανεξαρτήτων αρχών. Ζητήσαμε τεκμηρίωση. Γιατί; Γιατί όλοι καταλαβαίνουμε –και κατάλαβε όλη η ελληνική κοινωνία- και το Σώμα τότε νομοθέτησε για το Συνήγορο του Πολίτη, που αποτελεί την καταφυγή των πολιτών, έστω με τις  αμφισβητήσεις με την οποιαδήποτε κριτική, απέναντι στον αυταρχισμό του κράτους και είναι η ειδική προστασία που παρέχεται από το Συνήγορο του Πολίτη. Καμμία απάντηση, καμμία τεκμηρίωση, καμμία εξειδίκευση, καμμία αναλυτικότερη παρουσίαση της ανάγκης, ούτε στην εισηγητική έκθεση, ούτε πουθενά εδώ κατά τη συζήτηση που να τεκμηριώνει γιατί το «ακαταδίωκτο» πρέπει να επεκταθεί συλλήβδην σε όλες τις άλλες ανεξάρτητες αρχές.
      Για το ζήτημα του Α.Σ.Ε.Π.: επιμείναμε πάρα πολύ για το άρθρο 2 και εμείς, για το αν και κατά πόσο τέτοιου είδους ρυθμίσεις αποδομούν ακόμη και τις στοιχειώδεις εγγυήσεις διαφάνειας, αξιοπιστίας και αντικειμενικότητας που προσπαθεί η ελληνική κοινωνία να διεκδικήσει και να θέσει. Αποτέλεσμα δε και προϊόν αυτών των διεκδικήσεων της ελληνικής κοινωνίας ήταν ο νόμος Πεπονή και η ρύθμιση για το Α.Σ.Ε.Π., το οποίο δημιούργησε κάποιες φιλοδοξίες. Είναι φανερό ότι η ρύθμιση αυτή επαναλαμβάνω αποδομεί ακόμη περισσότερο την αντικειμενικότητα την αξιοπιστία και την έξωθεν καλή μαρτυρία ενός θεσμού που με όλες τις κριτικές επαναλαμβάνω διεκδικεί να δώσει μια τέτοιου είδους απάντηση. Είναι φανερό ότι η Κυβέρνηση δεν θέλει να ρυθμίσει τέτοιου είδους ζητήματα προς την κατεύθυνση της ενίσχυσης της διαφάνειας αλλά θέλει να αντιμετωπίσει όπως λέει την αποτελεσματικότητα. Μα, όταν η αποτελεσματικότητα ευθέως συγκρούεται με την αντικειμενική κρίση, με τη διαφάνεια, με την αξιοπιστία, τότε υπονομεύει το ίδιο το μέτρο και καταργεί για μία ακόμη φορά αυτή τη δυνατότητα της ελληνικής κοινωνίας να εμπιστευθεί δίκαιες κρίσεις για τις προσλήψεις των ανθρώπων που θέλουν να μπουν σε χώρους εργασίας και που έχουν κάνει τόσους και τόσους κόπους.
      Για τη Δημόσια Διοίκηση αναφέραμε επίσης –και είναι το τρίτο κορυφαίο ζήτημα- ότι όλες αυτές οι ρυθμίσεις, παράλογα θα έλεγα και πάλι χωρίς τεκμηρίωση, ενισχύουν ακόμη περισσότερο τις ήδη μεγάλες εξουσίες ενός ελεγκτικού μηχανισμού για τον οποίο τίθεται πλέον ευθέως το ερώτημα, ποιος θα τον ελέγξει. Και δεν υπάρχει κανένα ανοικτό αυτί προς την κατεύθυνση που έθεσε και ο εκπρόσωπος της Α.Δ.Ε.Δ.Υ. αλλά και που τέθηκε και από άλλες πλευρές, να κατατεθούν ρυθμίσεις και να υπάρξουν τρόποι αντιμετώπισης που να ενισχύουν την αξιοπρέπεια των εργαζομένων στο δημόσιο ως βάση, για να αντιμετωπίσετε οποιαδήποτε μεταρρύθμιση στο χώρο της Δημόσιας Διοίκησης. 
      (Στο σημείο αυτό την Προεδρική Έδρα  καταλαμβάνει η Ε΄ Αντιπρόεδρος της Βουλής κ.  ΒΕΡΑ ΝΙΚΟΛΑΪΔΟΥ)
      Κυρίες και κύριοι συνάδελφοι, υπάρχουν πολλά άλλα επιμέρους ζητήματα. Λόγω της πίεσης του χρόνου θα προσπαθήσω να μιλήσω για όλα πολύ γρήγορα. Δεν νοείται η ρύθμιση για το Πρόγραμμα «ΑΣΤΕΡΙΑΣ», να αφήνει περιθώριο, έστω και για έναν εργαζόμενο, να μην αποκατασταθεί. Δεν νοείται στην απλούστευση των διαδικασιών να παραμένει στο άρθρο 12 όλη αυτή η ασάφεια. 
      Δεν θα ασχοληθώ με το άρθρο 14, το γραφείο του Πρωθυπουργού. Ήταν από την αρχή προβληματική η σύλληψη και καλώς διαφοροποιήθηκε. Παραμένουν ακόμα πολλά ζητήματα, όπως επίσης παραμένουν και τα ζητήματα της Πολιτικής Προστασίας, αλλά ελπίζω ότι θα μας δοθεί η ευκαιρία να μιλήσουμε γι’ αυτό το μείζον θέμα. 
      Στο άρθρο 24, με κάποιες επιφυλάξεις που προφανώς υπάρχουν, επιχειρείτε να κάνετε κάποιες ρυθμίσεις όμως υπάρχουν –το ανέφερα και στη συζήτηση στην επιτροπή- δήμαρχοι και κοινοτάρχες που άδικα καταδικάζονται ή δεν ρυθμίζεται η περίπτωσή τους, επειδή ανήκαν στον ευρύτερο δημόσιο τομέα. Κύριε Υπουργέ, νομίζω ότι πρέπει αυτό να το ρυθμίσετε με μία διευκρινιστική σας δήλωση. 
      Μετατάξεις από τους Οργανισμούς Α΄ Βαθμού Αυτοδιοίκησης, τις δημοτικές επιχειρήσεις. Επιτέλους, η υποχρεωτικότητα είναι το ζητούμενο, όχι το «δύναται». Και πάλι όμως ο κύριος Υπουργός εκώφευσε. Υπάρχουν όλα αυτά τα ζητήματα για την υποχρεωτικότητα, τα οποία, με μια σειρά από τροπολογίες που έχουν κατατεθεί, μπορούν να ρυθμιστούν και να έχουμε μία σαφή διάταξη, η οποία δεν θα αφήσει ανθρώπους στο δρόμο. 
      Το άρθρο 26 αναφέρεται στο ασφυκτικό πλαίσιο και τα αδιέξοδα στα οποία φτάνουν μερικές φορές δήμοι και δημοτικές επιχειρήσεις χωρίς δική τους ευθύνη, όπου έχει κινηθεί διαδικασία εκδόσεως φύλλων ελέγχου. Υπάρχουν και εδώ σχετικές τροπολογίες. Καλώ τον Υπουργό να κάνει διευκρινιστικές δηλώσεις επ’ αυτών, ότι δηλαδή ισχύουν για όλες τις περιπτώσεις οι ρυθμίσεις που προβλέπει το άρθρο 26. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Για τις δομές κοινωνικής μέριμνας περιμένουμε τις δεσμεύσεις που ανέλαβε ο  κύριος Υπουργός. 
      Τελειώνω με τους μετανάστες σε μισό λεπτό, κυρία Πρόεδρε. Δεν είναι δυνατόν –επιμένω και πάλι- το Πρόγραμμα «Αλληλεγγύη και Διαχείριση Μεταναστευτικών Ροών» να μη «ρίχνει» το κύριο βάρος στην ενίσχυση των μεταναστών και την ένταξή τους στην ελληνική κοινωνία και να «ρίχνει» το βάρος στην περαιτέρω θωράκιση της ήδη θωρακισμένης προστασίας, για να μην έρθουν, λέει, καινούργιοι μετανάστες, ενώ αυτό είναι ένα ζήτημα που όσο και αν το θωρακίσεις, μόνο κατασταλτικούς μηχανισμούς θα φτιάχνεις. Είναι διεθνές ζήτημα. Πρέπει να παρέμβει η Ελλάδα ενισχύοντας τις χώρες προέλευσης των μεταναστών, όπως και η παγκόσμια κοινωνία. Πιστεύω ότι με άλλη ευκαιρία θα συζητήσουμε το μεταναστευτικό ζήτημα.
      Τέλος, ρυθμίζονται με τον πιο δειλό τρόπο ζητήματα που αφορούν νήπια, νεογέννητα παιδιά στην Ελλάδα. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Δρίτσα, ολοκληρώστε. 
      ΘΕΟΔΩΡΟΣ ΔΡΙΤΣΑΣ: Κυρίες και κύριοι συνάδελφοι, κάνω έκκληση στον Υπουργό να ρυθμίσει εφ’ όλης της ύλης, για όλες τις περιπτώσεις, το ζήτημα του «ρατσισμού από κούνια». Δεν μπορεί να γεννιούνται παιδιά στη Ελλάδα και να μην έχουν νομική υπόσταση, νομική προσωπικότητα. 
      Κυρία Πρόεδρε, τελειώνω…
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, σας παρακαλώ. 
      ΘΕΟΔΩΡΟΣ ΔΡΙΤΣΑΣ: Στο άρθρο 29 η Γενική Γραμματεία Τοπικής Αυτοδιοίκησης επιμένουμε ότι δεν πρέπει να καταργηθεί έστω και αν δεν λειτούργησε μέχρι τώρα. Αντίθετα πρέπει να λειτουργήσει. Είναι μία ενίσχυση της Αυτοδιοίκησης. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Δρίτσα. 
      Το λόγο έχει ο ειδικός αγορητής του ΛΑ.Ο.Σ. κ. Αθανάσιος Πλεύρης. 
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κυρία Πρόεδρε. 
      Τα περισσότερα τα έχουμε πει στη συζήτηση επί της αρχής αυτού του νομοσχεδίου που, κατά την άποψή μας, ρυθμίζει τόσο πολλά θέματα που δεν μπορέσαμε να βρούμε την αρχή του.
      Επειδή ακούστηκαν κάποια πράγματα εδώ, ότι όταν μιλάμε για το ακαταδίωκτο των ανεξαρτήτων αρχών κατά κάποιο τρόπο οδηγούμαστε σε λαϊκισμό, θέλω να ξεκαθαρίσω το εξής. Οι ανεξάρτητες αρχές, και ιδιαίτερα όσον αφορά τα προσωπικά δεδομένα, εισήλθαν στην Ελλάδα για έναν και μοναδικό λόγο: γιατί είναι κατασκεύασμα του αδελφού του πρώην Πρωθυπουργού της Ελλάδος κ. Σημίτη. Είναι του κ. Σπύρου Σημίτη στο Πανεπιστήμιο της Φρανκφούρτης. Και εισήχθησαν χωρίς να δούμε καθόλου τις ανάγκες της ελληνικής κοινωνίας. 
      Δεν μπορώ να καταλάβω το εξής: Μήπως είναι λαϊκιστές και η Ένωση Εισαγγελέων, που σήμερα γράφει σ’ όλες τις εφημερίδες ότι είναι εναντίον του ακαταδίωκτου; Είναι δυνατόν σε μια Ελλάδα που θέλουμε να υπάρχει έλεγχος -και εδώ πέρα έχετε συνεχώς ελεγκτικούς μηχανισμούς- να μη λογοδοτούν οι αρχές που γνωμοδοτούν και αποφασίζουν; Μήπως θέλετε να γνωμοδοτούν μόνο και μόνο για να καλύπτουν κάποια θέματα «ημών», που δεν θέλουμε να βγουν προς τα έξω; Κατά την άποψή μου, όποιος ασκεί εξουσία πρέπει να λογοδοτεί. Και ο εισαγγελέας του Αρείου Πάγου και όλοι οι δικαστές λογοδοτούν. Δεν μπορούν να έχουν το ακαταδίωκτο οι ανεξάρτητες αρχές. 
      Ως προς το άρθρο 2 αναφορικά με το Α.Σ.Ε.Π. αναφέρθηκε ότι αυτή η διάταξη προσπαθεί να αναβαθμίσει το Α.Σ.Ε.Π.. Το Α.Σ.Ε.Π., δυστυχώς, δεν μπορεί να αναβαθμιστεί όταν υπάρχουν επιτυχόντες του 1998 που δεν έχουν διοριστεί ακόμη. Εδώ έχω μια τροπολογία και μια ερώτηση της Νέας Δημοκρατίας που τις υπογράφει ο Υπουργός κ. Παυλόπουλος  και τις οποίες καταθέτω στα Πρακτικά.
      (Στο σημείο αυτό ο Βουλευτής κ. Αθανάσιος Πλεύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Βέβαια τότε η Νέα Δημοκρατία ήταν αντιπολίτευση και ενδιαφερόταν για τη λύση του προβλήματος αυτών των ανθρώπων. Δεν ξέρω αν άλλαξε κάτι και άλλα λέμε όταν είμαστε αντιπολίτευση και άλλα όταν είμαστε κυβέρνηση.
      Θα μου πείτε ότι το θέμα αυτό πήγε να ρυθμιστεί με το ν. 3320/05. Αυτό είναι ανακριβές, διότι σήμερα, αυτή τη στιγμή που μιλάμε, υπάρχουν ακόμη δύο χιλιάδες αδιόριστοι άνθρωποι από το 1998. Έχουν επιτύχει στο Α.Σ.Ε.Π.. Δεν μπορούμε, λοιπόν, να μιλάμε για αναβάθμισή του. 
      Αναφορικώς τώρα με τη διάταξη που αναφέρεται στη διεύρυνση του Α.Σ.Ε.Π. ξεκαθαρίσαμε και τονίζουμε το εξής: Να υπάρξει βοήθεια από μέλη των Α.Ε.Ι. και των Τ.Ε.Ι., όχι όμως στη συνέντευξη. Σε οτιδήποτε άλλο θέλετε. Στη συνέντευξη, το οποίο είναι το μοναδικό υποκειμενικό στοιχείο που υπάρχει σ’ αυτές τις εξετάσεις, δεν μπορεί να υπάρχει κανένα άλλο άτομο πλην των μελών του Α.Σ.Ε.Π. που τέλος πάντων έχουν κάποια εχέγγυα. 
      Μεγάλη κουβέντα έγινε και σε κάποια άλλα άρθρα, στα οποία θέλω να σταθώ. 
      Κατ’ αρχάς, αναφορικά με τα άρθρα 3 και 4 που αναφέρονται στην ενίσχυση των ελεγκτικών μηχανισμών, θέλω να τονίσω ότι πρόβλημα από ελεγκτικούς μηχανισμούς δεν έχουμε. Οι ελεγκτικοί μηχανισμοί όμως δεν λειτουργούν. Κι αυτό που μου κάνει μεγάλη εντύπωση είναι ότι στο άρθρο 4 αναφέρεται ότι το Σώμα Ελέγχου μπορεί να άρει το τραπεζικό και φορολογικό απόρρητο των υπαλλήλων. Και σας ερωτώ: Τα προσωπικά δεδομένα, που τόσο πολύ κόπτεσθε, τα σκεφτόμαστε μόνο όταν έχουμε να κάνουμε είτε με παιδεραστές είτε με εμπόρους ναρκωτικών είτε με ληστές τραπεζών; Δεν υπάρχουν προσωπικά δεδομένα σ’ αυτούς τους ανθρώπους; Δώστε κάποιες εγγυήσεις! Και σας τονίσαμε: Άρση του τραπεζικού απορρήτου μόνο με εισαγγελική εντολή! Δεν μπορεί να εναπόκειται στην αυθαιρεσία του κάθε επιθεωρητή, που εσείς διορίζετε, να ανοίγει το τραπεζικό και φορολογικό απόρρητο των υπαλλήλων.
      Μεγάλη κουβέντα έγινε και για το άρθρο 12, στο οποίο συνεχίζουμε να αμφιβάλουμε καθαρά από νομική άποψη. Αντιλαμβανόμαστε το σκεπτικό αυτής της ρύθμισης, αλλά πιστεύουμε ότι κείται τουλάχιστον στις παρυφές της συνταγματικής ευνομίας και συνεπώς θα ήθελα πάρα πολύ να το σκεφθείτε, διότι υπάρχει κίνδυνος να εκτεθούμε ως Σώμα όταν νομοθετούμε, εάν τυχόν κριθεί κάτι τέτοιο αντισυνταγματικό.
      Αναφορικά τώρα με την εφαρμογή του Υπαλληλικού Κώδικα στο προσωπικό της Ε.Υ.Π.. Είναι ένα πολύ λεπτό θέμα και όταν αναφερόμαστε στην Ε.Υ.Π. θα πρέπει να είμαστε πάρα πολύ προσεκτικοί, να δούμε κατά πόσο μπορεί ο Υπαλληλικός Κώδικας να εφαρμοστεί.
      Κατά την άποψή μου, δεν μπορούμε να λαμβάνουμε βεβιασμένες αποφάσεις και αργότερα να αναγκαζόμαστε να μην τις εφαρμόζουμε.
      Στο άρθρο 14 λίγο πολύ τα είπαμε, αυτή τη στιγμή τροποποιήθηκε το άρθρο, διότι στην αρχή εμφανώς ήταν τακτοποίηση «ημετέρων».
      Στο άρθρο 21, στο οποίο αναφέρεται ο οργανισμός για τη γεωγραφική ονομασία, σας είπα και στην επιτροπή –και θα ήθελα να υπάρχει και μια τοποθέτηση επ’ αυτού του θέματος- ότι, πρώτον, επ’ ευκαιρία αυτού του οργανισμού θα μπορούσαμε να οδηγηθούμε σε ελληνοποίηση ονομάτων, εκτός αν εσάς σας αρέσει να λέτε Καϊμακτσαλάν και Τουρκοβούνια και Τουρκολίμανο κ.λπ..
      Παράλληλα θα ήθελα και μια ξεκάθαρη απόφαση αναφορικά με τη χρησιμοποίηση του όρου «Μακεδονία». Μήπως στα πλαίσια των συμφωνιών που πρόκειται να κάνετε τώρα με τα Σκόπια δεν θα μπορούμε εμείς να χρησιμοποιούμε τον όρο «Μακεδονία»; Θα ήταν ευχής έργον από το άρθρο 21 να ξεκαθάριζε ότι όπου αναφέρονται ελληνικά τοπωνύμια στη βόρεια Ελλάδα, θα μπορούν να χρησιμοποιούν τον όρο «Μακεδονία».
      Εκεί που θα ήθελα να επικεντρωθώ –γιατί έγινε μια πολύ μεγάλη κουβέντα- είναι στο θέμα του άρθρου 28 που αφορά στη μετανάστευση. Σε ερώτηση που έκανα στο Υπουργείο Δικαιοσύνης για το πόσοι είναι οι Έλληνες και οι αλλοδαποί κρατούμενοι, πήρα την απάντηση ότι υπάρχουν δέκα χιλιάδες εννιακόσιοι δέκα κρατούμενοι στις ελληνικές φυλακές, εκ των οποίων πέντε χιλιάδες επτακόσιοι σαράντα τέσσερις είναι Έλληνες και πέντε χιλιάδες εκατόν εξήντα έξι είναι αλλοδαποί. 
      (Στο σημείο αυτό ο Βουλευτής κ. Αθανάσιος Πλεύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όπως καταλαβαίνετε, υπάρχει κάποιο πρόβλημα. Δεν είναι ούτε ακρότητα ούτε ρατσισμός όποιος δεν μπορεί να δει αυτό το πρόβλημα. Το 50% στις ελληνικές φυλακές είναι αλλοδαποί. Μια λαϊκίστικη προσέγγιση θα με έκανε να πω  «οι καλοί Έλληνες», «οι κακοί αλλοδαποί». Δεν είναι αυτό το θέμα. Το θέμα είναι ότι η μεταναστευτική σας πολιτική έχει αποτύχει, γιατί ποτέ δεν υπήρξε μεταναστευτική πολιτική.
      Αυτή τη στιγμή είδατε τους μετανάστες μόνο ως έναν αδύναμο κρίκο που έπρεπε να έρθει στην Ελλάδα για να εργάζεται παράνομα και να κερδοφορούν κάποιες επιχειρήσεις. Δεν έχετε μέχρι σήμερα μεταναστευτική πολιτική. Δεν άκουσα ούτε την πρώην κυβέρνηση του ΠΑ.ΣΟ.Κ. ούτε εσάς να μας πείτε ποια είναι η φιλοσοφία σας στο μεταναστευτικό. Θέλετε να εντάξετε όλους τους μετανάστες που έρχονται, τρία, τέσσερα, πέντε, δέκα εκατομμύρια; Θέλετε να κάνετε ελεγχόμενη  μετανάστευση;
      Εμείς λέμε για ελεγχόμενη μετανάστευση, μιλάμε για ποσοστώσεις. Αυτό εσείς το λέτε ρατσιστικό. Πείτε μας κάτι άλλο. Πείστε μας ποια είναι η μεταναστευτική σας πολιτική. Σας αρέσει που αυτή τη στιγμή το Υπουργείο σας, δεκαεπτά χρόνια μετά την έξαρση του μεταναστευτικού ρεύματος, επίσημα σε ερώτησή μου απάντησε ότι οι παράνομοι μετανάστες στην ελληνική επικράτεια είναι εκατόν ογδόντα χιλιάδες; Βρίσκεστε εκτός της πραγματικότητας; Εκατόν ογδόντα χιλιάδες είναι συνολικά οι παράνομοι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό θέλω και εγώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Θα σας δώσω ένα λεπτό.
      ΑΘΑΝΑΣΙΟΣ ΠΛΕΥΡΗΣ: Συνεπώς δεν υπάρχει μεταναστευτική πολιτική.
      Όσον αφορά σ’ αυτό που αναφέρθηκε για τα ταμεία που δημιουργούνται, πράγματι ισχυρότερο ταμείο πρέπει να είναι το ταμείο που είναι για τη φύλαξη των συνόρων. Δεν είναι παράλογο αυτό και ευτυχώς που η Ευρωπαϊκή Ένωση το έχει δει, διότι πλέον η Ευρώπη αντιμετωπίζει το πρόβλημα και πρέπει να υπάρξει μια κοινή ευρωπαϊκή πολιτική και, αν μη τι άλλο, αφού βρισκόμαστε στην Ευρώπη, ας έρθει εδώ η Ευρώπη να μας διαφυλάξει και τα σύνορα.
      Σχετικά μ’ αυτό που αναφέρθηκε ότι τα σύνορα φυλάσσονται καλά, δεν φυλάσσονται καλά γιατί εβδομήντα χιλιάδες έχουν μπει από την αρχή του έτους. 
      Πρέπει κάποια πράγματα να τα αντιμετωπίζουμε με ειλικρίνεια. Αν θέλετε να κάνετε μεταναστευτική πολιτική πλήρους ένταξης, πείτε το μας! Εάν θέλετε να κάνετε πολιτική μεταναστευτική με έλεγχο, πείτε το μας! Βάλτε τα όρια, όμως κάντε κάτι!
      ΠΡΟΕΔΡΕΥΟΥΣΑ (Βέρα Νικολαΐδου): Τελείωσε ο χρόνος σας, κύριε Πλεύρη.
      ΑΘΑΝΑΣΙΟΣ ΠΛΕΥΡΗΣ: Σας ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ ευχαριστώ.
      Συνεχίζουμε με τον κ. Γεώργιο Ντόλιο. Θα παρακαλούσα –όχι μόνο εσάς, κύριε Ντόλιο- να τηρείται ακριβώς ο χρόνος από όλους.
      Ορίστε, έχετε το λόγο.
      ΓΕΩΡΓΙΟΣ ΝΤΟΛΙΟΣ: Θα προσπαθήσω, κυρία Πρόεδρε, αν και πραγματικά υπάρχει ένα πρόβλημα, όταν συζητούμε τέτοιου είδους νομοσχέδια που κάνουν απίστευτες ρυθμίσεις που δεν έχουν καμμία σχέση μεταξύ τους, όλοι οι συνάδελφοι νομίζω έχουν αντιληφθεί ότι υπάρχει και ένας μεγάλος αριθμός αιτημάτων, εν πολλοίς δικαίων, τα οποία καλούμαστε να τα εντάξουμε ή να επιχειρήσουμε να τα ρυθμίσουμε κι αυτά μαζί με τα άλλα.
      Ένα χαρακτηριστικό, λοιπόν, αυτού του είδους των νομοσχεδίων που έχει επικρατήσει να τα λέμε «νομοσχέδια-κουρελού», είναι αυτό, έρχονται να αντιμετωπίσουν υπαρκτά -πράγματι- προβλήματα, τα οποία γέννησε η προηγούμενη νομοθεσία, πολλές φορές η σχετικά πρόσφατη νομοθεσία, κάτι το οποίο αναδεικνύει την προχειρότητα και την επιπολαιότητα με την οποία νομοθετούμε σ’ αυτόν το χώρο. Αυτό πρέπει να μας απασχολήσει όλους και πρωτίστως, βεβαίως, την Κυβέρνηση.
      Εξ αυτού του λόγου, είχαμε πάρει από την αρχή θέση ότι δεν μπορούμε να ψηφίσουμε ένα τέτοιο νομοσχέδιο, παρ’ όλο ότι υπάρχουν διατάξεις του τις οποίες θα ψηφίσουμε και κάποιες στις οποίες θέλουμε να δώσουμε μισή ψήφο. Παραδείγματος χάριν, μετατάξεις. Πολύ σωστή η ρύθμιση η οποία γίνεται. Τι θα γίνει, κύριε Υπουργέ, κύριε Ζώη, με την απάντηση που έχετε δώσει στους υπαλλήλους των Κ.Ε.Π., που λέτε ότι η προϋπηρεσία των ανθρώπων αυτών δεν λαμβάνεται υπ’ όψιν στη μισθολογική και βαθμολογική τους εξέλιξη, γιατί υπάρχουν –έτσι λέτε εσείς- οι εξής προϋποθέσεις: Απασχόληση κατά το σύνηθες δημοσιοϋπαλληλικό ωράριο. Υπάρχει αυτή η προϋπόθεση; Υπάρχει. Παροχή εργασίας στο χώρο της δημόσιας υπηρεσίας και με την άμεση εποπτεία της υπηρεσίας. Υπάρχει αυτή η προϋπόθεση; Υπάρχει. Υπάρχει μόνιμος υπάλληλος που προΐσταται. Αμοιβή ανάλογη με των προσλαμβανομένων με σχέση εργασίας ιδιωτικού δικαίου. Υπάρχει αυτή η προϋπόθεση; Υπάρχει. Ισχύουν σωρευτικά και οι τρεις.
      Παρακάτω λέτε: «Στη συγκεκριμένη περίπτωση της απασχόλησης των συμβασιούχων δεν συντρέχει καμμία από τις προβλεπόμενες ως άνω περιπτώσεις». Εδώ, λοιπόν, εμείς καλούμαστε να δώσουμε μισή ψήφο. Είναι ένα ζήτημα που θα πρέπει να το αντιμετωπίσετε. Είναι μια ευκαιρία να το αντιμετωπίσετε τώρα, ειδάλλως, θα αναγκαστείτε να το υιοθετήσετε μετά από προσφυγές και μετά από μια πολύ μεγάλη ταλαιπωρία. Ένα χαρακτηριστικό αυτών των νομοσχεδίων είναι αυτό, ότι επιχειρούν να ρυθμίσουν θέματα ασύνδετα μεταξύ τους.
      Ένα άλλο χαρακτηριστικό, κύριοι συνάδελφοι, αυτών των νομοσχεδίων είναι το εξής, ότι μέσα σ’ αυτά τα νομοσχέδια ή μέσω αυτών των νομοσχεδίων επιχειρούνται να τακτοποιηθούν με μικροπολιτικό τρόπο διάφορα ζητήματα. Έρχονται διάφορες πονηρές διατάξεις. Εάν χαρακτηρίστηκε από κάτι αυτό το νομοσχέδιο, είναι από το άρθρο 14. Ήταν μια ταπεινωτική για το πολιτικό σύστημα διάταξη. Ήταν μια διάταξη, η οποία ευτελίζει και το αξίωμα του Πρωθυπουργού. Ήρθε από το παράθυρο για να μονιμοποιήσει, να μετατρέψει σε συμβάσεις αορίστου χρόνου τους μετακλητούς υπαλλήλους του πρωθυπουργικού γραφείου. Τέτοιου είδους διατάξεις υποβαθμίζουν συνολικά το πολιτικό σύστημα, γι’ αυτό και τις χαρακτήρισα ευτελείς, γι’ αυτό και θεωρώ ότι χαρακτήρισε αυτή η διάταξη το σύνολο του νομοσχεδίου.
      Τέτοιες πονηρές διατάξεις, δυστυχώς, δεν είναι οι μόνες. Υπάρχουν και άλλες, οι ρυθμίσεις θεμάτων του Α.Σ.Ε.Π.. Μιλάμε πάρα πολλές φορές για το θέμα του Α.Σ.Ε.Π. σ’ αυτήν την Αίθουσα και κινδυνεύουμε να το απαξιώσουμε παντελώς, ενώ ακόμη και σήμερα διατηρεί ένα μεγάλο μέρος της αξίας του, παρά το ότι η Νέα Δημοκρατία, από την προηγούμενη περίοδο, με την καθιέρωση της συνέντευξης, επέφερε ένα μεγάλο πλήγμα κυριολεκτικά σ’ αυτήν τη μεγάλη μεταρρύθμιση, τη σημαντική μεταρρύθμιση, που είχε γίνει από το 1994. Είναι, λοιπόν, μια δεύτερη πονηρή διάταξη που εντάσσεται στο δεύτερο χαρακτηριστικό αυτών των νομοσχεδίων.
      Υπάρχει και μια τρίτη, κατά τη γνώμη μου, πονηρή διάταξη μ’ αυτές τις κανονιστικές πράξεις. Ουσιαστικά τι λέει; Θα ήθελα μια εξήγηση για να αντιληφθώ με ποια λογική εξηγεί η Κυβέρνηση το εξής, ότι έρχεται ένας νόμος που λέει ότι με προεδρικό διάταγμα θα ρυθμίζονται κάποια ζητήματα. Έρχεται το σημερινό νομοσχέδιο και λέει ότι για ειδικά θέματα δεν θα εκδίδονται προεδρικά διατάγματα, αλλά θα αρκούν η υπουργική ή οι υπουργικές αποφάσεις. Όμως, για να γίνει αυτό, απαιτείται προεδρικό διάταγμα, το οποίο θα κάνει αυτή τη ρύθμιση. Το ζήτημα του χρόνου, δηλαδή, ως επιχείρημα δεν ισχύει. Πρόκειται περί μιας παράλογης            -πραγματικά- παρέμβασης, η οποία γίνεται μέσω αυτού του νομοσχεδίου. Είναι το δεύτερο χαρακτηριστικό αυτού του είδους των νομοσχεδίων.
      Και υπάρχει και ένα τρίτο χαρακτηριστικό. Γίνονται με επιπόλαιο πραγματικά- τρόπο ρυθμίσεις που μεγεθύνουν υπαρκτά προβλήματα. Είναι ρυθμίσεις πάλι μικροπολιτικού χαρακτήρα. Γίνονται με επιπόλαιο και ανεύθυνο τρόπο, γιατί μεγεθύνουν προβλήματα τα οποία έχουμε βιώσει όλοι σ’ αυτήν την Αίθουσα ή παρά πολλοί από εμάς.
      Θα αναφερθώ σε μερικά παραδείγματα. Κατατμήσεις έργων. Πόσοι από εμάς, ποιοι από εμάς δεν έχουν ακούσει μια ατέρμονη συζήτηση που γίνεται στην Τοπική Αυτοδιοίκηση, ότι οι κατατμήσεις έργων γίνονται για να προχωράνε στις αναθέσεις;
      Πόσοι από μας δεν έχουν ακούσει ευφυολογήματα που λένε ότι ένα έργο, παραδείγματος χάρη ένα κτήριο, το κάνουμε κομμάτια για να κάνουμε ανάθεση χωριστά τα κουφώματα, χωριστά τα δάπεδα, χωριστά διάφορα τμήματα του έργου; 
      Έρχεται, λοιπόν, το νομοσχέδιο σήμερα, με εντελώς επιπόλαιο και αβασάνιστο τρόπο και νομιμοποιεί αυτές τις κατατμήσεις έργων. Η άποψη η δική μου είναι ότι δεν πρόκειται περί κατατμήσεων έργων. Πρόκειται περί νομιμοποίησης των αναθέσεων αυτών των έργων. Και μετά θα καλούμαστε εμείς, να κάνουμε ερωτήσεις, ελέγχους, καλείται η διοίκηση ή η Βουλή να παρεμβαίνει για να κάνει ελέγχους. 
      Άλλη τέτοιου είδους παρέμβαση. Ένταξη στις παραμεθόριες περιοχές των Νομών Δράμας και Σερρών. Καλά μου ακούγεται για το Νομό Δράμας, αλλά έχω έναν προβληματισμό για το Νομό Σερρών. Ζω σε έναν φύσει και θέσει παραμεθόριο νομό, στο Νομό Έβρου. Εγώ είχα την αίσθηση ότι ένα τόσο μεγάλο θέμα, θα το συζητούσαμε με ένα άλλο πνεύμα, με έναν άλλο τρόπο, κύριοι συνάδελφοι. Θα έλεγα, δηλαδή, ότι δεν μπορεί τα προνόμια που, λόγω της μεθοριακότητας, έχει το τρίγωνο του Έβρου, να τα έχει ίδια και η Αλεξανδρούπολη του Έβρου. Καμμία σχέση δεν έχουν αυτές οι περιοχές. Εμείς, αντί να κάνουμε μια τέτοια τομή, μια τέτοιου είδους παρέμβαση, εντάσσουμε αβασάνιστα στις παραμεθόριες περιοχές και άλλους νομούς. Εντάσσουμε και το Νομό Σερρών. 
      Ρωτώ, λοιπόν, κύριε Υπουργέ, τι θα γίνει; Όλα τα προνόμια προστίθενται σε όλους αυτούς τους νομούς; Τι θα γίνει με τους υπαλλήλους των δήμων οι οποίοι δικαιούνται το επίδομα στέγασης, για το οποίο ο απουσιάζων Υπουργός, ο κ. Παυλόπουλος, μας είπε στην επιτροπή κατ’ αρχάς ότι αναστέλλεται αυτή η διάταξη, στη συνέχεια μας είπε ότι υπάρχει σειρά για την αποπληρωμή των χρεωστούμενων, των οφειλόμενων από την κεντρική Κυβέρνηση, ενώ το ίδιο Υπουργείο και ο ίδιος Υπουργός την προηγούμενη τετραετία, μας είχε απαντήσει ότι οι πιστώσεις αυτές θα πρέπει να βαρύνουν τους προϋπολογισμούς των δήμων; Είχε απευθυνθεί μάλιστα και στην Κ.Ε.Δ.Κ.Ε., η οποία, όπως είναι λογικό, δεν δέχθηκε να επιβαρυνθεί μ’ αυτού του είδους τη δαπάνη, γιατί ουσιαστικά θα εκαλούντο οι άλλοι δήμοι της χώρας να πληρώσουν μια δαπάνη την οποία τη χρεώθηκε το κεντρικό κράτος, η κεντρική Κυβέρνηση.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Ντόλιο.
      Το λόγο έχει ο κ. Γεώργιος Νικητιάδης.
      ΓΕΩΡΓΙΟΣ ΝΙΚΗΤΙΑΔΗΣ: Κυρίες και κύριοι συνάδελφοι, όπως προκύπτει από την αιτιολογική έκθεση, κυριότερος σκοπός του νομοσχεδίου είναι η ενίσχυση, η ενδυνάμωση των ανεξάρτητων αρχών και η ενδυνάμωση των ελεγκτικών σωμάτων της Δημόσιας Διοίκησης. 
      Πιστεύω ότι κατά τη συζήτηση των άρθρων, θα πρέπει να τίθεται ένα ερώτημα, κατά πόσο κάθε άρθρο που σχετίζεται με τα δύο αυτά θέματα, όντως ενδυναμώνει τις ανεξάρτητες αρχές και τα ελεγκτικά σώματα ή κατά πόσο μειώνει την αξιοπιστία τους και εκείνο που επιτυγχάνει είναι την ενδυνάμωση της πολιτικής κυριαρχίας της Νέας Δημοκρατίας στο χώρο της Δημόσιας Διοίκησης.
      Αν ξεκινήσουμε με το άρθρο 14 που ξεσήκωσε αρκετά σχόλια και δυσαρέστησε τον Υπουργό με τις εκφράσεις που χρησιμοποιήθηκαν από πολλές πλευρές, ειδικώς σε σχέση με τους «γαλάζιους» αξιολογητές, θα δούμε ότι, ναι μεν αποσύρθηκε τελικώς η διάταξη, αλλά υποθέτω ότι δεν μπορεί να πιστεύει ο Υπουργός και η Κυβέρνηση ότι το Α.Σ.Ε.Π. βγαίνει ενισχυμένο από την ιστορία αυτή. Δεν μπορεί, δηλαδή, να πιστεύει η Κυβέρνηση ότι η μεγάλη πλειοψηφία του ελληνικού λαού δεν έχει πειστεί πως στόχος ήταν το βόλεμα κάποιων μετακλητών υπαλλήλων που μάλιστα υπηρετούν στο γραφείο του Πρωθυπουργού. 
      Ζητήσαμε τρεις φορές από τον κύριο Υπουργό στη Διαρκή Επιτροπή να προσκομίσει την κατάσταση των απασχολουμένων στο γραφείο του Πρωθυπουργού, για να μπορέσουμε να διαπιστώσουμε ποιοι είναι αυτοί, ποια είναι η εργασιακή τους σχέση, πόσο καιρό απασχολούνται, τι είδους σχέση έχουν. Ο κύριος Υπουργός μας βεβαίωσε ότι θα έχουμε αυτήν την κατάσταση πριν από τη συζήτηση στην Ολομέλεια. 
      Αυτή η κατάσταση δεν έχει έλθει ακόμα. Και, βέβαια, εμείς θα φροντίσουμε με σχετική ερώτηση να ζητήσουμε την κατάθεση εγγράφων για να υποχρεωθεί να φέρει ο κύριος Υπουργός αυτήν την κατάσταση. 
      Το ερώτημα, όμως, παραμένει, κυρίες και κύριοι συνάδελφοι: Τι κρύβει αυτή η κατάσταση και δεν μας την έχουν φέρει μέχρι σήμερα; Γιατί ο κύριος Υπουργός δεν μας έχει φέρει την κατάσταση που διαβεβαίωσε ο ίδιος ότι θα φέρει; Και, εν πάση περιπτώσει, ακόμα και αν θέλαμε να αντιπαρέλθουμε τα όποια πολιτικά ζητήματα, δεν θεωρεί ο κύριος Υπουργός ότι τουλάχιστον από νομοτεχνικής πλευράς θα έπρεπε να ξέρουμε τις εργασιακές σχέσεις του καθενός που ρυθμίζει η συγκεκριμένη διάταξη, προκειμένου να έχουμε γνώση και να ψηφίσουμε; 
      Κυρίες και κύριοι συνάδελφοι, θεωρώ ότι δεν ενδυναμώνεται το Α.Σ.Ε.Π. και δεν επιτυγχάνεται ο σκοπός του νομοσχεδίου με παρόμοιες διατάξεις και με παρόμοιες μεθοδεύσεις. Όμως, προχωρώντας στο άρθρο 2, όπου ευθέως επιδιώκεται η παράκαμψη του Α.Σ.Ε.Π., ζητήσαμε να δούμε ποια είναι η αιτιολογία με βάση την οποία εισάγεται μία διάταξη που προσθέτει άτομα εκτός Α.Σ.Ε.Π. για να ελέγχουν και να αξιολογούν διαδικασίες που υπάγονται στο Α.Σ.Ε.Π..
      Ο κύριος Υπουργός στη Διαρκή Επιτροπή διένειμε μία επιστολή του Προέδρου του Α.Σ.Ε.Π., του κ. Βέη, η οποία δεν είχε καμμία σχέση με τη διάταξη. Καμμιά απολύτως σχέση! Το επισημάναμε αυτό και αν θέλετε πραγματικά να δούμε ποιος είναι ο στόχος, ποιος είναι ο σκοπός του Α.Σ.Ε.Π. όταν ζητούσε την ενδυνάμωσή του, δεν έχουμε, κυρίες και κύριοι συνάδελφοι, παρά να διαβάσουμε την ετήσια έκθεση του Α.Σ.Ε.Π., την έκθεση που υποβάλλεται στη Βουλή, που κρίνεται, που έχει εγκριθεί από την Ολομέλεια, που καθορίζει, που εκτιμά ποιες είναι οι πραγματικές ανάγκες. 
      Διαβάζω ένα μικρό κομμάτι από την έκθεση. Αφού εξηγεί όλες τις περιπτώσεις όπου γίνεται παράκαμψη του Α.Σ.Ε.Π., λέει: «Σύμφωνα με τα παραπάνω, επιβάλλεται να αποφεύγεται η θέσπιση διατάξεων νόμου που καθορίζουν μη αντικειμενικά κριτήρια πρόσληψης υπαλλήλων στο δημόσιο ή ευρύτερο δημόσιο τομέα, που εξουσιοδοτούν Υπουργούς ή άλλους φορείς του δημοσίου τομέα να καθορίζουν εκείνοι τέτοια κριτήρια ή υποκαθιστούν τον έλεγχο του Α.Σ.Ε.Π. με την πρόβλεψη να συμμετέχει σύμβουλος του Α.Σ.Ε.Π. στην Επιτροπή Επιλογής, ενώ κατά τα άλλα επιχειρείται παράκαμψη του ελέγχου του Α.Σ.Ε.Π.».
      Αυτό ήθελε το Α.Σ.Ε.Π., να αποφευχθεί η με διάφορα τερτίπια παράκαμψή του, ενώ δήθεν επικαλούμαστε ότι είναι διαδικασία Α.Σ.Ε.Π.. Αυτό ζητούσε. 
      Αντ’ αυτού, η διάταξη καλύπτει όλες τις περιπτώσεις. Αντ’ αυτού, σήμερα έχουμε και στις διαδικασίες του ν. 2190 –στις διαδικασίες καθαρά του Α.Σ.Ε.Π.- να μπορεί άνθρωπος που θα επιλέγει μόνος του ο πρόεδρος του Α.Σ.Ε.Π. να καθορίζει ποιος θα συμμετέχει ή ποιος δεν θα συμμετέχει στην επιτροπή.
      Κύριοι συνάδελφοι, νομίζω ότι δεν ενδυναμώνουν το Α.Σ.Ε.Π. παρόμοιες μεθοδεύσεις. Θέλετε, όμως, να δούμε τι ακολούθησε; Ο πρώην Πρόεδρος της Βουλής ζήτησε από τον κύριο Υπουργό να μην ανακατέψει το Α.Σ.Ε.Π. σ’ αυτήν τη διαδικασία. Παρά ταύτα, ο κύριος Υπουργός ζήτησε από το Α.Σ.Ε.Π. να έλθει ξανά να επιβεβαιώσει ή να επαληθεύσει ή να μην επαληθεύσει τα όσα συζητήθηκαν στη Διαρκή Επιτροπή. 
      Και συνεδρίασε η ολομέλεια του Α.Σ.Ε.Π.. Και πού φτάσαμε; Να υπάρχει και ισχυρή μειοψηφούσα άποψη. Και μπορείτε να δείτε τα πρακτικά, τα οποία δεν μας έφερε ο κύριος Υπουργός, ενώ επιστολή του κ. Βέη αναφέρει ότι θα έπρεπε να έχουν μοιραστεί μέχρι την Παρασκευή και δεν τα έχουμε επισήμως εδώ. Δείτε τη μειοψηφούσα άποψη και δείτε εάν το νομοσχέδιο καλύπτει πράγματι αυτά που λέει η ετήσια έκθεση του Α.Σ.Ε.Π., αυτά που αρχικώς ήθελε και επιθυμούσε η ολομέλεια του Α.Σ.Ε.Π.. 
      Ο κ. Βέης, στην επιστολή που διένειμε σε εμάς, αναφέρεται σε δύο επιστολές προς το Υπουργείο. Τη μία μας τη δώσατε, ενώ η άλλη δεν έχει δοθεί στο Κοινοβούλιο. Η μία έχει αριθμό πρωτοκόλλου. Η άλλη δεν έχει αριθμό πρωτοκόλλου. Με όλα αυτά, θέλετε πραγματικά να πιστέψουμε ότι ενδυναμώνεται ο θεσμός του Α.Σ.Ε.Π.;
      Ειλικρινώς, κυρίες και κύριοι συνάδελφοι, το ΠΑ.ΣΟ.Κ. έδειξε και ιστορικά ότι ήθελε να ενδυναμωθεί ο θεσμός του Α.Σ.Ε.Π.. Το έδειξε επανειλημμένως, αλλά αυτό δεν επετεύχθη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε. 
      ΓΕΩΡΓΙΟΣ ΝΙΚΗΤΙΑΔΗΣ: Κυρία Πρόεδρε, αυτοί που δεν τοποθετήθηκαν στην κατ’ αρχήν συζήτηση, θεωρητικώς θα είχαν δικαίωμα να τοποθετηθούν και δύο φορές, στην κατ’ αρχήν και κατ’ άρθρον συζήτηση. 
      ΠΡΟΕΔΡΕΥΟΥΣΑ (Βέρα Νικολαΐδου): Ακριβώς οκτώ λεπτά. Γι’ αυτό σας υπενθυμίζω ότι ο χρόνος σας τελείωσε. 
      ΓΕΩΡΓΙΟΣ ΝΙΚΗΤΙΑΔΗΣ: Ζητάω μόνο τρία λεπτά. 
      ΠΡΟΕΔΡΕΥΟΥΣΑ (Βέρα Νικολαΐδου): Δεν είναι δυνατόν, κύριε συνάδελφε. 
      ΓΕΩΡΓΙΟΣ ΝΙΚΗΤΙΑΔΗΣ: Κυρία Πρόεδρε, ζητάω δύο λεπτά, γιατί σας υπενθυμίζω ότι  θα μπορούσαμε να έχουμε τοποθετηθεί και επί της αρχής και κατ’ άρθρον. 
      ΠΡΟΕΔΡΕΥΟΥΣΑ (Βέρα Νικολαΐδου): Έχετε ήδη συμφωνήσει στην αρχή της συνεδρίασης για τους χρόνους. 
      ΓΕΩΡΓΙΟΣ ΝΙΚΗΤΙΑΔΗΣ: Εντάξει, κυρία Πρόεδρε. Επιτρέψτε μου να ολοκληρώσω σε δύο λεπτά. 
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, κύριε συνάδελφε.  
      ΓΕΩΡΓΙΟΣ ΝΙΚΗΤΙΑΔΗΣ: Στο άρθρο 3 παράγραφος 4, κυρίες και κύριοι συνάδελφοι, ο αποσπασμένος στο Γενικό Επιθεωρητή θεωρείται ότι υπηρετεί ως προϊστάμενος διεύθυνσης, ακόμα και εάν είναι προϊστάμενος και όχι διευθυντής. Αυτό σημαίνει ότι ανακαλύψατε το πρωτοφανές, κάποιος που δεν έχει γίνει ακόμα προϊστάμενος, πηγαίνοντας σε μια διεύθυνση να γίνεται διευθυντής. Αυτό δεν ισχύει σε καμμία ανεξάρτητη αρχή, παρά μόνο στο Γενικό Επιθεωρητή. Θέλετε να πιστέψουμε ότι δεν είναι φωτογραφική διάταξη; 
      Στο ίδιο άρθρο, επιτρέπεται στο Γενικό Επιθεωρητή να προσφύγει κατά των αποφάσεων του Δευτεροβάθμιου Πειθαρχικού. Για ποιο λόγο; Έχετε δει την αιτιολογική έκθεση με την οποία υιοθετήθηκε ο Γενικός Επιθεωρητής; Λέει πουθενά ότι ο Γενικός Επιθεωρητής εγκαθιδρύεται με σκοπό να παραπέμπει ή να ελέγχει τους δημόσιους υπαλλήλους; 
      Ο σκοπός για τον οποίο έγινε ο Γενικός Επιθεωρητής ήταν να ελέγχει τα ελεγκτικά σώματα και να διαπιστώνει το «πόθεν έσχες» των υπαλλήλων. Δεν ήταν σκοπός του Γενικού Επιθεωρητή να μπορεί να παρεμβαίνει στο Δευτεροβάθμιο και ούτε πέρασε από το Δημοσιοϋπαλληλικό Κώδικα, που μόλις προσφάτως ψηφίστηκε. Πώς ξαφνικά παρακάμπτετε τον Δημοσιοϋπαλληλικό Κώδικα, παρακάμπτετε την Α.Δ.Ε.Δ.Υ.;
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε.
       ΓΕΩΡΓΙΟΣ ΝΙΚΗΤΙΑΔΗΣ: Κυρίες και κύριοι συνάδελφοι, θα μπορούσα να πω και πολλά άλλα, αλλά έχει παρέλθει ο χρόνος. Συγχωρέστε με, αλλά είναι η πρώτη φορά που τοποθετούμαι από το Βήμα της Ολομέλειας. 
      Αντιλαμβάνεστε ότι δεν είναι δυνατόν να υπερψηφίσουμε το νομοσχέδιο. Βεβαίως ορισμένες διατάξεις, όπως ήδη έχει πει και ο εισηγητής κ. Ρόβλιας, θα τις υπερψηφίσουμε.
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστούμε και εμείς. 
      Το λόγο έχει ο κ. Κεγκέρογλου. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, τις δύο προηγούμενες μέρες στην Κρήτη, γίναμε μάρτυρες γεγονότων και εγκληματικών πράξεων που δεν τιμούν κανέναν. Ούτε την τοπική κοινωνία, αλλά ούτε και την πολιτεία και τους εκπροσώπους της. 
      Αφού ευχηθώ από το Βήμα της Βουλής τα καλύτερα για τους τραυματίες και ιδιαίτερα για τον σοβαρά τραυματισμένο ειδικό φρουρό, θέλω να πω ότι η αύξηση της εγκληματικότητας τα τελευταία χρόνια είναι θεαματική. Βέβαια, τα αίτιά της έχουν ευρύτερες κοινωνικές και οικονομικές διαστάσεις. Όμως, η ευθύνη της αντιμετώπισής τους ανήκει, αν όχι αποκλειστικά, αλλά κατά κύρια ευθύνη στην πολιτεία που οφείλει να ξεφύγει από την ήσυχη γωνιά του εφησυχασμού, της αδράνειας και πολλές φορές της ανοχής. Η λύση δεν μπορεί να στηριχθεί ούτε στις πολιτικές της αυτονόμησης που απέτυχαν, αλλά ούτε και στις λογικές της απομόνωσης, όπως ζητούν κάποιοι. 
      Πρέπει να εγκαταλειφθούν οι επικοινωνιακού τύπου περιοδικές και a la carte επιχειρήσεις, που συνήθως καταλήγουν σε φιάσκο, όπως η τελευταία, και να αντικατασταθούν με καλά σχεδιασμένες πολιτικές που θα αναπτυχθούν σε δύο κυρίως άξονες: 
      Πρώτος άξονας: Αξιόπιστη και διαρκής επιχειρησιακή δράση με σύγχρονες στελεχωμένες και καλά οργανωμένες υπηρεσίες της ΕΛ.ΑΣ., που προϋποθέτουν την ύπαρξη πολιτικής βούλησης από την πλευρά του Υπουργείου, καλού σχεδιασμού, καλής προετοιμασίας. 
      Δεύτερος άξονας: Εκπόνηση και υλοποίηση ειδικού σχεδίου κοινωνικής, πολιτιστικής και οικονομικής ανάπτυξης της ευρύτερης περιοχής, των ορεινών όγκων και της ενδοχώρας, σε συνεργασία με τους τοπικούς φορείς, προκειμένου να στηριχθούν οι πολίτες και να αναδειχθούν οι υγιείς και δημιουργικές δυνάμεις του τόπου, που υπάρχουν και είναι πλειοψηφία και που σήμερα είναι στη γωνία, λόγω αυτής της κατάστασης, και η πολιτεία δεν κάνει τίποτα, για να τους στηρίξει. 
      Κύριε Υπουργέ, η συντριπτική πλειοψηφία των πολιτών θεωρεί τους πολιτικούς και ιδιαίτερα τους έχοντες την κυβερνητική ευθύνη συνένοχους για την κατάσταση που διαμορφώθηκε. Επιτέλους, οφείλουμε να αποδείξουμε ότι μπορούμε να αντιστρέψουμε αυτήν την κατάσταση. Εμείς το ζητάμε. Σήμερα το ζητάμε με ένα τόνο παραπάνω και θα σας συνδράμουμε σ’ αυτήν την κατεύθυνση. Εσείς έχετε την πολιτική βούληση να το πράξετε; Αποδείξτε το και θα είμαστε μαζί σας! 
      Κυρίες και κύριοι συνάδελφοι, συζητάμε σήμερα ένα νομοσχέδιο που πραγματικά είναι χωρίς συγκεκριμένη αρχή, χωρίς πολιτικές αρχές, αλλά με συγκεκριμένες στοχεύσεις για τη λαφυραγώγηση του κράτους. Πρόκειται για ένα νομοσχέδιο διευθετήσεων και ρυθμίσεων δύο ταχυτήτων. Όταν πρόκειται για ρυθμίσεις υμετέρων, όπως παραδείγματος χάρη για το προσωπικό του πρωθυπουργικού γραφείου, είναι ξεκάθαρες οι ρυθμίσεις. Όταν, όμως, πρόκειται για τους πολίτες, όπως παραδείγματος χάρη για τους συμβασιούχους, έχουμε θολές, ατελείς και αναποτελεσματικές διατάξεις, που δεν λύνουν τα προβλήματα, αλλά δημιουργούν περισσότερα. 
      Συζητάμε ένα νομοσχέδιο με ψευδεπίγραφους τίτλους σε πολλές διατάξεις. Παραδείγματος χάρη, κάτω από τον τίτλο «απλούστευση διαδικασιών» εισάγει μια διάταξη που καθαρά έρχεται σε αντίθεση με το Σύνταγμα, μια διάταξη που ενισχύει το συγκεντρωτισμό και ιδιαίτερα την εξουσία των μονοπρόσωπων οργάνων, χωρίς κανένα προέλεγχο νομιμότητας. Αντικαθιστά τα προεδρικά διατάγματα με τη δυνατότητα έκδοσης υπουργικών αποφάσεων. 
      Και εύλογα ερωτώ: Τι σας ενοχλεί, επιτέλους, κύριε Υπουργέ; Ο προέλεγχος νομιμότητας που γίνεται από το Συμβούλιο της Επικρατείας ή μήπως ακόμη και η υπογραφή του Προέδρου της Δημοκρατίας; 
      Κυρίες και κύριοι συνάδελφοι, η μόνη σημαντικότητα του νομοσχεδίου έγκειται στο γεγονός ότι θίγει θέματα σοβαρά που αφορούν θεσμούς και δράσεις που σχεδίασαν και υλοποίησαν οι κυβερνήσεις του ΠΑ.ΣΟ.Κ., θεσμοί και δράσεις που αγκαλιάστηκαν από τους πολίτες και από όλη την κοινωνία. Αναφέρομαι στο Α.Σ.Ε.Π., στα Κέντρα Εξυπηρέτησης Πολιτών και στα κοινωνικά προγράμματα. 
      Με το 	Α.Σ.Ε.Π. το ΠΑ.ΣΟ.Κ. έκανε μια τομή στα μέχρι τότε ισχύοντα, δίνοντας ένα αποφασιστικό χτύπημα στις πελατειακές σχέσεις. Η διασφάλιση ίσων δικαιωμάτων και ευκαιριών για όλους τους νέους, η αξιοκρατία και η αξιοπρέπεια όλων αυτών των ανθρώπων που ψάχνουν για μια θέση στον ήλιο μπήκε σε προτεραιότητα. 
      Ασφαλώς, αυτή η πολιτική πέρασε από δυσκολίες και συμπληγάδες. Κανείς δεν το αρνείται. Όμως, η Κυβέρνηση της Νέας Δημοκρατίας από το 2004 μέχρι σήμερα στα πλαίσια της πολιτικής για την επανίδρυση του κράτους ροκανίζει συστηματικά το Α.Σ.Ε.Π., εισάγοντας αναξιοκρατικές και αδιαφανείς κατά τεκμήριο διαδικασίες. 
      Σήμερα, με το άρθρο 2 του νομοσχεδίου, η «γαλάζια» μέχρι τώρα συνέντευξη μετατρέπεται σε «σκούρα μπλε» έως «μαύρη». Το αποτέλεσμα είναι να αναιρούνται εντελώς μέσα από τη συνέντευξη όλα τα αντικειμενικά δεδομένα και κάθε έννοια αξιοσύνης. 
      Τα Κέντρα Εξυπηρέτησης Πολιτών αποτέλεσαν έναν πρωτοποριακό θεσμό στην υπηρεσία του πολίτη. Για πρώτη φορά το απρόσιτο και εχθρικό κράτος ήρθε κοντά στους πολίτες. Τα Κ.Ε.Π. ασφαλώς δεν έλυσαν το σύνολο των προβλημάτων της Δημόσιας Διοίκησης και εκεί είναι η ευθύνη της Κυβέρνησης.
      Αντί να ανασυγκροτήσει το κράτος προς όφελος του πολίτη με ολική αποκέντρωση εξουσιών, αρμοδιοτήτων και πόρων, προχωρεί συστηματικά και σταθερά στην κομματική επανίδρυση και στην ενσωμάτωση της γραφειοκρατίας για την εξυπηρέτηση των «ημετέρων».
      Το τρίτο θέμα που θίγει είναι τα κοινωνικά προγράμματα, τα προγράμματα που είναι γνωστά ως «Βοήθεια στο Σπίτι», «Κέντρα Δημιουργικής Απασχόλησης Παιδιών», «Παιδικοί και Βρεφονηπιακοί Σταθμοί», Κοινωνική Μέριμνα. Όλα αυτά  αποτελούν μία σημαντική προσπάθεια να καλυφθεί η έλλειψη του κοινωνικού κράτους στην ελληνική περιφέρεια. 
      Η Νέα Δημοκρατία τριάμισι χρόνια τώρα κάνει ό,τι μπορεί για να τα απαξιώσει. Ξέρετε, κύριε Υπουργέ, ότι οι εργαζόμενοι στα προγράμματα αυτά έχουν να πληρωθούν έξι και εφτά μήνες; Και αναφέρομαι στα προγράμματα που είναι κυρίως ενταγμένα στα Π.Ε.Π. και όχι στα Υπουργεία.
      Η παράταση που δίνετε γενικά και αόριστα για ένα χρόνο δεν λέει απολύτως τίποτα. Ή πρέπει σήμερα να πάρετε αποφάσεις, προκειμένου οι δομές αυτές να γίνουν μόνιμες ή θα πρέπει να πείτε στους εργαζόμενους και στους ωφελούμενους ποια είναι η θέση σας. Κατά την άποψή μας οι δομές αυτές πρέπει να ενταχθούν στην Αυτοδιοίκηση και να πάρουν μόνιμα χαρακτηριστικά. Και εάν εφαρμοσθεί η άποψη πολλών στελεχών δικών σας για αποκεντρωμένες κρατικές υπηρεσίες, αυτό θα είναι μία θετική εξέλιξη στα πλαίσια της δικής σας λογικής. 
      Σε κάθε περίπτωση, η πολιτεία οφείλει να αναλάβει τις ευθύνες της απέναντι στους εργαζόμενους, αλλά κυρίως απέναντι στους ωφελούμενους και στο σύνολο της κοινωνίας. 
      Κλείνοντας θα αναφερθώ σε δύο τροπολογίες που έχουν κατατεθεί και αν προλάβω να ολοκληρώσω την τοποθέτησή μου χωρίς να πάρω άλλο χρόνο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτού)
      Ή να μιλήσω στη δεύτερη φάση, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Ήδη έχει ολοκληρωθεί, όμως. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Είμαι γραμμένος και παρακάτω. 
       ΠΡΟΕΔΡΕΥΟΥΣΑ (Βέρα Νικολαΐδου): Εντάξει, στη δευτερολογία σας. Προχωρήστε. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κλείνοντας, λοιπόν, και αφού έχουμε τη δυνατότητα να μιλήσουμε παρακάτω για τις τροπολογίες, θα ήθελα να πω ότι με τις διατάξεις που περιλαμβάνει αυτό το νομοσχέδιο, όπως λέγεται «επί της αρχής», δεν μπορεί να ψηφιστεί από εμάς, δεν ψηφίστηκε ήδη στη διαδικασία και τα περισσότερα άρθρα, όπως θα εξηγήσουμε και παρακάτω, καταψηφίζονται. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε και εμείς, κύριε Κεγκέρογλου.
      Το λόγο έχει ο κ. Βρούτσης Ιωάννης.
      ΙΩΑΝΝΗΣ ΒΡΟΥΤΣΗΣ: Κυρίες και κύριοι συνάδελφοι, τοποθετούμαι για πρώτη φορά από το Βήμα της Βουλής και ως εκ τούτου θα ήθελα να μεταφέρω ένα μεγάλο ευχαριστώ προς τους Κυκλαδίτες και τις Κυκλαδίτισες που με ανέδειξαν εκπρόσωπό τους στο ελληνικό Κοινοβούλιο…
      (Χειροκροτήματα από την πτέρυγα της Νέας Δημοκρατίας)
       … και να δηλώσω ότι η ερμηνευτική δήλωση του άρθρου 101 του Συντάγματος θα αποτελέσει για μένα σε όλη την κοινοβουλευτική μου θητεία βασικό προσανατολισμό πολιτικό, βασική μου σκέψη. Και εύχομαι σ’ αυτήν τη Βουλή αυτή η ερμηνευτική δήλωση του άρθρου 101 να αποτελέσει και κύριο άρθρο του Συντάγματος.
      Θέλω να ξεκινήσω λέγοντας ότι είναι κοινή διαπίστωση ότι η ελληνική κοινωνία εξελίσσεται με ταχύτατους ρυθμούς. Το ίδιο θα έπρεπε να εξελίσσεται και η Δημόσια Διοίκηση. Δυστυχώς, όμως, κοινή διαπίστωση και εδώ –και έχει ειπωθεί και από το Βήμα αυτό της Βουλής- είναι ότι η Δημόσια Διοίκηση αποτελεί τον βαριά ασθενή του τόπου μας. Και υπάρχουν διαχρονικά πολλές νομοθετικές τροπολογίες που σαν στόχο είχαν να επιλύσουν αυτό το βαθύ και μεγάλο πρόβλημα. Δυστυχώς και σήμερα ακόμα που κουβεντιάζουμε το πρόβλημα παραμένει. Αλλά η λογική ότι τα πάντα είναι στο γκρίζο, είναι μία λογική που δεν συνάδει ούτε με μία σύγχρονη πολιτική σκέψη ούτε με μία σύγχρονη πολιτική άποψη. Μία άποψη που τουλάχιστον επιτρέψτε μου να σας πω, τη μεταφέρω έξω από το Κοινοβούλιο ως νέος Βουλευτής, αυτό το κλίμα που υπάρχει στην περιρρέουσα ατμόσφαιρα, είναι ότι στο τέλος-τέλος, ό,τι καλό είναι να ψηφίζεται ομόθυμα και να γίνεται μία κοινή προσπάθεια για το καλό του τόπου. Αυτό, δυστυχώς, δεν διαπιστώθηκε από την ακροαματική διαδικασία, όπως τουλάχιστον από την Πλειοψηφία και από τη Μειοψηφία ακούστηκε. Και εξηγούμαι: Το συγκεκριμένο νομοσχέδιο δεν είναι ένα νομοσχέδιο που από μόνο του αποτελεί μεταρρύθμιση. Είναι, όμως, ένα νομοσχέδιο, το οποίο είναι στην προέκταση μιας συνολικής μεταρρύθμισης που έχει ξεκινήσει από το Μάρτιο του 2004 μέχρι σήμερα, που μέσα από επί μέρους νομοθετικές πρωτοβουλίες κτίζει μία μεγάλη μεταρρύθμιση στην περιφερειακή ανάπτυξη του τόπου μας, στην Αυτοδιοίκηση του τόπου μας και στη διοίκηση του τόπου μας.
      	Παραδείγματος χάρη το νομοσχέδιο για το «ΘΗΣΕΑ» που αφορούσε τον πρώτο βαθμό αυτοδιοίκησης, ήταν ή δεν ήταν μια νομοθετική μεταρρύθμιση, μια νομοθετική πρωτοβουλία της Κυβέρνησης που πραγματικά άλλαξε σελίδα για τον πρώτο βαθμό αυτοδιοίκησης; Του έδωσε φτερά. Έδωσε διπλάσιους πόρους. Έδωσε αρμοδιότητες.  Και όχι μόνο αυτό, έκανε κάτι σημαντικότερο. Η κατανομή των πόρων για πρώτη φορά γίνεται με ένα διαφανή και αξιοκρατικό τρόπο, με συγκεκριμένα αντικειμενικά κριτήρια. 
      Οι συμπράξεις δημόσιου και ιδιωτικού τομέα, αυτή η μεγάλη, η άλλη νομοθετική πρωτοβουλία της Κυβέρνησης ήταν ή δεν ήταν μια νομοθετική πρωτοβουλία που πραγματικά ήταν τονωτική ένεση σε όλο το σύστημα της Αυτοδιοίκησης και της διοίκησης γενικότερα του τόπου μας; 
      Ο ν. 3345/2005 που αφορά τις Νομαρχιακές Αυτοδιοικήσεις, έδωσε ή δεν έδωσε φτερά στη Νομαρχιακή Αυτοδιοίκηση λίγο πριν καταρρεύσει; Πενταπλασίασε ή δεν πενταπλασίασε τους πόρους; Και η κατανομή στις Νομαρχιακές Αυτοδιοικήσεις δεν γίνεται πλέον με ένα σαφή, αντικειμενικό και διαφανή τρόπο; Και σ’ αυτό πρέπει να προσθέσουμε το νέο Δημοτικό και Κοινοτικό Κώδικα. Όλα τα συσσωρευμένα προβλήματα πολλών-πολλών ετών ήλθε, μ’ αυτή τη νομοθετική πρωτοβουλία, να επιλύσει η Κυβέρνηση. Και μέσα από τη σύμφωνη γνώμη όλων όσοι είχαν αρμοδιότητα βγήκε ένας κώδικας που ψηφίστηκε και πραγματικά επιλύει και περνά την Αυτοδιοίκηση πολλά χρόνια μπροστά. 
      Ο νέος Δημοσιοϋπαλληλικός Κώδικας που αφορά τη διοίκηση, ήταν ή δεν ήταν μία καινοτομία; Αλλάζει ή δεν αλλάζει η Δημόσια Διοίκηση στον τόπο μας όταν για πρώτη φορά εισάγεται ο τρόπος με τον οποίο η εξέλιξη των δημοσίων υπαλλήλων αλλάζει και γίνεται πλέον με έναν αντικειμενικό τρόπο, με έναν αξιοκρατικό τρόπο που πλέον είναι αδιαμφισβήτητος και από την Α.Δ.Ε.Δ.Υ. και από το σύνολο της Δημόσιας Διοίκησης του τόπου μας; 
      Αν σ’ αυτά προσθέσουμε και πολλά άλλα πράγματα όπως ήταν η θωράκιση του θεσμού των Κ.Ε.Π.. Και ναι, εμείς τα Κ.Ε.Π. τα πήραμε, επενδύσαμε πάνω τους, είδαμε ότι ήταν μια χρήσιμη θεσμική πρωτοβουλία για τη διοίκηση του τόπου μας, αλλά είχαν εγκαταλειφθεί. Η Νέα Δημοκρατία επένδυσε, δημιούργησε,  έδωσε πολλά στα Κ.Ε.Π.. Και πραγματικά τα Κ.Ε.Π. σήμερα αποτελούν ένα κομμάτι της Δημόσιας Διοίκησης που επιλύει πολλά προβλήματα της καθημερινότητας του πολίτη. 
      Αγαπητοί συνάδελφοι, έχω να πω ότι το σημερινό νομοσχέδιο έρχεται να κτίσει σ’ όλα αυτά τα προηγούμενα νομοσχέδια, τα οποία πραγματικά είναι σε θετική κατεύθυνση. Το νομοσχέδιο αυτό καθιερώνει παραδείγματος χάρη την υποχρεωτική εκπαίδευση των προϊσταμένων διευθυντών. Αυτό βελτιώνει τη γνώση και τη δεξιότητα ώστε να ανταποκριθούν στις ιδιαίτερα υψηλές απαιτήσεις του δημόσιου τομέα οι προϊστάμενοι των διευθύνσεων. Επιλύει μια σειρά από ζητήματα που αφορούν τις δημοτικές επιχειρήσεις. Γιατί είναι κοινή παρατήρηση και είναι σε όλους γνωστό ότι οι δημοτικές επιχειρήσεις πριν την εφαρμογή και την ψήφιση του προηγούμενου κώδικα, ήταν πραγματικά η αχίλλειος πτέρνα του πρώτου βαθμού αυτοδιοίκησης, ήταν ο χώρος όπου γινόντουσαν ανεξέλεγκτες προσλήψεις, γινόντουσαν ανεξέλεγκτες δαπάνες. Και ήλθε ο νέος Δημοτικός και Κοινοτικός Κώδικας και εξορθολόγησε το σύστημα.
      Πλέον, στο νέο νομοσχέδιο περιλαμβάνονται διατάξεις που δείχνουν ευαισθησία και για τους εργαζόμενους. Δεν τους βγάζει στο περιθώριο της ανεργίας, αλλά τους εντάσσει μέσα στην απασχόληση. Παρεμβαίνει ή δεν παρεμβαίνει στον καταξιωμένο θεσμό των Κ.Ε.Π.; Δίνει τη δυνατότητα και στους εργαζόμενους εκεί να μετατάσσονται. Ρυθμίζει θετικά τα ζητήματα που αφορούν τη μεταναστευτική πολιτική; Ναι. Ενισχύει ή δεν ενισχύει τις ανεξάρτητες αρχές και αντίστοιχα τις ελεγκτικές αρχές; Και βέβαια τις ενισχύει. Επεκτείνει ή δεν επεκτείνει τη μοριοδότηση για όλους τους συμβασιούχους του δημόσιου τομέα στο πλαίσιο της ισότητας του Συντάγματος; Και βέβαια την επεκτείνει. Αντιμετωπίζει ή δεν αντιμετωπίζει μια σειρά από ζητήματα που αφορούν την απλούστευση διαδικασιών κατ’ εφαρμογήν του άρθρου 43 του Συντάγματος; Και βέβαια τα αντιμετωπίζει και κάνει πραγματικά τη διοίκηση και πιο αποτελεσματική και πιο λειτουργική και πιο χρήσιμη.
      Όσον αφορά τις κοινωνικές δομές πρέπει να σας πω ότι είμαι και εγώ ως στέλεχος της Αυτοδιοίκησης, από εκείνους που υπερασπίζονται τις κοινωνικές δομές στο χώρο της Αυτοδιοίκησης. Αλλά, δυστυχώς, και αυτές είχαν εγκαταλειφθεί. Και με το νέο κώδικα και με τις νέες νομοθετικές πρωτοβουλίες επιλαμβάνεται πλέον η Κυβέρνηση, τις προεκτείνει, προεκτείνει τη βοήθεια στο σπίτι μέχρι τις 31.8.2008 χρονικά. Από κει και πέρα είναι και δέσμευση της Κυβέρνησης ό,τι δεν εντάσσεται σε χρηματοδοτούμενα προγράμματα της Ευρωπαϊκής Ένωσης, θα καλυφθεί από τον κρατικό προϋπολογισμό. 
      Με λίγα λόγια, αγαπητοί μου συνάδελφοι, πρέπει όλοι να δώσουμε θετική ψήφο σ’ αυτό το νομοσχέδιο. 
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε. 
      Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Το ερώτημα που τίθεται κάθε φορά, κυρίες και κύριοι συνάδελφοι, που συζητάμε ένα νομοσχέδιο για τη Δημόσια Διοίκηση, είναι αν ενισχύει την αξιοκρατία και τη διαφάνεια στην εσωτερική της λειτουργία και κατά συνέπεια την αποτελεσματικότητά της, ή το αντίθετο, αν δηλαδή υποτάσσει τη Δημόσια Διοίκηση σε λογικές χειραγώγησης και «ημετερισμού». Αν δηλαδή, αντί να βελτιώνει ό,τι επιτεύχθηκε τα προηγούμενα χρόνια το κάνει χειρότερο. Μας γυρίζει προς τα πίσω στο φαύλο κύκλο του κομματισμού και του κράτους «λάφυρο» του νικητή των εκλογών. Δυστυχώς, ο χαρακτήρας του νομοσχεδίου που συζητάμε παρά της επί μέρους ρυθμίσεις που αφορούν διάφορα θέματα που επιλύει, κινείται στην κατεύθυνση που κινήθηκε η Κυβέρνηση όλο το προηγούμενο διάστημα. Να γκρεμίζει, δηλαδή, και όχι να κτίζει πάνω στις κατακτήσεις της ελληνικής κοινωνίας. 
      Γιατί, αγαπητοί συνάδελφοι και συναδέλφισσες, αίτημα της κοινωνίας αποτέλεσε και αποτελεί η διαδικασία της πρόσληψης και της εξέλιξης του προσωπικού στη Δημόσια Διοίκηση με κριτήρια αξιοκρατίας και διαφάνειας, έτσι ώστε ο ικανός και ο άξιος να εισέρχεται με το σπαθί του στη Δημόσια Διοίκηση, να εξελίσσεται με τον ίδιο τρόπο, να είναι λειτουργός σε όφελος του δημοσίου συμφέροντος και του πολίτη και όχι εξαρτημένος από κομματικά κέντρα, σκοπιμότητες, συμφέροντα και διαπλοκές κάθε είδους. 
      Δυστυχώς η Κυβέρνηση, συνεχίζει τον κατήφορο της περιθωριοποίησης και της αποδυνάμωσης του Α.Σ.Ε.Π.. Του Α.Σ.Ε.Π. που ίδρυσε με το ν. 2190 η κυβέρνηση του ΠΑ.ΣΟ.Κ. με Υπουργό το Σάκη Πεπονή, του Α.Σ.Ε.Π. που πολλοί από εμάς συνδέσαμε και την ιστορία μας είτε με την υποστήριξή του, είτε με την κριτική του για να διευρυνθεί και να καλύψει όλες τις πλευρές των προσλήψεων στο δημόσιο τομέα. Και θα μπορούσε, βέβαια, να ασκήσει κάποιος κριτική στα κενά, τις αδυναμίες και στη λειτουργία του Α.Σ.Ε.Π. αν στόχος του ήταν να το ενισχύσει ώστε να εμπεδώσει στην ελληνική κοινωνία και, κυρίως, στη νέα γενιά ότι αξίζει κάποιος να διαβάζει, να προσπαθεί για να κατακτήσει μια θέση στο δημόσιο τομέα.
      Η Κυβέρνηση όμως, διάλεξε άλλο δρόμο, αυτόν που μας γυρίζει στην εποχή του Βούλγαρη και του Δηληγιάννη, στη λογική του κομματισμού και της ήσσονος προσπάθειας. Τι έκανε; Πρώτα εξαίρεσε από τη διαδικασία του Α.Σ.Ε.Π. ένα μεγάλο μέρος του δημόσιου τομέα και των Δ.Ε.Κ.Ο., ώστε να ελέγξει τις προσλήψεις με διαφορετικά  κριτήρια. Έχουμε καταγράψει, τουλάχιστον, είκοσι πέντε Δ.Ε.Κ.Ο., που έχει εξαιρέσει από τη διαδικασία του Α.Σ.Ε.Π.. Κατήργησε σε μια σειρά υπηρεσίες του δημοσίου, συστήματα αντικειμενικά μοριοδοτημένων προσλήψεων, όπως είναι η Πυροσβεστική και το Λιμενικό, για να κάνει προσλήψεις επίσης με κομματικά κριτήρια. Παρακάμπτει το Α.Σ.Ε.Π. με τη διαδικασία των συμβάσεων έργου, των συμβάσεων ορισμένου χρόνου, με τις προσλήψεις εποχικών, ώστε επίσης χωρίς κανένα κριτήριο να προσλαμβάνουν οι μηχανισμοί που ελέγχει είτε είναι στην αυτοδιοίκηση είτε σε επί μέρους νομικά πρόσωπα δημοσίου δικαίου με εντελώς κομματικά κριτήρια. 
      Τέλος, καθιέρωσε τη συνέντευξη για τις προσλήψεις στο δημόσιο με δυνατότητα να αυξάνει ή να μειώνει τα μόρια που προκύπτουν από τα αντικειμενικά κριτήρια μέχρι και 20%, υποκαθιστώντας έτσι βαθμού πτυχίου, μεταπτυχιακά, ξένες γλώσσες, εμπειρία, με βάση τον υποκειμενισμό και τη διαδικασία της συνέντευξης.
      Και μας δήλωνε εδώ, κύριε Υπουργέ, το Φεβρουάριο του 2005 ο κ. Παυλόπουλος ότι η διαδικασία της συνέντευξης θα γίνεται μέσα από το Α.Σ.Ε.Π..
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Μετά από έγκριση από το Α.Σ.Ε.Π.. 
      ΓΙΑΝΝΗΣ ΚΟΥΤΣΟΥΚΟΣ: Και είδαμε τα χρόνια που πέρασαν από το 2005, φαινόμενα τα οποία δεν περιποιούν τιμή στο δημόσιο βίο με συνεντεύξεις στημένες, με ερωτήσεις του τύπου «τι ομάδα είσαι;» και  «τι δουλειά κάνει ο πατέρας σου;» για να βγάλουν αποτελέσματα, με βάση τα σημειώματα που έπαιρναν από τις κομματικές οργανώσεις. Και έρχεται σήμερα η Κυβέρνηση να συμπληρώσει τη σύνθεση του Α.Σ.Ε.Π. με συνταξιούχους είτε αυτοί έχουν υπηρετήσει το Α.Σ.Ε.Π., είτε είναι πανεπιστημιακοί, είτε έχουν οποιαδήποτε άλλη ιδιότητα, χωρίς τη διαδικασία που πρόβλεπε ο ιδρυτικός νόμος του Α.Σ.Ε.Π. ότι δηλαδή, το Α.Σ.Ε.Π. λειτουργεί αυτοτελώς και αυτόνομα και συμπληρώνεται από τα μέλη του από την ολομέλεια αλλά με μια απλή απόφαση του Προέδρου τον οποίο τιμούμε, κάνει σωστά τη δουλειά του, αλλά δεν ξέρουμε ποια είναι η σκοπιμότητα που υπηρετεί η συγκεκριμένη ρύθμιση. 
      Μάλλον η σκοπιμότητα που υπηρετεί είναι,  προφανής, να καθολικοποιήσει τη διαδικασία της  συνέντευξης ακόμα και στο στενό πυρήνα του δημόσιου τομέα, ώστε να παρέμβει και εκεί στη διαδικασία των προσλήψεων, να καταργήσει δηλαδή, ό,τι μπορεί να απέμεινε ακόμα ως αξιοπιστία στην ίδια τη λειτουργία του Α.Σ.Ε.Π.. Είναι, όμως, μόνο το άρθρο 2, που έχει να κάνει με την προσθήκη στο Α.Σ.Ε.Π. αυτών των συνταξιούχων, που παρεμβαίνει στη διαδικασία των προσλήψεων, που εισάγει φαύλες και αναξιοκρατικές ρυθμίσεις; Όχι, αγαπητοί συνάδελφοι, είναι και το άρθρο 4. Τι κάνει η Κυβέρνηση με το άρθρο 4; Κατ’ εξαίρεση της διαδικασίας των μετατάξεων, που η ίδια έχει ψηφίσει, δίνει τη δυνατότητα για μετατάξεις από τον ευρύτερο δημόσιο τομέα και στις Δ.Ε.Κ.Ο. μετά από δύο χρόνια προσλήψεων, αφού εν τω μεταξύ φρόντισε να εξαιρέσει αυτές τις Δ.Ε.Κ.Ο. από το σύστημα προσλήψεων. Δηλαδή θα εισάγει στο δημόσιο τομέα με αυτήν τη διαδικασία άτομα, τα οποία θα έχουν προσληφθεί χωρίς κανένα κριτήριο. 
      Τι άλλο επίσης κάνει; Για πρώτη φορά θεσπίζει ειδική προνομιακή ρύθμιση στους αποσπασμένους στο Σώμα των Ειδικών Επιθεωρητών, όπου η υπηρεσία τους θα αναγνωρίζεται ως υπηρεσία διευθυντή. Γιατί, κύριε Υπουργέ, μόνο σ’ αυτό το Σώμα και όχι στα υπόλοιπα; Και γιατί αυτοί θα έχουν μια προνομιακή σχέση απέναντι στον άλλο συνάδελφό τους, ο οποίος μένει στην υπηρεσία του, μοχθεί, αγωνίζεται, για να έρθει η ώρα του να κριθεί ως διευθυντής; 
      Και δεν είναι μόνο αυτά, αγαπητοί συνάδελφοι, είναι και φωτογραφικές ρυθμίσεις, που είναι διάσπαρτες μέσα στις διατάξεις που αφορούν τις ρυθμίσεις των Ο.Τ.Α., με πιο χαρακτηριστική περίπτωση αυτή που έχει να κάνει με τους ραδιοφωνικούς σταθμούς και τις δημοτικές τηλεοράσεις. Δεν έχουμε τίποτα, ίσα-ίσα που υποστηρίζουμε το να υπάρχουν ζωντανά Μέσα Μαζικής Ενημέρωσης, που είναι ανεξάρτητα, που είναι κοντά στους πολίτες και που ελέγχονται από την αυτοδιοίκηση. Αλλά το να νομιμοποιούμε τις προσλήψεις, που γίνονται μ’ ένα φαύλο τρόπο σ’ αυτά τα μέσα και να τους δίνουμε τη δυνατότητα να μεταταγούν στις υπηρεσίες των δήμων, είναι πάρα πολύ μακριά και απέχει απ’ αυτό που ζητάει η κοινωνία. Και γίνεται αυτό, κυρίες και κύριοι συνάδελφοι, την ώρα που για τη μεγάλη πλειοψηφία των υπαλλήλων και των εργαζομένων που υπηρετούν στις δημοτικές επιχειρήσεις, η Κυβέρνηση δεν παίρνει κανένα μέτρο, τους αφήνει σε μία εκκρεμότητα, μετέωρους, και φοβάμαι ότι το αμέσως επόμενο διάστημα, θα έχουμε απολύσεις. 
      Κυρίες και κύριοι συνάδελφοι, τι άλλη μαρτυρία χρειαζόμαστε για την πολιτική της Κυβέρνησης στη Δημόσια Διοίκηση, όταν λίγες μέρες πριν την εφαρμογή του νέου Δημοσιοϋπαλληλικού Κώδικα, πριν τη 1.1.2008, φροντίζει, με τις κρίσεις που γίνονται αυτήν την περίοδο στο δημόσιο, να νομιμοποιήσει αυτούς που έβαλε στη θέση όσων κατήργησε, όταν έγινε Κυβέρνηση χωρίς κανένα κριτήριο; Τι άλλη χρεία μαρτύρων έχουμε, όταν σήμερα στη δημόσια εκπαίδευση, με βάση τη συνέντευξη  που καθιέρωσε η Κυβέρνηση, γίνεται σφαγή άξιων και ικανών προϊσταμένων, υποβαθμίζοντας έτσι το δημόσιο σχολείο; Και μετά θα αναζητάτε, αγαπητοί συνάδελφοι της Νέας Δημοκρατίας, άλλοθι και υποκινητές για τις καταλήψεις. 
      Θα τελειώσω, με την ανοχή σας μόνο για μισό λεπτό, κυρία Πρόεδρε, με τη διάταξη του άρθρου 18 που αναφέρεται στην Πολιτική Προστασία. Κυρίες και κύριοι συνάδελφοι, εκλέχτηκα στο Νομό Ηλείας, ένα νομό που θρήνησε σαράντα τρεις νεκρούς, ένα νομό που κατακάηκε και οι πληγές του είναι ακόμα -και θα παραμείνουν για πολύ καιρό- ανοικτές. Κύριε Υπουργέ, γι’ αυτά τα θύματα των πυρκαγιών, γι’ αυτά τα ανθρώπινα θύματα, κανένας δεν απολογήθηκε, καμμία ευθύνη δεν αποδόθηκε. Και εσείς με τυμπανοκρουσίες, ήρθατε να μας πείτε για την αναβάθμιση της Πολιτικής Προστασίας. Και μας φέρνετε σήμερα εδώ μία διάταξη, η οποία παραπέμπει ουσιαστικά την ευθύνη για την εκκένωση ενός χωριού στο δήμαρχο ή στον κοινοτάρχη, χωρίς να συνδράμουν μία σειρά υπηρεσίες του δημοσίου, που θα μπορούσαν να εκτιμήσουν την κατάσταση, για να μην υπάρχουν λάθος αποφάσεις, όπως, δυστυχώς, σημειώνω ότι έγινε στην περίπτωση των ανθρώπων που κάηκαν. Θα ήθελα, λοιπόν –και επειδή το θέμα αυτό είναι σοβαρό και αφορά ανθρώπινες ζωές και έχουμε μία αρνητική εμπειρία- να ξαναδείτε πάρα πολύ προσεκτικά αυτήν τη ρύθμιση. 
      Ευχαριστώ, κύριοι συνάδελφοι. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Κουτσούκο. 
      Το λόγο έχει ο κ. Χρήστος Χάϊδος. 
      ΧΡΗΣΤΟΣ ΧΑΪΔΟΣ: Ευχαριστώ, κυρία Πρόεδρε.
      Κύριε Υπουργέ, κύριοι συνάδελφοι, καθημερινά διαπιστώνουμε ότι η Κυβέρνηση της Νέας Δημοκρατίας, επιδίδεται σε μία διαρκή επανάληψη αόριστων διακηρύξεων και γενικόλογων εξαγγελιών, που βρίσκονται σε αντίθετη κατεύθυνση από τις πράξεις της. Μία ακόμη χαρακτηριστική περίπτωση αυτής της πολιτικής συμπεριφοράς, αποτελεί και το νομοσχέδιο που συζητάμε σήμερα. 
      Συγκεκριμένα το άρθρο 1 ισχυρίζεται ότι ρυθμίζει θέματα ανεξάρτητων αρχών. 
      Τι κάνει όμως στην πράξη η Κυβέρνηση για τις ανεξάρτητες αρχές; Κάνει ενέργειες παρέμβασης στη λειτουργία τους. Ρωτείστε τον κ. Ζορμπά. Ακόμη προσπαθεί να παρουσιάσει την έκθεσή του στην αρμόδια επιτροπή της Βουλής. 
      Αλλά και με τα άλλα άρθρα του νομοσχεδίου, η Κυβέρνηση η διεπόμενη από την παλαιά δεξιά νοοτροπία, προχωρεί σε αποσπασματικές διευθετήσεις επί μέρους ζητημάτων και σε αντίθεση μ’ αυτά που διακηρύσσετε, όπως προείπα, καταργεί εναπομείναντες κανόνες αξιοκρατίας και διαφάνειας στο δημόσιο τομέα και θεσπίζει τρόπους εξυπηρέτησης μικροκομματικών σκοπιμοτήτων και τακτοποίησης γαλάζιων ημετέρων. 
      Κραυγαλέο παράδειγμα αυτής της τακτικής είναι και η απόπειρα αποκατάστασης των μετακλητών υπαλλήλων του πολιτικού γραφείου του Πρωθυπουργού στη Βουλή, ή στο Υπουργείο Εσωτερικών με το άρθρο 14. Και δεν είναι αγράμματοι αυτοί, όπως τους χαρακτήρισε η πρώην Πρόεδρος της Βουλής. Έμαθαν και στα νύχια γράμματα και έγιναν αετονύχηδες του ρουσφετιού, της συναλλαγής και της αδιαφάνειας. Και για να κάνουν καλύτερα τη δουλειά τους, για να ολοκληρώσουν ανενόχλητοι το όργιο των ρουσφετολογικών προσλήψεων με φαύλες μεθόδους, πρέπει να υποβαθμιστεί και στην ουσία να καταργηθεί και το Α.Σ.Ε.Π.. 
      Αυτά κάνει τέσσερα χρόνια τώρα η Κυβέρνηση με τους παρακάτω τρόπους:
      Πρώτον, με την εισαγωγή της υποκειμενικής συνέντευξης. Θα πω και παρακάτω περισσότερα και γι’ αυτό δεν θα επεκταθώ σ’ αυτό το σημείο.
      Δεύτερον, οι ρουσφετολογικές φωτογραφικές προκηρύξεις. Έχουν κατατεθεί πολλές τέτοιες και έχουν κατατεθεί πολλές τέτοιες στα Πρακτικά της Βουλής και έχουν γίνει ερωτήσεις. 
      Τρίτον, με λαθροχειρίες στους φακέλους των υποψηφίων, με σκοπό την αλλοίωση των στοιχείων και των προσόντων τους. Χαρακτηριστικό  παράδειγμα οι προσλήψεις στο νοσοκομείο «Ελπίς». 
      Αλήθεια, που βρίσκεται αυτή η υπόθεση, κύριε Υπουργέ; Τι έγινε με την ένορκη διοικητική εξέταση για τους αετονύχηδες, που με ριφιφί αφαιρούσαν προσόντα υποψηφίων; Τιμωρήθηκε κανείς; Πέρασαν τρία χρόνια από τότε.
      Καταθέτω για τα Πρακτικά έγγραφο του Α.Σ.Ε.Π., το οποίο επιβεβαιώνει αυτήν την παράβαση, καθώς επίσης και απάντηση του τότε Υπουργού, ότι διενεργείται έλεγχος από το Σώμα Επιθεωρητών Δημόσιας Διοίκησης, Υγείας και Πρόνοιας και ότι μετά το πέρας αυτού του ελέγχου θα ενημερωθούμε. Πέρασαν τρία χρόνια και δεν ενημερωθήκαμε, γι’ αυτό επαναλαμβάνω το ερώτημα. 
      (Στο σημείο αυτό ο Βουλευτής κ. Χάϊδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Με το άρθρο 2 σήμερα, συνεχίζει αυτήν την προσπάθεια πλήρους κατάργησης του Α.Σ.Ε.Π., γιατί θεσπίζει τη συμμετοχή στην επιτροπή διεξαγωγής της επιλογής των υποψηφίων, ότι πέραν από φορείς του δημοσίου, μπορούν να συμμετέχουν και συνταξιούχοι. Έτσι η προσχηματική, απαράδεκτη, διαβλητή και αντισυνταγματική συνέντευξη, θα διενεργείται και από γαλάζιους συνταξιούχους, με σκοπό να τακτοποιηθούν ευκολότερα τα γαλάζια παιδιά. 
      Όταν εμείς με τεκμηριωμένα στοιχεία αποδεικνύουμε ότι με τις πράξεις σας μετατρέψατε το Α.Σ.Ε.Π., από ανώτατο συμβούλιο επιλογής προσωπικού σε αδιαφανές σύστημα εξυπηρέτησης πελατών, για να προβαίνετε σε συναλλαγές και για να κάνετε ρουσφέτια, τότε καταφεύγετε ως συνήθως στο παρελθόν, καταγγέλλοντας τα  έργα και τις ημέρες των κυβερνήσεων του ΠΑ.ΣΟ.Κ.. 
      Εμείς στο ΠΑ.ΣΟ.Κ., είμαστε υπερήφανοι γι’ αυτά που κάναμε στον τομέα των προσλήψεων. Καταργήσαμε τα πιστοποιητικά νομιμοφροσύνης. Εντάξαμε τις στρατιωτικές και αστυνομικές σχολές στις πανελλήνιες εξετάσεις. Θεσπίσαμε το Α.Σ.Ε.Π. και το περιελάβαμε στο Σύνταγμα. Εφαρμόσαμε αυτό το αντικειμενικό και διαφανές και δίκαιο σύστημα προσλήψεων στο δημόσιο τομέα απαρέγκλιτα.  Εάν υπήρχαν κάποια προβλήματα ή κάποια παράθυρα, εσείς θα έπρεπε να τα αντιμετωπίσετε και να τα κλείσετε. Αυτό εξάλλου υποσχεθήκατε. Αντ’ αυτού όμως στην πράξη, όπως κατέδειξα, ακυρώσατε το Α.Σ.Ε.Π. και κάθε κανόνα διαφάνειας και αξιοκρατίας στις προσλήψεις αλλά και στη λειτουργία του δημόσιου τομέα.
       Επηρεασμένοι από τη μέθη της εξουσίας αγνοείτε ότι όποιος διαχειρίζεται εξουσία πρέπει να γνωρίζει: Πρώτον, ότι επί ανθρώπων άρχει, ενώ εσείς υποτιμάτε τη λογική τους, καταργείτε τα δικαιώματά τους και τους αδικείτε. 
      Δεύτερον, κατά νόμον άρχει, ενώ εσείς ουσιαστικά παραβιάζετε το πνεύμα του άρθρου του Συντάγματος για τη διαφάνεια και την αξιοκρατία στις προσλήψεις. 
      Επίσης με την πρωτοφανή ρύθμιση του άρθρου 12, δίνετε τη δυνατότητα στην Κυβέρνηση, να τροποποιεί διατάξεις ψηφισμένων νόμων που είναι σε ισχύ, με την έκδοση υπουργικών αποφάσεων ή προεδρικών διαταγμάτων ή άλλων κανονιστικών πράξεων. Εκτεταμένες παρατηρήσεις για τη συνταγματικότητα αυτής της διάταξης, εκφράζει στην έκθεσή του και το Επιστημονικό Συμβούλιο της Βουλής.
      Τρίτον, ου πάντα άρχει, αλλά εσείς σχεδιάζετε την παραμονή σας στην Κυβέρνηση με κάθε τρόπο και προσδοκάτε τη διατήρηση της εξουσίας με όποιο τίμημα, όμως η ζωή θα διαψεύσει τις προσδοκίες σας, η ζωή θα ματαιώσει τους σχεδιασμούς σας, που αποκαλύπτουν την υπεροψία της εξουσίας που σας διακατέχει, γιατί ζωή δεν είναι αυτό που προσδοκάς ή σχεδιάζεις, αλλά αυτό που σου συμβαίνει. Είναι η ζωή, που συνήθως σκληρή και άλλοτε δαιμόνια, «λιώνει» την εξουσία όπως τον πάγο. Είναι αυτή η ζωή, που «έλιωσε» στις εκλογές τέσσερις μονάδες από το ποσοστό της Νέας Δημοκρατίας, που έδιωξε τετρακόσιες χιλιάδες ψηφοφόρους από το κόμμα σας και αφαίρεσε δεκαπέντε Βουλευτές από τη δύναμή σας. Είναι η ίδια η ζωή, που δεν ανέθεσε σε μας, στο ΠΑ.ΣΟ.Κ., την ευθύνη της διακυβέρνησης της χώρας, αλλά μας έταξε και πάλι στη θέση της Αξιωματικής Αντιπολίτευσης, για να διορθώσουμε γρήγορα τα λάθη μας, να ξεπεράσουμε σύντομα τις αδυναμίες μας, για να ελέγχουμε την Κυβέρνηση, για να μην της επιτρέψουμε να «λιώσει» με την παλαιοδεξιά νεοφιλελεύθερη πολιτική της θεμελιώδη δικαιώματα των πολιτών, για να καταψηφίζουμε νομοσχέδια σαν αυτό που συζητάμε σήμερα στη Βουλή.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστούμε τον κύριο συνάδελφο.
      Το λόγο έχει ο κ. Καραμάριος.
      Απών. Διαγράφεται.
      Το λόγο έχει ο κ. Λεονταρίδης.
      ΘΕΟΦΙΛΟΣ ΛΕΟΝΤΑΡΙΔΗΣ: Κυρίες και κύριοι συνάδελφοι, αν η Αξιωματική Αντιπολίτευση δεν έχει την αγωνία για ένα καλύτερο αύριο της Δημόσιας Διοίκησης στην υπηρεσία του πολίτη και αν αντιστέκεται σθεναρά, σε αλλαγές που γνωρίζει ότι είναι επιβεβλημένες, εμποδίζοντας τις όποιες αναγκαίες προσαρμογές, τότε προκρίνει πάλι μικροκομματικά οφέλη και υπερασπίζεται εξόφθαλμους αναχρονισμούς. Αυτό αποδεικνύει με την κριτική της, που διαστρεβλώνει την πραγματικότητα, που αποκρύπτει την πραγματική διάσταση των θετικών ρυθμίσεων, που φέρνει η Κυβέρνηση. Εξακολουθεί πεισματικά την ίδια τακτική της άρνησης των πάντων, αντί του προβληματισμού για το πώς πραγματικά, θα δημιουργήσουμε μία αξιόπιστη και σύγχρονη Δημόσια Διοίκηση. 
      Η Κυβέρνηση της Νέας Δημοκρατίας, εργάζεται για ένα κράτος που θα βρίσκεται πιο κοντά στον πολίτη, που θα τον διευκολύνει στις καθημερινές συναλλαγές του και με τις απλές, προσιτές και διαφανείς διαδικασίες του, θα κατακτά την εμπιστοσύνη του.
      Μ’ αυτό το σχέδιο νόμου, αντιμετωπίζονται λειτουργικά και υπηρεσιακά ζητήματα, κυρίως άμεσης προτεραιότητας της Δημόσιας Διοίκησης, καθώς και ειδικότερα θέματα Τοπικής Αυτοδιοίκησης και μεταναστευτικής πολιτικής, προς την κατεύθυνση της βελτίωσης του ισχύοντος κανονιστικού πλαισίου. Επίσης επιλύονται εκκρεμότητες, που έχουν να κάνουν με την εξυγίανση των δημοτικών και κοινοτικών επιχειρήσεων, με παράλληλη μέριμνα για το δικαίωμα εργασίας των απασχολουμένων σ’ αυτές. Ακόμη προωθείται μία σειρά ρυθμίσεων, ιδίως για την ενίσχυση των ανεξάρτητων αρχών και των ελεγκτικών μηχανισμών, προκειμένου να ασκήσουν ταχύτερα τις δραστηριότητές τους.
      Συγκεκριμένα, εισάγεται η προστασία των συνταγματικώς κατοχυρωμένων ανεξάρτητων αρχών, από ποινική ευθύνη για γνώμη που διατύπωσαν, ψήφο που έδωσαν ή πράξη που διενέργησαν κατά την άσκηση των καθηκόντων τους. Διευρύνεται ο κύκλος των υπαλλήλων που μπορεί να μετέχουν στην κάλυψη θέσεων με μετάταξη, εν όψει ιδίως και των αναγκών που θα ανακύψουν, στο πλαίσιο του Δ΄ Κοινοτικού Πλαισίου Στήριξης και στις διαδικασίες μετάταξης, μπορεί να μετέχουν και υπάλληλοι κρατικών νομικών προσώπων ιδιωτικού δικαίου, καθώς και υπάλληλοι των Δ.Ε.Κ.Ο., οι οποίες δεν είναι εισηγμένες στο Χρηματιστήριο και στις οποίες το δημόσιο, κατέχει την πλειοψηφία του μετοχικού τους κεφαλαίου, εφόσον έχουν συμπληρώσει διετή τουλάχιστον προϋπηρεσία.
      Παρέχεται η δυνατότητα στους υπαλλήλους του κλάδου Δ.Ε. Τηλεφωνητών Τυφλών, να απετατάσσονται σε θέση κατηγορίας αντίστοιχης των προσόντων τους και εάν δεν υπάρχει κενή θέση, σε συνιστώμενη προσωποπαγή.
      Διασφαλίζονται πλήρως οι θέσεις εργασίας των εργαζομένων στις δημοτικές επιχειρήσεις. Διευρύνεται μέχρι τις 31/12/2010, το χρονικό διάστημα κατά το οποίο μπορούν να επωφεληθούν οι συμβασιούχοι, που δεν καλύπτουν πάγιες και διαρκείς ανάγκες σύμφωνα με το π.δ. 164/2004 από τη γενναία μοριοδότηση του 50%, το οποίο τους έχει αναγνωριστεί με  το ν. 3320/2005.
      Επιλύονται χρονίζοντα ζητήματα προσωπικού και στέγασης των Κ.Ε.Π.. Ενισχύονται περαιτέρω οι δομές κοινωνικής μέριμνας. Η εφαρμογή του Προγράμματος «Βοήθεια στο Σπίτι» παρατείνεται έως τις 31/08/2008. Το προσωπικό των μονάδων κοινωνικής μέριμνας, κατ’ αναλογία προς το προσωπικό του Προγράμματος «Βοήθεια στο Σπίτι», μετά τη μετατροπή των συμβάσεών του σε αορίστου χρόνου, στο πλαίσιο του π.δ. 164/2004, εντάσσεται στη δημοτική επιχείρηση, όπου ασκούσε, πράγματι, τα καθήκοντά του, ανεξάρτητα από το εάν τυπικά η σύμβασή του είχε ως αντικείμενο την παροχή υπηρεσιών σε άλλο φορέα των Ο.Τ.Α..
      Με τον τρόπο αυτό, στηρίζονται με το έτερο και εξειδικευμένο προσωπικό που έχουν ανάγκη να λειτουργήσουν οι δημοτικές επιχειρήσεις, οι οποίες εφαρμόζουν προγράμματα κοινωνικής μέριμνας και διασφαλίζεται η απρόσκοπτη εξακολούθηση των προγραμμάτων αυτών, προς όφελος των συμπολιτών μας.
      Θέλω όμως, κυρίες και κύριοι συνάδελφοι, να αναφερθώ ειδικότερα στο θέμα, που αφορά τις ρυθμίσεις παραμεθορίων περιοχών.
      Κύριε Υπουργέ, ειλικρινά θέλω να σας ευχαριστήσω, μεταφέροντας παράλληλα και τις ευχαριστίες του λαού των Σερρών, που με τη νομοθετική ρύθμιση που κατατέθηκε σ’ αυτό το σχέδιο νόμου και ψηφίζεται, ο Νομός Σερρών χαρακτηρίζεται στο σύνολό του παραμεθόριος. Θέλω να σας συγχαρώ και εσάς και την Κυβέρνηση, γιατί δεσμευτήκατε προεκλογικά ότι αυτό το σχέδιο νόμου που κατατέθηκε πριν από τις εκλογές και είχε πάρει την έκθεση του Γενικού Λογιστηρίου μετά τις εκλογές, θα γίνει νόμος του κράτους, όπως και γίνεται.
      Αυτή, λοιπόν, η ευτυχής κατάληξη για ένα θέμα σημαντικό για το νομό μας, που εκκρεμούσε εδώ και πολλά χρόνια και είχε αντιμετωπιστεί ως σήμερα αποσπασματικά, δημιουργούσε το αίσθημα της αδικίας, γιατί από περιοχή σε περιοχή μέσα στον ίδιο νομό, με μεθοριακή γραμμή άνω των ενενήντα χιλιομέτρων, υπήρχαν διαφορετικά κίνητρα. Σ’ αυτήν τη θετική κατάληξη, είχε καθοριστική συμβολή και η συνεδρίαση της 6ης Φεβρουαρίου 2007, όπου αποδεχθήκατε ότι και ο Νομός Σερρών έχει όλες τις ιδιαιτερότητες, που έχουν οι ήδη χαρακτηρισμένες παραμεθόριες περιοχές, για να χαρακτηρισθεί και αυτός παραμεθόριος στο σύνολό του. 
      Φυσικά, τα στατιστικά στοιχεία που είχαν κατατεθεί και καταγράφουν τη δεινή οικονομική θέση του Νομού Σερρών και τη φθίνουσα πορεία του, ανέδειξαν ακόμη πιο πολύ, επιτακτική την ανάγκη παροχής σημαντικών κινήτρων, που θεσμοθετούνται με την ένταξη ολόκληρου του Νομού Σερρών στις παραμεθόριες περιοχές. 
      Προηγήθηκαν πολλές συζητήσεις και με τους αρμόδιους υπηρεσιακούς παράγοντες, όπου με την καθοδήγησή σας, κύριε Υπουργέ, συνέταξαν αυτήν τη ρύθμιση, την οποία εντάσσετε σ’ αυτό το σχέδιο νόμου.
      Για να καταστήσω σαφή, κυρίες και κύριοι συνάδελφοι, τα προβλήματα του Νομού Σερρών, που αποτελούν επιπλέον κριτήρια για να ενταχθεί ο νομός στις παραμεθόριες περιοχές, σας αναφέρω με στοιχεία τα ακόλουθα: με βάση το κριτήριο του κατά κεφαλήν Ακαθάριστου Εθνικού Προϊόντος, ο Νομός Σερρών εξακολουθεί να κατατάσσεται στις τελευταίες θέσεις μεταξύ των νομών της χώρας, δηλαδή πεντηκοστός. Επίσης, εντός της περιφέρειας Κεντρικής Μακεδονίας όπου ανήκει, κατατάσσεται τελευταίος, με βάση το κατά κεφαλήν Ακαθάριστο Εθνικό Προϊόν. 
      Στο ίδιο συμπέρασμα καταλήγουμε και όταν εξετάσουμε και το δηλωθέν εισόδημα κατά φορολογική δήλωση. Ο τομέας της φυτικής όπως και της ζωϊκής παραγωγής, βρίσκεται σε έντονα φθίνουσα πορεία. Ο τομέας της βιομηχανίας και της βιοτεχνίας, όπως και του εμπορίου, βρίσκεται κάτω από το 50% της συνολικής δραστηριότητας του μέσου όρου των αντίστοιχων ελληνικών επιχειρήσεων. Ιστορικά, τα πάσης φύσεως φορολογικά, κοινωνικά και οικονομικά κίνητρα, ήταν χαμηλής ενίσχυσης, με εξαίρεση τον προηγούμενο και τον τελευταίο αναπτυξιακό νόμο και δεν συνέβαλαν στην ανάπτυξη της βιομηχανίας και της βιοτεχνίας.
      Σας καταθέτω όλα αυτά τα στοιχεία, που δείχνουν τους δείκτες ευημερίας του Νομού Σερρών. Μελετήστε τα, κύριοι συνάδελφοι, κάνετε συγκρίσεις και θα διαπιστώσετε ότι μια κατάφωρη αδικία αποκαθίσταται, με την ένταξη ολόκληρου του Νομού Σερρών στις παραμεθόριες περιοχές. 
      (Στο σημείο αυτό ο Βουλευτής κ. Θεόφιλος Λεονταρίδης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)   
      Κυρίες και κύριοι συνάδελφοι, εγώ θα ήθελα για άλλη μία φορά να ευχαριστήσω την ηγεσία του Υπουργείου Εσωτερικών, για την υλοποίηση της δέσμευσής της και την έμπρακτη στήριξή της στο Νομό Σερρών, γιατί τα παραπάνω μέτρα θα συμβάλλουν στην άρση των αδικιών, στην ίση μεταχείριση των πολιτών και στη συγκράτηση του ανθρώπινου δυναμικού στις παραμεθόριες και ακριτικές περιοχές. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Λεονταρίδη. 
      Το λόγο έχει η κ. Μαρία Σκραφνάκη. 
      ΜΑΡΙΑ ΣΚΡΑΦΝΑΚΗ: Κυρίες και κύριοι συνάδελφοι, θα ήθελα, ξεκινώντας την πρώτη μου ομιλία σήμερα εδώ στο ελληνικό Κοινοβούλιο, να εκφράσω από την καρδιά μου τις θερμές μου ευχαριστίες στους συμπατριώτες μου στο Ηράκλειο για την ψήφο τους, για την εμπιστοσύνη τους και να τους διαβεβαιώσω από αυτό εδώ το Βήμα ότι ο αγώνας μου θα είναι συνεχής και επίμονος, για την ανάπτυξη και την πρόοδο τόσο της ιδιαίτερης πατρίδας μου, αλλά και ολόκληρης της χώρας. 
      Κύριε Υπουργέ, κυρίες και κύριοι συνάδελφοι, δυστυχώς το νομοσχέδιο που συζητούμε σήμερα, δεν έρχεται να λύσει τα σημαντικά προβλήματα που μαστίζουν τη Δημόσια Διοίκηση, ούτε τα προβλήματα της Τοπικής Αυτοδιοίκησης. Είναι ένα νομοσχέδιο χωρίς όραμα για τη Δημόσια Διοίκηση, που απλώς έρχεται να διευθετήσει διοικητικής και λειτουργικής φύσεως ζητήματα. Πρόκειται για ένα νομοσχέδιο–σκούπα, με ετερόκλητες ρυθμίσεις, νομοθετικά ατυχώς διατυπωμένο, διότι για την κατανόηση του περιεχομένου κάθε μεμονωμένης διάταξης, απαιτείται αναγωγή στο περιεχόμενο άλλων διατάξεων, που δεν παρατίθενται καν. Αυτό είναι ένα μεγάλο πρόβλημα για όσους έρχονται να εφαρμόσουν τους νόμους, αλλά και για τους πολίτες, που δεν μπορούν να κατανοήσουν εύκολα το περιεχόμενό τους. 
      Παρατηρείται, εξάλλου, ότι τροποποιούνται σε πολύ λίγο χρονικό διάστημα διατάξεις νόμων, που έχουν πρόσφατα ψηφιστεί, πράγμα που αποδεικνύει προχειρότητα στη νομοθέτηση. 
      Κύριοι συνάδελφοι, εκείνο όμως που είναι σαφές με τη συγκεκριμένη νομοθετική πρωτοβουλία, είναι πως η Κυβέρνηση της Νέας Δημοκρατίας επιχείρησε να προωθήσει ρυθμίσεις αντισυνταγματικές και χαρακτηριστικές των κομματικών σκοπιμοτήτων της. Η απόπειρα να τακτοποιήσει πελατειακές εκκρεμότητες, μονιμοποιώντας στα κρυφά μετακλητούς υπαλλήλους του πολιτικού γραφείου του Πρωθυπουργού, είναι πρωτοφανής για το δημοκρατικό μας πολίτευμα. Ακόμη και αν τελικά η Κυβέρνηση, αναγκάστηκε να αποσύρει κατά ένα μέρος αυτήν τη ρύθμιση μετά από την αποκάλυψη του σκανδάλου, αποκαλύπτει στον ελληνικό λαό το πραγματικό της πρόσωπο και τις πραγματικές της προθέσεις, την επανίδρυση του κομματικού κράτους. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Αγαπητοί συνάδελφοι, το σχέδιο νόμου, πέραν κάποιων θετικών διατάξεών του με τις οποίες συμφωνώ, περιλαμβάνει σημεία, τα οποία με βρίσκουν απολύτως αντίθετη.
      Κατ’ αρχάς, όσον αφορά τη συμμετοχή πρώην μελών του Α.Σ.Ε.Π., αλλά και άλλων προσώπων, στη διαδικασία επιλογής υποψηφίων σε φορείς του δημοσίου τομέα, θα ήθελα να πω ότι είμαι αντίθετη σε μια τέτοια ρύθμιση, με την οποία εκχωρούνται αρμοδιότητες του Α.Σ.Ε.Π. σε τρίτους, μη μέλη του Α.Σ.Ε.Π., δηλαδή σε συνεργάτες, γιατί θεωρώ ότι έτσι θα αλλοιωθεί η ανεξαρτησία του θεσμού. 
      Κύριε Υπουργέ, οφείλετε να παραδεχθείτε ότι κληρονομήσατε έναν αξιοκρατικό θεσμό, με τη θέσπιση του οποίου, το ΠΑ.ΣΟ.Κ. επιχείρησε να σπάσει στερεότυπα και παγιωμένες αντιλήψεις, έχοντας μάλιστα πολιτικό κόστος γι’ αυτό. Το Α.Σ.Ε.Π. καταξιώθηκε στη συνείδηση του ελληνικού λαού και εσείς, αντί να το ενισχύσετε, χάριν σκοπιμοτήτων το ευτελίζετε, επιβεβαιώνοντας τις υποψίες των πολιτών ότι η διαδικασία των προσλήψεων είναι διαβλητή. 
      Είμαστε αντίθετοι στη διαδικασία της συνέντευξης, που δεν παρέχει κανένα εχέγγυο αντικειμενικότητας και αξιοκρατίας. Εμείς οφείλουμε να διαφυλάξουμε το κύρος του Α.Σ.Ε.Π.. Γι’ αυτό δεν πρέπει να ψηφίζουμε διατάξεις, που να επιτρέπουν προσλήψεις εκτός του ν.2190.
      Αυτός είναι και ο λόγος που καταθέσαμε σχετική επερώτηση προς τον Υπουργό Εσωτερικών. Όταν η Κυβέρνηση αποφασίζει να κάνει προσλήψεις, εκτός Α.Σ.Ε.Π., εκτός του ν.2190, δεν θα πρέπει να χρησιμοποιεί την ανεξάρτητη αρχή, ως μανδύα, των αδιαφανών διαδικασιών της και να ορίζει ένα ή δυο μέλη του Α.Σ.Ε.Π. στη σχετική επιτροπή, διότι αυτό το μέλος είναι η πλειοψηφία και δεν επιβάλλει την άποψή του. Δεν εξασφαλίζεται έτσι, κύριοι συνάδελφοι, η αντικειμενικότητα και η αξιοκρατία με τη συμμετοχή ενός μέλους του Α.Σ.Ε.Π. στην επιτροπή. Θα μπορούσατε, εάν θέλατε αυτές τις συνεντεύξεις να τις κάνει πραγματικά το Α.Σ.Ε.Π., να προσλάβετε προσωπικό, για να διενεργούν αυτές τις συνεντεύξεις. Άλλως, πρέπει να καταργηθεί η απαράδεκτη διαδικασία της συνέντευξης.
      Κύριε Υπουργέ,  επιχειρείτε με το άρθρο 12, την υιοθέτηση μιας πρωτοφανούς και απολύτως απαράδεκτης ρύθμισης, που παραβιάζει βασικές αρχές του Συντάγματος. Η εξουσιοδότηση του άρθρου 12 δεν είναι ειδική, κατά την έννοια του άρθρου 43, παράγραφος 2, δεδομένου ότι μ’ αυτήν επιτρέπεται, χωρίς ειδικότερο προσδιορισμό, η αθρόα τροποποίηση όλων των νομοθετικών εξουσιοδοτήσεων, που είχαν στο παρελθόν παρασχεθεί από τη Βουλή.
      Ειδικότερα, αντιστρέφεται το τεκμήριο αρμοδιότητος του Προέδρου της Δημοκρατίας, υπέρ των Υπουργών και  παρακάμπτεται η κατά το Σύνταγμα αρμοδιότητα του Σ.τ.Ε.. Η διάταξη αυτή εκφράζει γενικευμένη δυσπιστία σε σχετική αρμοδιότητα του Προέδρου της Δημοκρατίας. Ενώ κατά το Σύνταγμα η αρμοδιότητα αυτή, είναι ο κανόνας και η αρμοδιότητα των Υπουργών, είναι η εξαίρεση. Η ρύθμιση αυτή είναι απολύτως απαράδεκτη. Όταν έχει ψηφιστεί νόμος με συγκεκριμένες διατάξεις και έχει κρίνει η Βουλή, ότι για κάποιο θέμα απαιτείται η έκδοση προεδρικού διατάγματος, είναι απολύτως απαράδεκτη και αντισυνταγματική η μεταγενέστερη παρέμβαση της Κυβέρνησης, με σκοπό να μετατρέψει αυτό το προεδρικό διάταγμα σε υπουργική απόφαση, χωρίς η κάθε συγκεκριμένη περίπτωση να ψηφίζεται από τη Βουλή, όπως επιβάλλει το Σύνταγμα.
      Όσον αφορά το επίμαχο θέμα των συμβασιούχων ακολουθείτε, κύριοι της Κυβέρνησης, την πάγια τακτική σας. Κρατάτε τους συμβασιούχους σε ομηρία. Οι συνταξιούχοι περιμένουν μια συνολική και οριστική λύση, όπως άλλωστε ήταν υπόσχεση της Κυβέρνησης από το 2004. Σε όποια θετική κατεύθυνση και αν κινείται το νομοσχέδιο, δεν λύνεται το πρόβλημα. Αντιθέτως, εμπαίζετε τους συμβασιούχους με αποσπασματικές και ατελείς ρυθμίσεις.
      Κύριε Υπουργέ, με τις διατάξεις του παρόντος σχεδίου νόμου δεν ορθολογικοποιείτε τα ζητήματα των αποδοχών των δημάρχων. Αντιθέτως δημιουργείτε δημάρχους δυο ταχυτήτων, κάνοντας σοβαρές διακρίσεις μεταξύ αυτών που προέρχονται από τον ιδιωτικό τομέα και όσων είναι δημόσιοι υπάλληλοι. Γι’ αυτό θα πρέπει να αναλάβετε πρωτοβουλία και να φέρετε νομοθετική ρύθμιση, που να κάνετε μια γενναία αύξηση των αποδοχών των δημάρχων, ώστε να ζουν με αξιοπρέπεια και να επιτελούν το σοβαρό τους έργο. 
      Στο σχέδιο νόμου επίσης, υπάρχει ειδική αναφορά σε ζητήματα που σχετίζονται με τις δομές κοινωνικής μέριμνας, οι οποίες θεσμοθετήθηκαν από το ΠΑ.ΣΟ.Κ. στην προσπάθεια που έγινε, για τη στήριξη των ευπαθών ομάδων και της οικογένειας. Θέλω να επισημάνω ότι το προσωπικό που ασχολείται σ’ όλα τα προγράμματα κοινωνικής μέριμνας, έχει κεφαλαιοποιήσει μια πολύτιμη εμπειρία. Για το λόγο αυτό, θα πρέπει οι συμβάσεις τους να μετατραπούν σε συμβάσεις αορίστου χρόνου και να γίνει ειδική διαπραγμάτευση του Υπουργείου Απασχόλησης και Κοινωνικής Προστασίας με την Ευρωπαϊκή Ένωση, ώστε μέρος των αμοιβών των ασχολουμένων στα προγράμματα αυτά, να καλυφθεί και από πόρους του Δ΄ Κοινοτικού Πλαισίου Στήριξης, γιατί όπως γνωρίζετε το Δ΄ Κοινοτικό Πλαίσιο Στήριξης  έχει χρηματοδότηση και γι’ αυτές τις δομές.
      Οι Βουλευτές του ΠΑ.ΣΟ.Κ. του Νομού Ηρακλείου καταθέσαμε τροπολογία, με την οποία ζητάμε να αρθεί μια κατάφορη αδικία που έγινε σε βάρος των πρώην υπαλλήλων του Υπουργείου Εσωτερικών, που μετατάχθηκαν υποχρεωτικά στις Νομαρχιακές Αυτοδιοικήσεις που υπηρετούσαν. Όπως γνωρίζετε, μετά την εφαρμογή του άρθρου 77 του ν.2910/2001, οι υπάλληλοι του Υπουργείου Εσωτερικών που ήταν αποσπασμένοι στις Νομαρχιακές Αυτοδιοικήσεις μετατάχθηκαν υποχρεωτικά σ’ αυτές.
      Οι υπάλληλοι αυτοί λάμβαναν το επίδομα του Εθνικού Τυπογραφείου ως υπάλληλοι του Υπουργείου Εσωτερικών.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία συνάδελφε, τελειώνετε.
      ΜΑΡΙΑ ΣΚΡΑΦΝΑΚΗ: Παρακαλώ, δύο λεπτά ακόμη, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Όχι, δύο λεπτά. Παρακαλώ, τελειώνετε.
      ΜΑΡΙΑ ΣΚΡΑΦΝΑΚΗ: Πρόκειται για μία τροπολογία που προτείνουμε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ναι αλλά δεν υπάρχουν τέτοια περιθώρια. Θα σας πω σε λίγο πως θα ομιλήσουν οι υπόλοιποι.
      Θα παρακαλέσω να συντομεύσετε.
      ΜΑΡΙΑ ΣΚΡΑΦΝΑΚΗ: … ενώ μετά την μετάταξή τους εξαιρέθηκαν από την αύξηση του ανωτέρω επιδόματος που έγινε με το άρθρο 12 του ν.7034/2002. Η εξαίρεση αυτή η οποία αντίκειται στις διατάξεις του ιδρυτικού νόμου της Νομαρχιακής Αυτοδιοίκησης, έγινε μόνο για τους πρώην υπαλλήλους του Υπουργείου Εσωτερικών, ενώ για τους αναγκαστικά μεταταχθέντες από άλλα υπουργεία, εφαρμόστηκε ο νόμος που προέβλεπε ρητά ότι οι μετατασσόμενοι υπάλληλοι, μετά τη μετάταξή τους ακολουθούν το μισθολογικό καθεστώς και λαμβάνουν όλα τα επιδόματα που λαμβάνουν οι υπάλληλοι του Υπουργείου από το οποίο προέρχονται.
       Κύριε Υπουργέ, αυτή η πρακτική, συνιστά παραβίαση της αρχής της ισότιμης μεταχείρισης των δημοσίων υπαλλήλων. Αυτό είναι άλλωστε το σκεπτικό των διοικητικών δικαστηρίων, που δικαίωσαν όσους προσέφυγαν σ’ αυτά. 
      Με την τροπολογία που καταθέσαμε, ζητάμε να περιληφθούν στην αύξηση της ειδικής πρόσθετης αμοιβής από το 25% στο 35% και οι πρώην υπάλληλοι του Υπουργείου Εσωτερικών, που μετατάχθηκαν και υπηρετούν στις Νομαρχιακές Αυτοδιοικήσεις της χώρας.
      Εγώ επειδή είμαι πεισμένη για την κατάφορη αδικία που διαπράττεται, σας καλώ να περιλάβετε στο σχέδιο νόμου που συζητάμε και αυτήν την τροποποίηση.
      Κύριε Υπουργέ, κύριοι συνάδελφοι, χωρίς να παραγνωρίζω το γεγονός ότι το σχέδιο νόμου που συζητούμε έχει και κάποιες θετικές διατάξεις, στο σύνολό του όμως διαπνέεται από προχειρότητα και περιλαμβάνει αποσπασματικές και ετερόκλητες ρυθμίσεις δευτερευόντων θεμάτων. 
      Γι’ αυτούς τους λόγους που προανέφερα, θα καταψηφίσω το σχέδιο νόμου που προτείνεται από την Κυβέρνηση.
      Σας ευχαριστώ. Ευχαριστώ και για την ανοχή σας, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, την κ. Σκραφνάκη κι ευχόμαστε να έχει παραγωγική κοινοβουλευτική παρουσία και μακροχρόνια μάλιστα.
      Πριν δώσω το λόγο στον Πρόεδρο, τον κ. Κακλαμάνη, θα ήθελα να ενημερώσω το Σώμα ότι βάσει του καταλόγου των εγγεγραμμένων Βουλευτών που υπερβαίνουν τους είκοσι και όσων δικαιούνται να πάρουν το λόγο, Υπουργοί, Κοινοβουλευτικοί Εκπρόσωποι, εισηγητές, ενδεχομένως και δευτερολογίες, η συζήτησή μας θα ολοκληρωθεί στις 2 η ώρα και πλέον μετά τα μεσάνυχτα.
      Θα πρέπει νομίζω να αποφασίσουμε – και αυτό προτείνω- να περιοριστεί ο χρόνος των ομιλιών στο εξάλεπτο -εκτός από αυτούς που έπονται και ανήκουν σε εκείνους που δεν μίλησαν επί της αρχής και είναι η κ. Τζάκρη, ο κ. Σαμπαζιώτης και ο κ. Σγουρίδης, οι οποίοι θα μιλήσουν και επί της αρχής και επί των άρθρων- εκείνων που είναι εγγεγραμμένοι για να μιλήσουν επί των άρθρων. Θα είναι αυστηρά προσδιορισμένος ο χρόνος.
      ΜΕΡΙΚΟΙ ΒΟΥΛΕΥΤΕΣ: Να πάμε στα πέντε λεπτά.
      ΠΡΟΕΔΡΕΥΩΝ (Γεώργιος Σούρλας): Στα πέντε λεπτά –δεν έχω αντίρρηση- για να μπορέσουν να μιλήσουν όλοι, αλλά και να μην καταπονηθεί το Σώμα.
      Γίνεται δεκτή, λοιπόν, η πρότασή μου, να περιοριστεί ο χρόνος ομιλίας των υπολοίπων εγγεγραμμένων Βουλευτών για τα άρθρα  στα πέντε λεπτά, εκτός των τριών συναδέλφων που προανέφερα, οι οποίοι δεν μίλησαν επί της αρχής;
      ΔΗΜΗΤΡΙΟΣ ΤΣΙΡΩΝΗΣ: 	Κι εγώ δεν μίλησα επί της αρχής.
      ΠΡΟΕΔΡΕΥΩΝ (Γεώργιος Σούρλας):  : Εσείς εγγραφήκατε σήμερα κι επομένως θα μιλήσετε επί των άρθρων.
      Επαναλαμβάνω: Γίνεται δεκτή η προαναφερθείσα πρότασή μου;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Γεώργιος Σούρλας):  Επομένως η πρότασή μου, όπως οι εναπομείναντες εγγεγραμμένοι Βουλευτές επί των άρθρων –εκτός της κ. Τζάκρη, του κ. Σαμπαζιώτη και του κ. Σγουρίδη που δεν μίλησαν επί της αρχής- έχουν στη διάθεσή τους πέντε λεπτά για να μιλήσουν, έγινε δεκτή ομοφώνως.
      Το λόγο έχει ο Πρόεδρος, κ. Απόστολος Κακλαμάνης, ο οποίος θα δώσει και το καλό παράδειγμα. Δικαιούται δεκάλεπτο, αλλά μπορεί να το κάνει και λιγότερο.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι και κύριε Υπουργέ, θα σας απασχολήσω για τις δύο διατάξεις και μόνον του νομοσχεδίου, που αφορούν στις ανεξάρτητες αρχές.
      Θέλω να θυμίσω στους παλαιότερους εδώ και στον κύριο Υπουργό προσωπικά και να καταστήσω γνωστό στους νεότερους συναδέλφους, ότι για τη συγκρότηση των ανεξαρτήτων αρχών κατεβλήθη μεγάλη προσπάθεια, που ξεκίνησε από την ίδια την τροποποίηση του Συντάγματος και τη διάταξη που περιέλαβε ομοφώνως η Βουλή στο Σύνταγμα –διότι υπήρχαν διάφορες σκέψεις να προσέρχονται στις Διαρκείς Επιτροπές οι προτεινόμενοι υποψήφιοι, να γίνεται ακρόασή τους, κάτι που θα μπορούσε να αποτρέψει αξιόλογα πρόσωπα που προτίθενται να υπηρετήσουν σ’ αυτές τις αρχές- αλλά και στη συνέχεια μετά και την τροποποίηση του Κανονισμού της Βουλής, όρισε και το Σύνταγμα και ο Κανονισμός ότι η Διάσκεψη των Προέδρων ομοφώνως ή με τα 4/5 των μελών της, ορίζει τα μέλη αυτών των επιτροπών.
      Κατορθώσαμε έτσι, κυρίες και κύριοι συνάδελφοι, ομοφώνως –παρακαλώ αυτό να σημειωθεί- να συγκροτηθούν οι ανεξάρτητες αυτές αρχές. Πόσο πιστέψαμε στο ρόλο των αρχών αυτών, προκύπτει από το πώς στη συνέχεια τις αντιμετωπίσαμε.
      Θέλω να πω, σ’ ό,τι αφορά ιδιαίτερα το Α.Σ.Ε.Π., ότι ενώ υπήρξαν αρκετές τροποποιήσεις της νομοθεσίας για το Α.Σ.Ε.Π. μετά το ν.2190/94, όλες στο σύνολό τους, μπορώ να πω -γιατί υπάρχει και μια του 2004 που απέβλεπε στην τακτοποίηση συμβασιούχων- επεξέτειναν την αρμοδιότητα του Α.Σ.Ε.Π., ενώ το αντίθετο συμβαίνει με τη νέα Κυβέρνηση της Νέας Δημοκρατίας. Και πρέπει εδώ να θυμίσω ότι το ίδιο συνέβη και το 1990 με την τότε κυβέρνηση της Νέας Δημοκρατίας, η οποία έσπευσε να καταργήσει το ν.1735/87 -είχα την τιμή να τον εισηγηθώ εγώ στη Βουλή- με τον οποίο είχε γίνει η πρώτη προκήρυξη οκτώ χιλιάδων θέσεων σε ολόκληρο το δημόσιο τομέα και είχε ήδη τοποθετηθεί στα τρία μεγάλα πανεπιστημιακά νοσοκομεία της χώρας, με τα κριτήρια του ν.1735, το προσωπικό τους. Ο νόμος εκείνος καταργήθηκε και την ίδια τύχη επεφύλαξε η Νέα Δημοκρατία και στο ν.2190. Η διαφορά είναι ότι δεν τον κατήργησε μια και έξω, αλλά σταδιακά τον καταργεί και ευτελίζει δυστυχώς το κύρος και το ρόλο μιας ανεξάρτητης αρχής, του Ανώτατου Συμβουλίου Επιλογής Προσωπικού.
      Αν θυμάστε στην πρώτη περίοδο, ενώ είχε ανάγκη το Α.Σ.Ε.Π. περισσότερου προσωπικού, ενώ απεδείχθη ότι ήταν πραγματικά χρονοβόρες οι διαδικασίες στο Α.Σ.Ε.Π., όχι μόνο δεν διευκολύνθηκε, αλλά επελέγη μια άλλη τακτική. Με το ν.3429 αφήρεσε από το Α.Σ.Ε.Π. κάθε ουσιαστική δυνατότητα ελέγχου των προσλήψεων στις Δ.Ε.Κ.Ο., αφού όλη η διαδικασία ολοκληρώνεται σε κάθε Δ.Ε.Κ.Ο. και οι παρεμβάσεις γίνονται με τα κριτήρια τα οποία αυτές αποφασίζουν και τις συνεντεύξεις που κάνουν με επιτροπές που ορίζονται από αυτές, οι οποίες, βέβαια, δεν μπορούν να ελεγχθούν, γιατί δεν υπάρχει κανένα σχετικό στοιχείο στο Α.Σ.Ε.Π..
      Τώρα εξελίσσεται μια νέα μεθόδευση καταφανώς αντισυνταγματική. Και εδώ θα πρέπει, κύριε  Πρόεδρε, να επιστήσουμε την προσοχή των υπηρεσιών του Επιστημονικού Συμβουλίου και του ίδιου του Επιστημονικού Συμβουλίου, στην ανάγκη η μελέτη των νομοσχεδίων που έρχονται και οι εκθέσεις που καταρτίζονται, να ξαναγίνουν και να είναι επομένως αδέσμευτη παντελώς και να ενθαρρυνθεί προς τούτο και η υπηρεσία και το ίδιο το Επιστημονικό Συμβούλιο, ώστε ελευθέρως και αδεσμεύτως να διατυπώνει, όπως συνέβαινε μέχρι το 2004, την άποψή του και όταν υπάρχει θέμα συνταγματικότητας των νομοσχεδίων. Και δυστυχώς, αποτελεί ένα ατυχές παράδειγμα η έκθεση της Επιστημονικής Υπηρεσίας σ’ αυτό το νομοσχέδιο.
      Θα ήθελα να αποτελέσει αυτό, την τελευταία εξαίρεση μιας παράδοσης ετών του Επιστημονικού Συμβουλίου, που βοηθούσε πάρα πολύ τη Βουλή στο έργο της. Είναι, λοιπόν, σαφώς καταφανώς αντισυνταγματική. Δίδεται χαριστική βολή για το Α.Σ.Ε.Π. και την αντικειμενικότητα στις προσλήψεις. Με ειδικούς νόμους οδηγούμεθα στις προκηρύξεις φορέων του δημοσίου έξω από το Α.Σ.Ε.Π., με κριτήρια διαφορετικά από το ν. 2190. Επιτροπές συνεντεύξεων εκτός Α.Σ.Ε.Π., στις οποίες το Α.Σ.Ε.Π. δεν θα έχει ούτε την προεδρία, ούτε την πλειοψηφία. Το Α.Σ.Ε.Π. δηλαδή χρησιμοποιείται στις επιτροπές αυτές, για να πιστεύει ο κόσμος ότι αφού μετέχει το Α.Σ.Ε.Π., θα υπάρχει διαφάνεια και αντικειμενικότητα. Αντικατάσταση των μελών του Α.Σ.Ε.Π., ώστε να συνεχίσει να φαίνεται το Α.Σ.Ε.Π., αλλά παράλληλα τα μέλη να μπορούν να επιλέγονται καταλλήλως. Είναι η διάταξη αυτή που έχει υπ’ όψιν της η Βουλή. Και οι προκηρύξεις αυτές θα πολλαπλασιαστούν σταδιακά και θα καλύψουν το μεγαλύτερο μέρος των προσλήψεων και επιλεγμένες υπηρεσίες του δημοσίου. Είναι χαρακτηριστική η ρύθμιση του ν. 3492/2006, με τον οποίο μεθοδεύτηκαν προσλήψεις για τη Γενική Διεύθυνση Δημοσιονομικού Ελέγχου. Μιλάμε για ένα άτυπο Ελεγκτικό Συνέδριο, ουσιαστικά για την υπονόμευση του τρίτου κατά σειράν ανωτάτου δικαστηρίου της χώρας. 
      Οι βασικές μεθοδεύσεις που γίνονται με το νόμο αυτό είναι: Ενώ πρόκειται για καθαρά δημόσιο, θεσμοθετείται πρόσληψη εκτός Α.Σ.Ε.Π. και με κριτήρια διαφορετικά από το ν. 2190. Αποφασίζονται ορισμένα κριτήρια και ειδικότερα η διεξαγωγή συνέντευξης, ενώ αυτό είναι με το ν.3320/2005 αποκλειστική αρμοδιότητα του Α.Σ.Ε.Π.. Καλούνται για συνέντευξη πολλοί περισσότεροι υποψήφιοι, ώστε να μπορούν να προσλάβουν όποιον θέλουν. Ενώ, δηλαδή, με το ν.3320/2005 προβλέπεται κατά μέγιστο όριο να καλείται, πέραν των προκηρυγμένων θέσεων, το 30% επιπλέον, με το νόμο αυτό για τη Γενική Διεύθυνση Δημοσιονομικού Ελέγχου, θεσμοθετείται να καλείται τριπλάσιος αριθμός υποψηφίων, δηλαδή 200% επιπλέον υποψήφιοι. Ορίζεται με το νόμο αυτό επταμελής επιτροπή με δυο μέλη του Α.Σ.Ε.Π., ενώ οι επιτροπές του ν. 3320/2005 είναι τριμελείς με δυο μέλη του Α.Σ.Ε.Π., δηλαδή έχουν την πλειοψηφία τα μέλη του Α.Σ.Ε.Π.. Και εγκρίνεται βέβαια να εκδοθεί η προκήρυξη με εκτός Α.Σ.Ε.Π. κριτήρια.
      Κυρίες και κύριοι συνάδελφοι, επειδή υποσχέθηκα να μην πάρω περισσότερο χρόνο, θα κλείσω αυτήν την παρέμβαση, με μια έκκληση στον κύριο Υπουργό και της Δημοσίας Τάξης. Μη στιγματίσετε την πολιτική σας διαδρομή, συνεχίζοντας αυτό το έργο της υπονόμευσης ενός θεσμού, στον οποίο πίστεψαν οι νέοι της Ελλάδας που ντρέπονται να περιμένουν στους προθαλάμους των πολιτικών γραφείων και των κομματικών οργανώσεων, όπως έγινε και στο παρελθόν, θα σας πω εγώ, αλλά αυτός δεν είναι λόγος στον 21ο αιώνα να συνεχίζεται, ό,τι έγινε στις αρχές του 1980. Ποια είναι η δημοκρατική νομιμοποίησή σας να επικαλείστε όποιες ασχημίες έγιναν στο παρελθόν, για να τις επαυξάνετε τώρα; Επιτέλους! 
      Κυρίες και κύριοι συνάδελφοι, το Α.Σ.Ε.Π. –και παρακαλώ να διαβάσετε την έκθεσή του 2005, όσοι το επιθυμείτε- είναι αντίθετο ομοφώνως σ’ αυτήν τη διαδικασία των προκηρύξεων. Θα παρακαλέσω και επιμένω σ’ αυτήν την παράκλησή μου προς όλους όσοι ενδιαφέρονται, διότι εδώ εμφανίζεται το Α.Σ.Ε.Π. ωσάν να επιζητεί την αυτοκατάργησή του και τον αυτοεξευτελισμό του. Αυτό πια είναι ντροπή. 
      Το δεύτερο σημείο που θέλω να σας πω, κύριε Υπουργέ, είναι ότι και εγώ θέλω να υπερασπιστούμε τις ανεξάρτητες αρχές, γιατί δέχονται πολλές άδικες επιθέσεις. Αλλά αυτό δεν σημαίνει ότι πρέπει να αφεθούν, με την πεποίθηση ότι έχουν το ακαταδίωκτο. Κατά τη γνώμη μου, ναι μεν για σκέψεις που διατυπώνουν δεν πρέπει να διώκονται, αλλά για αποφάσεις που λαμβάνουν, εφόσον αυτές καταφανώς, παραβιάζουν το νόμο που έχουν κληθεί να τον υπερασπίζονται έναντι οποιασδήποτε παρεμβάσεως, νομίζω ότι αυτό που μπορούμε να νομοθετήσουμε και να διορθώσουμε -σε αυτό και τη διάταξη που αφορά το Συνήγορο του Πολίτη- είναι η αναστολή δίωξης, την οποία μπορεί να κρίνει, όπως κρίνει και για τους Βουλευτές, η Βουλή. Διότι οι Βουλευτές δεν απαλλάσσονται, όπως νομίζει ο κόσμος. Όταν παύσουν να είναι Βουλευτές διώκονται και αντιμετωπίζονται, όπως γνωρίζω από το παρελθόν, πολύ σκληρά από τη δικαιοσύνη. 
      Αντί, λοιπόν, να έχουμε τις ανεξάρτητες αρχές στο στόχαστρο καθημερινών ενδεχομένως εκβιασμών, μηνύσεων, διώξεων και να σύρονται στα εδώλια, όπως συμβαίνει με το Ραδιοτηλεοπτικό Συμβούλιο, θα πρέπει να έρχεται εδώ το όποιο αίτημα και να αποφασίζει το Κοινοβούλιο, η Διάσκεψη των Προέδρων που τις ορίζει, αν θα πρέπει να χωρήσει η δίωξη ή να ανασταλεί μέχρι το τέλος της θητείας του μέλους ή και του συνόλου της αρχής. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Γεώργιος Σούρλας): Θέλετε να κάνετε παρέμβαση, κύριε Υπουργέ;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δεν θα μιλήσω περισσότερο, κύριε Πρόεδρε. Δεν χρειάζεται. Αλλά πρέπει να απαντήσω στον κ.ο Κακλαμάνη, γιατί έθεσε ορισμένα καίρια ζητήματα τα οποία απαιτούν απάντηση.
      ΑΠΟΣΤΟΛΟΣ ΚΑΚΛΑΜΑΝΗΣ: Προσέξτε όμως, κύριε Υπουργέ, αυτά που θα πείτε, να μη μ’ αναγκάσουν να μιλήσω χωρίς να το δικαιούμαι. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, επιτρέψτε μου, με το σεβασμό που έχω σ’ έναν άνθρωπο ο οποίος προήδρευσε τόσα χρόνια, οφείλω να σας πω ότι απευθυνθήκατε στον Υπουργό Εσωτερικών και του κάνατε μία έκκληση. Του κάνατε ορισμένες παρατηρήσεις. Νομίζω ότι δικαιούται να απαντήσει.
      ΑΠΟΣΤΟΛΟΣ ΚΑΚΛΑΜΑΝΗΣ: Βεβαίως. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): ...Και δεν θεωρώ ότι, όταν απαντώ με βάση αυτά τα οποία μου είπατε, προκαλώ κανέναν να απαντήσει. Αλλά, αν θεωρείτε ότι για όσα θα πω υπάρχει οποιοδήποτε ζήτημα προσωπικού, τότε τον Κανονισμό τον μάθαμε κοντά σας. 
      Εκείνο που θέλω να σας πω είναι το εξής: Ανεξάρτητες Αρχές: Σε αυτό το θεσμό -και φάνηκε και στην Αναθεώρηση του Συντάγματος- πιστέψαμε και πιστεύουμε πολύ. Πιστεύουμε, γιατί ο ρόλος τους, όταν μάλιστα συνάδει με το πλαίσιο εκείνο εντός του οποίου κινούνται, είναι πάρα πολύ σημαντικός. Γι’ αυτό και τις θωρακίσαμε -ορισμένες από αυτές καίριας σημασίας- μ’ ένα συγκεκριμένο συνταγματικό καθεστώς. Αρχικά μεν, με την πρόβλεψη καθεμιάς απ’ αυτές χωριστά μέσα στο Σύνταγμα κατ’ αντικείμενο. Και, στη συνέχεια, ορίζοντας ότι τα μέλη τους έχουν προσωπική και λειτουργική ανεξαρτησία. Μιλώ για το άρθρο 101Α του Συντάγματος. 
      Από κει και πέρα, κύριε Πρόεδρε, ένα είναι γεγονός. Σε καμμία περίπτωση η αναγνώριση αυτής της αρχής από το Σύνταγμα και η νομοθετική κατοχύρωση, την οποία προβλέπουμε, δεν σημαίνει κανενός είδους ασυλία. Το είχα πει και άλλοτε. Μάλιστα όταν στο Σύνταγμα, ο τότε εισηγητής της Πλειοψηφίας είχε μιλήσει για ανεξάρτητες αρχές, εγώ ήμουν, κύριε Πρόεδρε, από εκεί ως Κοινοβουλευτικός Εκπρόσωπος, που είχα πει να προσθέσουμε, «ανεξάρτητες διοικητικές αρχές». 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Λάθος, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σας παρακαλώ, κύριε Παπαδημητρίου. Δεν διεκδικείτε την εξ αποκαλύψεως αλήθεια. Και θα μου επιτρέψετε να σας πω ότι η διάκριση των εξουσιών είναι από τα στοιχειώδη πράγματα που μαθαίνει κάποιος στο πανεπιστήμιο!
       Πού ανήκουν οι ανεξάρτητες αρχές; Στη νομοθετική εξουσία; Όχι. Στη δικαστική εξουσία; Όχι. Στην εκτελεστική εξουσία ανήκουν. Τι είδους όργανα είναι τα όργανα της εκτελεστικής εξουσίας; 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι μία sui generis λειτουργία του πολιτεύματός μας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, σας παρακαλώ πολύ δεν διέκοψα κανέναν! Και για να τελειώνουμε:
      Δεν υπάρχουν sui generis εξουσίες. Τρεις είναι. Και αλίμονό μας εάν διατάξεις του Συντάγματος που είναι και μη αναθεωρητέες τις ερμηνεύουμε κατά βούληση. Οι ανεξάρτητες αρχές, ορθότερα ανεξάρτητες διοικητικές αρχές, είναι διοικητικά όργανα με ανεξαρτησία, ναι, με συνταγματική κατοχύρωση, ναι, αλλά είναι ανεξάρτητες διοικητικές αρχές και υπόκεινται στην αρχή της νομιμότητος. Γι’ αυτό και δεν έχουν καμμία ασυλία και δεν μπορεί να έχουν ασυλία. 
      Τι συμβαίνει με τη διάταξη του άρθρου 1, που δεν έρχεται εδώ στη Βουλή, επειδή ένας Υπουργός αυτήν τη στιγμή το αποφάσισε. Είχε συζητηθεί, και μάλιστα σε πολλές περιπτώσεις, στην Επιτροπή Θεσμών και Διαφάνειας, όταν είχε τεθεί το ζήτημα αυτό την εποχή εκείνη και τότε η Αντιπολίτευση –η τότε και η νυν Αντιπολίτευση- ήταν εκείνη, η οποία είχε προτείνει αυτό και δύο Υπουργοί της Κυβέρνησης είχαν αποδεχθεί ότι η διάταξη περί Συνηγόρου του Πολίτη είναι λογικό να επεκταθεί, όπως είχε λεχθεί τότε. Και εγώ που δεν ήμουν μέσα στην επιτροπή αποδέχθηκα όμως την απόφαση της Επιτροπής Θεσμών και Διαφάνειας, να ισχύσει και για τις υπόλοιπες συνταγματικώς κατοχυρωμένες ανεξάρτητες αρχές. Και η διάταξη αυτή λέει τι; Ούτε ότι μπορεί να παίρνουν παράνομες αποφάσεις ούτε τίποτα άλλο. Αφορά τη διατύπωση της άποψης, της γνώμης. Είναι μια ελευθερία, την οποία έχει ο Συνήγορος του Πολίτη και την οποία, a fortiori, όπως είχε λεχθεί τότε στην επιτροπή, πρέπει να την έχουν και όργανα, τα οποία διαθέτουν τη δυνατότητα έκδοσης εκτελεστών διοικητικών πράξεων. Γιατί η διαφορά μεταξύ του Συνηγόρου του Πολίτη και των υπολοίπων είναι ότι ο Συνήγορος του Πολίτη έχει γνωμοδοτική, μόνον, αρμοδιότητα. 
      Εν πάση περιπτώσει, διευκρινίζω στο Σώμα ότι, πρώτον, είναι επέκταση της διάταξης, η οποία αφορά το Συνήγορο του Πολίτη. Δεύτερον, η διάταξη αυτή σε καμμία περίπτωση δεν δημιουργεί κανενός είδους ακαταδίωκτο ή ανεύθυνο. Τρίτον, αφορά συγκεκριμένο ζήτημα –το τόνισα προηγουμένως- και τίποτα παραπάνω. 
      Επιπλέον –θα είμαι πολύ πιο σύντομος, τα έχουμε συζητήσει πολλές φορές εδώ- όσο καιρό είμαι Υπουργός, ό,τι και εάν έκανα για το Α.Σ.Ε.Π. το έκανα για να θωρακίσω τις αρμοδιότητές του, οποιοδήποτε νομοσχέδιο και εάν έφερνα. Και είμαι εκείνος, ο οποίος επεξέτεινε την αρμοδιότητά του σε θέματα που δεν είναι συνταγματικώς της αρμοδιότητάς του, όπως παραδείγματος χάριν στο θέμα της μετατροπής των συμβάσεων σε αορίστου χρόνου. Επίσης είναι γνωστό προς όλους πως ό,τι και εάν έπραξα σχετικά με τις ρυθμίσεις που έφερα, είτε για την ενίσχυση του προσωπικού είτε για θέματα των προκηρύξεων είτε για το χρόνο που είχε το Α.Σ.Ε.Π. για να κρίνει τις ενστάσεις, το έκανα επειδή μου το είχε ζητήσει το ΑΣΕΠ και το έπραξα πάντοτε σε συνεννόηση με το Α.Σ.Ε.Π.. Όχι γιατί πιστεύω ότι η Πολιτεία νομοθετεί, όπως επιθυμούν οι ανεξάρτητες αρχές, αλλά γιατί θεωρώ ότι τέτοιες ανεξάρτητες αρχές, όταν σου ζητούν να έχουν τη δυνατότητα να κάνουν τη δουλειά τους, ένας Υπουργός θα πρέπει να την παρέχει! 
      Και ξέρετε ποια είναι η απτή απόδειξη ότι στον τομέα αυτόν πάει καλύτερα το Α.Σ.Ε.Π.; Εγώ το είπα και άλλοτε. Κάθε χρόνο βγάζει μια έκθεση το Α.Σ.Ε.Π. και λέει πόσες είναι οι υπαίτιες παραβάσεις που διαπιστώνει. Παρέλαβα το 2004 μέσον όρο υπαίτιων παραβάσεων σε σχέση με τον έλεγχο που κάνει γύρω στο 62%. Εδώ έχω τις εκθέσεις και μπορώ να παραθέσω το σχετικό έγγραφο. Το έχω δώσει και άλλοτε στη Βουλή. Αυτή τη στιγμή, στην τελευταία έκθεση, είναι στο 32%. 
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί δεν ελέγχουν τώρα, κύριε Υπουργέ; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Όχι μόνον ελέγχει, αλλά είναι πολύ μεγαλύτερος ο έλεγχος ο οποίος γίνεται. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ τελειώστε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, διακόπηκα τόσες φορές. Είμαι υποχρεωμένος να κάνω και μια τελευταία παρατήρηση. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριοι συνάδελφοι, δεν κατάλαβα στον τομέα αυτό γιατί μιλάμε για την έκθεση της Επιστημονικής Υπηρεσίας. Έχω δει τις εκθέσεις πολλές φορές, έχουν διαφορετικές απόψεις από την Κυβέρνηση –και αυτό είναι απόλυτα λογικό- θέτουν θέματα συνταγματικότητας κ.λπ.. Εδώ δεν έθεσε το θέμα που ο Πρόεδρος κ. Κακλαμάνης έθεσε προηγουμένως και για το οποίο έχω δώσει απάντηση. Γιατί ούτε κατά διάνοια είναι αντισυνταγματική η διάταξη. Αλίμονο, αν θέλει το Α.Σ.Ε.Π. να πάρει έναν άνθρωπο για να τον βοηθήσει από τον πανεπιστημιακό χώρο ή άλλο χώρο δημόσιων λειτουργών και να του στερήσω εγώ τη δυνατότητα. Αυτό είναι αντισυνταγματικό; Μπορεί να έχει την άποψή του ο καθένας, εγώ έχω την αντίθετη άποψη. Η Επιστημονική Υπηρεσία δεν το έθεσε, γιατί έκρινε ότι δεν υπάρχει θέμα συνταγματικότητας. Και ερωτώ: Δηλαδή, θα πρέπει η Επιστημονική Υπηρεσία της Βουλής να θέτει τα θέματα αντισυνταγματικότητας, όπως σκέφτεται ο καθένας από εμάς εδώ; Δεν μπορεί να έχει την άποψή της; Την επηρέασε κανείς; Της ζήτησε κανείς να κάνει κάτι διαφορετικό; 
      Εν πάση περιπτώσει, επειδή δεν πάω πολύ μακριά, ούτε στη δεκαετία του 1980 ούτε τίποτα, ελέχθη εδώ ότι από το 1994 που θεσπίστηκε το Α.Σ.Ε.Π. με το ν.2190 και έχουμε αντικειμενικότητα και οι εκθέσεις της επιστημονικής υπηρεσίας, όπως είπε ο κύριος Πρόεδρος, πρέπει να γίνουν όπως προηγουμένως. 
      Το έχω πει πολλές φορές και το επαναφέρω. Ξέρετε τι έλεγε η έκθεση του ν.2190 του 1994 όχι για τις διατάξεις περί Α.Σ.Ε.Π.. Γιατί το έχω πει ότι ο νόμος περί Α.Σ.Ε.Π., ο νόμος Πεπονή, ο ν.2190 χωρίς την ευθύνη του κ. Πεπονή –γιατί είχε πιεστεί να βάλει αυτές τις διατάξεις- είχε δύο όψεις: Το Α.Σ.Ε.Π. αλλά και εκείνες τις διατάξεις, που στην κυριολεξία, καρατόμησαν τη δημόσια διοίκηση. Αρθρα 25 και επόμενα. 
      Τότε την εποχή εκείνη με υπογραφή Αριστόβουλου Μάνεση, Γεωργίου Κουμάντου και άλλων έλεγε για τα άρθρα 25 και επόμενα ότι οι διατάξεις αυτές δεν συνάδουν -όχι απλώς δεν είναι θέμα συνταγματικότητας- περίοδο δημοκρατικού πολιτεύματος!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Και, βεβαίως, οι διατάξεις του ν.2190, άρθρα 25 και επόμενα πέρασαν ατόφιες. Ουδείς εδώσε σημασία στην έκθεση. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Εμείς σεβαστήκαμε όλες τις εκθέσεις της επιστημονικής υπηρεσίας και σέβομαι και αυτή. Αν δεν έθεσε θέμα συνταγματικότητας, είναι δικό της θέμα. Το επαναλαμβάνω τα θέματα συνταγματικότητας τα θέτει όπως εκείνη νομίζει, αλλά δεν μπορώ να πιστέψω ότι είναι δυνατόν να κάνουμε κριτική στην έκθεση της επιστημονικής υπηρεσίας της Βουλής επειδή δεν έθεσε ένα θέμα συνταγματικότητας. Αν το είχε θέσει, να το συζητήσουμε. Δεν το έθεσε. Σέβομαι την αντίθετη άποψη, επιτρέψτε μου όμως να επιμείνω στην άποψη που έχω καταθέσει λέγοντας a fortiori ότι αφού  δεν το έθεσε και η επιστημονική υπηρεσία της Βουλής, μάλλον εγώ έχω δίκιο και όχι η αντίθετη άποψη, χωρίς αυτό να σημαίνει ότι διεκδικώ την εξ αποκαλύψεως αλήθεια. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν με ακούσατε…
      ΠΡΟΕΔΡΕΥΩΝ (Γεώργιος Σούρλας): Ξέρετε το Προεδρείο…
      ΑΠΟΣΤΟΛΟΣ ΚΑΚΛΑΜΑΝΗΣ: Συγνώμη για το ακαταδίωκτο των αρχών, επειδή προφανώς δεν έγινα σαφής, μία φράση μόνο θα πω. 
      ΠΡΟΕΔΡΕΥΩΝ (Γεώργιος Σούρλας): Βεβαίως,  κύριε Πρόεδρε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Συμφωνούμε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Μα, περί αυτού πρόκειται. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Συμφωνούμε, αλλά κάποια δημοσιεύματα…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παράκληση…
      ΑΠΟΣΤΟΛΟΣ ΚΑΚΛΑΜΑΝΗΣ: Συγνώμη αυτό πρέπει να διευκρινιστεί. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Το είπα, κύριε Πρόεδρε. συμφωνούμε απόλυτα. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε. Αυτή η διάταξη θα εφαρμοστεί και  πρέπει από τα Πρακτικά να προκύπτει τι λέμε. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Η άποψη μου δεν είναι αντίθετη προς την πρόθεση, διότι και εγώ– για να μην εμφανίζομαι και ανακόλουθος- στην Επιτροπή Θεσμών και Διαφάνειας απεδέχθην την ανάγκη προστασίας των αρχών. Ταυτόχρονα όμως είπα από το Βήμα τώρα να σκεφτούμε μήπως αυτή η προστασία πρέπει να τελεί υπό κάποιον έλεγχο, όπως συμβαίνει με τους ίδιους τους αντιπροσώπους του ελληνικού λαού. Δηλαδή, μήπως, αν μεν πρόκειται για σειρά διώξεων εμπαθών, εκβιαστικών κ.λπ., η αρμόδια επιτροπή της Βουλής δεν θα δίνει την άδεια δίωξης. Και παρά ταύτα θα παραμένει το θέμα ώστε όταν θα λήγει η θητεία τους, τότε να αποφανθεί η δικαιοσύνη. 
      Μάλιστα, σωστά είπατε ότι ο Συνήγορος του Πολίτη απλώς διατυπώνει μία γνώμη. Οι άλλες αρχές βγάζουν εκτελεστές αποφάσεις. Άρα πρέπει να έχουν πλήρη επίγνωση της ευθύνης. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ολοκληρώστε. 
      ΑΠΟΣΤΟΛΟΣ ΚΑΚΛΑΜΑΝΗΣ: Τα μέλη αυτά την έχουν. Δεν την θέτω υπό αμφισβήτηση αλλά να μπορούν να ανθίστανται και απέναντι σε πιέσεις που μπορεί να τους οδηγήσουν μεταξύ νομιμότητας και παρανομίας. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κύριε Νάκο, θα  μιλήσετε τώρα ή μετά; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Μετά, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ο κοινοβουλευτικός εκπρόσωπος του Συνασπισμού, κ. Κουβέλης έχει το λόγο. 
      ΦΩΤΗΣ ΚΟΥΒΕΛΗΣ: Κύριε Πρόεδρε, και κύριοι συνάδελφοι, παρεμβαίνω στη συζήτηση αναφορικά με το χαρακτήρα των ανεξαρτήτων αρχών. 
      Εγώ θα συμφωνήσω μαζί σας, κύριε Υπουργέ, ότι οι ανεξάρτητες αρχές αναφέρονται στο χώρο της εκτελεστικής εξουσίας. Όμως, η γενική, κυρίες και κύριοι συνάδελφοι, καθιέρωση του ακαταδιωκτήτου έχω την άποψη ότι ελέγχεται από το άρθρο 4 του Συντάγματος, το οποίο καθιερώνει όπως είναι γνωστό την ισότητα έναντι του νόμου. Επομένως αυτό είναι ένα ζήτημα το οποίο αναμφισβήτητα υπάρχει και παρακολουθεί τη ρύθμιση που θέλει η διάταξη του άρθρου 1 του σχεδίου νόμου. 
      Θα έλεγα ότι πράγματι, κύριε Υπουργέ, οι ανεξάρτητες αρχές πρέπει να έχουν τη δυνατότητα να επιτελούν το έργο τους, να δραστηριοποιούνται όπως ο νόμος ορίζει, πλην όμως αυτή η γενική και η ανέλεγκτη καθιέρωση του ακαταδίωκτου, πέρα από τον έλεγχο που διαμορφώνεται από τη διάταξη του άρθρου 4 του Συντάγματος, έχω τη γνώμη ότι δεν συνηγορεί υπέρ της προσεκτικής, για να επιλέξω μια διατύπωση, άσκησης των καθηκόντων των ανεξαρτήτων αρχών. 
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κυρία ΒΕΡΑ ΝΙΚΟΛΑΪΔΟΥ)
      Ένα δεύτερο ζήτημα, το οποίο αισθάνομαι την υποχρέωση να θέσω, είναι το εξής. Εδώ ομνύουμε όλοι στο όνομα των ανεξαρτήτων αρχών, ομνύει η Κυβέρνηση. Όμως, κύριε Υπουργέ, θα συμφωνήσετε ότι ο ανεξάρτητος χαρακτήρας αυτής της ανεξάρτητης αρχής πάρα πολλές φορές έχει βληθεί από στελέχη της δικής σας Κυβέρνησης. 
      Θέλετε να αναφερθώ στο πρόσφατο παρελθόν; Έχουμε, κυρίες και κύριοι συνάδελφοι, την ανεξάρτητη Αρχή Προστασίας Δεδομένων Προσωπικού Χαρακτήρα που προβλέπεται από το άρθρο 9 Α΄ του Συντάγματος. Έβγαλε μια απόφαση η ανεξάρτητη αυτή αρχή και επέβαλε κι ένα διοικητικό πρόστιμο στο Υπουργείο Δημόσιας Τάξης διότι χρησιμοποίησε τις κάμερες, που προορίζονταν για τον έλεγχο και τη διαχείριση της κυκλοφορίας των οχημάτων, για την παρακολούθηση διαδηλώσεων. Ακούστε το σεβασμό έναντι αυτής της ανεξάρτητης αρχής και ανεξάρτητα από το εάν η απόφασή της ήταν ορθή ή λαθεμένη. Εγώ υποστηρίζω ότι ήταν ορθή. Παράκαμψη έκανε το Αρχηγείο της Αστυνομίας και απευθύνθηκε στον εισαγγελέα του Αρείου Πάγου, για να γνωμοδοτήσει επί θέματος για το οποίο είχε επιληφθεί η ανεξάρτητη αρχή. Και μάλιστα πότε; Όταν αναμένεται η έκδοση αποφάσεως του Συμβουλίου της  Επικρατείας, και μάλιστα εν ολομελεία, μετά από αίτηση ακυρώσεως που έκανε το Υπουργείο Δημόσιας Τάξης κατά της αποφάσεως της Ανεξάρτητης Αρχής Προστασίας Προσωπικών Δεδομένων για το διοικητικό πρόστιμο που του επεβλήθη. Συνιστά αυτό σεβασμό στην ανεξάρτητη αρχή; 
      Κατά συνέπεια, οι όποιες αναφορές στις ανεξάρτητες αρχές και στον σεβασμό του έργου και των αποφάσεών τους νομίζω ότι δεν μπορεί να γίνουν πιστευτές. Οι ανεξάρτητες αρχές είναι ανεξάρτητες διότι έτσι ορίζονται. Υπόκεινται στον δικαστικό έλεγχο για τις αποφάσεις τους, αλλά επιβάλλουν, θα έλεγα και προϋποθέτουν, το σεβασμό και των πολιτικών δυνάμεων έναντι του ανεξαρτήτου χαρακτήρα της λειτουργίας αυτών των αρχών. 
      Για το Α.Σ.Ε.Π.: Σας το είπα και επί της αρχής όταν συζητούσαμε. Η Βουλή έχει δώσει αρμοδιότητα στο Α.Σ.Ε.Π. να καθορίζει αυτά τα οποία προβλέπει ο νόμος. Άρα το Α.Σ.Ε.Π. αρύει την αρμοδιότητα και την εξουσία από τη Βουλή. Κι έρχεστε σήμερα να δώσετε τη δυνατότητα στο Α.Σ.Ε.Π. να ορίζει εξεταστές της μιας ή της άλλης μορφής κατά το πώς θα κρίνει ο πρόεδρος του Α.Σ.Ε.Π.. Θεωρώ ότι αυτό δεν είναι ορθό και θα επαναλάβω εκείνο που σας είπα στη συζήτηση επί της αρχής. Υπάρχουν προβλήματα δυσλειτουργίας του Α.Σ.Ε.Π. λόγω του φόρτου που έχει; Υπάρχουν δυσκινησίες του Α.Σ.Ε.Π.; Ενδεχομένως. Χρειάζεται ένας ολοκληρωμένος νόμος, προκειμένου να ανακαθοριστούν τα ζητήματα της διαδικασίας και της λειτουργίας του Α.Σ.Ε.Π. και όχι αυτή η αποσπασματική ρύθμιση, την οποία σήμερα επιχειρείτε και προωθείτε με τη συγκεκριμένη διάταξη του σχεδίου νόμου. Περί αυτού πρόκειται.
      Πράγματι –και ολοκληρώνω, κύριε Πρόεδρε- οι ανεξάρτητες αρχές είναι στοιχείο εμπλουτισμού της Δημοκρατίας, της λειτουργίας του δημοκρατικού πολιτεύματος, ιδιαίτερα στον εξαιρετικά ευαίσθητο χώρο των ανθρωπίνων δικαιωμάτων και των ατομικών ελευθεριών, εκεί δηλαδή που ο εγγενής αυταρχισμός της εκτελεστικής εξουσίας συρρίκνωνε τις ατομικές ελευθερίες και δεν λειτουργούσε η εκτελεστική εξουσία με την αναγκαία ουδετερότητα. 
      Όμως για να μπορεί πράγματι η ανεξάρτητη αρχή να λειτουργήσει όπως το Σύνταγμα θέλει και όπως ο χαρακτήρας της επιβάλλει, προϋποθέτει το σεβασμό όλων. Και αυτός ο σεβασμός, δυστυχώς, ποικιλότροπα δεν υπάρχει και πάρα πολλές φορές άμεσα ή έμμεσα προσβάλλεται η ανεξάρτητη λειτουργία αυτών των αρχών. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρία Πρόεδρε, παρακαλώ θα ήθελα το λόγο για μια διευκρίνιση –και προς την πλευρά του ΠΑ.ΣΟ.Κ. και προς την πλευρά του Συνασπισμού- αν κατάλαβα καλά, σχετικά με το άρθρο 1.
      ΠΡΟΕΔΡΕΥΟΥΣΑ (Βέρα Νικολαΐδου): Ορίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Το άρθρο 1 –το λέω και για το ΠΑ.ΣΟ.Κ., το λέω και για την πλευρά του Συνασπισμού που το έθεσε ο κ. Κουβέλης- το ψηφίζετε; Είναι όπως είχε ζητηθεί στην Επιτροπή Θεσμών και Διαφάνειας ή όχι; Αυτό θέλω να το γνωρίζω.
      ΚΩΝΣΤΑΝΤΙΝΟΣ ΡΟΒΛΙΑΣ: Όταν θα έρθει η ώρα της ψηφοφορίας, θα το ψηφίσουμε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Εσείς, κύριε Κουβέλη;
      ΦΩΤΗΣ ΚΟΥΒΕΛΗΣ: Σας απαντώ ευθέως. Με τον τρόπο που εισάγεται, δεν το ψηφίζουμε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υφυπουργός Εσωτερικών κ. Νάκος.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Κυρίες και κύριοι συνάδελφοι, το ευέλικτο και αποτελεσματικό κράτος, το οποίο υπηρετεί τον πολίτη και αποδεικνύει σε κάθε του λειτουργία την ποιότητα της δημοκρατίας μας, είναι ένας απόλυτος για εμάς στόχος, μια απόλυτη επιταγή των πολιτών, μια σαφής και αμετακίνητη προτεραιότητα της Κυβέρνησης, για την οποία έχουν ήδη τεθεί οι σταθερές βάσεις τόσο σε επίπεδο θεσμών όσο και σε επίπεδο νοοτροπίας της διοικητικής μηχανής.
      Το στοίχημα, λοιπόν, σήμερα είναι η ταχύτητα και η υπευθυνότητα, με την οποία οι μεταρρυθμίσεις θα προχωρήσουν διαποτίζοντας με τα οφέλη τους την καθημερινότητα όλων των πολιτών, χωρίς εξαιρέσεις και αδικημένους, με το σχεδιασμό που απαιτείται για την εφαρμογή των τομών στα επιμέρους θέματα, ώστε να αποτελούν παράλληλα μοχλό ανάπτυξης και κοινωνικής συνοχής, με την ευαισθησία που μπορεί κανείς να εγγυηθεί ότι δεν θα μείνει πίσω πληρώνοντας άδικα συσσωρευμένα προβλήματα άλλων εποχών. Χωρίς αυτό το σχεδιασμό, χωρίς αυτή την ευαισθησία τίποτα δεν μπορεί να αλλάξει σε βάθος και με διάρκεια. 
      Αυτή η αντίληψη που βλέπει ως αναπόσπαστο στοιχείο της αποτελεσματικότητας την κοινωνική μέριμνα αποτελεί την ουσία των επιλογών της Κυβέρνησης και διαπνέει τις νομοθετικές πρωτοβουλίες, με τις οποίες περιγράφονται σαφώς τα βήματα στην πορεία της ανασυγκρότησης του κράτους.
      Ένα τέτοιο βήμα είναι και το παρόν νομοσχέδιο. Τόσο στις διατάξεις που αφορούν στην ενίσχυση των ανεξάρτητων αρχών και των ελεγκτικών μηχανισμών όσο και σε εκείνες που αφορούν σε επείγοντα ζητήματα της δημόσιας και αποκεντρωμένης διοίκησης, ειδικότερα της Τοπικής Αυτοδιοίκησης και της μεταναστευτικής πολιτικής, στοιχίζεται πλήρως στο στόχο της αναβάθμισης της καθημερινότητας του πολίτη, μέσα από διατάξεις που υπηρετούν την πάταξη της γραφειοκρατίας αλλά και τη διαμόρφωση υψηλών προδιαγραφών σε επιμέρους λειτουργίες της διοίκησης, μέσα από ρυθμίσεις που αποδεικνύουν τη βαθιά μας πεποίθηση ότι στο στοίχημα της ανάπτυξης δεν περισσεύει κανείς.
      Κυρίες και κύριοι συνάδελφοι, επιτρέψτε μου να επιμείνω στις διατάξεις που αφορούν στη λειτουργία των Οργανισμών Τοπικής Αυτοδιοίκησης και αναδεικνύουν τη φιλοσοφία που σας περιέγραψα, ξεκινώντας πριν από οτιδήποτε άλλο από το πρωτεύον, από την πρόβλεψη για τις θέσεις εργασίας των συμπολιτών μας που εργάζονται στις δημοτικές επιχειρήσεις.
      Είναι γνωστό ότι ο νέος Δημοτικός και Κοινοτικός Κώδικας έθεσε τους όρους για την εξυγίανση των δημοτικών επιχειρήσεων που αποτελούσαν μια από τις σοβαρές αιμορραγούσες πληγές της οικονομικής διαχείρισης των δήμων που όλα τα προηγούμενα χρόνια είχαν μεταλλαχθεί από επιχειρήσεις με στόχο την παροχή υπηρεσιών προς τους δημότες, σε επιχειρήσεις με στόχο την παροχή κομματικών και άλλων εξυπηρετήσεων που απλώς συσσώρευαν χρέη που τελικά βάρυναν τους πολλούς. Αυτά είναι γνωστά, όπως είναι γνωστή και η συμβολή του νέου θεσμικού πλαισίου στον εξορθολογισμό αυτής της ανεξέλεγκτης και πολλαπλώς ζημιογόνας κατάστασης.
      Όμως, εδώ τίθεται και ένα άλλο, μεγάλο ζήτημα: Η διασφάλιση των θέσεων εργασίας για τους ανθρώπους που εργάζονται σε δημοτικές ή κοινοτικές επιχειρήσεις που συγχωνεύονται, μετατρέπονται ή λύονται οριστικά. Για μας, είναι απόλυτα ξεκάθαρο ότι χωρίς μέριμνα για το ανθρώπινο δυναμικό δεν υπηρετείται η ουσία της εξυγίανσης που δεν είναι άλλη από την προάσπιση των δικαιωμάτων των πολιτών.
      Με το παρόν νομοσχέδιο, προβλέπεται ότι εφόσον το πλεονάζον προσωπικό δεν μεταφερθεί, σύμφωνα με τα προβλεπόμενα στο νέο κώδικα, στον οικείο δήμο ή σε νομικό του πρόσωπο, μπορεί να ζητήσει με αίτησή του τη μετάταξη, με την ίδια σχέση εργασίας, σε οποιαδήποτε υπηρεσία της Περιφέρειας ή Νομαρχιακής Αυτοδιοίκησης της χώρας ή ακόμη, σε νομικό πρόσωπο δημοσίου ή ιδιωτικού δικαίου του δημόσιου τομέα, εκτός, βεβαίως, εκείνων που είναι εισηγμένες στο Χρηματιστήριο.
      Νομίζω ότι είναι ξεκάθαρο ότι αυτή η ρύθμιση ενσωματώνει αυτά που ανέφερα προηγουμένως. Γιατί, αφενός, διασφαλίζει τη συνέχεια της εργασίας του προσωπικού, αφετέρου, αυτή η εργασία αποδίδεται πλέον στη βάση της εμπειρίας και των δεξιοτήτων που έχουν αποκτηθεί από αυτά τα άτομα. Και αυτό είναι εξαιρετικά σημαντικό, τόσο για την ατομική προοπτική των συμπολιτών μας, όσο και για τη διαχείριση των ανθρώπινων πόρων προς όφελος του κοινωνικού συνόλου.
      Αυτή την ευαίσθητη και υπεύθυνη διαχείριση προασπίζονται και οι προβλέψεις του παρόντος νομοσχεδίου, τόσο για το χρόνο μετάβασης των υφισταμένων δημοτικών επιχειρήσεων στις νέες κατηγορίες που προβλέπονται από τον κώδικα, όσο και για το χρόνο αποπληρωμής βασικών οφειλών των δήμων. Συγκεκριμένα, παρατείνεται για ένα χρόνο η ισχύουσα προθεσμία για να προετοιμαστούν οικονομοτεχνικά οι μελέτες και να γίνει με πιο οργανωμένο τρόπο η μετάβαση στο νέο καθεστώς των δημοτικών επιχειρήσεων. Με το ίδιο σκεπτικό, δίδονται παρατάσεις για την καταβολή των οφειλών των δήμων.
      Πέρα, όμως, από τις διατάξεις που αφορούν την εξυγίανση των οικονομικών των δήμων, το παρόν νομοσχέδιο έρχεται να συμπληρώσει το θεσμικό πλαίσιο σε ζητήματα που αφορούν ευθέως τις υπηρεσίες που παρέχονται από τους δήμους στους δημότες τους, όπως το ζήτημα των στερεών αποβλήτων, όπου είναι σημαντικές οι ρυθμίσεις, οι προδιαγραφές που δεν υπήρχαν για τους παιδικούς και βρεφονηπιακούς σταθμούς των δήμων και κοινοτήτων της χώρας, οι οποίοι λειτουργούν με τη μορφή νομικών προσώπων δημοσίου δικαίου ή εντάσσονται σε άλλα νομικά πρόσωπα των πρωτοβαθμίων Οργανισμών Τοπικής Αυτοδιοίκησης.
      Δηλαδή, πλέον θα καθοριστούν οι τεχνικές προδιαγραφές και οι ειδικοί όροι καταλληλότητας των κτηριακών εγκαταστάσεων στις οποίες στεγάζονται, οι οποίες απλά δεν υπήρχαν. Ακόμη, διατάξεις για τα καταστήματα υγειονομικού ενδιαφέροντος είναι ένα πολύ σοβαρό βήμα για την πάταξη της γραφειοκρατίας.
      Κλείνοντας, κυρίες και κύριοι συνάδελφοι, θέλω να αναφερθώ σε μερικές ρυθμίσεις που αφορούν σε ζητήματα μεταναστευτικής πολιτικής. Αυτή η πολιτική, η ολοκληρωμένη μεταναστευτική πολιτική, παρά αυτά τα οποία ελέχθησαν προηγουμένως, μεταφράστηκε στο θεσμικό πλαίσιο που θεμελιώθηκε με την ψήφιση του ν. 3386, του πρώτου ολοκληρωμένου μεταναστευτικού νόμου της χώρας.
      Προς αυτή την κατεύθυνση κινούνται οι ρυθμίσεις, εξασφαλίζοντας τις διαδικασίες ανανέωσης αδειών διαμονής υπηκόων τρίτων χωρών για ανεξάρτητη οικονομική δραστηριότητα, όπως και θέματα που έχουν να κάνουν με τελεσίδικες δικαστικές αποφάσεις. Τονίζω εδώ ότι πολλές φορές η ανανέωση τέτοιων αδειών ήταν τελικώς χωρίς αντικείμενο, εξαιτίας του μεγάλου χρόνου που μεσολαβούσε ανάμεσα στην αίτηση ακύρωσης και τη δικαστική απόφαση.
      Αγαπητοί συνάδελφοι, τόσο στο σύνολό του όσο και κατ’ άρθρο, το παρόν νομοσχέδιο υπογραμμίζει τη βούληση να προχωρήσουμε γρήγορα και υπεύθυνα σε ένα ακόμη βήμα προς τη διοίκηση που αναλογεί στις δυνατότητες της χώρας και στις ανάγκες των πολιτών.
      Για τη γενικότερη πολιτική που υπερασπίζεται και για το σχεδιασμό που περικλείει στα επιμέρους ζητήματα, σας ζητώ να υπερψηφίσετε αυτή τη νομοθετική πρωτοβουλία της Κυβέρνησής μας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Υφυπουργέ.
      Το λόγο έχει η τέως Πρόεδρος της Βουλής κ. Άννα Μπενάκη-Ψαρούδα.
      ΑΝΝΑ ΜΠΕΝΑΚΗ-ΨΑΡΟΥΔΑ: Ευχαριστώ πολύ, κυρία Πρόεδρε.
      Παρηκολούθησα τη συζήτηση που έγινε για τις ανεξάρτητες αρχές και τις παρεμβάσεις που έγιναν προ ολίγου και θα ήθελα να εισφέρω τη γνώμη μου σε όσα ελέχθησαν πολύ σύντομα, μη παρεμποδίζοντας τους συναδέλφους από την άσκηση των δικαιωμάτων τους. 
      Κατ’ αρχάς, όπως είπα και στην πρωτολογία μου, η Αξιωματική Αντιπολίτευση θα ήταν περισσότερο νομιμοποιημένη στο να κατακρίνει τη στάση της Κυβέρνησης στο θέμα των ανεξαρτήτων αρχών, αν και εκείνη ήταν συνεπής προς τις υποχρεώσεις της απέναντι στις αρχές αυτές, σε σχέση με τον τρόπο υπόδειξης των μελών των αρχών αυτών μέσα στην κοινοβουλευτική διαδικασία.
      Και ενώ την πρώτη τετραετία λειτουργίας των ανεξαρτήτων αρχών, μέχρι το 2004, ο θεσμός λειτούργησε άψογα και η Βουλή ήταν εντάξει απέναντι στις υποχρεώσεις της, υποδεικνύοντας με ομοφωνία -όπως είπε ο κ. Κακλαμάνης- τα μέλη των αρχών, από κάποιο σημείο και έπειτα, στην επόμενη κοινοβουλευτική περίοδο όπου το ΠΑ.ΣΟ.Κ. άρχισε να αντιμετωπίζει δυσκολίες, εσκλήρυνε τη στάση του από τη στιγμή εκείνη και έκτοτε, η Βουλή και ιδιαίτερα η Διάσκεψη των Προέδρων δεν κατέστη δυνατόν να εκπληρώσει την υποχρέωσή της. 
      Σήμερα λειτουργούν οι αρχές αυτές με παράταση -ανεπίτρεπτη κατά τη γνώμη μου- της θητείας τους, ακριβώς διότι η Αξιωματική Αντιπολίτευση, ευρισκόμενη προ των εσωτερικών δυσκολιών της, αρνείται να συνεργαστεί στην υπόδειξη νέων μελών ή στην παράταση των παλαιών θητειών και επιμένει στην επιβεβαίωση των παλαιών συνθέσεων. Αυτή είναι η μία παρατήρηση.
      Η δεύτερη είναι ότι οι ανεξάρτητες αρχές είναι καθαρά διοικητικές αρχές, όπως υποστήριξε ο Υπουργός και αυτό δεν τους επιτρέπει να υπεισέρχονται στο χώρο λειτουργίας και δικαιοδοσίας των άλλων αρχών. 
      Αναφέρομαι, λοιπόν, στο τελευταίο θέμα που ανακινήθηκε, με τις κάμερες παρακολούθησης της Τροχαίας και δεν μπορώ με κανέναν τρόπο να παραδεχθώ ότι μπορεί να παρεμποδίζεται η δικαιοσύνη και ειδικότερα η εισαγγελική αρχή όταν θέλει να συλλέξει τα απαραίτητα αποδεικτικά στοιχεία, όταν τελούνται επ’ αυτοφώρω εγκληματικές πράξεις. Και αυτό μόνο και μόνο επειδή κάποια άλλη ανεξάρτητη αρχή -σεβαστή καθ’ όλα στη γνώμη της- απεφάνθη ότι σε καμμία περίπτωση δεν μπορεί να λειτουργούν οι κάμερες παρακολούθησης της κυκλοφορίας. Νομίζω ότι εδώ φθάνουμε σε μια ανεπίτρεπτη υπερβολή, προσπαθώντας μέσω των αρχών που ανήκουν σε μια εξουσία, την εκτελεστική, να παρεμποδίζουμε μια άλλη αρχή τη δικαιοσύνη, να επιτελεί το έργο της.
      Και το τελευταίο που ήθελα να παρατηρήσω είναι σε σχέση με αυτή τη διάταξη για το υποτιθέμενο -που δεν είναι- ανεύθυνο των μελών των αρχών κατά την εκτέλεση των καθηκόντων τους.
      Ξέρετε, κυρία Πρόεδρε -και είχα πολλές συζητήσεις με τις ανεξάρτητες αρχές ως Πρόεδρος- ότι τα μέλη του Ραδιοτηλεοπτικού Συμβουλίου, σχεδόν όλα, είναι υπόδικα ενώπιον των δικαστηρίων, διότι επέβαλαν κυρώσεις και υψηλά πρόστιμα σε Μέσα Μαζικής Ενημέρωσης, δημοσιογράφους και γενικά κατά την εκτέλεση των κυρωτικών καθηκόντων τους; Είναι δυνατόν αυτά τα μέλη να μείνουν παντελώς απροστάτευτα και να βρίσκονται συνεχώς στο εδώλιο του κατηγορουμένου, διότι υπάρχουν αυτές οι αντιδράσεις; 
      Η διάταξη σε αυτό αποβλέπει και δεν ξέρω βέβαια, αν θα μπορούσε κατά κάποιο τρόπο να διευκρινιστεί -αλλά με τον τρόπο που νομοθετούμε δεν γίνεται, γιατί απλώς γίνεται παραπομπή σε μια άλλη διάταξη- ότι υπάρχει κάλυψη των μελών των αρχών, όταν εκφέρουν γνώμη ή όταν διατυπώνουν την ψήφο τους, αλλά τι εννοούμε όταν λέμε «και για πράξεις κατά την εκτέλεση των καθηκόντων τους».
      Θα ήθελα επίσης, να κάνω μία ακόμα παρατήρηση για μια άλλη διάταξη και να παρακαλέσω τους αρμόδιους να την προσέξουν, διότι νομίζω –αν την αντιλαμβάνομαι σωστά τη διάταξη- ότι θα πρέπει να υπάρχει κάποια υπερβολή.
      Δίδεται το δικαίωμα στον Ειδικό Γραμματέα του Σώματος Επιθεωρητών και Ελεγκτών Δημόσιας Διοίκησης να αίρει το τραπεζικό, χρηματιστηριακό και φορολογικό απόρρητο των εμπλεκομένων προσώπων. Είναι η παράγραφος 7 του άρθρου 4.
      Απ’ ό,τι ξέρουμε, το τραπεζικό –τουλάχιστον- απόρρητο αίρεται μόνο στην ποινική διαδικασία. Και για να αρθεί το τραπεζικό απόρρητο παρεμβάλλεται μία δικαστική απόφαση, μία απόφαση δικαστικού οργάνου, όπως είναι το Συμβούλιο.
      Εδώ, θα αίρεται το τραπεζικό απόρρητο με την απόφαση ενός διοικητικού οργάνου, του Ειδικού Γραμματέα του Σώματος Επιθεωρητών Δημόσιας Διοίκησης, ο οποίος κατά το νόμο είναι ένας μετακλητός υπάλληλος, ο οποίος ορίζεται με τη διοικητική διαδικασία; Αν συμβαίνει έτσι –διότι διατηρώ μία επιφύλαξη μήπως δεν είναι ακριβώς έτσι τα πράγματα- νομίζω ότι θα πρέπει, μέχρις ότου ψηφιστεί η διάταξη, να προσεχθεί αυτό το θέμα.
      Σας ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε, κυρία Πρόεδρε. 
      Το λόγο έχει η κ. Θεοδώρα Τζάκρη.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, καλούμαστε σήμερα να ψηφίσουμε ένα νομοσχέδιο-σκούπα που δεν έχει κάποια συγκεκριμένη νομοθετική αρχή ούτε και διέπεται από κάποιες ουσιώδεις κατευθυντήριες αρχές. Τα περισσότερα δε άρθρα του δεν εισάγουν καν ένα καινούριο νομοθετικό πλαίσιο. Από μία πρώτη ματιά, φαίνεται ότι απλά επιχειρούν να διορθώσουν κυρίως τις λειτουργίες και παραλείψεις προηγούμενων ρυθμίσεων. Όμως, με μια πιο προσεκτική ματιά, αυτό που μπορεί να διαπιστώσει κάποιος είναι η σαφής, η ξεκάθαρη πρόθεση της Κυβέρνησης να τακτοποιήσει μέσω αυτού πελατειακές εκκρεμότητες και να εξοφλήσει ληγμένα γραμμάτια, χρησιμοποιώντας το Κοινοβούλιο ως όχημα, υποβαθμίζοντας ακόμη περισσότερο τη λειτουργία του, εισάγοντας ρυθμίσεις οι οποίες σε κάποιες περιπτώσεις εγείρουν ακόμη και ζητήματα νομιμότητας ή και συνταγματικότητας. Πάνω απ’ όλα, όμως, δημιουργούν προϋποθέσεις δυσπιστίας απέναντι στις υποτιθέμενες αγνές προθέσεις της Κυβέρνησης για τα θέματα αξιοπιστίας και διαφάνειας.
       Πώς να πιστέψει, επομένως, ο ελληνικός λαός ότι η πολιτική σας είναι πολιτική για το καλό του συνόλου και για τη θέσπιση κανόνων και ρυθμίσεων που ωφελούν εξίσου όλους τους πολίτες, όταν επιχειρείτε να νομιμοποιήσετε από το παράθυρο τους μετακλητούς υπαλλήλους του πρωθυπουργικού γραφείου; Και όταν αποκαλύπτονται τα σχέδιά σας, τότε –και μόνο τότε- αποσύρετε τη ρύθμιση, ομολογώντας κατ’ αυτόν τον τρόπο έμμεσα την απρέπεια που διακατέχει τέτοιες ενέργειες. Αν διατάξεις σαν και αυτές και ο τρόπος με τον οποίο επιχειρείτε να τις εισάγετε στο Κοινοβούλιο δεν αποτελούν αλαζονική συμπεριφορά ή επιλεκτική πολιτική και περιφρόνηση των θεσμών, τότε τι άλλο είναι; 
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Και ενώ θέματα σαν τα παραπάνω δεν διστάζετε με περίσσιο θάρρος να τα προτείνετε προς επίλυση, δεν κάνετε το ίδιο με το πρόβλημα των συμβασιούχων που περιμένει εδώ και χρόνια μια συνολική και οριστική ρύθμιση, όπως ήταν άλλωστε και υπόσχεσή σας από το 2004 ακόμα. Εισάγετε μόνο κάποιες αποσπασματικές και ατελείς ρυθμίσεις, όπως αυτές που περιλαμβάνονται στα άρθρα 5 και 11, οι οποίες βέβαια βρίσκονται προς τη σωστή κατεύθυνση, όμως δεν αφορούν το σύνολο των εμπλεκομένων πολιτών.
       Κύριοι της Κυβέρνησης, δυσπιστεί πλέον ο πολίτης βλέποντας καθημερινά αυτή η αυθαιρεσία και η προχειρότητα να επεκτείνεται σε όλους σχεδόν τους θεσμούς, από τη Δημόσια Διοίκηση, την παιδεία, τη δικαιοσύνη μέχρι και την Ελληνική Αστυνομία, η χθεσινή επιχείρηση της οποίας στα Ζωνιανά του Ρεθύμνου εξελίχθηκε με τον τρόπο με τον οποίο εξελίχθηκε, δηλαδή σε φιάσκο, οδηγώντας ακόμα και σε τραυματισμό τριών αστυνομικών. 
      Δυσπιστεί ο πολίτης βλέποντας την προσπάθειά σας να απαξιώσετε ανεξάρτητες αρχές, όπως αυτή του Α.Σ.Ε.Π., μία προσπάθεια που αρχίσατε βέβαια σταδιακά και συστηματικά από την προηγούμενη κυβερνητική σας θητεία. Η καθιέρωση συνέντευξης για τις προσλήψεις, όπως διαμορφώθηκε με μία σωρεία χειρισμών από την Κυβέρνησή σας, εξελίχθηκε σε καθοριστικό μηχανισμό επιλογής προσωπικού.
       Όμως, η τριμελής επιτροπή που προβλέπει το άρθρο 3302/2005 για τη διεξαγωγή των συνεντεύξεων στα θέματα των διορισμών με τον πρόεδρο και ένα μέλος της να διορίζονται από το Α.Σ.Ε.Π. και με δικαίωμα το Α.Σ.Ε.Π. να αποφασίζει σε κάποιες περιπτώσεις αν θα διεξάγει ή όχι τη συνέντευξη, φαίνεται ότι δεν μπορούσε, κύριοι της Κυβέρνησης, να καλύψει τις ανάγκες της κομματικής σας παρέμβασης.
      Τώρα προτείνετε και τη συμμετοχή πρώην μελών του Α.Σ.Ε.Π., αλλά και άλλων κατηγοριών προσώπων, δημοσίων υπαλλήλων, καθηγητών πανεπιστημίων και Τ.Ε.Ι., για την επιλογή υποψηφίων σε φορείς του δημοσίου τομέα. Δεν αντιλαμβάνεστε, όμως, ότι είναι αντισυνταγματικό -και εκπλήσσομαι με την απορία του κυρίου Υπουργού στην προηγούμενη τοποθέτησή του- να εκχωρούνται αρμοδιότητες από τρίτους από την ίδια την ανεξάρτητη αρχή, χωρίς μάλιστα τα εχέγγυα της ανεξαρτησίας αυτών των προσώπων που αποτελεί και τη συνταγματική ρύθμιση και την επιταγή του ίδιου του Συντάγματος. 
      Κύριε Υπουργέ, αντί να διευρύνετε τον κατάλογο των εξεταστών, μειώστε τις περιττές δοκιμασίες. Αφαιρέστε επιτέλους αυτή τη διαδικασία, η οποία τίποτα το ουσιαστικό δεν προσθέτει. Απεναντίας, ρίχνει σκιές και δημιουργεί υπόνοιες για την αντικειμενικότητα των προσλήψεων. 
      Το γεγονός ότι πλέον το Α.Σ.Ε.Π. απέρριψε –και δικαιολογημένα, βέβαια- το 98% των συνεντεύξεων που του ζητήθηκαν, δεν είναι ένδειξη για σας για να καταργήσετε αυτή τη διαδικασία της συνεντεύξεως και όχι να ψάχνετε τρόπους για να ελέγχετε τις προσλήψεις, καταπατώντας κάθε ένδειξη αξιοπιστίας και δικαίου; 
      Κληρονομήσατε ένα θεσμό, που αν μη τι άλλο, βασίζεται στην αξιοκρατία, την αντικειμενικότητα και την αποδοχή του από το κοινωνικό σύνολο. Μην τον ευτελίζετε περαιτέρω.   
      Κυρίες και κύριοι συνάδελφοι, οι ανεξάρτητες αρχές έχουν τύχει γενικώς –όπως καταδείχτηκε και από όλες τις προηγούμενες τοποθετήσεις- ευνοϊκής αποδοχής από την ελληνική κοινωνία. Ανεξαρτήτως μάλιστα αν τα προηγούμενα χρόνια δημιουργήθηκαν κάποια προβλήματα κατά τη λειτουργία τους, αποτέλεσαν την ελπίδα και την προσδοκία του πολίτη για την απόκτηση ενός συμμάχου στην αυθαιρεσία ή την αναλγησία του κράτους και της Δημόσιας Διοίκησης. Και κανείς δεν μπορεί να αμφισβητήσει ότι αυτές οι αρχές και προάγουν και συμπληρώνουν και βελτιώνουν τη δημοκρατική συνείδηση των ίδιων των πολιτών και της ελληνικής κοινωνίας.
      Επομένως, μπορείτε και να τις προάγετε και να τις βελτιώνετε. Στο χέρι σας είναι. Και να είστε σίγουροι ότι αυτό θα το εκτιμήσει η ελληνική κοινωνία, γιατί οι Έλληνες πολίτες και θέλουν και πιστεύουν στην αξιοκρατία. Αν προστρέχουν στα γραφεία όλων των πολιτικών ζητώντας ρουσφέτι, είναι γιατί αναγκάζονται εκ των πραγμάτων και όχι επειδή επικρατούν τέτοιου είδους πολιτικές και ενέργειες. 
      Βεβαίως, στο εν λόγω νομοσχέδιο που συζητούμε σήμερα και ανάμεσα στις αλλοπρόσαλλες διατάξεις που εισάγετε, υπάρχουν και κάποια θετικά άρθρα τα οποία μας βρίσκουν σύμφωνους επί της ουσίας. Τα περισσότερα από αυτά έχουν να κάνουν με θέματα υπηρεσιακής κατάστασης των υπαλλήλων, όπως της αποζημίωσης στο προσωπικό των νομαρχιακών αυτοδιοικήσεων που ασχολούνται με τον τεχνικό εξοπλισμό ή στην τακτοποίηση της υπερωριακής απασχόλησης των εργαζομένων στο γραφείο του νομάρχη ή με τη ρύθμιση ζητημάτων μετάταξης ατόμων με αναπηρία –τυφλών κ.λπ. κλάδων τηλεφωνητών- που αποκτούν τίτλους σπουδών ανώτερης κατηγορίας κ.λπ.. 
      Θετικούς, όμως, μας βρίσκει και η τροπολογία που κατατέθηκε από τους συναδέλφους και αφορά το διορισμό των επιτυχόντων του πανελλήνιου γραπτού διαγωνισμού του Α.Σ.Ε.Π. του 1998 για το δημόσιο. Και νομίζω ότι μ’ αυτή τη ρύθμιση κατ’ αρχάς τακτοποιούνται εκκρεμότητες του παρελθόντος και αίρονται και κάποιες αδικίες. Γι’ αυτό και μας βρίσκει σύμφωνους. 
      Περαιτέρω όμως όσον αφορά το σημερινό νομοσχέδιο, θέλω να πω, κύριε Υπουργέ, ότι διατάξεις σαν κι αυτές που δεν δημιουργούν αίσθηση διαφάνειας, αλλά αντίθετα αυξάνουν τις υπόνοιες για μια εκ του πονηρού διευθέτηση και τακτοποίηση θεμάτων, δεν μπορούν να μας βρουν σύμφωνους. Παράδειγμα αποτελεί η ρύθμιση για τον τεμαχισμό έργων, με μόνη δέσμευση την εγγραφή των πιστώσεων χωριστά στον προϋπολογισμό, γιατί τέτοιες ρυθμίσεις ενέχουν τον κίνδυνο να γίνει κατάχρηση της διάταξης και ουσιαστικά ο κανόνας να γίνει ο τεμαχισμός των προμηθειών και των έργων και όχι η εξαίρεση, γεγονός που αντίκειται εξάλλου και στους κοινοτικούς κανονισμούς. 
      Άλλη μια εκ του πονηρού διάταξη είναι αυτή που αφορά τις μετατάξεις των δημοσίων υπαλλήλων. Μόλις λίγο καιρό μετά την ψήφιση του νέου Υπαλληλικού Κώδικα, η προτεινόμενη τροπολογία των όρων μετάταξης, έστω και με τη δικαιολογία που προβάλλεται στην εισηγητική έκθεση -ότι δηλαδή αφορά περιπτώσεις διευκόλυνσης υλοποίησης του Γ’ και του Δ΄ Κοινοτικού Πλαισίου Στήριξης- είναι απαράδεκτη, αφενός γιατί δεν αναφέρεται τέτοια δέσμευση στη διάταξη και αφετέρου διότι αν χρειαζόταν τέτοιου είδους μετατάξεις, θα μπορούσαν να περιληφθούν στο νέο Υπαλληλικό  Κώδικα που πρόσφατα ψηφίστηκε. 
      Όμως, όπως φαίνεται, κύριε Υπουργέ, άλλο είναι το θέμα. Πρώτα ψηφίζουμε τους νόμους και μετά τα «παράθυρα» των νόμων για να τους προσαρμόσουμε στους σκοπούς μας και να ευνοήσουμε όποιους θέλουμε και όπως  θέλουμε. 
      Όμως, όπως φαίνεται, για τη Νέα Δημοκρατία η φιλοσοφία είναι δεδομένη. Για τους πολλούς ισχύει ο νόμος και για τους λίγους και «ημέτερους» ισχύουν τα «παράθυρα» των νόμων. 
      Θέλω, όμως, μ’ αυτή την ευκαιρία να εκφράσω και τις επιφυλάξεις μου και για άλλα σημεία του νομοσχεδίου που μας βρίσκουν κάθετα αντίθετους και θα έλεγα ότι η Κυβέρνηση θα πρέπει να επανεξετάσει τη θέση της σ’ αυτά τα θέματα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Σε μισό λεπτό τελειώνω, κυρία Πρόεδρε. 
      Για να κλείσω λοιπόν, θα αναφερθώ στο άρθρο 12, όπου με μία πρωτοφανή νομοθετική αφέλεια, όπως εκφράζεται και στην αιτιολογική έκθεση του νομοσχεδίου -χάριν τάχα της απλούστευσης των διαδικασιών- επιχειρείτε να παρακάμψετε το Συμβούλιο της Επικρατείας στον προληπτικό έλεγχο που ασκεί αυτό κατά την έκδοση των προεδρικών διαταγμάτων, ακυρώνοντας την υποχρέωση έκδοσης τέτοιων διαταγμάτων από διατάξεις νόμων που έχουν ήδη ψηφιστεί. 
      Νομίζω πως θα άξιζε να αποστείλουμε τη ρύθμιση αυτή στις νομικές σχολές της χώρας, για να την υποβάλουν ως άσκηση στο μάθημα του Συνταγματικού Δικαίου στους φοιτητές τους. 
      Διερωτώμαι, όμως, ακόμη και αν η Κυβέρνηση είχε δίκιο, ποια απλούστευση των διαδικασιών αυτόματα επέρχεται. Οι ίδιες οι υπηρεσίες των Υπουργείων που προετοιμάζουν τα προεδρικά διατάγματα θα ασχολούνται τώρα και με την προετοιμασία των υπουργικών αποφάσεων. Ο έλεγχος του Σ.τ.Ε. επηρεάζει ή κωλυσιεργεί τις ρυθμίσεις;
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Τζάκρη, παρακαλώ τελειώνετε. 
      ΘΕΟΔΩΡΑ ΤΖΑΚΡΗ: Ολοκληρώνω, κυρία Πρόεδρε. 
      Νομίζω πως όχι. Κάτι άλλο, ενδεχομένως, επιχειρεί αυτή η διάταξη και γι’ αυτό θα πρέπει να την αναθεωρήσετε. 
      Τελειώνοντας, θέλω να πω ότι παρά τις –έστω- κάποιες σκόρπιες θετικές διατάξεις που περιλαμβάνει το νομοσχέδιο αυτό, με τις οποίες δεν μπορώ παρά να συμφωνήσω, στο σύνολό του επί της αρχής διαπνέεται από μια λογική με την οποία με βρίσκει κάθετα αντίθετη. Γι’ αυτό, κυρία Πρόεδρε, το καταψηφίζω επί της αρχής. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Δημήτρης Σαμπαζιώτης έχει το λόγο. 
      ΔΗΜΗΤΡΙΟΣ ΣΑΜΠΑΖΙΩΤΗΣ: Κυρία Πρόεδρε, κυρίες και κύριοι συνάδελφοι, η Κυβέρνηση της Νέας Δημοκρατίας με το νομοσχέδιο που συζητούμε σήμερα εισάγει μια σειρά από ρυθμίσεις οι οποίες καλύπτουν ένα ευρύ φάσμα ζητημάτων. Οι ρυθμίσεις αυτές είναι καίριες και ουσιαστικές και απαντούν σε ζητήματα λειτουργίας θεσμών, διοικητικών δομών, εργασιακών σχέσεων και εργασιακών δικαιωμάτων. Δείχνουν δε τη βούληση της Κυβέρνησης να τονώσει τις ανεξάρτητες αρχές και να ενισχύσει τους ελεγκτικούς μηχανισμούς, οι οποίοι πρέπει να ενισχυθούν, για να μπορέσουν να κάνουν καλύτερα τη δουλειά τους. 
      Κυρίες και κύριοι συνάδελφοι, εκπληρώνοντας τις δεσμεύσεις της Κυβέρνησης, επεκτείνουμε τις ρυθμίσεις που ισχύουν για το Συνήγορο του Πολίτη και για τις πέντε συνταγματικά κατοχυρωμένες ανεξάρτητες αρχές, με σκοπό να μπορέσουν να θωρακιστούν κατά την άσκηση των καθηκόντων τους. 
      Επειδή θεωρούμε ότι οποιοσδήποτε ασκεί δημόσια καθήκοντα πρέπει να έχει τη δυνατότητα, όταν μάλιστα είναι ελεγκτικός μηχανισμός, να έχει και την απαραίτητη νομική προστασία, να μπορεί να ασκεί τα καθήκοντά του με διαφάνεια και με τρόπο, ώστε να μη φοβάται την επόμενη ημέρα, επεκτείνουμε την ασυλία για τα μέλη των ανεξάρτητων αρχών. Έτσι, ενισχύεται η θέση των ανθρώπων αυτών έναντι των πιέσεων που καθημερινά δέχονται κατά την εκτέλεση των καθηκόντων τους και τους δίνουμε τη δυνατότητα, χωρίς να υπάρχει ο φόβος της δαμόκλειας σπάθης του ποινικού νόμου, να εκφράζουν την άποψή τους κατά την άσκηση του ελεγκτικού τους έργου. 
      Αποτελούσε και αποτελεί απαίτηση του ελληνικού λαού να μπορέσουμε να διασφαλίσουμε τους ελεγκτικούς μηχανισμούς της Δημόσιας Διοίκησης κατά τρόπο τέτοιο, ώστε να είναι αποτελεσματικοί και διαφανείς. 
      Με γνώμονα αυτό, λοιπόν, ενισχύονται περαιτέρω οι αρμοδιότητες του Γενικού Επιθεωρητού Δημόσιας Διοίκησης, δίνοντάς του τη δυνατότητα να παρεμβαίνει σε όλα τα επίπεδα κατά τέτοιο τρόπο, ούτως ώστε να ασκεί τις αρμοδιότητές του με αποτελεσματικότερο τρόπο. 
      Αγαπητοί συνάδελφοι, κατά τη διάρκεια της δεκαετίας του ογδόντα προβλέφθηκε ένα πλαίσιο το οποίο έδινε τη δυνατότητα στους Ο.Τ.Α. να ασχοληθούν με οτιδήποτε. Έτσι, πολλοί Ο.Τ.Α. με ανεξέλεγκτες προσλήψεις και ανεξέλεγκτες δαπάνες έφτιαξαν δημοτικές επιχειρήσεις, οι οποίες καταβαράθρωσαν τα οικονομικά τους. 
      Για παράδειγμα, στο Δήμο Λιοσίων η κατασκευαστική δημοτική επιχείρηση προσέλαβε εκατοντάδες εργαζόμενους και μη δυνάμενη να τους χρησιμοποιήσει για το σκοπό για τους οποίους τους προσέλαβε, τελικά, τους χρησιμοποιεί στον τομέα της καθαριότητας. Γι’ αυτό και φθάσαμε σήμερα στο σημείο να δίνονται κίνητρα, προκειμένου να εξυγιανθούν οι δημοτικές επιχειρήσεις. 
      Το μεγάλο πρόβλημα το λύσαμε με τον Κώδικα Δήμων και Κοινοτήτων, επιτρέποντας τη λύση αυτών των δημοτικών επιχειρήσεων. Τίθεται, όμως, ένα θέμα. Τι θα γίνει με τους ανθρώπους που εργάζονται σε αυτές; Διασφαλίζουμε, λοιπόν, πλήρως τις θέσεις εργασίας των εργαζομένων στις δημοτικές επιχειρήσεις, θεσπίζοντας ότι εάν κάποιος δήμος δεν μπορεί να απορροφήσει όλο αυτό το προσωπικό που απασχολεί στις δημοτικές επιχειρήσεις για λόγους οικονομικούς να μπορεί ο εργαζόμενος να βρει απασχόληση και σε άλλο τομέα του δημοσίου. Έτσι, δίνεται μια επιπλέον δυνατότητα, για να ικανοποιηθούν χρόνια προβλήματα των εργαζομένων. 
      Και επειδή, κυρίες και κύριοι συνάδελφοι, πολλά ακούστηκαν στην Αίθουσα και για ένα άλλο θέμα, να θυμίσω ότι οι κυβερνήσεις του ΠΑ.ΣΟ.Κ. δημιούργησαν το πρόγραμμα «Βοήθεια στο Σπίτι» και το άφησαν στη μοίρα του. Νομίζετε, προφανώς, κύριοι συνάδελφοι του ΠΑ.ΣΟ.Κ., ότι οι τομές γίνονται με το να φτιάχνεις θεσμούς και να τους εγκαταλείπεις στην τύχη τους, χωρίς να τους εξασφαλίζεις στο μέλλον. Υπήρχε η παραμικρή εξασφάλιση, όταν δόθηκε η «Βοήθεια στο Σπίτι»; Καμμία, βεβαίως. 
      Η κίνηση, λοιπόν, της Κυβέρνησης ήταν διπλή: Και εξασφαλίσαμε την παραπέρα κοινοτική χρηματοδότηση με τη διαπραγμάτευση που κάναμε και συνεχίζουμε τη διαπραγμάτευση, για να υπάρχει μερική χρηματοδότηση από το Δ΄ Κοινοτικό Πλαίσιο Στήριξης. 
      	Τέλος λέμε, για να υπάρξει μια εργασιακή ηρεμία και να φύγει το λογικό άγχος που διακατέχει τους εργαζόμενους στο συγκεκριμένο πρόγραμμα, ότι το πρόγραμμα αυτό θα συνεχιστεί και όταν δεν θα υπάρχει κοινοτική χρηματοδότηση και ο δε προϋπολογισμός του θα καλυφθεί με χρήματα από τον κρατικό προϋπολογισμό. 
      	Κύριοι συνάδελφοι του ΠΑ.ΣΟ.Κ., αντιδράτε και στο θέμα της μοριοδότησης. Δυστυχώς η έλλειψη σοβαρότητας και υπευθυνότητας ήταν και παραμένει το βασικό χαρακτηριστικό του ΠΑ.ΣΟ.Κ.. Τη θέσπιση της μοριοδότησης, κύριοι συνάδελφοι, οι κυβερνήσεις του ΠΑ.ΣΟ.Κ. την έκαναν. Με τη ρύθμιση αυτή απλώς παρατείνουμε το χρόνο κατά τον οποίο λαμβάνεται υπ’ όψιν. Έτσι η μοριοδότηση του 50% θα ισχύει για διαδικασίες διορισμού ή πρόσληψης, βάσει προκηρύξεων που θα εκδοθούν μέχρι τις 31 Δεκεμβρίου 2010 και για χρόνο εμπειρίας που αποκτήθηκε από το 1990 και μετά. Διότι θα ήταν όχι μόνο κοινωνικά άδικο και απαράδεκτο, αλλά θα ήταν και συνταγματικά έωλο η μοριοδότηση να σταματήσει σε ένα χρονικό σημείο και να μη συνεχίζεται για όλους εκείνους οι οποίοι υπηρετούν ως συμβασιούχοι, έως ότου βεβαίως εκλείψει αυτό το φαινόμενο και το οποίο είναι γνωστό ότι το ΠΑ.ΣΟ.Κ. το δημιούργησε. 
      	Επί των ημερών μας λύθηκε το θέμα των συμβασιούχων, δεδομένου ότι όσοι είχαν τα προσόντα σύμφωνα με την κοινοτική οδηγία έγιναν αορίστου χρόνου. Οι υπόλοιποι, μοριοδοτούνται και πρέπει να μοριοδοτούνται έως ότου εκλείψει εντελώς το φαινόμενο. Εάν σταματούσε η μοριοδότηση σε ένα ορισμένο χρονικό σημείο, αυτό θα σήμαινε ευθεία παραβίαση της αρχής της ισότητας. Θα ήταν σαν να μη λαμβάνεται υπ’ όψιν το γεγονός ότι υπάρχουν ακόμα συμβασιούχοι οι οποίοι υπηρετούν και πρέπει να έχουν ίση μεταχείριση με εκείνους οι οποίοι υπηρετούσαν προηγουμένως. Τώρα πώς σκέφτεται το ΠΑ.ΣΟ.Κ. απέναντι σ’ αυτούς τους ανθρώπους, μόνο εσείς το γνωρίζετε. Ας τους κοιτάξετε λοιπόν στα μάτια και ας τους πείτε ότι κατ’ εσάς άλλοι μπορούν να μοριοδοτούνται και άλλοι δεν μπορούν. 
      	Όσον δε αφορά το θέμα της συνέντευξης, επειδή το Α.Σ.Ε.Π. έχει αυτή την αρμοδιότητα, ζητά τη δυνατότητα να έχει επικούρηση κατά την άσκηση τέτοιων αρμοδιοτήτων με ανθρώπους τους οποίους το ίδιο επιλέγει. Δεν είναι δυνατόν να του δίνουμε την αρμοδιότητα, να έχει τον έλεγχο των προσλήψεων κατ’ αποκλειστικότητα και να του αρνούμαστε τη δυνατότητα να επιλέξει τον άλφα ή τον βήτα, μέσα από μία συγκεκριμένη ή συγκεκριμένες κατηγορίες ανθρώπων και προσώπων για να μπορέσει να ασκήσει τις αρμοδιότητές του.
      	Κύριοι του ΠΑ.ΣΟ.Κ., νομίζετε ότι ψάχνετε αφορμές εκεί που δεν υπάρχουν. Πολύ σωστά νομίζω η Κυβέρνηση προχωρά σ’ αυτή τη ρύθμιση, όπως ακριβώς –και έχει σημασία αυτό- τη ζήτησε το Α.Σ.Ε.Π., διότι έτσι υπερασπίζεται το θεσμό και δεν υποκύπτει στο λαϊκισμό, στις υπερβολές και στην ανακρίβεια.
      	Κυρίες και κύριοι συνάδελφοι, θεωρώ ότι το νομοσχέδιο αυτό προωθεί μια σειρά από ρυθμίσεις που βρίσκονται στην κατεύθυνση της ενίσχυσης των ελεγκτικών μηχανισμών και της αναβάθμισης της διαφάνειας ενώ ταυτόχρονα διαπνέεται από κοινωνική ευαισθησία, λύνοντας χρόνια προβλήματα των εργαζομένων και των ευπαθών ομάδων, γι’ αυτό και το ψηφίζω ανεπιφύλακτα. 
      	Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε κύριε συνάδελφε.
      	Θα ήθελα να κάνω μια ανακοίνωση προς το Σώμα. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Διαχείριση, έλεγχος και εφαρμογή αναπτυξιακών παρεμβάσεων για την προγραμματική περίοδο 2007-2013».
      	Ο κ. Παναγιώτης Σγουρίδης έχει το λόγο.
      	ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ κυρία Πρόεδρε.
      	Κυρίες και κύριοι συνάδελφοι, κανείς δεν αντιλέγει ότι στην πορεία εφαρμογής ενός νόμου φαίνονται οι αδυναμίες και χρειάζονται και τροποποιήσεις. Κανείς δεν αντιλέγει ότι η ζωή δημιουργεί ανάγκες που χρειάζονται προσθήκες στους ήδη υπάρχοντες νόμους. Αυτό είναι κάτι φυσιολογικό στην κοινοβουλευτική πρακτική. Κάτι τέτοιο είναι αυτό το νομοσχέδιο. Διαφορετικά αν δεν χρειαζόταν τροποποιήσεις και προσθήκες δεν θα χρειαζόμασταν ούτε το Κοινοβούλιο ούτε θα χρειαζόμασταν να έχουμε Βουλευτές.
      	Δυστυχώς, όμως, σε μια διάταξη αυτού του νομοσχεδίου επιχειρείτε να καταργήσετε το Κοινοβούλιο. Στο άρθρο 12 με τίτλο «απλούστευση διαδικασιών», όπου με προεδρικό διάταγμα του Υπουργού Εσωτερικών και του αρμοδίου αντίστοιχου Υπουργού τροποποιείτε εξουσιοδοτικές διατάξεις που ψηφίστηκαν στη Βουλή. Και μάλιστα, με έναν τρόπο πολύ ευγενικό και συγκεκαλυμμένο λέτε ότι αντί για κανονιστικά διατάγματα θα μπορούν να γίνουν κανονιστικές πράξεις. 
      Δεν γράφετε ότι το κανονιστικό διάταγμα είναι προεδρικό διάταγμα, το οποίο με νόμο ψηφίστηκε μέσα στη Βουλή και ότι εσείς θέλετε αυτό το προεδρικό διάταγμα να το κάνετε υπουργική απόφαση. Ξέρετε πολύ καλά πώς βγαίνουν οι υπουργικές αποφάσεις και ξέρετε πάρα πολύ καλά πώς βγαίνουν τα προεδρικά διατάγματα. Βγαίνουν με δυσκολία και με βάσανο τα προεδρικά διατάγματα. Αντίθετα μια υπουργική απόφαση βγαίνει άμεσα.
      Κι αυτό πως μεταφράζετε, κύριοι συνάδελφοι; Η Βουλή ψηφίζει, αλλά εσείς ξέρετε τη δουλειά σας. Και μάλιστα τώρα λέτε ότι είναι απλοποίηση των διαδικασιών.
      Δεν μπορέσατε να αποφύγετε τον πειρασμό και σ’ αυτό το νομοσχέδιο και δεν μπορείτε να αλλάξετε. Ο λύκος κι αν εγέρασε το χούι δεν αλλάζει.
      Κύριε Υπουργέ, σε μια σειρά θετικών τροποποιήσεων και προσθηκών σ’ αυτό το νομοσχέδιο -που εγώ προσωπικά θα ψήφιζα γιατί είναι κανονιστικού περιεχομένου- βρίσκετε τρόπο να βάλετε και τη σφραγίδα της κομματικής συντηρητικής σας πολιτικής. «Φαγωθήκατε» όσο ήσασταν στην αντιπολίτευση να καταγγέλλετε το ΠΑ.ΣΟ.Κ. ότι καταργεί το Α.Σ.Ε.Π. με τροποποιήσεις τις οποίες περνάει στο ν.2190, τον επονομαζόμενο νόμο Πεπονή και ότι όλες αυτές οι τροποποιήσεις ήταν παράθυρα για να μπορούν να μπαίνουν τα «πράσινα» παιδιά. Μόλις αναλάβατε, λοιπόν, εσείς προχωρήσατε και προσθέσατε στο νόμο αυτό, μέσα στις αντικειμενικές, αν θέλετε, διατάξεις για μοριοδότηση και για γραπτές εξετάσεις, την υποκειμενική συνέντευξη, η οποία διενεργείται από μέλη του ΑΣΕΠ. Για τις προσλήψεις, όμως, στο Πυροσβεστικό Σώμα, των συνοριακών φρουρών, των ειδικών φρουρών, στις Ένοπλες Δυνάμεις, στο Λιμενικό, κανένα μετρήσιμο προσόν δεν μοριοδοτείται. Μόνο ως τυπικές προϋποθέσεις υφίστανται αυτές. Δηλαδή, έχεις απολυτήριο Λυκείου, μπορείς να κάνεις τα χαρτιά σου. Έχεις Lower, μπορείς να κάνεις τα χαρτιά σου. Αλλά δεν λέτε ότι τόσα μόριο παίρνει αυτό, τόσα μόρια παίρνει ο βαθμός, τόσα μόρια παίρνει το άλλο. Από εκεί και πέρα οι προσλήψεις γίνονται τσιμπιτές, κατευθυνόμενες από γραφεία πολιτικά της Νέας Δημοκρατίας.
      Άκουσα προηγουμένως τον κύριο Υπουργό κ. Παυλόπουλο να ζητάει επιείκεια ως πατροκτόνος γιατί δεν έχει πατέρα. Μάλιστα είπε «εμείς δεν λέμε ότι ο νόμος Πεπονή ήταν λάθος, αλλά οι άλλες διατάξεις που είχε το κεφάλαιο Β’ του ν.2190 ήταν διατάξεις οι οποίες καρατόμησαν τη Δημόσια Διοίκηση». 
      Σας ερωτώ: Το 2004 τα κεφάλαια αυτά των διατάξεων, χωρίς τις αντικειμενικές διατάξεις που υπήρχαν μέσα γι’ αυτά, τα επαναφέρατε ατόφια, τα επαναφέρατε με νόμο εσείς; Άρα, πως λέτε ότι το ΠΑ.ΣΟ.Κ. καρατόμησε τότε τη δημόσια διοίκηση; Εσείς δεν την καρατομήσατε το 2004 και μάλιστα χωρίς να έχετε αντικειμενικά κριτήρια;
      Από την άλλη έρχεστε στο άρθρο 2 του νομοσχεδίου και τι κάνετε; Στις συνεντεύξεις που θα παίρνονταν σύμφωνα με τον προηγούμενο νόμο, από μέλη μόνο του Α.Σ.Ε.Π., περνάτε και πρώην μέλη του Α.Σ.Ε.Π.. Και όταν δεν φτάνουν αυτά τα πρώην μέλη του Α.Σ.Ε.Π., μπορούμε να παίρνουμε και από τα Τ.Ε.Ι. και από τα πανεπιστήμια κατόπιν υποδείξεως του προέδρου του Α.Σ.Ε.Π. και μάλιστα και συνταξιούχους. Ε, είναι αντικειμενική διάταξη αυτή; Είναι αντικειμενικό εκ των προτέρων να είναι γνωστή μια επιτροπή, η οποία θα κάνει τις συνεντεύξεις; Εγώ νομίζω ότι δεν εξυπηρετεί ούτε εσάς. 
      Η αναξιοκρατία στο κράτος δεν βοηθάει. Μια χώρα που βρίσκεται στο σκληρό πυρήνα της Ευρωπαϊκής Ένωσης δεν μπορεί να έχει ένα κομματικό κράτος, ένα κράτος που προσλαμβάνονται τα στελέχη του μέσα από αναξιοκρατία και προάγονται αναξιοκρατικά.
      Θα κλείσω, κυρία Πρόεδρε, με δυο παρατηρήσεις. Η κατάτμηση των έργων εντός των δημοτικών διαμερισμάτων ή των νομών θεωρείτε ότι δεν υποκρύπτει διαπλοκή; 
      Ένα έργο το οποίο κατεβαίνει, ενώ θα έπρεπε να στοιχίσει 200.000 ευρώ, 300.000 ευρώ ή 50.000 ευρώ, όταν κόβεται σε μικρά-μικρά κομμάτια και δίνεται απευθείας σε εργολάβους δεν υποκρύπτει διαπλοκή; 
      Επίσης, θα κάνω μια δεύτερη παρατήρηση, η οποία έχει να κάνει με το θέμα της επέκτασης των κινήτρων, που εδώ μέσα στην Αίθουσα χαιρετίστηκε. Σας λέω, κύριοι συνάδελφοι, ότι τα κίνητρα έχουν αξία όταν δίνονται σε κάποιες περιοχές για να μπορέσουν να τις βοηθήσουν όταν είναι οι μοναδικές. Όταν υπάρχουν κάποια άλλα στοιχεία τα οποία δημιουργούν την ανάγκη να πάρουν κάποια κίνητρα από την πολιτεία. Όταν το μέτρο αυτό εφαρμόζεται και διευρύνεται η βάση, ουσιαστικά δεν είναι κίνητρο, γιατί το παίρνουν όλοι. 
      Με αυτές τις παρατηρήσεις καταψηφίζω τα άρθρα που καταψηφίζει και το κόμμα μου και υπερψηφίζω τα άρθρα που υπερψηφίζει το κόμμα μου. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Γείτονας έχει το λόγο για πέντε λεπτά. 
      Κυρίες και κύριοι συνάδελφοι, παρακαλώ να σεβόμαστε το χρόνο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, όταν συζητείται ομάδα άρθρων, ο χρόνος που διατίθεται στους Βουλευτές είναι οκτώ λεπτά. Διπλασιάζεται ο χρόνος. 
      ΠΡΟΕΔΡΕΥΟΥΣΑ (Έλσα Παπαδημητρίου): Έχει παρθεί ομόφωνη απόφαση. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν δεσμεύουν τους Βουλευτές αποφάσεις ενάντια στον Κανονισμό. Εν πάση περιπτώσει, θα προσπαθήσω να είμαι σύντομος. 
      ΠΡΟΕΔΡΕΥΟΥΣΑ (Έλσα Παπαδημητρίου): Αυτό είναι καινούργιο! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Βεβαίως, ως προς τη μείωση στους χρόνους, ορισμένων μόνο, δεν μπορεί να δεσμεύσει. Όταν συζητούμε τόσα άρθρα σε μία ενότητα, χρειάζεται να έχουμε άνεση χρόνου. Εν πάση περιπτώσει, ελπίζω ότι θα προσαρμοστώ στην έκκλησή σας. 
      Εγώ θεωρώ, κύριε Υπουργέ, ότι είναι ψευδεπίγραφη η αναφορά της Κυβέρνησης στην εισηγητική έκθεση, για δήθεν ενίσχυση των ανεξάρτητων αρχών, με τις ρυθμίσεις που εισάγετε και συζητούμε. Τουναντίον με αυτά που κάνετε, προσθέτετε ένα νέο κρίκο στην αλυσίδα χειραγώγησης -για να μην πω στραγγαλισμού- των θεσμών. Η επιχείρηση αποδόμησης του κράτους-δικαίου και υποκατάστασής του με πελατειακό κράτος, συνεχίζεται και στη δεύτερη θητεία σας. Αυτή είναι η αλήθεια για τις ρυθμίσεις που εισάγετε. 
      Συστηματικά η Κυβέρνηση περιφρονεί και υπονομεύει την αυτονομία των ανεξάρτητων αρχών. Και ισχύει και για άλλες αρχές, όπως την Α.Δ.Α.Ε. και κυρίως για το Α.Σ.Ε.Π.. Το κάνατε στα πρώτα βήματα της πρώτης κυβερνητικής σας θητείας, το συνεχίζετε και τώρα. Η ανεπιτυχής, μετά την κατακραυγή, προσπάθεια με το άρθρο 14, μονιμοποίησης από το παράθυρο μετακλητών υπαλλήλων του πρωθυπουργικού γραφείου είναι αποκαλυπτική και των προθέσεων και των σχεδίων σας. Πραγματικά, αυτό είναι «ξεσάλωμα». Χωρίς φραγμό, προσβάλλετε ευθέως τις αρχές της αξιοκρατίας και της διαφάνειας. Πρέπει να το καταλάβετε, δεν πάει άλλο. Δεν είναι ούτε ένα ούτε δύο, είναι καθημερινά τα παραδείγματα. 
      Προηγουμένως ανακοίνωσε η κυρία Πρόεδρος την κατάθεση στην Ολομέλεια της πρότασης της επιτροπής για το Ε.Σ.Π.Α.. Μετέχω στην επιτροπή, όπου το συζητήσαμε. Ακούστε τι γίνεται εκεί: Δημιουργείτε δεκαπέντε ανώνυμες εταιρείες –γι’ αυτό λέω ότι δεν είναι ένα, δεν είναι δύο, είναι καθημερινά τα παραδείγματα- που θα διαχειριστούν δισεκατομμύρια από το Δ΄ Κοινοτικό Πλαίσιο Στήριξης. Δημιουργούνται με το μακρύ χέρι του Υπουργείου Οικονομικών εταιρείες –άκουσον, άκουσον- δημοσίου –το κεφάλαιο είναι όλο του δημοσίου- όπου οι προσλήψεις εκατοντάδων, ίσως και χιλιάδων, δεν ξέρουμε πού θα φθάσουν, θα γίνονται εκτός Α.Σ.Ε.Π.. Και δεν είναι μόνον αυτό, οι εταιρείες εξαιρούνται ρητά από τις διατάξεις περί δημοσίων συμβάσεων. Και θα ήθελα να είναι εδώ ο κ. Παυλόπουλος, ο οποίος υπογράφει το νόμο. Δεν είναι εδώ τώρα, αλλά θα το μεταβιβάσετε, ελπίζω, κύριε Υπουργέ. Κοπτόταν ο κ. Παυλόπουλος ως αντιπολίτευση για την τήρηση των διατάξεων για τις δημόσιες συμβάσεις Τώρα άλλαξε! 
      Εξαιρείτε δεκαπέντε ανώνυμες εταιρείες που θα χειριστούν τα 30.000.000.000 ευρώ περίπου από κοινοτικούς, δημόσιους και ιδιωτικούς πόρους, του Δ΄ Κ.Π.Σ.. Προσλήψεις εκτός Α.Σ.Ε.Π. χωρίς αξιοκρατία, διαφάνεια, αντικειμενικότητα. Και τις εξαιρείτε για τα έργα που θα εκτελούν από τις διατάξεις περί δημοσίων συμβάσεων. Σταματώ εδώ. Θα πούμε περισσότερα γι’ αυτό όταν θα συζητηθεί αυτό το νομοσχέδιο στην Ολομέλεια. Αλλά και αυτό δείχνει ότι γενικά εκεί σκοπεύετε να αντικαταστήσετε ένα κράτος δικαίου με πελατειακό κράτος.
      Έρχομαι στο άρθρο 2. Δεν σας έφτανε η «γαλάζια συνέντευξη», θέλετε και «γαλάζιους εξεταστές». Με το «φαυλονόμο» -έτσι τον είχα χαρακτηρίσει όταν ψηφίστηκε- 3220 ανοίξατε κερκόπορτα, βάλατε «δούρειο ίππο» στο αντικειμενικό σύστημα των προσλήψεων του Α.Σ.Ε.Π.. Δικαιωθήκαμε στην κριτική μας. Είδαμε πώς εφαρμόστηκε η συνέντευξη. Στις περισσότερες περιπτώσεις έγινε ανατροπή της σειράς, για να εξυπηρετήσετε «κολλητούς» -όχι όλα τα «γαλάζια παιδιά»-, του συστήματος της εξουσίας που δημιουργείτε. Να το ακούσουν και οι νεοδημοκράτες ψηφοφόροι. Τώρα προχωράτε ακόμη παραπέρα: θέλετε τον πλήρη έλεγχο. Θα παίρνουν τη συνέντευξη, θα τη βαθμολογούν, όχι μόνο μέλη του Α.Σ.Ε.Π. ή και πρώην του Α.Σ.Ε.Π., αλλά και συνταξιούχοι ή εν ενεργεία δημόσιοι υπάλληλοι, δηλαδή εκλεκτοί σας. Καταλαβαίνουμε τι θα γίνει. Και ρωτώ: τι θα πείτε στα νέα παιδιά, στα δικά σας παιδιά; Ότι η αξιοκρατία δεν μετρά σ’ αυτήν την Κυβέρνηση; Καταλύετε ένα σύστημα, για το οποίο πασχίσαμε πραγματικά κόντρα στη δυσπιστία και στην υποψία των πολιτών και έχει όμως καταξιωθεί στη συνείδηση των νέων ανθρώπων. Πραγματικά εσείς, όχι μόνο δεν κλείνετε παράθυρα αλλά ανοίγετε πόρτες, Σας έχω προτείνει επανειλημμένα -και το προτείνω και τώρα, κύριε Υφυπουργέ-  το εξής: αν θέλετε να δείξετε πρόσωπο, κλείστε το παράθυρο των συμβάσεων έργου, που ήταν το μόνο παράθυρο και επί των ημερών μας. Βάλτε αντικειμενικά κριτήρια στις προσλήψεις με συμβάσεις έργου. Πρόκειται για χιλιάδες. Βάλτε τουλάχιστον, αν μη τι άλλο, το κριτήριο της δημοσιότητας. Όταν πρόκειται μία σύμβαση έργου να γίνει από δήμο και από οποιονδήποτε δημόσιο φορέα, να ενημερώνονται να το παίρνουν είδηση τα παιδιά του κόσμου. Να μπορούν τουλάχιστον να μετέχουν σε διαδικασία. 
      Και τελειώνω, κυρία Πρόεδρε, με το άρθρο 12.  Κάνω έκκληση στους Βουλευτές της Νέας Δημοκρατίας να αντισταθούν σ’ αυτόν τον κοινοβουλευτικό κατήφορο. Πάτε να υποκαταστήσετε τη Βουλή. Ουσιαστικά τι λέτε; Θέλετε ευρεία εξουσιοδότηση, με υπουργικές αποφάσεις να καταργείτε διατάξεις νόμων. Γιατί αυτό; Το κάνετε για να παρακάμψετε το Συμβούλιο Επικρατείας. Αν υπάρχει ανάγκη απλούστευσης ορισμένων διαδικασιών ίσως πραγματικά είναι περιττά και μη αναγκαία ορισμένα προεδρικά διατάγματα να φέρετε εδώ συγκεκριμένη διάταξη, να αλλάξουμε την εξουσιοδότηση και αντί για προεδρικό διάταγμα, να προβλεφθούν υπουργικές αποφάσεις. Αυτό που κάνετε είναι υποκατάσταση της Βουλής, για να μην πω και παραβίαση του Συντάγματος. Εγώ, λοιπόν, κάνω έκκληση σε εσάς, στους συναδέλφους της Νέας Δημοκρατίας. Δεν πρέπει να συνοδοιπορήσετε σ’ αυτόν τον κατήφορο. Θα το μετανιώσουμε, θα το βρούμε μπροστά μας.
      Ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Γείτονα.
      Το λόγο έχει ο κ. Δένδιας. Ευχαριστώ που θα μιλήσετε για πέντε λεπτά.
      ΝΙΚΟΛΑΟΣ-ΓΕΩΡΓΙΟΣ ΔΕΝΔΙΑΣ: Θα μιλήσω και λιγότερο, κυρία Πρόεδρε.
      Κατ’ αρχάς, θα ήθελα να ξεκινήσω με μερικές παρατηρήσεις που αφορούν το άρθρο 1 αλλά και ευρύτερα τη φύση των ανεξάρτητων αρχών. 
      Κυρία Πρόεδρε, κάθε εποχή έχει τις «ιερές» της αγελάδες. Και οι «ιερές» αγελάδες στην Ελλάδα σήμερα είναι οι ανεξάρτητες αρχές. Θεωρούνται ως το κύριο στοιχείο λύσης των προβλημάτων του πολιτικού συστήματος. Θα μου επιτρέψετε να πω ότι παρ’ ότι αυτή είναι η κοινά διαδεδομένη άποψη, πάρα πολύ λίγο τη συμμερίζομαι. Για μένα οι ανεξάρτητες αρχές είναι ένα νομοθετικό absurdum, ένα νομοθετικό παράδοξο. Υπάρχει από την τοποθέτησή τους μέσα στο κείμενο του ισχύοντος Συντάγματος η άποψη ότι είναι στοιχεία της εκτελεστικής εξουσίας. Όμως, αυτή η άποψη δεν είναι καθόλου γενικά παραδεδεγμένη. Εν πάση περιπτώσει, και αυτή ακόμα η άποψη οδηγεί σε παράλογα και σε παράδοξα, σαν αυτά που ζήσαμε τις τελευταίες ημέρες στην έκφραση αντιθέτου απόψεως από τον εισαγγελέα του Αρείου Πάγου και κατά συνέπεια στη δημιουργία αδιεξόδων για το ίδιο το σύστημα. 
      Κατά την άποψή μου, οι ανεξάρτητες αρχές είναι μία μόδα, η οποία, όπως όλες οι μόδες, θα περάσει. Είναι μόδα μακράς ιστορίας, γνωστής, ξεκίνησε από τη Γαλλία τον 19ο αιώνα, επεκτάθηκε κ.λπ., αλλά είναι μόδα. Έχουν να παίξουν έναν πολύ περιορισμένο ρόλο. Αντιθέτως, η επέκτασή τους στο σύνολο του συστήματος φοβούμαι ότι θα δημιουργήσει πολύ περισσότερα προβλήματα από αυτά που θα λύσει.
      Έρχομαι τώρα στην υπό κρίση ρύθμιση. Θα μου επιτρέψετε να πω ότι είναι κάτι που πρέπει να λάβουμε υπ’ όψιν μας. Ο συνήγορος, για τον οποίο υπήρχε η πρόβλεψη της προστασίας, έχει γνωμοδοτικό μόνο ρόλο. Οι αρχές, στις οποίες θα επεκτείνουμε την προστασία, έχουν ρυθμιστικό ρόλο. Κατά συνέπεια δημιουργούμε έναν κύκλο προστασίας και επεκτείνουμε το ακαταδίωκτο σε αρχές που έχουν ρυθμιστική αρμοδιότητα. Αυτό είναι κάτι το οποίο, ελπίζω, να έχει σταθμιστεί επαρκώς. 
      Θα μου επιτρέψετε να διατυπώσω και μερικές άλλες παρατηρήσεις για λίγα άρθρα ακόμη. Το άρθρο 8 αναφέρεται στις παραμεθόριες περιοχές. Αυτή την ιστορία με τις παραμεθόριες περιοχές -που τείνουμε να ονομάσουμε τη μισή χώρα παραμεθόρια και που αν πάμε με αυστηρά γεωγραφικά κριτήρια όλη η χώρα είναι παραμεθόρια, διότι είμαστε μία χώρα μικρή, ελάχιστοι νομοί στο μέσο της Στερεάς Ελλάδας, όπως ο Νομός Φωκίδας, που προτείνεται εδώ να γίνει και αυτός παραμεθόριος, μπορεί να εξαιρεθούν, αλλά, εν πάση περιπτώσει, όλες οι υπόλοιπες περιοχές μπορούν να ονομαστούν παραμεθόριες- πρέπει να την ξαναδούμε. Δεν είναι δουλειά αυτή.  Πρέπει να λάβουμε υπ’ όψιν μας ότι ανήκουμε στην Ευρωπαϊκή Ένωση και κατά συνέπεια πάρα πολλές από τις ήδη παραμεθόριες περιοχές είναι περιοχές που συνορεύουν με κράτη της Ένωσης. Θα πρέπει,  νομίζω,  να το δούμε σοβαρότερα και από εκεί και πέρα να μπούμε και σε μία άλλη συζήτηση σε συνδυασμό με το άρθρο 101 του Συντάγματος και την προτεινόμενη ρύθμιση ειδικών μέτρων για τις νησιωτικές περιοχές που -οφείλω να πω- έχουν πολύ περισσότερη ανάγκη από πολλές περιοχές που εδώ έχουν χαρακτηριστεί ως παραμεθόριες. 
      Υπάρχει το άρθρο 12 για το οποίο πραγματικά πρέπει να γίνει αντικείμενο περίσκεψης. Οφείλω να πω ότι μιλάμε για πράξεις που είναι καλό να ελέγχονται σε ένα βαθμό από το Συμβούλιο της Επικρατείας.
      Θέλω να προχωρήσω μετά από αυτό και στο άρθρο 25, στους Ο.Τ.Α.. Ξέρετε ότι η Τοπική Αυτοδιοίκηση είναι η δεύτερη «ιερή» αγελάδα του συστήματος. Υποτίθεται ότι είναι κοντύτερα στον πολίτη, υποτίθεται ότι λύνει καλύτερα τα προβλήματά του. Όλα αυτά είναι ανακρίβειες. Η Τοπική Αυτοδιοίκηση στη χώρα αντιμετωπίζει τεράστια προβλήματα και οφείλω να είμαι ευθύς και ειλικρινής, γιατί εδώ τίθεται και θέμα οικονομικό, τεράστια προβλήματα διαφθοράς. Θέλω να πω, λοιπόν, ότι κάθε φορά που εγώ βλέπω σε νομοθέτημα παρατάσεις και γενικά χαριστικά μέτρα υπέρ της Τοπικής Αυτοδιοίκησης, κουμπώνομαι πάρα πολύ, κουμπώνω και τα δύο κουμπιά μου! 
      Καταλήγω με το άρθρο 29 που αφορά τις καταργούμενες διατάξεις. Έχω διατυπώσει μία παράκληση επανειλημμένως προς όλες τις πτέρυγες. Έχουμε μία υποχρέωση να διατηρήσουμε, σε ένα βαθμό, το νομικό σύστημα της χώρας. Όταν τα νομοθετήματα εμφανίζονται με πολλαπλές διατάξεις, ρυθμίζουν πάρα πολλά θέματα, έρχονται ακωδικοποίητα, λειτουργούν σαν, οιονεί, καταστροφείς του συστήματος. Πρέπει –και το διατυπώνω ως θερμότατη παράκληση προς τον Υπουργό- τα νομοθετήματα να είναι κωδικοποιημένα.
      Ευχαριστώ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Δένδια.
      Το λόγο έχει ο κ. Ιωάννης Αμοιρίδης. 
      ΙΩΑΝΝΗΣ ΑΜΟΙΡΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, το νομοσχέδιο όπως κατατέθηκε, σίγουρα έρχεται να επιλύσει κάποια ζητήματα και κάποια προβλήματα γι’ αυτό γράφτηκε  «Ρυθμίσεις….». Το ζητούμενο είναι ότι μέσα σ’ αυτό το νομοσχέδιο, αφού συζητάμε  με τους φορείς και παίρνουμε την ομόφωνη γνώμη για κάποια κομμάτια του νομοσχεδίου, περνάμε και κάποιες άλλες διατάξεις. 
      Το άρθρο 2, που αναφέρεται στον Α.Σ.Ε.Π. και ξεσήκωσε θύελλα διαμαρτυριών, θα πρέπει να το ξανασκεφθεί ο κύριος Υπουργός, έτσι όπως έχει κατατεθεί. Δεν μπορεί πριν ένα χρόνο αυτό το ίδιο το Α.Σ.Ε.Π., με το ανθρώπινο δυναμικό που έχει, να έχει εξετάσει εκατόν πενήντα χιλιάδες αιτήσεις για το ν. 164/2004 και να έχει βγάλει τριάντα έξι χιλιάδες περίπου ότι μπορούν να μονιμοποιηθούν, να έχει περάσει τόση δουλειά από τα χέρια τους και να την έχουν ολοκληρώσει και σήμερα να ζητάμε να πολλαπλασιαστεί το προσωπικό, όταν πάμε σε μία διαδικασία  που είναι νορμάλ γι’ αυτές τις συνθήκες.
      Όλα τα χρόνια το Α.Σ.Ε.Π. εξέταζε αιτήσεις και θα συνεχίζει να εξετάζει. Γιατί πρέπει να πάρουμε επιπλέον προσωπικό; Και δεν φτάνει αυτό. Γιατί δεν κάνουμε μια προκήρυξη για να ενισχυθεί το Α.Σ.Ε.Π., εάν πρέπει να ενισχυθεί, και πρέπει να πάρουμε με απόφαση του εκάστοτε πολιτικού προσώπου, γιατί εκεί είναι η πηγή, επιπλέον προσωπικό, το οποίο θα μας δώσει και τη δυνατότητα να μπορούμε να σπρώξουμε κάποια ονόματα δικά μας;
      Αυτό, όμως, διαλύει την κοινωνική συνοχή. Κανένας δεν θα έχει εμπιστοσύνη σε κανένα θεσμό και σε κανέναν πολιτικό. Προς Θεού, τουλάχιστον αυτό το κομμάτι, που εμπιστεύεται σήμερα η ελληνική κοινωνία και σε ένα βαθμό πραγματικά λειτουργεί άψογα, ας μην το πειράξουμε.
      Άκουσα για τις παραμεθόριες περιοχές. Μίλησαν γι’ αυτές και οι συνάδελφοι προηγουμένως. Η Μακεδονία ολόκληρη και η Θράκη έχουν μπει στις παραμεθόριες περιοχές. Μόνο η Πιερία έχει μείνει απ’ έξω. Η Ημαθία μπήκε, βλέπουμε και  τα Γρεβενά. Κατεβαίνουμε προς τα κάτω. 
      Αυτό θα έχει ως αποτέλεσμα να διαγραφεί τελείως η Πιερία από τον πολιτικό χάρτη και οι δικοί σας πολιτικοί, κύριε Υπουργέ, που είναι στον ίδιο χώρο να φανούν ανύπαρκτοι. Βρείτε μου ένα νομό στη Μακεδονία και στη Θράκη που δεν είναι στις παραμεθόριες. Μόνο η Χαλκιδική, η Θεσσαλονίκη και η Πιερία έμειναν απ’ έξω. 
      Έπρεπε κανονικά να έχετε άλλα κριτήρια. Είναι δυνατόν να μην έχετε μια ζώνη από τα σύνορα; Είναι δυνατόν να μη λαμβάνετε υπ’ όψιν το Α.Ε.Π. κάθε νομού; Η Πιερία είναι στο 0,3%. Κάποιοι άλλοι νομοί που προτείνατε, όπως οι Σέρρες, είναι στο 1,2%. Και δίπλα στην Ασπροβάλτα, που είναι οι Σέρρες, μπορούν να είναι στον αναπτυξιακό νόμο στην παραμεθόρια περιοχή. Γελάει ο κόσμος μαζί μας. 
      Βουλευτής ευχαρίστησε τον Υπουργό επειδή το έκανε. Είναι δυνατόν να ευχαριστήσουμε έναν Υπουργό -είμαστε συνάδελφοι– επειδή θα βάλει την περιοχή μας σε ένα νόμο, αφού έχει τη δύναμη να το κάνει σήμερα και έχει την πλειοψηφία; Είναι δυνατόν να λειτουργεί έτσι αυτή η Βουλή; Εγώ ντρέπομαι πραγματικά να είμαι Βουλευτής και να ευχαριστώ τον Υπουργό για να κάνει κάτι για τον τόπο μου. Εάν πρέπει να το κάνει, είναι υποχρεωμένος να το κάνει.
      Κυρίες και κύριοι συνάδελφοι, πέρασε ένα νομοσχέδιο μέσα στο οποίο υπάρχουν διατάξεις με τις οποίες συμφώνησε και η Κ.Ε.Δ.Κ.Ε., της οποίας είμαι μέλος, αλλά κυρίως συμφώνησε γιατί λύνει ένα πρόβλημα των δημάρχων που είναι δημόσιοι υπάλληλοι. Αυτό, όμως, από τον Κώδικα είχε προβλεφθεί ότι δεν θα ισχύει. Ερχόμαστε  τώρα, έναν χρόνο μετά και καταργούμε τον Κώδικα που μόλις ψηφίσαμε. Επιτέλους, να σταματήσουν να υπάρχουν δήμαρχοι δύο ταχυτήτων. Να τελειώσει αυτό με τα έξοδα παράστασης. 
      Και, βέβαια, το νομοσχέδιο δίνει τη δυνατότητα στους δημάρχους να μεταφέρουν προσωπικό από τις δημοτικές επιχειρήσεις και να απολύουν όποιον θέλουν. Πρέπει να προβλεφθεί –νομίζω ότι το έχει προτείνει ως τροπολογία ο Συνασπισμός- τα 2/3 του δημοτικού συμβουλίου να αποφασίζουν πόσοι υπάλληλοι θα φύγουν, ποιοι δεν χρειάζονται και όχι να αποφασίζει η πλειοψηφία του δημοτικού συμβουλίου, όπως νομίζει και ανάλογα με το ποιοι είναι οι δικοί της. Πρέπει να προστατεύσουμε τους εργαζόμενους στις δημοτικές επιχειρήσεις.
      Και, βέβαια, είναι παράξενο που στα δημοτικά ραδιόφωνα μπορεί ο δήμαρχος από μόνος του να πάρει έναν υπάλληλο και να τον μεταφέρει στο δήμο. Ενώ λέμε ότι δεν πρέπει να είναι δημαρχοκεντρικό το σύστημα, εμείς δίνουμε όλη αυτή τη δύναμη στο δήμαρχο. Αναρωτηθείτε πόσοι δήμοι στην Ελλάδα έχουν δημοτικούς ραδιοφωνικούς σταθμούς. Τότε θα καταλάβετε για ποιο λόγο γίνεται αυτή η διάταξη και για ποιο συγκεκριμένο δήμο.
      Στην Πολιτική Προστασία προσπαθούμε να βρούμε έναν τρόπο, ώστε να ενισχύσουμε το θεσμό και τις δυνατότητες που έχει να ανταποκριθεί στις απαιτήσεις της εποχής. Έχουμε ανάγκη από τεσσερισήμισι χιλιάδες πυροσβέστες. Αυτή τη στιγμή έχουμε τους πενταμηνίτες, τους οποίους κράτησε άλλες δεκαπέντε ημέρες η Κυβέρνηση, γιατί φοβήθηκε τον καιρό, στους οποίους υποσχέθηκαν ότι θα κάνουν οκτάμηνο και πληρώνονται και δύο μήνες ανεργία. Στην ουσία δεν υπάρχει ένας σχεδιασμός. Αυτοί οι άνθρωποι είναι μέχρι και είκοσι χρόνια μετέωροι και θα πρέπει να λυθεί το πρόβλημά τους. Νομίζω ότι είναι η κατάλληλη στιγμή –μας το απέδειξαν οι φωτιές, μας το αποδεικνύει η αγωνία που έχουμε όλοι για το επόμενο χρονικό διάστημα, για το τι θα γίνει μέσα στο χειμώνα- για να δώσουμε λύση.
      Συμφωνούμε και με την τροπολογία που έχει καταθέσει και το ΠΑ.ΣΟ.Κ. και ο Συνασπισμός, όσον αφορά στους ανθρώπους που έχουν πετύχει με το διαγωνισμό του 1998. Είναι άδικο να έχουν γράψει καλά, να έχουν περάσει στις εξετάσεις και να μην έχουν διοριστεί. Πρέπει να απορροφηθούν όλοι αυτοί.
      Οι συμβάσεις έργου, κύριε Υπουργέ, γίνονται για έναν και μόνο λόγο. Ενώ δίνετε ένα χρόνο μόνο, πολλοί δήμοι και πολλοί φορείς κάνουν και τρία και τέσσερα χρόνια,  γιατί δεν μπορεί να ελεγχθεί. Γι’ αυτό βάλατε και την παράταση μέχρι το 2010, για να μπορέσετε σε κάποιους δικούς σας ανθρώπους να κάνετε συμβάσεις έργων, ώστε να έχουν τη μοριοδότηση του 50% μέχρι το 2010.
      Καταψηφίζω, λοιπόν, το νομοσχέδιο, γιατί έχει τέτοιες διατάξεις μέσα που αναιρούν την ουσία του νομοσχεδίου.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε πολύ.
      Ο κ. Μπούγας έχει το λόγο.
      ΙΩΑΝΝΗΣ ΜΠΟΥΓΑΣ: Ευχαριστώ πολύ, κυρία Πρόεδρε. 
      Κυρία Πρόεδρε, έχω την εντύπωση ότι η κριτική η οποία ασκήθηκε από συναδέλφους της Αντιπολίτευσης, αλλά και ορισμένους συναδέλφους της Πλειοψηφίας για το άρθρο 1 του νομοσχεδίου οφείλεται κυρίως στις αστοχίες οι οποίες διαπιστώθηκαν κατά τα προηγούμενα χρόνια για τις νεοπαγείς ανεξάρτητες αρχές, οι οποίες εμφανίζονται και στο δικαιΐκό μας σύστημα και στην έννομη τάξη.
      Νομίζω ότι υπάρχει ένα θέμα. Το θέμα, όμως, δεν έχει να κάνει με τη διάταξη του άρθρου 1. Είμαι σύμφωνος ότι πρέπει να επανασυζητήσουμε, για να επανακαθοριστεί η θέση και τα όρια εξουσίας–αρμοδιοτήτων των λεγόμενων ανεξάρτητων αρχών στο δικαιΐκό σύστημα της χώρας μας και στην έννομη τάξη της Ελλάδας, σύμφωνα με το Σύνταγμά μας. Έως ότου, όμως, γίνει αυτό –και θεωρώ ότι η Κυβέρνησή μας οφείλει να αναλάβει σχετική πρωτοβουλία, η οποία θα καταλήξει σε νομοθετική ρύθμιση που θα διέπει κατά τρόπο ενιαίο τη λειτουργία των ανεξάρτητων αρχών- φρονώ ότι έχει θέση και ορθώς θεσμοθετείται η διάταξη του άρθρου 1, διότι συναρμόζεται προς το άρθρο 101Α του Συντάγματος, περαιτέρω δε –και αυτό νομίζω ότι γίνεται δεκτό χωρίς αντιρρήσεις- τα μέλη των περισσότερων από αυτές τις αρχές ασκούν οιονεί δικαιοδοτική εξουσία. Κατά συνέπεια έχουμε υποχρέωση να προστατεύσουμε τα μέλη των ανεξάρτητων αυτών αρχών.
      Κυρία Πρόεδρε, θα πω δυο κουβέντες για το άρθρο 12. Αναφέρονται οι πράξεις, οι οποίες μέλει να εκδοθούν μετά από εξουσιοδότηση με βάση προεδρικό διάταγμα υπό διττό έλεγχο συνταγματικότητος. Ο πρώτος προληπτικός έλεγχος αφορά τον από το Συμβούλιο της Επικρατείας έλεγχο της συνταγματικότητας του διατάγματος που θα εξουσιοδοτεί τη διοίκηση και ο δεύτερος a posteriori έλεγχος θα γίνεται από τα δικαστήρια, όταν ελέγχεται η συγκεκριμένη κανονιστική πράξη ή ατομικές πράξεις οι οποίες εκδίδονται βάσει αυτής. Ουδείς, λοιπόν, λόγος ανησυχίας πρέπει να υπάρχει για τη διάταξη του άρθρου 12. 
      Σε ό,τι αφορά το θέμα των παραμεθορίων περιοχών και την τροπολογία την οποία έχω καταθέσει, θα παρακαλούσα, κυρία Πρόεδρε, πριν γίνεται κριτική για μια διάταξη, να αναγιγνώσκεται όχι μόνο η συγκεκριμένη διάταξη, αλλά και το προηγούμενο νομικό καθεστώς που διέπει το συγκεκριμένο ζήτημα. 
      Κατ’ αρχάς εδώ έχουμε μια θεσμοθέτηση ενός ευνοϊκού καθεστώτος για τις παραμεθόριες περιοχές, που στο καθεστώς αυτό δίδεται ένας προνομιακός τρόπος προσλήψεως των μονίμων κατοίκων των περιοχών αυτών. Όμως, η γεωγραφική και μόνο θέση μιας περιοχής, χωρίς να λαμβάνονται υπ’ όψιν άλλα δεδομένα, όπως είναι το κατά κεφαλήν εισόδημα, ο τρόπος ζωής ή τα προβλήματα που αντιμετωπίζουν αυτές οι περιοχές, δεν είναι δόκιμο κριτήριο, για να δώσουμε ή να μη δώσουμε προνόμια. 
      Γι’ αυτόν το λόγο το 2002 ήρθε η τότε κυβέρνηση του ΠΑ.ΣΟ.Κ. και μόνο για το θέμα που αφορά τις προσλήψεις επεξέτεινε το καθεστώς των παραμεθορίων περιοχών και σε δύο προβληματικούς ηπειρωτικούς νομούς, το Νομό Ευρυτανίας και το Νομό Γρεβενών. Αυτοί οι δύο νομοί δεν ανήκαν στις παραμεθόριες περιοχές. Παρά ταύτα όμως, αναγνωρίζοντας η Κυβέρνηση τότε τα προβλήματα που αντιμετώπιζαν αυτές οι περιοχές, μόνο για το καθεστώς των προσλήψεων τις υπήγαγε στο καθεστώς των παραμεθορίων περιοχών. 
      Έμεινε έξω ο προβληματικότερος νομός της χώρας, ο Νομός Φωκίδας, του οποίου το έδαφος κατά 90% είναι ορεινό, του οποίου οι κάτοικοι σε ποσοστό 57% διαβιούν κάτω από το όριο της φτώχειας και τα δύο τρίτα του Νομού Φωκίδας, κυρία Πρόεδρε, κύριοι συνάδελφοι, καλύπτονται από περιορισμούς χάριν του δημοσίου συμφέροντος. Και αναφέρομαι στους περιορισμούς για την προστασία του ευρύτερου δελφικού τοπίου, που απαγορεύουν τη δόμηση στο πιο ζωτικό και ενδιαφέρον κομμάτι του νομού, αλλά και στους περιορισμούς για την προστασία του νερού της λίμνης του Μόρνου, που καλύπτουν το δυτικό τμήμα του νομού. 
      Αυτά τα δεδομένα είχαν σαν συνέπεια να απερημωθεί ο νομός. Περίπου δέκα με είκοσι θέσεις στο δημόσιο ή ευρύτερο δημόσιο τομέα κάθε χρόνο καλύπτονται από κατοίκους άλλων περιοχών, οι οποίοι μόλις έρχονται στη Φωκίδα το πρώτο τους μέλημα είναι να απομακρυνθούν από το νομό, με συνέπεια οι οργανικές θέσεις να φαίνεται ότι καλύπτονται, κατ’ ουσίαν όμως να μην υπάρχουν υπάλληλοι να υπηρετήσουν σε αυτές τις θέσεις, αλλά και οι μόνιμοι κάτοικοι του νομού που θέλουν να παραμείνουν στο νομό τους και να εργαστούν, να μην έχουν αυτό το δικαίωμα. 
      Αυτό, λοιπόν, το οποίο ζητούμε, κυρία Πρόεδρε, επικαλούμενοι και την αρχή της ισότητας, στην οποία κατ’ επανάληψη έχει αναφερθεί ο Υπουργός και επιβάλλει τη ρύθμιση ομοίων περιπτώσεων, κατά τον ίδιο τρόπο, να επεκταθεί η ρύθμιση των προβληματικών νομών, Ευρυτανίας και Γρεβενών, στο Νομό Φωκίδας, που είναι επαναλαμβάνω, με βάση τα επίσημα στοιχεία της Στατιστικής Υπηρεσίας, ο προβληματικότερος και ο φτωχότερος νομός της χώρας. Και εδώ ζητώ, όχι προνομιακή μεταχείριση, αλλά απλώς την άρση μιας αδικίας, την οποία υποχρεούται να κάνει η Κυβέρνηση. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Τσιτουρίδης έχει το λόγο.
      ΣΑΒΒΑΣ ΤΣΙΤΟΥΡΙΔΗΣ: Ευχαριστώ, κυρία Πρόεδρε.
      Εγώ ζήτησα το λόγο, για να αναφερθώ στην πρόταση του άρθρου 8, με τίτλο: «Ρυθμίσεις για παραμεθόριες περιοχές». Την 1η Δεκεμβρίου του 2006 σε κοινό υπόμνημα, φορείς των νομών Κιλκίς, Σερρών, Πέλλας και Δράμας, έθεσαν ένα αίτημα στην Κυβέρνηση, για να χαρακτηριστούν οι νομοί αυτοί στο σύνολό τους ως παραμεθόριοι νομοί. Οι τέσσερις αυτοί νομοί παρουσιάζουν όμοια γεωγραφικά, κοινωνικά και οικονομικά χαρακτηριστικά. Επισημαίνω ότι και άλλοι νομοί της Θράκης και της Μακεδονίας, όπως είναι οι νομοί του Έβρου, της Ροδόπης, της Ξάνθης, της Δράμας και των Σερρών -σύμφωνα με την πρόταση αυτή- της Πέλλας, της Φλώρινας και της Καστοριάς χαρακτηρίστηκαν ή προτείνεται ο χαρακτηρισμός τους στο σύνολό τους, ως παραμεθορίων περιοχών. Παρελήφθη τότε ο Νομός του Κιλκίς. Παρελήφθη τότε σε πρόταση νόμου, την οποία κατέθεσε η Κυβέρνηση το μήνα Αύγουστο στο Εθνικό Κοινοβούλιο. Δεν υπήρξε, λοιπόν, μια ενιαία διαδικασία, αφού είχε προηγηθεί ο χαρακτηρισμός του Νομού της Πέλλας, ως παραμεθορίου περιοχής, το μήνα Φεβρουάριο του 2007.
      Τότε, λοιπόν, δόθηκε διαβεβαίωση ότι στην πρόταση που κατετέθη το μήνα Αύγουστο, για να συμπεριλάβουμε στο χαρακτηρισμό των παραμεθορίων περιοχών και τους νομούς Δράμας και Σερρών, όταν θα άνοιγε η Βουλή, θα κατετίθετο συμπληρωματικά πρόταση για το Νομό Κιλκίς. Η Βουλή άνοιξε και ο Νομός Κιλκίς δεν υπήρχε στην πρόταση αυτή.
      Το σχέδιο νόμου, λοιπόν, το οποίο συζητούμε σήμερα, έρχεται να αντιμετωπίσει ίδιες καταστάσεις κατά τρόπο διαφορετικό και δημιουργεί αδικίες, δημιουργεί άνιση μεταχείριση. Όταν επανέφερα το θέμα, μετά την πρόταση της Κυβέρνησης, ο Υπουργός των Εσωτερικών κ. Παυλόπουλος λέγοντάς μου ότι αναγνωρίζει το πρόβλημα μου έδωσε τη διαβεβαίωση, επειδή το αίτημα είναι απόλυτα δίκαιο, ότι αν είχε τη θετική γνώμη και άποψη της Ειδικής Διαρκούς Επιτροπής Περιφερειών της Βουλής, πριν από τη συζήτηση εδώ στην Ολομέλεια, τότε θα ερχόταν, τροποποιώντας την πρότασή του, για να περιλάβει και το Νομό Κιλκίς. 
      Η επιτροπή των περιφερειών συνήλθε πράγματι την Τρίτη 30 Οκτωβρίου και στη βάση όλων των στοιχείων, πρότεινε ομόφωνα προς το Υπουργείο των Εσωτερικών, το χαρακτηρισμό του Νομού του Κιλκίς, στο σύνολό του, ως παραμεθορίου περιοχής. 
      Στη βάση όλου του προαναφερόμενου ιστορικού, δυσκολεύομαι πραγματικά να κατανοήσω, γιατί συνεχίζεται και απόψε, η δυσμενής και διακριτική μεταχείριση του Νομού Κιλκίς. Ο Νομός Κιλκίς, θα επαναλάβω, έχει ακριβώς τις ίδιες προϋποθέσεις με όλους τους άλλους παραμεθόριους νομούς της χώρας, οι οποίοι χαρακτηρίστηκαν ή προτείνεται να χαρακτηριστούν, ως παραμεθόριοι και μάλιστα δύο εξ αυτών, της Δράμας και των Σερρών, συνορεύουν πλέον με την υπόλοιπη Ευρώπη. Η Βουλγαρία είναι πλέον χώρα-μέλος της Ευρωπαϊκής Ένωσης. Το Κιλκίς συνορεύει μόνο με το FYROM, με την Πρώην Γιουγκοσλαβική Δημοκρατία της Μακεδονίας.
      Έχει, λοιπόν, ο νομός μου τα ίδια χαρακτηριστικά, τους ίδιους δείκτες ανεργίας με τους άλλους νομούς. Υπέστη οικονομικό μαρασμό από την κατάσταση, εδώ και πολλά χρόνια στην πρώην Γιουγκοσλαβία, είδαμε το κλείσιμο δεκάδων βιομηχανιών και βιοτεχνιών που μετακινήθηκαν προς γειτονικές χώρες.
      Γι’ αυτόν το λόγο, λοιπόν, ζητώ για μια ακόμη φορά από Υπουργό τον κ. Παυλόπουλο, την τροποποίηση του άρθρου 8, του υπό συζήτηση σχεδίου νόμου, για να ενταχθεί ο Νομός Κιλκίς στο σύνολό του, στο καθεστώς των παραμεθορίων περιοχών. Και πραγματικά, εάν δεν το πράξει, δημιουργείται ένα σοβαρό ζήτημα και φέρνει και εμένα, ως Βουλευτή της ακριτικής αυτής περιοχής, σε εξαιρετικά δύσκολη θέση, μετά τις διαβεβαιώσεις που είχαμε.
      Εάν για οποιονδήποτε λόγο νομοτεχνικό, κανονιστικό ή δημοσιονομικό υπάρχει το οποιοδήποτε πρόβλημα απόψε, θα παρακαλούσα να δεσμευτεί ο κ. Παυλόπουλος στην Εθνική Αντιπροσωπεία, ότι θα αποκαταστήσει αυτήν την άνιση, άδικη και χωρίς καμμία αιτιολογία διακριτική συμπεριφορά εις βάρος του Νομού Κιλκίς στο αμέσως επόμενο νομοσχέδιο του Υπουργείου του. Περιμένω, λοιπόν, τη διαβεβαίωση του κ. Παυλόπουλου.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο συνάδελφος, κ. Άδωνις Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κυρία Πρόεδρε, άκουσα με πολύ μεγάλη προσοχή την εισηγήτρια της Πλειοψηφίας, η οποία είπε ότι ακούγονται κάποιες φωνές λαϊκισμού για το θέμα των ανεξαρτήτων αρχών. Άκουσα επίσης, τον Υπουργό τον κ. Παυλόπουλο, ο οποίος είπε ότι έχει γίνει παρανόηση σε αυτό το θέμα και ότι δεν έχουμε καταλάβει όλοι εμείς περί τίνος πρόκειται.
      Διαβάζω, λοιπόν, σήμερα από την εφημερίδα «Ελευθεροτυπία» -υπάρχει σε όλες τις εφημερίδες- για να τ’ ακούσει και η κυρία εισηγήτρια –προφανώς δεν το έχει πληροφορηθεί- την εξής δήλωση: «Την κατηγορηματική διαφωνία της στην υπό ψήφιση ρύθμιση που προβλέπει ότι τα μέλη των ανεξαρτήτων αρχών δεν ευθύνονται ούτε διώκονται για πράξεις που διενεργούν κατά την άσκηση των καθηκόντων τους εκφράζει η Ένωση Εισαγγελέων Ελλάδας».
      Αναρωτιέμαι: Η Ένωση Εισαγγελέων Ελλάδας ανήκει στους λαϊκιστές; Θα ήταν εξαιρετικά επικίνδυνο για το πολίτευμά μας να πούμε ότι οι εισαγγελείς της χώρας στο σύνολό τους είναι λαϊκιστές.
      Προφανώς η Κυβέρνηση θα πρέπει να ακούσει τι είπε προηγουμένως η αξιότιμη τέως Πρόεδρος της Βουλής κ. Μπενάκη, η οποία ξεκαθάρισε στον κύριο Παυλόπουλο ότι αυτό το οποίο ανάφερε προηγουμένως στο Σώμα ήταν απολύτως ψευδές. Ο κ. Παυλόπουλος, είπε ότι το απυρόβλητο, τα ακαταδίωκτο των αρχών θεσπίζεται μόνο για έκφραση γνώμης. Ουδέν ψευδέστερον τούτου. Διαβάζω από αυτό που μας δώσατε. «Η έκφραση γνώμης, η ψήφος αλλά και οι εν  γένει πράξεις των μελών». Δηλαδή, για να το πω με πολύ απλά λόγια, κύριοι συνάδελφοι. Εάν εμένα θέλει να με καταστρέψει κάποιος επιχειρηματικός μου αντίπαλος και λαδώσει ένα μέλος της ανεξάρτητης αρχής κι εγώ το μάθω και μπορώ να το αποδείξω, δεν μπορώ να πάω στη δικαιοσύνη για να βρω το δίκιο μου και να τιμωρήσω αυτόν που έχει δωροδοκηθεί, διότι εσείς έρχεστε στο Εθνικό Κοινοβούλιο και θεσπίζετε να χωρίσετε του Έλληνες πολίτες σε δύο κατηγορίες. Σ’ αυτούς οι οποίοι λειτουργούν υπό τη σκέπη του νόμου και σ’ αυτούς που κάνουν ό,τι θέλουν. Το θεωρώ ότι είναι προϊόν φασιστικής εμπνεύσεως. Πρέπει το σύνολο του Σώματος να εναντιωθεί, διότι είναι παντελώς απαράδεκτο να χωρίζουμε τους Έλληνες πολίτες σ’ αυτούς οι οποίοι λογοδοτούν στο νόμο και σ’ αυτούς οι οποίοι δεν λογοδοτούν.
      ΦΕΒΡΩΝΙΑ ΠΑΤΡΙΑΝΑΚΟΥ: Προβλέπεται δίωξη για συκοφαντική δυσφήμιση, εξύβριση και παραβίαση του απορρήτου.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Πρέπει λοιπόν αυτό να το πάρετε πίσω και να ξαναγραφεί από την αρχή, όπως σας είπε η κ. Μπενάκη. Αν δεν θέλετε να ακούσετε εμάς, ακούστε την αξιότιμη κυρία τέως Πρόεδρο της Βουλής, η οποία το ξεκαθάρισε. Όπως είναι  γραμμένο εδώ, δημιουργεί τεράστια προβλήματα στο δημοκρατικό μας πολίτευμα.
      Έρχομαι σε ένα δεύτερο θέμα. Δεν είναι εδώ ο κ. Παυλόπουλος, όμως, θέλω να πω ότι με πολύ μεγάλη έκπληξη είδα -όταν μας πληροφόρησαν οι αδιόριστοι του Α.Σ.Ε.Π. του 1998 -ότι ο κ. Παυλόπουλος ήταν ο πρώτος τότε Βουλευτής της Νέας Δημοκρατίας που είχε υπογράψει μία ρύθμιση για να μπορέσουν αυτοί οι άνθρωποι να διοριστούν.
      Σύμφωνα με το Δίκαιο της Αρχαίας Αθηναϊκής Πολιτείας, κυρία Πρόεδρε, της σπουδαιοτέρας δημοκρατίας του κόσμου, εάν κάποιος πολιτικός άλλα υποσχόταν πριν και άλλα μετά με την ανάληψη της εξουσίας, έχανε πλήρως τα πολιτικά του δικαιώματα. Μπορείτε να δείτε το σχετικό νόμο στο έργο του Αριστοτέλους «Αθηναίων Πολιτεία». Ειλικρινά, δεν μπορώ να καταλάβω πώς είναι δυνατόν, εμείς να θέλουμε να δίνουμε το καλό παράδειγμα στους πολίτες όταν άλλα λέμε ως αντιπολίτευση και άλλα κάνουμε ως κυβέρνηση.
      Εμείς καλούμε τον κ. Παυλόπουλο να κάνει ένα απλό πράγμα. Να καταθέσει σήμερα, ως Υπουργός, αυτό που υπέγραφε τότε ως Βουλευτής αντιπολιτεύσεως. Δεν έχουμε να κάνουμε ούτε μια διόρθωση σε αυτά που έλεγε τότε. Να φέρει ακριβώς τον ίδιο νόμο.
      Θέλω να έρθω και σε ένα τελευταίο τμήμα του νομοσχεδίου, που νομίζω ότι έχει πολύ μεγάλο ενδιαφέρον. Και αναφέρομαι στις ρυθμίσεις περί μεταναστών.
      Πρέπει να σας πω ότι δυστυχώς στην πατρίδα μας έχουμε την συνήθεια να βλέπουμε τα πάντα αυτιστικά και να μη βλέπουμε τι συμβαίνει γύρω μας. Σε επίκαιρη ερώτηση του συναδέλφου μου, του κ. Πλεύρη, ήρθε ο κ. Νάκος, ο Υφυπουργός των Εσωτερικών, και είπε στη Βουλή το εξής: ότι το σύνολο των μεταναστών στην Ελλάδα, νομίμων και παρανόμων, είναι στο μέγιστο βαθμό, επτακόσιες χιλιάδες. 
      Χθες, επισκεφθήκαμε με τον Πρόεδρο του Λαϊκού Ορθόδοξου Συναγερμού τον Πρέσβη της Αλβανίας. Μας πληροφόρησε, κύριε Υπουργέ, -και ας το ακούσουν αυτοί που σας πληροφόρησαν και ήλθατε στη Βουλή και είπατε αυτά που είπατε- ότι έχουν καταγεγραμμένους ένα εκατομμύριο Αλβανούς στην Ελλάδα. Αυτό μας είπε χθες ο Πρέσβης της Αλβανίας.
      Θα ήταν πολύ ενδιαφέρον να πείτε στις υπηρεσίες σας να πάνε στον Πρέσβη της Αλβανίας να τους δώσει τα στοιχεία τα οποία ανέφερε και σε εμάς χθες και να έλθετε μετά στο Σώμα και να διορθώσετε αυτό που μας είπατε, προφανώς από κακή πληροφόρηση από τις υπηρεσίες σας.
      Αυτό τι σημαίνει; Πως στην  πραγματικότητα δεν έχουμε ιδέα τι συμβαίνει στη χώρα μας. Και αυτό είναι εξαιρετικά επικίνδυνο.
      Είπε ο κ. Παυλόπουλος την περασμένη εβδομάδα στη συζήτηση του νομοσχεδίου ότι αυτοί που εισηγούνται ποσόστωση πηγαίνουν σε ρατσιστικές λογικές. Πρέπει να σας πω ότι στην εφημερίδα «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ» προχθές απεκαλύφθη ότι ο Αρχηγός των Συντηρητικών στη Μεγάλη Βρετανία, του κόμματος που είναι στην ίδια ομάδα με τη Νέα Δημοκρατία στο Ευρωπαϊκό Κοινοβούλιο, ο κ. Ντέιβιντ Κάμερον, πρότεινε ποσόστωση μεταναστών στη Μεγάλη Βρετανία. Θα ήταν πολύ ενδιαφέρον αν ο κ. Παυλόπουλος εξηγούσε στο συνάδελφό του κ. Κάμερον, ως συνάδελφος στο ίδιο κόμμα στο Ευρωπαϊκό Κοινοβούλιο, για ποιο λόγο τον θεωρεί ρατσιστή. 
      Και να μη χαίρεται η άλλη πλευρά, διότι πρέπει να σας πω ότι μόλις την περασμένη εβδομάδα στην Ιταλία ο Ρομάνο Πρόντι, εκλεγμένος της Αριστεράς –σαν τώρα θυμάμαι τους διαφόρους από την Αριστερά στα παράθυρα που πανηγύριζαν για την ήττα του Μπερλουσκόνι και οι πρώην κομμουνιστές είναι μέλη του συνασπισμού του- ψήφισε νόμο, κατά τη γνώμη μου ανατριχιαστικό, τον οποίον θεωρώ εντελώς ακραίο, που λέει ότι μπορεί ένας αστυνομικός διευθυντής με την απλή υποψία ότι εάν κάποιος μετανάστης μπορεί να προκαλέσει φασαρία, να τον απελαύνει από την Ιταλία. Και δεν μιλάμε για παράνομο μετανάστη, κύριε  Υπουργέ, αλλά για νόμιμο μετανάστη και μάλιστα από μέλη της Ευρωπαϊκής Ενώσεως, από τη Ρουμανία. Ρομάνο Πρόντι Πρωθυπουργός της Ιταλίας, της Αριστεράς. 
      Όταν, λοιπόν, σε όλη την Ευρώπη το θέμα της μεταναστεύσεως έχει τόσο μεγάλη έκταση, το να μην το συζητούμε στην Ελλάδα είναι έγκλημα. 
      Και κλείνω λέγοντας το εξής: Η Αρχαία Ελληνική Μυθολογία διδάσκει ότι μπορούμε και θριαμβεύουμε όταν είμαστε προμηθείς, όταν σκεπτόμαστε πριν από τα γεγονότα και όχι όταν είμαστε επιμηθείς και ακολουθούμε τα γεγονότα. 
      Κύριε Υπουργέ, δείτε το μεταναστευτικό θέμα με υπευθυνότητα, συνεργαστείτε με την Ευρωπαϊκή Ένωση. Είναι ένα θέμα που κυριαρχεί στην Ευρώπη και πρέπει επιτέλους στην Ελλάδα να το συζητήσουμε με θάρρος, με ψυχραιμία και με υπευθυνότητα και όχι ερχόμενοι στη Βουλή να λέμε άλλα για άλλα. 
      Ευχαριστώ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Κυρία Πρόεδρε, μπορώ να κάνω μια παρέμβαση;
      ΠΡΟΕΔΡΕΥΟΥΣΑ (Έλσα Παπαδημητρίου): Ναι, κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Κύριε συνάδελφε, για να μη διαστρεβλώνονται μερικά πράγματα, σας είπα ότι δεν είναι δυνατόν να προσεγγίσουμε το θέμα της νόμιμης και παράνομης μετανάστευσης που υπάρχει στη χώρα μας με ρήσεις του άλφα ή του βήτα. Σας κατέθεσα μια μελέτη που υπήρχε, η οποία χρησιμοποίησε ορισμένες παραδοχές, για να καταλήξει στο συμπέρασμα το οποίο κατέθεσα. Ούτε ισχυρίστηκα ότι η μελέτη αυτή είναι βέβαιο ότι αποδίδει την πραγματικότητα ούτε είπα ότι αυτή η μελέτη λαμβάνεται απόλυτα υπ’ όψιν από το κράτος. Είπα ότι είναι η μόνη προσέγγιση που έχουμε με επιστημονικά δεδομένα για την παράνομη μετανάστευση, διότι τους καταγεγραμμένους, ιδίως τώρα που έχουν προχωρήσει τα ηλεκτρονικά μας συστήματα, τους γνωρίζουμε, γνωρίζουμε δηλαδή τον ακριβή αριθμό τον οποίον και σας έδωσα. 
      Σε κάθε περίπτωση η μεταναστευτική πολιτική είναι η πολιτική η οποία διαχειρίζεται τους νόμιμα παραμένοντες στη χώρα για διάφορους λόγους, όπως περιγράφει ο ν. 3386 με τις τροποποιήσεις που έχουν επέλθει. Το ξέρετε ότι για πρώτη φορά χρησιμοποιήθηκε οργανωμένα η μετάκληση αυτών των οικονομικών μεταναστών, προκειμένου να γίνουν διάφορες εργασίες, οι οποίες στηρίζουν την ελληνική οικονομία. Δεν υπήρχε πιο μπροστά. Υπάρχει η διαδικασία διαμέσου της περιφέρειας και μάλιστα πολλοί συνάδελφοι Βουλευτές ήταν αυτοί οι οποίοι ζητούσαν επέκταση αυτού του τρόπου. Μάλιστα έγινε πολύς λόγος στην προηγούμενη Βουλή για τις εγγυητικές επιστολές, οι οποίες κατατίθενται απ’ αυτούς που μετακαλούν ξένους εργάτες, προκειμένου να γίνουν κάποιες εργασίες που στηρίζουν την ελληνική οικονομία.
      Δεν ήσασταν εδώ να ακούσετε τις κραυγές αγωνίας συναδέλφων, ιδίως από περιοχές που υπάρχει ροδακινοπαραγωγή ή από άλλες περιοχές, οι οποίοι ζητούσαν με πολύ έντονο τρόπο να υπάρξουν ειδικότερες ρυθμίσεις, γιατί θα πήγαινε χαμένη η παραγωγή. Δεν είναι έτσι όπως τα λέτε. Υπάρχει οργανωμένη κατάσταση πλέον στη χώρα για τη μετάκληση αυτών που είναι απαραίτητοι. Το ζητάτε εσείς οι ίδιοι.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Βορίδης.
      ΜΑΥΡΟΥΔΗΣ ΒΟΡΙΔΗΣ: Κύριε Υπουργέ, κυρίες και κύριοι συνάδελφοι, βεβαίως το ζήτημα είναι ότι κάποια στιγμή στο συγκεκριμένο θέμα θα πρέπει να σταματήσουμε να λέμε διάφορες θεωρίες ή γνώμες που έχει ο καθένας -τουλάχιστον στο επίπεδο της Κυβερνήσεως- και να αρχίσετε να παίρνετε κάποιες υπεύθυνες και λίγο συγκροτημένες θέσεις, γιατί αυτό είναι ένα οξύ πρόβλημα, το οποίο κάθε μέρα γίνεται οξύτερο. 
      Την οξύτητα του προβλήματος απλώς μαρτυρούν ορισμένοι αριθμοί. Το γεγονός ότι, παραδείγματος χάριν, ο μισός πληθυσμός σήμερα των ελληνικών φυλακών αποτελείται από αλλοδαπούς είναι μία ένδειξη της οξύτητας του προβλήματος. Το γεγονός ότι ολόκληρες περιοχές των Αθηνών έχουν μετατραπεί σε γκέτο είναι μία ένδειξη της οξύτητας του προβλήματος. Το γεγονός ότι υπάρχουν μελέτες εγκληματολογικές, οι οποίες μιλούν για την αύξηση της παραβατικότητας των ανηλίκων και τη δημιουργία πλέον συμμοριών στις γειτονιές, είναι ακριβώς μία ένδειξη της οξύτητας του προβλήματος. Γεγονότα, τα οποία στιγματίζουν και καταγγέλλουν οι συνάδελφοι της Αριστεράς, με την κριτική των οποίων στο σημείο αυτό συμφωνούμε, όπως ότι υπάρχει μια μαύρη αγορά εργασίας, η οποία εγώ θα σας πω ότι από την Κυβέρνησή σας αλλά και από την προηγούμενη κυβέρνηση του ΠΑ.ΣΟ.Κ. στην πραγματικότητα γίνεται ανεκτή, για να φτάσουμε στο σημείο σήμερα να ακουστεί στην Επιτροπή Οικονομικών από εκπρόσωπο του Σ.Ε.Β. ότι θα πρέπει να νομοθετηθεί μειωμένη καταβολή ασφαλιστικών εισφορών από τους μετανάστες, προκειμένου δήθεν να ενισχυθεί η διαδικασία της καταγραφής τους, διότι βεβαίως τον Σ.Ε.Β. τον έπιασε η αγωνία για την καταγραφή των μεταναστών και όχι διότι στην πραγματικότητα υπάρχει μια ομολογία εδώ ότι οι ελληνικές εταιρείες -το ελληνικό κεφάλαιο- χρησιμοποιούν για την ανάπτυξή τους αυτή τη μαύρη αγορά εργασίας, και αυτό είναι μία καταγραφή της οξύτητας του προβλήματος.
      Κύριε  Υπουργέ, δεν μπορεί να έρχεστε και να λέτε στην ελληνική Βουλή ότι «εγώ χρησιμοποίησα μία μελέτη». Τι πάει να πει «χρησιμοποιήσατε μία μελέτη»; Υπάρχει ή δεν υπάρχει από το Υπουργείο Εσωτερικών μία συγκεκριμένη καταγραφή της νόμιμης -αλλά εγώ θα έλεγα- και μία κατ’ εκτίμηση προσέγγιση της παράνομης μετανάστευσης; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Έχετε κάνει εκτίμηση;
      ΜΑΥΡΟΥΔΗΣ ΒΟΡΙΔΗΣ: Να σας πω την εκτίμηση, γιατί βιάζεστε σε αυτό. Να μιλήσουμε…
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Να πείτε συγκεκριμένη εκτίμηση.
      ΜΑΥΡΟΥΔΗΣ ΒΟΡΙΔΗΣ: Κύριε Υπουργέ, δεν έχω αντίρρηση να με διακόψετε, πολύ ευχαρίστως. Εγώ είμαι ανεκτικός σε αυτά τα πράγματα, έχω συνηθίσει και επομένως, εάν θέλετε… Απλώς να μη μου αφαιρείτε το χρόνο.
      Μία κατ’ εκτίμηση, λοιπόν, προσέγγιση θα σας έλεγα ότι θα μπορούσε να είναι ο αριθμός των απελάσεων. Θα μπορούσε, λοιπόν, ο αριθμός των απελάσεων κάθε χρόνο να μας οδηγήσει στο πόσοι είναι αυτοί που συλλαμβάνονται και γίνεται μια απόπειρα επαναπατρισμού τους. Άρα, λοιπόν, να ένα κριτήριο. Ένα δεύτερο κριτήριο θα μπορούσε να είναι η σχέση και η συμμετοχή ανθρώπων μέσα στα σχολεία. Πόσα είναι τα παιδιά τα οποία είναι αλλοδαπά και φοιτούν στα σχολεία; Μία τρίτη προσέγγιση θα μπορούσε να είναι να μιλήσουμε για τους νοσηλευομένους. Πόσοι είναι οι αλλοδαποί νοσηλευόμενοι στα δημόσια νοσοκομεία; Σας λέω στοιχεία τα οποία ευκόλως θα μπορούσατε να βρείτε, δεν είναι πια τόσο δύσκολο αυτό, προκειμένου να έχουμε μια τέτοιου τύπου προσέγγιση για να ξέρουμε τι μας γίνεται.
      Ακούστε τώρα ποια είναι η πραγματικότητα εδώ. Μεταναστευτική πολιτική δεν υπάρχει. Και όταν λέμε «μεταναστευτική πολιτική δεν υπάρχει», για να ακριβολογούμε, υπάρχει μία, υπάρχει η μεταναστευτική πολιτική της καταγραφής. Όποιοι είναι εδώ –αυτός είναι ο στόχος σας- προσπαθείτε να τους νομιμοποιήσετε, προκειμένου να τους καταγράψετε. Δεν έχετε καμμία άλλη πολιτική, δεν έχετε κανέναν τρόπο να προσεγγίσετε το φαινόμενο. Όσο δε για την περίφημη γιατί το άκουσα- ευρηματικότητα της μετακλήσεως, θα μου επιτρέψετε να σας πω, γιατί το άκουσα αυτό, ότι το καθεστώς της μετακλήσεως υπήρχε ήδη πολύ παλαιότερα.
      Και μάλιστα ο τρόπος με τον οποίο λειτουργούσε η μετανάστευση στην Ελλάδα προτού δεχθούμε τη μεταναστευτική πίεση, δηλαδή πριν από το 1994 ήταν ακριβώς αυτός. Και, θα σας έλεγα ότι ήταν πολύ ορθολογικότερος στη δομή του και στο σχεδιασμό του, κύριε Υπουργέ, απ’ αυτόν που θεσπίσατε σήμερα. Για να σας ενημερώσω, λοιπόν, για το τι ίσχυε προ του 1991 από πλευράς μεταναστευτικής πολιτικής σας λέω ότι εξεδίδοντο με βάση σχετικές αποφάσεις και ενημέρωση που υπήρχε από τις νομαρχίες, υπουργικές αποφάσεις, οι οποίες επέτρεπαν τη μετάκληση ενός ορισμένου αριθμού μεταναστών κατόπιν προσκλήσεως και μέσα από τη διαδικασία του Ο.Α.Ε.Δ..
      Κουνάτε το χέρι σας, γιατί ενδεχομένως το βρίσκετε γραφειοκρατικό ή γιατί ενδεχομένως το βρίσκετε σύνθετο. Θα σας πω όμως ότι εκείνη τη συγκεκριμένη εποχή, εκείνο το οποίο γινόταν ήταν ότι πράγματι, γνωρίζαμε τι μας γινόταν. Διότι για να μετακαλέσει ο εργοδότης πήγαινε και υπέβαλε μια αίτηση στον οικείο Ο.Α.Ε.Δ. και έλεγε, για παράδειγμα, ότι χρειάζεται έναν αρτεργάτη. Του έλεγε ο Ο.Α.Ε.Δ., υπάρχει Έλληνας άνεργος αρτεργάτης; Όχι. Άρα επιτρέπω τη μετάκληση. Και γινόταν η μετάκληση και βεβαίως έτσι ήταν γνωστά τα στοιχεία των ανθρώπων, ήταν γνωστή η εργασία τους, ήταν γνωστό το σημείο στο οποίο θα δούλευαν, ήταν γνωστός ο εργοδότης τους και όλα γινόντουσαν κανονικά. 
      Αυτή την πολιτική υπερασπιζόμαστε εμείς και σήμερα. Αυτή την πολιτική θα θέλαμε. Ποια είναι η πραγματικότητα σήμερα της μεταναστευτικής πολιτικής; Η πραγματικότητα της μεταναστευτικής πολιτικής της Νέας Δημοκρατίας και του ΠΑ.ΣΟ.Κ. είναι το «μπάτε σκύλοι αλέστε», διότι δεν υπάρχει ο παραμικρός έλεγχος, διότι σήμερα μπαίνει όποιος θέλει, όπου θέλει, διότι ακόμη και αυτοί οι οποίοι τελικώς ελέγχονται στα σύνορα, στην πραγματικότητα πηγαίνουν στα κέντρα υποδοχής μεταναστών, κάθονται εκεί ένα ορισμένο χρονικό διάστημα και μετά τους δίνετε ένα ωραίο χαρτάκι με το οποίο τους λέτε, σας παρακαλώ πάρα πολύ αν έχετε την ευγενή καλοσύνη να επιστρέψετε στην πατρίδα σας. 
      Προφανώς δεν επιστρέφουν στην πατρίδα τους και πηγαίνουν όπου θέλουν μέσα στην ελληνική επικράτεια. Αυτή είναι η βιωμένη πραγματικότητα της μετανάστευσης που έχουμε σήμερα. Αν εσάς αυτό σας ικανοποιεί, ως μεταναστευτική πολιτική, με γεια σας με χαρά σας. Εμείς έχουμε πει ότι υπάρχουν ένα σωρό πράγματα που μπορεί να γίνουν. 
      Είναι η αποτελεσματική φύλαξη των συνόρων. Είναι το να θέσουμε πιεστικά αυτό το ζήτημα στην Ευρωπαϊκή Ένωση και να γυρίσουμε να πούμε ότι εμείς που είμαστε χώρα στα σύνορα της Ευρωπαϊκής Ένωσης δεχόμαστε πολύ συγκεκριμένη μεταναστευτική πίεση και ότι πρέπει και η Ευρωπαϊκή Ένωση να πάρει ένα κομμάτι αυτού του φόρτου. Αυτό δεν έχει τεθεί. Ακόμη δεν έχει τεθεί καν το ζήτημα του επαναπατρισμού για το οποίο διαμαρτύρεστε γιατί η Τουρκία δεν δέχεται τον επαναπατρισμό. Το έχω ακούσει τριάντα φορές αυτό. Σας ερωτώ: Πόσες καταγγελίες έχετε κάνει στην Τουρκία για μη τήρηση των συμβατικών της υποχρεώσεων; Να δω τις καταγγελίες που έχει κάνει η ελληνική Κυβέρνηση για το συγκεκριμένο θέμα, για να μπορείτε, να το επικαλείστε.
      Να πω και κάτι ακόμη. Ωραία αυτό αφορά τον επαναπατρισμό  από την Τουρκία. Σε ό,τι αφορά τον επαναπατρισμό στις όμορες χώρες; Τι θα πείτε; Ότι δεν μπορώ να επαναπατρίσω τον Αλβανό; Γιατί δεν μπορείτε; Εδώ έχουμε σύνορα. Άρα να πούμε τα πράγματα με το όνομά τους. Δεν έχετε τη βούληση, δεν έχετε τη διάθεση, δεν θέλετε να ασκήσετε μεταναστευτική πολιτική. Και αυτό έρχεται εις βάρος και εκείνων των μεταναστών οι οποίοι θα μπορούσαν να ενταχθούν αρμονικά μέσα στο κοινωνικό σύνολο. Σε λίγο, κύριε Υπουργέ, θα δείτε το εξής: Μετανάστες να συντάσσονται με τις δικές μας θέσεις γιατί υπάρχουν άνθρωποι οι οποίοι μπορεί να χρησιμοποιηθούν στον παραγωγικό ιστό, υπάρχουν άνθρωποι οι οποίοι χωράνε, υπάρχουν άνθρωποι οι οποίοι θα μπορούσαν να λειτουργήσουν αποτελεσματικά, αλλά η ανυπαρξία πολιτικής είναι εκείνη η οποία δεν επιτρέπει να έχουμε μια αρμονική σχέση με όλα αυτά τα σύνολα. 
      Και, τέλος, το μείζον είναι ότι επιτέλους πρέπει να αποφασίσετε ότι πρέπει να αντιμετωπίσετε το πρόβλημα. Δεν γίνεται να κλείνετε τα μάτια. Ελάτε με συγκεκριμένες προτάσεις. Κάντε κάτι. Θέστε το ζήτημα της αποτελεσματικότητας της φυλάξεως των συνόρων. Ελάτε να υιοθετήσουμε πολιτικές και να ανοίξουμε μια τέτοια κουβέντα μακριά από δαιμονοποιήσεις, μακριά από υστερίες. 
      Τέλος, σας έχουμε προτείνει μια τροπολογία και την έχουμε προτείνει απ’ όλες τις πλευρές. Αφορά το ζήτημα της παραγράφου 2 του άρθρου 25. 
      Εδώ αυτή η τροπολογία, η οποία κατετέθη από τον κ. Σταύρου, τον κ. Μπούρα και τον κ. Βρεττό ουσιαστικά αφορά ανθρώπους τους οποίους θα πρέπει να τους εντάξετε. Μιλάμε, δηλαδή, για το πλεονάζον προσωπικό επιχειρήσεων των Ο.Τ.Α. που δεν έχουν μεταφερθεί στον οικείο Ο.Τ.Α.. Έτσι κατ΄αρχήν τίθεται. Η διάταξη, όπως είναι διατυπωμένη, δεν καλύπτει τους εργαζομένους οι οποίοι παρείχαν κανονικά τις υπηρεσίες τους, η πρόσληψή τους είχε αναγγελθεί στον Ο.Α.Ε.Δ. και καλύπτονταν πλήρως ασφαλιστικά με ευθύνη τον Ο.Τ.Α., δεν είχαν όμως συναφθεί οι προβλεπόμενες συμβάσεις εργασίας. 
      Εμείς, επειδή πιστεύουμε ότι είναι άδικο μόνο αυτοί να εξαιρεθούν από τη συγκεκριμένη ρύθμιση και το θέμα αυτό είναι κατ’ εξοχήν κοινωνικό -αυτοί έχουν μείνει μετέωροι χωρίς δική τους υπαιτιότητα γιατί αυτό δεν καλύφθηκε από τους Ο.Τ.Α.- προτείνουμε στο άρθρο 25 να δεχθείτε μια τροποποίηση στην παράγραφο 2α μετά τη φράση «…εφόσον δεν έχει μεταφερθεί στον οικείο Ο.Τ.Α.» και να προσθέσετε «… ανεξαρτήτως της διαδικασίας πρόσληψης» ώστε να μην τίθεται ως κριτήριο και το θέμα της γραπτής συμβάσεως.
      Ευχαριστώ πολύ. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Κυρία Πρόεδρε, μία παρέμβαση για ένα λεπτό. 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο για ένα λεπτό. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Πήρα το λόγο, κυρία Πρόεδρε, κυρίες και κύριοι συνάδελφοι, για να πω ότι το να παραποιεί κανείς τα πράγματα έχει και κάποιο όριο. 
      Ποιος σας είπε, κύριε συνάδελφε, ότι δεν έχει τεθεί το θέμα στην Ευρωπαϊκή Ένωση για τη φύλαξη των συνόρων; Την προηγούμενη εβδομάδα ήταν ο Υπουργός στην Πορτογαλία, την επόμενη εβδομάδα μεταβαίνω εγώ στο Φάρο της Πορτογαλίας γι΄ αυτά τα θέματα.  Ποιος σας είπε ότι η Ελλάδα δεν έχει θέσει θέμα φύλαξης των συνόρων από την Ευρωπαϊκή Ένωση και εξανίσταστε; Δεν το καταλαβαίνω αυτό. Συνεχή είναι τα δημοσιεύματα, οι παραστάσεις μας για τη φύλαξη των συνόρων της Ευρωπαϊκής Ένωσης. 
      Συγκρίνετε την περίοδο πριν από τριάντα πέντε και σαράντα χρόνια που πηγαίναμε στον Ο.Α.Ε.Δ. και γίνονταν η αίτηση για ειδικευμένους εργάτες; Υπήρχε η ίδια ανάγκη για ορισμένες κατηγορίες εργασιών πριν από σαράντα και πενήντα χρόνια, όταν η Ελλάδα εξήγαγε μετανάστες με την ανάγκη σήμερα και συγκρίνετε ανόμοιες καταστάσεις; Ή μήπως δεν ξέρετε ότι το μεταναστευτικό ρεύμα δημιουργήθηκε τα τελευταία χρόνια και είναι πρόβλημα σε όλη την Ευρωπαϊκή Ένωση και συζητάμε μαζί για τους τρόπους αντιμετώπισης; 
      Και να σας πω και το τελευταίο και κλείνω. Πότε εφαρμόστηκε αυτό που θεσμοθετήθηκε με τον ν. 3386 δηλαδή η μετάκληση, ο αντίστοιχος Ο.Α.Ε.Δ., ο παλιός που αναφέρατε διά μέσου των περιφερειών; Είχε εφαρμοστεί τα προηγούμενα χρόνια πριν από την ψήφιση και εφαρμογή του ν. 3386; Πείτε μου ένα παράδειγμα πότε έγινε οργανωμένη η μετάκληση. 
      ΜΑΥΡΟΥΔΗΣ ΒΟΡΙΔΗΣ: Κυρία Πρόεδρε, να απαντήσω. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Είναι ρητορικό το ερώτημα, κύριε συνάδελφε. Σας ακούσαμε πολλές φορές και με υπέρβαση του χρόνου να λέτε όλα αυτά τα οποία θέλατε να πείτε, λες και δεν υπάρχει κράτος και εμφανίζεστε να ανακαλύπτετε τη Βαβυλώνα ξαφνικά σήμερα και ότι δεν έχουν γίνει όλες αυτές οι προσπάθειες στις οποίες αναφέρεστε. 
      Να πω και κάτι άλλο. Είμαστε κράτος της Ευρωπαϊκής Ένωσης και εναρμονιζόμαστε προς τις επιταγές και την πολιτική που ακολουθείται και για τον τρόπο διαχείρισης των λαθρομεταναστών αλλά και για τον τρόπο με τον οποίο βλέπουμε τα πράγματα που πιθανόν να είναι διαφορετικός από το δικό σας αλλά είναι η δική μας κοσμοθεωρία που μας επιβάλλει να έχουμε σεβασμό στον άνθρωπο, σεβασμό στη ζωή, σεβασμό σε αυτόν το φουκαρά ο οποίος αναζητά μία καλύτερη τύχη! 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Μιχάλης Παντούλας. 
      ΜΙΧΑΛΗΣ ΠΑΝΤΟΥΛΑΣ: Θα ήθελα να πω ξεκινώντας την τοποθέτησή μου ότι και επί της αρχής και επί των άρθρων καταθέτω και εγώ τη σύμφωνη γνώμη μου με τον εισηγητή του ΠΑ.ΣΟ.Κ.. Δεν έχω να προσθέσω τίποτα άλλο. Όμως θέλω να πω δύο κουβέντες για δύο άρθρα. Το άρθρο 2 που έχει τον τίτλο «ρυθμίσεις θεμάτων Α.Σ.Ε.Π.» και το άρθρο 12 που έχει τον τίτλο «απλούστευση διαδικασιών». 
      Μου είναι εντελώς αδιανόητο να ηγείται του Υπουργείου Εσωτερικών ένας ακαδημαϊκός δάσκαλος και να εισηγείται και να υπογράφει διατάξεις οι οποίες, όπως και να το κάνουμε, επικυρώνουν, επιβεβαιώνουν, προωθούν συμπεριφορές τις οποίες νομίζω θέλουμε να ξεχάσουμε  όλοι.
      Αναφέρομαι στην περίπτωση της συνέντευξης όπως τη βιώνουμε αυτήν την περίοδο σε όλους τους τομείς της Δημόσιας Διοίκησης. Πρόκειται για εκμαυλισμό των συνειδήσεων. Στην περίπτωση του άρθρου 12, αν ισχύσουν αυτά που προβλέπονται, τότε δεν πρόκειται για απλούστευση γραφειοκρατικών διαδικασιών, αλλά για απλούστευση της διαδικασίας, ώστε να οδηγηθούμε σε διαφθορά και συναλλαγή ακόμα μεγαλύτερη.
      Κοιτάξτε να δείτε, αγαπητοί συνάδελφοι της Νέας Δημοκρατίας, πέρα από την κομματική πειθαρχία υπάρχει και η πολιτική και προσωπική αξιοπρέπεια του καθενός. Σας καλώ να σταθμίσετε και τα δύο και να αποφασίσετε αναλόγως. Είναι δικό σας δικαίωμα αν θέλετε να επιλέξετε τον κατήφορο της πολιτικής και προσωπικής αναξιοπρέπειας, υποστηρίζοντας θέματα τα οποία νομίζω ότι δεν μπορείτε να τα υποστηρίξετε ούτε στα μέλη των οικογενειών σας. 
      Το δεύτερο στο οποίο θέλω να αναφερθώ για λίγο είναι το άρθρο 6 που επιγράφεται «ρυθμίσεις για τις παραμεθόριες περιοχές». Νομίζω, κύριοι Υφυπουργοί, ότι ο τίτλος εδώ προκαλεί μία σύγχυση. Κατ’ αρχάς δημιουργεί ένα οξύμωρο σχήμα και βεβαίως οδηγεί σε μία σύγχυση. 
      Έχω στα χέρια μου τις διατάξεις, τις εγκυκλίους του Υπουργείου Εσωτερικών, όπου προσδιορίζουν τις παραμεθόριες περιοχές, όπως επίσης και τις αποφάσεις του Υπουργείου Εσωτερικών που καθορίζουν τις προβληματικές περιοχές α΄ και β΄ κατηγορίας. 
      Έχω επίσης στα χέρια μου ένα έγγραφο του Υπουργείου Εσωτερικών που απευθύνεται στο Πανεπιστημιακό Γενικό Νοσοκομείο Ιωαννίνων και λέει ότι ο τάδε υπάλληλος που θέλει να πάει σε μια παραμεθόριο περιοχή, να μεταταγεί, δεν έχει το δικαίωμα βάσει του νόμου τάδε. Έχω και ένα άλλο έγγραφο το οποίο αφορά χορήγηση βεβαίωσης παραμεθορίου περιοχής, από τη Νομαρχιακή Αυτοδιοίκηση που για την ίδια περιοχή, έχοντας υπ όψιν σχετική απόφαση του Υπουργείου Εσωτερικών, λέει ότι είναι παραμεθόριος περιοχή. Πλήρης σύγχυση.
      Επειδή αυτό το άρθρο έχει να κάνει με μετατάξεις υπαλλήλων που υπηρετούν αλλού και θέλουν να πάνε σε παραμεθόριες περιοχές ή αποσπάσεις ή διορισμούς, το επίσης οξύμωρο σχήμα είναι ότι ενώ στους διορισμούς το Υπουργείο Εσωτερικών καλύπτει την έννοια της «παραμεθορίου» εντάσσοντας μέσα και στην «παραμεθόριο» και την προβληματική περιοχή α΄ και β΄ κατηγορίας του κάθε νομού, όπως τις αναφέρουν οι υπουργικές αποφάσεις, στην περίπτωση των μετατάξεων, δεν ισχύουν αυτά που σας είπα. Άλλα λέει το Υπουργείο Εσωτερικών και άλλα λέει η αντίστοιχη νομαρχία που επικαλείται απόφαση του Υπουργείου Εσωτερικών.
      Επίσης το οξύμωρο και η σύγχυση είναι ότι, όπως είναι διατυπωμένο το άρθρο, τη στιγμή που νομοί ολόκληροι εντάσσονται στην έννοια της «παραμεθορίου», ουσιαστικά επεκτείνοντας τις διατάξεις του Υπουργείου Εσωτερικών της α΄ και β΄ προβληματικής περιοχής, την ίδια στιγμή περιοχές όντας φύσει και θέσει παραμεθόριες, όπως είναι ο Νομός Ιωαννίνων και ο Νομός Θεσπρωτίας –επικαλούμαι τη μαρτυρία του Υφυπουργού κ. Ζώη, ως έλκων την καταγωγή από το Νομό Θεσπρωτίας- αυτές εξαιρούνται. 
      Είναι μία σύγχυση. Είναι ένα οξύμωρο σχήμα. Είναι τυχαία σύγχυση της Κυβέρνησης; Νομίζω ότι είναι μία σκόπιμη σύγχυση. Σύγχυση η οποία μπορεί να ξεκινάει από το ό,τι δεν νομοθετεί σωστά, δεν μελετά τα πράγματα. Σύγχυση, όμως, που μπορεί να προέρχεται και από τη λογική ή τη σκοπιμότητα εξυπηρέτησης κάποιων, του α΄ ή του β΄ παράγοντα.
      Εγώ, λοιπόν, θέλω να ζητήσω το εξής: Θέλω τη δέσμευσή σας ότι το θέμα των παραμεθορίων και προβληματικών περιοχών α΄και β΄ κατηγορίας και της επεκτάσεως και στο επίπεδο όχι μόνο των διορισμών, αλλά των μετατάξεων των δημοσίων υπαλλήλων κυρίως, γιατί μ’ αυτόν τον τρόπο ενισχύονται οι προβληματικές υπηρεσίες των  παραμεθορίων, ορεινών ή νησιωτικών περιοχών, όπως ειπώθηκε, αυτό να το εξετάσουμε σοβαρά. 
      Και πρέπει να το κάνουμε, αν θέλουμε πραγματικά να πούμε ότι βάζουμε το χέρι μας «επί τον τύπον των ήλων» και ότι νομοθετούμε προσδιορίζοντας με βάση τα χαρακτηριστικά –οικονομικά, γεωγραφικά, κοινωνικά, πολιτιστικά- στην κατεύθυνση ενίσχυσης αυτών των περιοχών, για να μπορούμε να έχουμε κι ένα χειροπιαστό αποτέλεσμα. 
      Ζητώ λοιπόν την τοποθέτησή σας, κύριοι Υφυπουργοί, επί του θέματος και ευχαριστώ την κυρία Πρόεδρο, γιατί είχε την καλοσύνη να ανεχθεί την παραβίαση του χρόνου. 
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστούμε. 
      Ο κ. Μανώλης Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
      Στο σχέδιο νόμου, αν διαβάσει κάποιος την αιτιολογική έκθεση, θα διαπιστώσει ότι διατείνεται πως θέλει να συμβάλει στην αποτελεσματικότητα της λειτουργίας του κράτους. Όμως και με αυτές τις ρυθμίσεις που έχει για την ενίσχυση των δήθεν ή των ανεξάρτητων αρχών –γιατί λέω «δήθεν;» διότι δήθεν θα γίνουν στην πορεία- έτσι όπως πάνε τα πράγματα, με τις πρωτοβουλίες της Κυβέρνησης, αλλά και των ελεγκτών και των ελεγκτικών μηχανισμών της διοίκησης, το πράγμα αρχίζει να δείχνει τα ακριβώς αντίθετα.
      Δυστυχώς -και να μου επιτρέψετε τη φρασεολογία μου- η οργή και η θλίψη που αισθανόμαστε όλοι μας για όσα συμβαίνουν εξαιτίας αυτής, πραγματικά, της αναποτελεσματικότητας του κράτους μάς επιβάλλουν να σταθούμε με τη δέουσα προσοχή, αλλά και να επισημάνουμε τα λάθη και τις παραλείψεις της Κυβέρνησης όλα αυτά τα χρόνια που έχει την εξουσία στα χέρια της, με αποτέλεσμα βέβαια να οδηγούμαστε σε πολύ οδυνηρές καταστάσεις και να παρακολουθούμε και να παρατηρούμε σήμερα η Κυβέρνηση να χύνει κροκοδείλια δάκρυα για το χαμό ενός ανθρώπου ή για το θανάσιμο τραυματισμό του πατέρα ενός μωρού παιδιού, όμως στην πράξη η Κυβέρνηση δημιούργησε αυτές τις καταστάσεις.
      Και τις δημιούργησε, κυρία Πρόεδρε, διότι η Κυβέρνηση ήταν αυτή που υπέθαλψε, σύμφωνα με τις καταγγελίες των κατοίκων της συγκεκριμένης περιοχής, ήταν εκείνη η οποία υπέγραψε να γίνει αυτός ο χώρος κοινότητα, παρά το ότι η πλειοψηφία των κατοίκων ήθελε διαφορετικά και βέβαια ώθησε καταστάσεις, να έχουν κάποιοι την εντύπωση ότι μπορούν να διαφεντεύουν έναν τόπο. Και βέβαια να στήνουν μπλόκα στις αστυνομικές δυνάμεις και το κράτος να ρεζιλεύεται και να γελοιοποιείται, κύριοι Υπουργοί. Και έπρεπε να ντρέπεστε που είστε εδώ!, που μπορείτε να σταματήσετε μία κατάσταση που ντροπιάζει όλους εμάς τους υπόλοιπους και θέλω να το επισημάνω αυτό. Συμπαθήστε μου την οργή και τη θλίψη που νιώθω πραγματικά, όμως είναι μια κατάσταση που την υποθάλψατε και είστε υπεύθυνοι αποκλειστικά. Και αυτό πρέπει να το καταλάβετε, αν θέλετε να λειτουργήσετε…
      ΑΘΑΝΑΣΙΟΣ ΜΠΟΥΡΑΣ:  Είκοσι χρόνια τι κάνατε; Τώρα διαμαρτύρεστε; «Αιδώς, Αργείοι!»
      ΕΜΜΑΝΟΥΗΛ ΣΤΡΑΤΑΚΗΣ: Δεν ήταν αυτή η κατάσταση, δεν ήταν έτσι τα πράγματα. 
      ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ, κύριε Μπούρα, μην διακόπτετε.
      ΕΜΜΑΝΟΥΗΛ ΣΤΡΑΤΑΚΗΣ: Πριν από μερικά χρόνια, κύριε συνάδελφε που με διακόπτετε, δεν βάζανε τις μπουλντόζες να κλέβουν τα Α.Τ.Μ.. Δεν στήνανε μπλόκα. Υπήρχαν φαινόμενα, αλλά δεν είχαμε αυτά που έχουμε σήμερα. Κι έχετε τεράστια ευθύνη. Κι έχετε ευθύνη γιατί υποθάλπετε καταστάσεις αρνητικές, όπως κι αυτές που προσπαθείτε εδώ μέσα να δημιουργήσετε με το σχέδιο νόμου. Και θα έρθω στη συνέχεια σ’ αυτό.
      ΑΘΑΝΑΣΙΟΣ ΜΠΟΥΡΑΣ: Τώρα γίνονται; Είκοσι χρόνια τι κάνατε;
      ΕΜΜΑΝΟΥΗΛ ΣΤΡΑΤΑΚΗΣ: Βεβαίως τώρα γίνονται. Τα έχετε ξαναδεί, κύριε Μπούρα;
      Θέλω το χρόνο μου, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, σας παρακαλώ.
      ΕΜΜΑΝΟΥΗΛ ΣΤΡΑΤΑΚΗΣ: Κυρία Πρόεδρε, θέλω το χρόνο μου. 
      Ποτέ ξανά δεν έχουν στηθεί μπλόκα, ποτέ ξανά δεν πήραν ΑΤΜ με μπουλντόζες. Ποτέ ξανά! Να μας πείτε πότε συνέβη ξανά αυτό, αφού επιμένετε. 
      Άρα, λοιπόν, είστε υπόλογοι και υπεύθυνοι γι’ αυτήν την κατάσταση, γιατί εσείς δημιουργήσατε την περιρρέουσα ατμόσφαιρα, για να ενεργούν αυτοί που ενεργούν με αυτόν τον τρόπο. Και μας ντροπιάζει όλους μας αυτό το περιστατικό.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Στρατάκη, εισηγηθείτε παρακαλώ για το θέμα μας.
      ΕΜΜΑΝΟΥΗΛ ΣΤΡΑΤΑΚΗΣ: Διακόπτομαι όμως, κυρία Πρόεδρε, και οφείλετε να το αντιληφθείτε αυτό το πράγμα. 
      Έρχομαι λοιπόν να πω για το νομοσχέδιο, από το οποίο διαπιστώνεται για άλλη μία φορά η προχειρότητα με την οποία νομοθετεί η Κυβέρνηση. Δεν έχει σημασία αν ψηφίσουμε κάποιο άρθρο ή όχι. Όμως παρακολουθώ, για παράδειγμα, στο άρθρο 11 ότι υπάρχουν τρεις αλλαγές μέσα σε δύο χρόνια. Τροποποιείται ο ν. 3320/2005 με το ν. 3448/2006 και τώρα ξανά το ίδιο άρθρο ξανατροποποιείται, μέσα σε δύο χρόνια! Αυτό τι δείχνει, κυρία Πρόεδρε και κύριοι συνάδελφοι; Δείχνει ότι η Κυβέρνηση πραγματικά αντιμετωπίζει με πολύ μεγάλη προχειρότητα τα ζητήματα που φέρνει εδώ, για να τα ρυθμίσει νομοθετικά. 
      Θα αναφερθώ μόνο σε τέσσερα άρθρα του σχεδίου νόμου, παρά το ότι τα άρθρα είναι 29, γιατί θεωρώ ότι είναι πάρα πολύ σημαντικό και δώστε μου λίγο παραπάνω, σας παρακαλώ, από το χρόνο.
      Το άρθρο 2 αναφέρεται στο Α.Σ.Ε.Π. Ευτελίζουμε το θεσμό. Πέρα από το ότι η γαλάζια συνέντευξη έχει δημιουργήσει τεράστια προβλήματα, που τα γνωρίζουμε όλοι μας και η οποία θα έπρεπε να μην υπάρχει -θα έπρεπε άλλο πράγμα να ισχύει, όπως τουλάχιστον η αρχική φιλοσοφία του νόμου επέβαλε και που ήθελε να διορθώσει καταστάσεις- εδώ βλέπουμε πάλι και τους συνταξιούχους, βλέπουμε τα Τ.Ε.Ι., βλέπουμε δημόσιους υπαλλήλους, δηλαδή μία κατάσταση η οποία πραγματικά οδηγεί σε αδιέξοδο την όλη διαδικασία και στο τέλος, δεν θα έχουμε νόμο αξιοκρατικό για να γίνονται οι προσλήψεις στο δημόσιο.
      Και αυτό είναι ένα τεράστιο πρόβλημα με ευθύνη της Κυβέρνησης, διότι αυτή πραγματικά προσπαθεί να αποδομήσει το νόμο αυτό, που όλοι θεωρήσαμε ότι με τις βελτιώσεις που θα μπορούσε να έχει στη συνέχεια, από τότε που ψηφίστηκε, θα μπορούσε πραγματικά να είναι ένα εργαλείο στο να έχουμε μία σωστή Δημόσια Διοίκηση στην Ελλάδα.
      Έρχομαι στο άρθρο 12 που αναφέρεται στην απλούστευση των διαδικασιών. Όταν μιλάμε για απλούστευση διαδικασιών, δεν μπορούμε να νομοθετούμε, κύριοι Υπουργοί, αντί προεδρικών διαταγμάτων, να παίρνουμε υπουργικές αποφάσεις. Αυτό είναι πραγματικά πάρα πολύ σημαντικό και νομίζω ότι θα είναι ντροπή για την Κυβέρνηση, παρά το ότι μπορεί ενδεχομένως αυτή τη στιγμή να την εξυπηρετεί, σε κομματικό επίπεδο ή σε οτιδήποτε άλλο. Είναι κάτι το οποίο, νομίζω, ότι πρέπει να το ξαναδείτε. Έχει επισημανθεί και από άλλους συναδέλφους και θεωρώ ότι είναι πάρα πολύ σημαντικό.
      Στο άρθρο 14, πήρατε πίσω ό,τι πήρατε σε σχέση με αυτήν την σκαστή παρανομία που θέλατε να κάνετε με το να μονιμοποιήσετε τους συμβασιούχους, τους μετακλητούς υπαλλήλους, αλλά εδώ πάλι παρακολουθούμε το εξής: Σαράντα πέντε καινούργιες θέσεις. Εσείς είστε που θέλατε το λιγότερο κράτος; Εσείς είστε αυτοί οι οποίοι θέλετε να λιγοστέψετε τη δυνατότητα του κράτους και παίρνετε σαράντα πέντε καινούργιους υπαλλήλους; Δεν υπάρχουν περίσσιοι υπάλληλοι στο ελληνικό δημόσιο; Γιατί αυτή η κατάσταση δηλαδή; Μπορείτε να μας το εξηγήσετε;
      Έρχομαι στο άρθρο 27 που αναφέρεται στις δομές κοινωνικής μέριμνας, που δίνεται πάλι μία παράταση μέχρι τις 31-8-2008, δηλαδή σε ελάχιστους μήνες  -δέκα μήνες- θα ξανασυζητάμε το ίδιο πρόβλημα. Οι άνθρωποι αγωνιούν, εξυπηρετούν σημαντικές ανάγκες, κυρίως της ελληνικής περιφέρειας, με δεδομένη τη δομή, όπως έχει διαμορφωθεί σήμερα και νομίζω ότι κάποια στιγμή επιτέλους πρέπει να δοθεί ένα τέλος. Εξάλλου, έχετε υποσχεθεί εσείς οι ίδιοι επανειλημμένως ότι θα εξυπηρετήσετε αυτούς τους ανθρώπους. Και θα τους εξυπηρετήσετε με την έννοια ότι θα βοηθήσετε τους Δήμους να μπορούν να τους κρατήσουν στις υπηρεσίες τους, να μπορούν να κάνουν το λειτούργημα αυτό το οποίο κάνουν μέχρι σήμερα και που είναι πλήρως αποδεκτό από την ελληνική κοινωνία και κυρίως την κοινωνία της ελληνικής περιφέρειας που στενάζει πραγματικά κάτω από την εγκατάλειψη και την ερημοποίηση που υπάρχει.
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε Στρατάκη.
      ΕΜΜΑΝΟΥΗΛ ΣΤΡΑΤΑΚΗΣ: Ολοκληρώνω, κυρία Πρόεδρε, σε ένα λεπτό.
      Θα μιλήσω μόνο για μία τροπολογία που έχω καταθέσει με άλλους συναδέλφους, την με γενικό αριθμό 20 και ειδικό αριθμό 9. Τροπολογία η οποία επιτέλους πρέπει να διορθώσει μία αδικία που έχει δημιουργηθεί με τους πρώην υπαλλήλους του Υπουργείου Εσωτερικών που είναι τώρα υπάλληλοι των Νομαρχιακών Αυτοδιοικήσεων και δεν παίρνουν αυτό το επίδομα που αναφέρεται από το Εθνικό Τυπογραφείο, που το παίρνουν όμως όσοι από αυτούς προσέφυγαν στα διοικητικά δικαστήρια. Δηλαδή, πάμε να κάνουμε όλους τους Έλληνες πολίτες δικομανείς; Όλοι πρέπει να προστρέχουν στα δικαστήρια για να δικαιώνονται; Αφού υπάρχει αυτό το προηγούμενο, ας δώσετε τη δυνατότητα και στους άλλους να εισπράξουν αυτή τη μικρή διαφορά που την εισέπρατταν στο παρελθόν, για να σταματήσει αυτή η αδικία που έχει δημιουργηθεί.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
      Το λόγο έχει ο κ. Βρεττός.
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κυρία Πρόεδρε 
      Κυρία Πρόεδρε, θα συμφωνήσω με ορισμένους ομιλητές από την Αντιπολίτευση ότι εκτός από τις αρνητικές, υπάρχουν και θετικές διατάξεις στο νομοσχέδιο που συζητούμε σήμερα, όπως είναι αυτή που περιγράφεται στο άρθρο 25 παράγραφος 2. Σύμφωνα με τον Κώδικα Δήμων και Κοινοτήτων, το πλεονάζον προσωπικό που προκύπτει μετά από την εξυγίανση των δημοτικών επιχειρήσεων ή μετά από την κατάργηση των δημοτικών επιχειρήσεων, μπορεί να απασχοληθεί στον οικείο Ο.Τ.Α..
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, για όλες τις κατηγορίες, αλλά από αυτές που προβλέπεται.
      ΚΩΝΣΤΑΝΤΙΝΟΣ ΒΡΕΤΤΟΣ: Ναι, από αυτές που προβλέπεται. Είναι για τις κατηγορίες των εργαζομένων που έχουν κάνει σύμβαση αορίστου χρόνου και είναι μέχρι το Δεκέμβριο του 2005. Αυτή είναι η κατηγορία.
      Λοιπόν, γι’ αυτούς προβλέπεται από τον Κώδικα. Τώρα η νέα διάταξη λέει το εξής, το οποίο είναι σωστό κατά την άποψή μας, ότι αυτό το πλεονάζον προσωπικό, εάν δεν μπορεί ο Δήμος να το πάρει -για λόγους οικονομικούς προφανώς- μπορεί να αποταθεί είτε στην Περιφέρεια, είτε στη Νομαρχία, είτε σε άλλα νομικά πρόσωπα δημοσίου δικαίου, εκτός από εκείνα που έχουν μπει στο χρηματιστήριο και να προσληφθεί εκεί.
      Αυτό είναι σωστό, διότι έτσι δεν θα έχουμε κοινωνικά προβλήματα, αλλά θα αξιοποιήσουμε και ένα προσωπικό δήμων, δημοτικών επιχειρήσεων, που έχει αποκτήσει κάποια πείρα και μπορεί να την προσφέρει στο κοινωνικό σύνολο. 
      Εδώ, όμως, κύριε Υπουργέ, υπάρχει ένα πρόβλημα. Εγώ θα αναφερθώ σε μία συγκεκριμένη περίπτωση που αντιμετωπίζουμε στο Δήμο Αχαρνών, όπου έχει προσληφθεί προσωπικό, έχει δουλέψει, έχουν πληρωθεί οι εισφορές στο Ι.Κ.Α., έχουν αναγγελθεί στον Ο.Α.Ε.Δ., όμως η σύμβασή τους είτε δεν υπάρχει, είτε έχει κάποια προβλήματα. 
      Γι’ αυτό το προσωπικό μιλάμε, κύριε Πρόεδρε, και γι’ αυτό το προσωπικό σας μίλησαν, τόσο ο εισηγητής του ΠΑ.ΣΟ.Κ., όσο και ο εισηγητής του Κ.Κ.Ε., ο εισηγητής του Συνασπισμού και μόλις πρόσφατα και ο Κοινοβουλευτικός Εκπρόσωπος του ΛΑ.Ο.Σ.
      Γι’ αυτήν λοιπόν την περίπτωση με τους συναδέλφους μου τον κ. Σταύρου και τον κ. Μπούρα καταθέσαμε μία συγκεκριμένη τροπολογία. Είναι η τροπολογία με γενικό αριθμό 18 και ειδικό 7, η οποία προβλέπει την επίλυση του ζητήματος αυτού, δηλαδή ότι και οι εργαζόμενοι οι οποίοι έχουν προσληφθεί με οποιαδήποτε διαδικασία και έχουν δουλέψει και έχουν καλυφθεί ασφαλιστικά, να μπορούν να υπαχθούν στις διατάξεις του άρθρου 25 παράγραφος 2. 
      Το έχω συζητήσει το θέμα και με τον κύριο Υπουργό. Με εσάς δεν το έχω συζητήσει. Βεβαίως βλέπω ότι υπάρχουν κάποια προβλήματα, όμως θα πρέπει να αποκαταστήσουμε την αδικία, διότι περί αδικίας πρόκειται. Αν ο αρμόδιος δήμος δεν έκανε αυτό που έπρεπε να κάνει, τι φταίνε οι εργαζόμενοι; Οι εργαζόμενοι δούλεψαν, οι εργαζόμενοι πρέπει να έχουν την τύχη που έχουν και οι υπόλοιποι και νομίζω ότι είστε σε θέση να τους καλύψετε με τη νομοθετική ρύθμιση που προτείνουμε. Μπορείτε να το κάνετε. Δεν είναι ούτε παράνομο ούτε αντισυνταγματικό. 
      Ελπίζω ότι θα καμφθούν όλες οι επιφυλάξεις σας, κύριε Υπουργέ και πριν ολοκληρώσουμε αυτή τη διαδικασία, θα έχετε αποδεχθεί την τροπολογία αυτή, όπως τη διατυπώσαμε με τους κυρίους συναδέλφους και όπως είναι η καθολική σας πληροφορώ -απ’ ό,τι ξέρω- βούληση όλων των συναδέλφων τόσο της περιφέρειάς μας, όσο και των κομμάτων, τα οποία μίλησαν προηγουμένως και εξέφρασαν την άποψή τους. 
      Σας ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ.
      Το λόγο έχει ο κ. Ντινόπουλος. 
      ΑΡΓΥΡΙΟΣ ΝΤΙΝΟΠΟΥΛΟΣ: Κυρία Πρόεδρε, είναι αλήθεια ότι η συνέντευξη και το Α.Σ.Ε.Π. κυριάρχησαν στη συζήτηση για το νομοσχέδιο. Και θεωρώ ότι αυτό είναι απολύτως λογικό, από τη στιγμή που το πρόβλημα της ανεργίας είναι ίσως το σημαντικότερο πρόβλημα της ελληνικής κοινωνίας, όταν η ανεργία στις νεαρές ηλικίες αγγίζει το 18% και όταν μία στις τέσσερις νεαρές γυναίκες έως τριάντα ετών είναι άνεργη.
      Αυτή, όμως, η ευαισθησία της ελληνικής κοινωνίας, αυτή η αγωνία της ελληνικής κοινωνίας για ζητήματα της απασχόλησης, η οποία πολλές φορές συμπαρασύρει και τα Μέσα Μαζικής Ενημέρωσης, με αποτέλεσμα να έχουμε ποικιλία δημοσιευμάτων τα οποία αναφέρονται στην απασχόληση, στο Α.Σ.Ε.Π., στην περίφημη αυτή συνέντευξη, πιστεύω -αν και νέος Βουλευτής- ότι δεν πρέπει να συμπαρασύρει και εμάς σε αυτήν την Αίθουσα και να εκφράζουμε έναν πολιτικό λόγο, ο οποίος συχνά αφίσταται από την πραγματικότητα. Διότι είναι γεγονός ότι ο ν. 3320/2005 καθιέρωσε τη συνέντευξη για τις προσλήψεις στο δημόσιο, κάτω όμως από τον αυστηρό έλεγχο του Α.Σ.Ε.Π.. Με άλλα λόγια και για να μην μακρηγορώ, αν το Α.Σ.Ε.Π. δεν εγκρίνει τη συνέντευξη, πολύ απλά η συνέντευξη αυτή δεν γίνεται. 
      Και αναφέρομαι σ' αυτό κυρίως, κυρία Πρόεδρε, επειδή άκουσα από τους συναδέλφους της Αντιπολίτευσης να κατακεραυνώνουν το θεσμό αυτό της συνέντευξης, τη διαδικασία αυτή της συνέντευξης. Μάλιστα, κάποιοι συνάδελφοι είπαν ότι μας πάει τόσο μακριά, όσο στην εποχή του Βούλγαρη και του Δεληγιάννη, δηλαδή, εάν δεν κάνω λάθος, το 19ο αιώνα. 
      Εγώ, όμως, αγαπητοί συνάδελφοι της Αντιπολίτευσης, δεν θα σας πάω στο Βούλγαρη και το Δεληγιάννη. Θα σας πάω μέχρι το 1996 και θα σας διαβάσω, κυρία Πρόεδρε, κυρίες και κύριοι συνάδελφοι, μία υπουργική απόφαση: «Τρόπος πρόσληψης αναπληρωτών καθηγητών στη Σιβιτανίδειο Δημόσια Σχολή Τεχνών και Επαγγελμάτων». 
      Ανάμεσα, λοιπόν, στα κριτήρια τα οποία αναφέρονται, διαβάζω χαρακτηριστικά τα εξής: «Κριτήρια αξιολόγησης. Επιστημονική και παιδαγωγική συγκρότηση, ανώτατο όριο μονάδων 35. Προϋπηρεσία, ανώτατο όριο μονάδων 20. Προφορική συνέντευξη …» -κυρίες και κύριοι της Αντιπολίτευσης- «…ανώτατο όριο μονάδων 30». 
      Και ακολουθεί η υπουργική απόφαση που αναφέρει ότι όλοι οι υποψήφιοι καλούνται σε προφορική συνέντευξη ενώπιον επιτροπών που ορίζονται με απόφαση του Διοικητικού Συμβουλίου της Σιβιτανιδείου κ.λπ..
      Ημερομηνία, Αθήνα 4 Ιουνίου 1996 και υπογραφή από τον Υπουργό Εθνικής Παιδείας και Θρησκευμάτων Γεώργιο Παπανδρέου, τον τότε Υπουργό Παιδείας και σημερινό Πρόεδρο του ΠΑ.ΣΟ.Κ. 
      Η πραγματικότητα, λοιπόν, κυρίες και κύριοι συνάδελφοι της Αντιπολίτευσης, είναι ότι αυτή η συνέντευξη, χωρίς μάλιστα τις ασφαλιστικές δικλείδες του Α.Σ.Ε.Π., καθιερώθηκε στη Σιβιτανίδειο Σχολή από τον τότε Υπουργό Εθνικής Παιδείας και σημερινό Πρόεδρο του ΠΑ.ΣΟ.Κ. 
      Τι γινόταν, λοιπόν, στη Σιβιτανίδειο; Μέσα σε ένα διάστημα τριών-τεσσάρων ετών, προσλαμβάνονταν ως αναπληρωτές καθηγητές περισσότεροι από διακόσιοι καθηγητές το χρόνο. Μ’ αυτόν τον τρόπο, αναπληρωτές καθηγητές μπορούσαν να αποκτούν στη Σιβιτανίδειο μία μοριοδότηση και να τους επιτρέπει αυτή η μοριοδότηση στη συνέχεια να προσλαμβάνονται στο δημόσιο, την ίδια ώρα που άλλοι αναπληρωτές καθηγητές πήγαιναν στα ακριτικά νησιά και στα ορεινά χωριά προσπαθώντας να συγκεντρώσουν τα ανάλογα μόρια.
      Φαίνεται, λοιπόν, ότι αυτή η συνέντευξη και χωρίς τις διαδικασίες του Α.Σ.Ε.Π., καθιερώθηκε από τον τότε Υπουργό Εθνικής Παιδείας και σημερινό Πρόεδρο του ΠΑ.ΣΟ.Κ.
      Τελειώνοντας –για να μην κάνω κατάχρηση και του χρόνου- θα ήθελα να σας πω ότι σήμερα, κυρία Πρόεδρε, κυρίες και κύριοι συνάδελφοι, περίπου για πεντακόσιες θέσεις στο δημόσιο υποβάλλονται πολλές φορές και εκατό χιλιάδες αιτήσεις. 
      Νομίζω, λοιπόν, ότι αυτό πρέπει να μας κάνει ιδιαίτερα ευαίσθητους σε ζητήματα τα οποία αφορούν στην απασχόληση και στην καταπολέμηση της ανεργίας. Και το παρόν νομοσχέδιο το οποίο καλούμαστε να ψηφίσουμε, πράγματι ενισχύοντας και το Α.Σ.Ε.Π., καθιερώνει αυτό το καθεστώς της διαφάνειας στις προσλήψεις στο δημόσιο, ενισχύει το θεσμό της Aνεξάρτητης Aρχής του Α.Σ.Ε.Π., έτσι ώστε αυτές οι προσλήψεις να γίνονται με τέτοιο διαφανή τρόπο και όχι με διαδικασίες ανάλογες της Σιβιτανιδείου που –για να χρησιμοποιήσουμε και μία έκφραση των ημερών- ευνοούσαν τα μέλη και τους φίλους του ΠΑ.ΣΟ.Κ. σε βάρος βεβαίως της ελληνικής κοινωνίας. 
      ΜΙΧΑΗΛ ΠΑΝΤΟΥΛΑΣ: Κύριε Ντινόπουλε, έχετε μπερδέψει τα πράγματα. Στο Συμβούλιο της Σιβιτανιδείου ήταν ο εκάστοτε Αρχιεπίσκοπος …
      ΑΡΓΥΡΙΟΣ ΝΤΙΝΟΠΟΥΛΟΣ: Κάνετε λάθος. Εδώ είναι η υπουργική απόφαση. Και αν θέλετε να ξέρετε, συμμετείχε… 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, μην κάνετε διάλογο. Σας παρακαλώ πολύ. 
      ΜΙΧΑΗΛ ΠΑΝΤΟΥΛΑΣ: Έχετε μπερδέψει τα πράγματα.
      ΑΡΓΥΡΙΟΣ ΝΤΙΝΟΠΟΥΛΟΣ: Κάνετε λάθος. Συμμετείχε, κύριε συνάδελφε και ο Δήμαρχος Καλλιθέας και αξιολογούσαν τους καθηγητές ο Δήμαρχος και τα υπόλοιπα μέλη του Διοικητικού Συμβουλίου, με την υπουργική απόφαση που φέρει την υπογραφή του τότε Υπουργού. Είναι στη διάθεσή σας η υπουργική απόφαση, κύριε συνάδελφε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Ντινόπουλε.
      Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κυρία Πρόεδρε.
      Θα αναφερθώ μόνο στις τροπολογίες και κατ’ αρχάς στην τροπολογία που έχω καταθέσει με γενικό αριθμό 17 και ειδικό 6 στις 26 Οκτωβρίου που αναφέρεται στην ίση αντιμετώπιση των υποχρεωτικά μεταταγμένων υπαλλήλων του Υπουργείου Εσωτερικών στις νομαρχιακές αυτοδιοικήσεις με αυτούς που παρέμειναν στο Υπουργείο.
      Είχαν πάρει τότε την υπόσχεση –και εγγράφως- ότι θα έχουν την ίδια εξέλιξη. Πράγματι, το ειδικό επίδομα, το 25%, που αφορά έσοδα από τη διακίνηση της Εφημερίδας της Κυβερνήσεως, δόθηκε και σε αυτούς. Όμως, στη συνέχεια, το 25% αυξήθηκε σε 35%, χωρίς να περιλαμβάνει τους συγκεκριμένους υπαλλήλους. 
      Σήμερα, υπηρετούν πεντακόσιοι εξήντα εφτά υπάλληλοι υποχρεωτικά μεταταγμένοι στις Νομαρχιακές Αυτοδιοικήσεις. Δεν υπάρχει επιβάρυνση του προϋπολογισμού, γιατί γίνεται ανακατανομή του ίδιου ποσού που εισπράττεται από την πώληση της Εφημερίδας της Κυβερνήσεως. 
      Η δεύτερη τροπολογία αφορά το διαγωνισμό του 1998. Με το διαγωνισμό του 1998 και τις διαδικασίες που τότε προβλέφθησαν, υπήρξε το εξής παράδοξο: Από τη μία μεριά, έμειναν κενές οργανικές θέσεις σε νομαρχίες που δεν καλύφθηκαν από το διαγωνισμό, αλλά και από την άλλη έμειναν αδιόριστοι υπάλληλοι επιτυχόντες, διότι πέρασαν τη βάση που δεν κατέλαβαν αυτές τις κενές οργανικές θέσεις. Και στον ίδιο διαγωνισμό, έχουν διοριστεί άλλοι με χαμηλότερη βαθμολογία απ’ αυτή των ανθρώπων που συμμετείχαν στο διαγωνισμό. Τελικά, όμως, έμειναν έξω. 
      Το φαινόμενο αυτό παρατηρήθηκε λόγω του ότι δεν είχαν δικαίωμα να δηλώσουν πέραν της μία νομαρχίας ως επιλογή και επομένως, ήταν επόμενο να συμβεί αυτό. 
      Σήμερα, με την τροπολογία που καταθέτουμε, θεωρούμε ότι μπορεί να διορθωθεί αυτή η αδικία και να καλυφθούν κενές οργανικές θέσεις. Και σε υποστήριξη αυτής της τροπολογίας, καταθέτουμε στα Πρακτικά της Βουλής την τροπολογία που είχε καταθέσει μαζί με άλλους είκοσι επτά Βουλευτές της Νέας Δημοκρατίας ο κ. Παυλόπουλος την περίοδο που ήταν αντιπολίτευση, όπως επίσης και την ερώτηση που είχε καταθέσει με επικεφαλής τον κ. Πολύδωρα, τον κ. Σιούφα, τον κ. Παυλόπουλο και άλλους εξήντα επτά Βουλευτές της Νέας Δημοκρατίας προς τον Υπουργό Εσωτερικών το 2002, προκειμένου να αρθεί αυτή η αδικία. Και από τις άλλες πλευρές, φαίνεται ότι τέθηκε το θέμα και υπάρχει συμφωνία. Επομένως, θεωρώ ότι το θέμα είναι ώριμο για να το δείτε να διορθώνεται. 
      Και μία παρατήρηση στο άρθρο 24 που διαχωρίζει τους δημάρχους που προέρχονται από νομικά πρόσωπα ιδιωτικού δικαίου, όπου φαίνεται να έχουν δικαιώματα υποδεέστερα των αντινομαρχών. 
      Όσον αφορά την άδεια των εξήντα ημερών που προβλέπεται στη β΄παράγραφο του άρθρου 24, θεωρώ ότι μπορεί να γίνε εκατόν είκοσι μέρες, προκειμένου να υπάρξει ίση αντιμετώπιση. 
      Ευχαριστώ πολύ, κυρία Πρόεδρε. 
      (Στο σημείο αυτό ο Βουλευτής κ. Βασίλειος Κεγκέρολγου καταθέτει για τα Πρακτικά την προαναφερθείσα τροπολογία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε για τη συντομία, κύριε συνάδελφε. 
      Το λόγο έχει ο κ. Παπαδημητρίου.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Ευχαριστώ πολύ, κυρία Πρόεδρε.
      Τρία θέματα θα θέσω, πιστός στην κατ’ άρθρο συζήτηση του νομοσχεδίου. Φοβούμαι. Ότι συγχέουμε την κατ’ αρχήν με την κατ’ άρθρο συζήτηση. Αυτό πρέπει κάποτε να τεθεί στη Διάσκεψη των Προέδρων και να αναζητήσει τρόπους, ώστε πράγματι η κατ’ άρθρο συζήτηση να είναι κατ’ άρθρο και η κατ’ αρχήν να είναι κατ’ αρχήν συζήτηση. 
      Πρώτο θέμα είναι το άρθρο 2. Κυρία Πρόεδρε, κύριοι συνάδελφοι, με το περιεχόμενο που εισάγεται η διάταξη είναι ασυμβίβαστη προς το Σύνταγμα. Μπορεί όμως να γίνει συμβατή με δύο προϋποθέσεις, με την απάντηση δηλαδή δύο ερωτημάτων. Πώς διαμορφώνεται η «δεξαμενή» αυτών που θα είναι δυνατόν με απόφαση του Α.Σ.Ε.Π. να πραγματοποιούν συνεντεύξεις; Πού θα αναζητήσουμε τα στελέχη αυτά; Ασφαλώς, στους δημόσιους λειτουργούς που έχουν εκ της εμπειρίας τους και εκ της προϋπηρεσίας τους εγγυήσεις προσωπικής και λειτουργικής ανεξαρτησίας. Και αυτοί είναι: Πρώτον, τα μέλη των ανεξάρτητων αρχών που έχουν επιλεγεί από τη Διάσκεψη των Προέδρων, δεύτερον, οι αφυπηρετήσαντες δικαστικοί λειτουργοί και τρίτον, μέλη Δ.Ε.Π. των Α.Ε.Π. και των Τ.Ε.Ι.. Εδώ σταματάει η «δεξαμενή». Δεν είναι δυνατόν να περιλάβει δημόσιους υπαλλήλους εν ενεργεία και αφυπηρετήσαντες, διότι οι υπάλληλοι έχουν συνηθίσει να μη λειτουργούν με εγγυήσεις προσωπικής και λειτουργικής ανεξαρτησίας.
      Εάν, λοιπόν, θέλετε η διάταξη να γίνει συμβατή με το Σύνταγμα, πρέπει να απαλείψετε τον ορισμό που επιτρέπει τη συμμετοχή σε συνεντεύξεις υπαλλήλων, εν ενεργεία ή μη. 
      Η δεύτερη προϋπόθεση για να καταστεί η ρύθμιση συμβατή είναι την ευθύνη της επιλογής αυτών που αναλαμβάνουν το έργο των συνεντεύξεων να μην έχει μόνος του ο πρόεδρος του Α.Σ.Ε.Π., αλλά ένας σχηματισμός του Α.Σ.Ε.Π.. Αυτόν θα τον ορίζει ο νόμος ως εγγύηση για το αδιάβλητο της επιλογής των μελών που καλούνται να επιτελέσουν αυτό το έργο. 
      Κυρία Πρόεδρε, εμείς είμαστε αντίθετοι με τις συνεντεύξεις. Όμως, μ’ αυτές τις σκέψεις μία διάταξη που είναι ασυμβίβαστη με το Σύνταγμα μπορεί να γίνει συμβατή μ’ αυτό. Δεχθείτε τες, κύριε Υπουργέ, γιατί θα βελτιώσετε τη ρύθμιση αυτή και, νομίζω, θα συμφωνήσετε ότι θα λειτουργήσει στο μέλλον αποδοτικότερα, αμερόληπτα και ορθότερα. 
      Δεύτερο πρόβλημα. Το άρθρο 12. Κύριοι συνάδελφοι, φοβούμαι πως δεν έχουμε καταλάβει περί τίνος πρόκειται, ακόμη και τώρα που τελειώνει η κατ΄άρθρον συζήτηση για το νομοσχέδιο. 
      Κυρία Πρόεδρε, υποβλήθηκα στον κόπο να ερευνήσω τα αρχεία του Συμβουλίου της Επικρατείας και να αναζητήσω τις κατηγορίες των διαταγμάτων με τις οποίες ρυθμίζονται ζητήματα ειδικότερα, τοπικά ή λεπτομερή. Σας καταθέτω τον κατάλογο και παρακαλώ να τον θέσετε υπ΄όψιν του κυρίου Υπουργού. Πρέπει να ξέρουμε για τι μιλάμε. 
      (Στο σημείο αυτό ο Βουλευτής κ. Γεώργιος Παπαδημητρίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ποιες είναι οι περιπτώσεις που χωρίς λόγο, απασχολούν το Συμβούλιο της Επικρατείας. Απαριθμώ τις σημαντικότερες: 
      Πρώτη, είναι η ίδρυση, κατάργηση και συγχώνευση ενορίας. Μη χαμογελάτε! Για το ζήτημα αυτό η νομοθεσία απαιτεί έκδοση διατάγματος και επεξεργασία του από το Συμβούλιο της Επικρατείας. 
      Δεύτερη περίπτωση. Η καθιέρωση δημόσιας εορτής σε επετείους τοπικής σημασίας. Και γι’ αυτήν την περίπτωση απαιτείται διάταγμα. 
      Τρίτη περίπτωση. Η μεταβολή έδρας Συμβολαιογράφου, σύμφωνα με τον Κώδικα Συμβολαιογράφων. 
      Δεν προχωρώ, κυρία Πρόεδρε. Τον κατάλογο τον έχετε, όπως τον έχει και ο κύριος Υπουργός. Είναι όλες τυποποιημένες περιπτώσεις που ταλανίζουν και επιβαρύνουν το Συμβούλιο Επικρατείας. Περί αυτών πρόκειται. Περί ουδενός άλλου. 
      Και το ερώτημα είναι: Υπάρχει πρόβλημα; Ασφαλώς υπάρχει. Γιατί σε όλες αυτές τις περιπτώσεις και σε όσες αναφέρονται στον κατάλογο καταπονείται και η Κυβέρνηση και το Συμβούλιο της Επικρατείας με την επεξεργασία και προώθηση διαταγμάτων. Είναι προφανές ότι τα ζητήματα αυτά είναι ειδικά, λεπτομερή και τοπικά και θα έπρεπε να ρυθμίζονται με υπουργικές αποφάσεις. Γιατί, λοιπόν, να επιλέξουμε μία λύση, η οποία διαβρώνει την κανονιστική αρμοδιότητα, όπως τη διαγράφει το Σύνταγμα, και να μην επιλέξουμε μία απλή λύση. Με μία μόνο διάταξη νόμου απορροφάται δια μιας όλη αυτή η ύλη, η οποία χωρίς λόγο απασχολεί το Συμβούλιο της Επικρατείας, χωρίς να υποβληθεί στον κόπο ο Υπουργός να υποβάλει όλα τα διατάγματα που απαιτούνται για τη μεταβίβαση της αρμοδιότητας από τον Πρόεδρο και την Κυβέρνηση στον αρμόδιο Υπουργό. 
      Κυρία Πρόεδρε, επιμένω. Το πρόβλημα υπάρχει. Καλώς το αναδεικνύει η Κυβέρνηση. Λύνεται με δύο τρόπους. Επιλέγετε το λανθασμένο. Γιατί να μην επιλέξετε το σωστό τρόπο, το συνταγματικά θεμιτό, τον πρακτικά εφικτό αύριο;
      Υπάρχουν άλλες περιπτώσεις; Όχι προς το παρόν. Θα μπορούσαν να υπάρξουν στο μέλλον. Το είπε ο κύριος Υπουργός στην επιτροπή. Όταν συμβεί αυτό, έχουμε το πρότυπο της ρύθμισης. Εντοπίστε τις περιπτώσεις και εισάγετε μία ρύθμιση για να μεταφέρετε την αρμοδιότητα από τον Πρόεδρο και τον Υπουργό στον Υπουργό, οπότε, αντί της έκδοσης διατάγματος θα αρκεί η έκδοση υπουργικής απόφασης. 
      Τρίτον και τελευταίο, κύριε Πρόεδρε. Το νομοσχέδιο περιλαμβάνει μία διάταξη που -αν μου επιτρέπετε- δεν έχει κανένα νόημα, δηλαδή αυτή που προβλέπει τη δυνατότητα ισχύος διατάξεων του Κώδικα στους υπαλλήλους της Ε.Υ.Π.. Εάν δεν προβλεφθεί προθεσμία στην εξουσιοδότηση, η οποία ασφαλώς θα είναι ενδεικτική, η διάταξη αποτυπώνει μία πρόθεση πολιτικής και τίποτε άλλο.
      Την εισάγετε δε σε μία χρονική στιγμή, που η Κυβέρνηση, σύμφωνα με απόφαση της προηγούμενης κυβερνητικής επιτροπής, την Τρίτη, δηλώνει ότι  θα αναλάβει νομοθετική πρωτοβουλία ευρύτερης εμβέλειας για να ρυθμίσει θέματα της Ε.Υ.Π.. Αν, λοιπόν, το άρθρο 15 έχει λόγο ύπαρξης, θα έχει στο νομοσχέδιο που προτίθεται να φέρει στη Βουλή η Κυβέρνηση. Απαλείψτε λοιπόν το άρθρο 15 από το σχέδιο νόμου. Δεν έχει λόγο ύπαρξης. Σκεφθείτε τη διάταξη πιο σοβαρά και εισάγετέ την με το νομοσχέδιο για την Ε.Υ.Π., το οποίο άλλωστε θα έρθει έως το τέλος του χρόνου. Τι νόημα έχει μία διάταξη προθέσεων, αφού έτσι και αλλιώς η Κυβέρνηση προτίθεται να προβεί σε μία ευρύτερη ρύθμιση θεμάτων τα οποία αναφέρονται για την Ε.Υ.Π.; 
      Ευχαριστώ πολύ, κυρία Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Παπαδημητρίου. 
      Το Βήμα έχει η κ. Αράπογλου. 
      ΔΗΜΗΤΡΑ ΑΡΑΠΟΓΛΟΥ:  Αξιότιμη κυρία Πρόεδρε, κυρίες και κύριοι συνάδελφοι, θα ήθελα να σας πω τα παρακάτω, έτσι ώστε να υπάρξει η προώθηση νομοθετικής ρύθμισης και η τροποποίηση του ν. 2643/1998 που είναι ο νόμος που προστατεύει τα άτομα με αναπηρία και θέσπιση ξεχωριστού νόμου για απασχόληση Α.Μ.Ε.Α.. 
Οι προσλήψεις μέσω του Ανώτατου Συμβουλίου Επιλογής Προσωπικού γίνονται με το εξής κριτήριο: Τα κωφά, βαριά βαρήκοα άτομα θα πρέπει υποχρεωτικά να γνωρίζουν μία ξένη γλώσσα, έτσι ώστε να έχουν το δικαίωμα να προσληφθούν σε κάποιες θέσεις του δημοσίου ή του ευρύτερου δημοσίου τομέα! Ζητάμε κατάργηση προσόντος ξένης γλώσσας για τον διορισμό. Τα ποσοστά αναπηρίας που θα πρέπει να έχει ένα κωφό ή βαριά βαρήκοο άτομο για να προσληφθεί χωρίς την απαραίτητη γνώση ξένης γλώσσας, θα πρέπει να είναι 50% και πάνω σε θέσεις φορέων του δημοσίου τομέα (στενού και ευρύτερου) με βάση το Ν.2643/98, αλλά και μέσω Α.Σ.Ε.Π.. Θα πρέπει, λοιπόν, να σας επισημάνω τα εξής: Ένα κωφό, βαρήκοο άτομο έχει σαν πρώτη γλώσσα του τη νοηματική γλώσσα, και μέσω αυτής μαθαίνουν τα γραπτά ελληνικά που είναι η δεύτερη γλώσσα για μας τους κωφούς και αδυνατούν να μιλήσουν τα ομιλούμενα ελληνικά τα οποία  συνήθως δεν είναι τόσο κατανοητά από εσάς. Πώς είναι δυνατόν να απαιτείται από τα κωφά-βαρήκοα άτομα η γνώση ξένης γλώσσας ως υποχρεωτικού προσόντος; Δεν μπορεί να κάνει χρήση της ακοής του. Κατανοείτε, λοιπόν, ότι απαιτείτε από εμάς να ξέρουμε και μία τρίτη γλώσσα, που θεωρούμε ότι αυτό είναι άνιση μεταχείριση απέναντί μας, έτσι ώστε να μπορέσουμε να προσληφθούμε και να έχουμε το αναφαίρετο δικαίωμα που έχουν όλοι οι Έλληνες πολίτες, σε μία θέση εργασίας δημοσίου υπαλλήλου. Είναι δυνατόν να γίνεται αυτό; 
      Θα πρέπει, λοιπόν, να γίνει μία τέτοια νομοθετική ρύθμιση, ώστε να μην έχουμε αυτή την άνιση μεταχείριση μέσω του Ανώτατου Συμβουλίου Επιλογής Προσωπικού. 
      Εμείς, προτείνουμε, να πριμοδοτούνται όλα τα άτομα με αναπηρία άνω του 50% με το ανάλογο ποσοστό που θα επιλεγεί ανάλογα με την αναπηρία, έτσι ώστε να μην έχουμε αυτήν την άνιση μεταχείριση. Και θα πρέπει να υπάρχει στο άρθρο 22 μέριμνα, όσον αφορά την προστασία της εργασίας μας. 
      Στο άρθρο 21, παράγραφος 6 θα πρέπει να αναφερθούν μέτρα, έτσι ώστε οι Έλληνες ανάπηροι να έχουμε τη δυνατότητα να καθιστάμεθα αυτόνομοι μέσω της επαγγελματικής αποκατάστασής μας, της κοινωνικής μας ένταξης και της συμμετοχής μας στην πολιτική και οικονομική ζωή της χώρας.
      Ζητούμε, λοιπόν, να υπάρξουν οι απαραίτητες νομοθετικές ρυθμίσεις για να επιτευχθεί αυτός ο στόχος μας. Και το επιπλέον που ζητάμε είναι το εξής: Να υπάρξουν μέτρα έτσι ώστε να έχουμε ενίσχυση της επιχειρηματικότητας των ατόμων με αναπηρία. Να προσλαμβάνονται τα άτομα με αναπηρία με συμβάσεις αορίστου χρόνου και όχι με οκτάμηνες συμβάσεις, όπως γίνεται μέχρι τώρα. Και το πιο σημαντικό είναι να ιδρυθούν κέντρα προστατευόμενης απασχόλησης για άτομα κωφά και βαρήκοα, τα οποία έχουν πολλαπλές αναπηρίες.
      Όπως καταλαβαίνετε είναι δύσκολο να βρίσκουμε δουλειά, πόσο μάλλον όταν μπαίνουν κριτήρια τέτοια που κάνουν ακόμα δυσκολότερη τη ζωή μας. Το βασικό είναι το εξής: Θα πρέπει να γίνονται προσλήψεις βάσει των προσόντων μας και βάσει αυτών που έχουμε πραγματικά να επιδείξουμε και όχι να μπαίνουν δυσκολίες και να δημιουργούνται επιπλέον προβλήματα.
      Σας ευχαριστώ πολύ. 
      (Χειροκροτήματα από όλες τις πτέρυγες)
      ΠΡΟΕΔΡΕΥΟΥΣΑ (Έλσα Παπαδημητρίου): Χειροκροτήθηκε η συνάδελφος από όλες τις πτέρυγες της Βουλής. 
      Το λόγο έχει ο κ. Καντερές.
      ΝΙΚΟΛΑΟΣ ΚΑΝΤΕΡΕΣ: Κυρία Πρόεδρε, κύριε Υπουργέ, κύριε Υφυπουργέ, κυρίες και κύριοι συνάδελφοι, ως νέος Βουλευτής ομιλώντας για πρώτη φορά από το Βήμα αυτό, το Βήμα της Βουλής των Ελλήνων διακατέχομαι από σεβασμό και θέληση. Σεβασμό, αναλογιζόμενος όσους κατά καιρούς πέρασαν από το Βήμα αυτό και διαμόρφωσαν την ιστορία της νεώτερης Ελλάδας και θέληση, γιατί οι ταπεινές μου δυνάμεις και απόψεις δεν θα παρεκκλίνουν  από την άδολη  λογική μου σε όλη μου τη Βουλευτική καριέρα. 
      Κυρίες και κύριοι, απαίτηση του ελληνικού λαού δεκαετίες τώρα, αλλά και βασική εξαγγελία των κυβερνήσεων της Νέας Δημοκρατίας  και του Πρωθυπουργού Κώστα Καραμανλή, ήταν η ανασυγκρότηση και η επανίδρυση της Δημόσιας Διοίκησης. Προς την κατεύθυνση αυτή έγιναν πολλά στην προηγούμενη θητεία της Κυβέρνησης. Συνεχίζουμε και τώρα.
      Είναι ένα τεράστιο θέμα που δεν λύνεται ούτε σε μία ημέρα, ούτε σε ένα χρόνο. Ακόμη και μετά την τωρινή λύση απαιτούνται συνεχείς προσπάθειες για βελτίωση. Το παρόν νομοσχέδιο αποτελεί ένα ακόμη εργαλείο για την επίτευξη του σκοπού αυτού και χρειάζονται πολλά ακόμη για ένα πρόβλημα που θέριεψε από αδιαφορία ή σκοπιμότητες του παρελθόντος. 
      Ανατρέχοντας στα άρθρα του νομοσχεδίου σημειώνω:
      Πρώτον, ο ελληνικός λαός από εμπειρίες και από ένστικτο ίσως περιβάλλει με μεγάλη εμπιστοσύνη τους ελεγκτικούς μηχανισμούς ανεξαρτήτων αρχών. Με τα πρώτα άρθρα του νομοσχεδίου ενισχύονται οι ανεξάρτητες αρχές, προκειμένου να ασκούν ταχύτερα και αποτελεσματικότερα τα καθήκοντά τους. 
      Ειδικότερα, με τα άρθρα 1 έως 3 προστατεύεται η ανεξαρτησία και των μελών των αρχών για να ασκούν τις αρμοδιότητές τους κατά συνείδηση. Προβλέπεται η παραπέρα επάνδρωση του Α.Σ.Ε.Π. στο πλαίσιο των ενισχυμένων αρμοδιοτήτων, αυξάνοντας τη δυνατότητα επιλογής υποψηφίων για την εύρυθμη λειτουργία του. Και τέλος, ρυθμίζονται θέματα λειτουργικότητας του Γενικού Επιθεωρητή Δημόσιας Διοίκησης καθώς και των Επιθεωρητών Ελεγκτών Δημοσίων Διοικήσεων.
      Δεύτερον, οι μετατάξεις υπαλλήλων βάση της εμπειρίας από την έως τώρα λειτουργία των υπηρεσιών, βοηθούν στην πιο εύρυθμη λειτουργία τους. Οι αμοιβαίες μετατάξεις των υπαλλήλων των Κ.Ε.Π., άρθρο 5 και του κλάδου ΔΕ Τυφλών του Δημοσίου, άρθρο 6, χωρίς να θίγονται οι υπάλληλοι, θα δώσουν επιπλέον λύσεις σε ένα κοινωνικό πρόβλημα.
      Τρίτον, με τα άρθρα 8 έως 21 ρυθμίζονται ειδικότερα θέματα λειτουργίας δημοσίων υπηρεσιών, όπως: Η ένταξη στις ευνοϊκότερες διατάξεις των παραμεθόριων περιοχών των υπαλλήλων των Νομών Σερρών, Δράμας, Πέλλας και πιθανόν και Κιλκίς. Η κατάργηση των τριετών συμβάσεων εργασίας ιδιωτικού δικαίου του προγράμματος «ΑΣΤΕΡΙΑΣ» λόγω ελλείψεως αντικειμένου. Η παράταση των μισθώσεων των ακινήτων που στεγάζονται τα Κ.Ε.Π.. Η παράταση των προθεσμιών συμμετοχής των υποψηφίων σε περισσότερες διαδικασίες διορισμού. Η εξουσιοδότηση κατά περίπτωση Υπουργών για έκδοση κανονιστικής πράξεως αντί κανονιστικού διατάγματος για τοπικά ή ειδικά θέματα για την απλούστευση των διαδικασιών. Οι ρυθμίσεις για αποδοτικότερη λειτουργία της Κεντρικής Επιτροπής Απλούστευσης Διαδικασιών. Η οργάνωση και λειτουργία του Πολιτικού Γραφείου του Πρωθυπουργού και της Γενικής Γραμματείας της Κυβέρνησης. Η εφαρμογή των διατάξεων του Υπαλληλικού Κώδικα στο προσωπικό της Ε.Υ.Π.. Θέματα λειτουργίας του Εθνικού Κέντρου Δημόσιας Διοίκησης και Αυτοδιοίκησης. Θέματα «Κοινωνικού Πολύκεντρου» της Α.Δ.Ε.Δ.Υ.. Θέματα της Γενικής Γραμματείας Πολιτικής Προστασίας για την οργανωμένη απομάκρυνση των κατοίκων οικισμών, όταν η ζωή τους απειλείται από έντονα καιρικά φαινόμενα και όχι μόνο.
      Τέταρτον, με τα υπόλοιπα άρθρα 22 έως 28 ρυθμίζονται ειδικά θέματα αποκεντρωμένης Διοίκησης, Τοπικής Αυτοδιοίκησης και Μεταναστευτικής Πολιτικής. Μεταξύ αυτών προτείνεται η σύσταση Ευρωπαϊκού Ομίλου Εδαφικής Συνεργασίας βάση του κανονισμού του Ευρωπαϊκού Κοινοβουλίου, με σκοπό την προαγωγή διασυνοριακής συνεργασίας μεταξύ των μελών για την ενίσχυση της οικονομικής και κοινωνικής συνοχής.
      Δεν θέλω να συνεχίσω με την απαρίθμηση άλλων θεμάτων που περιλαμβάνονται στο υπό συζήτηση νομοσχέδιο. Θέλω, όμως, να τονίσω την πληθώρα των πολυποίκιλων προβλημάτων που απασχολούν τη Δημόσια Διοίκηση, ένα μικρό μέρος αυτών, για να συνειδητοποιήσουμε το μέγεθος της προσπάθειας. 
      Πάντα θα υπάρχουν παραλείψεις, πάντα θα υπάρχουν διαφορετικές λύσεις. Είμαστε όμως εδώ για να συζητήσουμε τις μικρότερες λεπτομέρειες, για να δώσουμε τις καλύτερες δυνατόν λύσεις και να μη μένουμε σε στείρες αρνήσεις και ομφαλοσκοπήσεις σε ασήμαντες λεπτομέρειες. Άλλωστε, η Κυβέρνηση της Νέας Δημοκρατίας και του Πρωθυπουργού Κώστα Καραμανλή απέδειξε ότι τείνει «ευήκοον ους» σε όσους θέλουν να τους ακούσει. Κι ας μην ξεχνάμε ότι η ουσιαστικότερη αλλαγή και μεταρρύθμιση του κράτους και της Δημόσιας Διοίκησης θα καταστεί δυνατή μέσα από μία αμοιβαία σχέση δέσμευσης και εμπιστοσύνης της Κυβέρνησης με την κοινωνία.
      Με τις σκέψεις αυτές υπερψηφίζω το παρόν νομοσχέδιο με την παράκληση, κύριε Υπουργέ, να γίνει η τροποποίηση της παραγράφου 2 του άρθρου 25, όπως αναφέρθηκαν και οι προλαλήσαντες συνάδελφοι.
      Σας ευχαριστώ. Παράλληλα ευχαριστώ και τους κατοίκους της Ανατολικής και Δυτικής Αττικής που με έφεραν σ’ αυτή τη θέση.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε. Συγχαρητήρια για την πρώτη σας ομιλία. 
      Ο κ. Δημήτριος Τσιρώνης έχει το λόγο.
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, για την οικονομία του χρόνου θα ήθελα κατ’ αρχάς να αναφερθώ σε μία τροπολογία που κατέθεσα. Είναι η τροπολογία με γενικό αριθμό 24 και ειδικό 13 που κατέθεσα στις 30 Οκτωβρίου. Η τροπολογία αυτή αφορά στην άρση της αδικίας και της άνισης μεταχείρισης για τους πρώην υπαλλήλους του Υπουργείου Εσωτερικών, οι οποίοι ενώ ήταν αποσπασμένοι στις Νομαρχιακές Αυτοδιοικήσεις της χώρας, μετατάχθηκαν υποχρεωτικά σε αυτές χωρίς η πολιτεία, ως όφειλε, να τους αποδίδει οικονομικά όλα όσα δικαιούνται. Συγκεκριμένα, με την προτεινόμενη τροπολογία, για την άρση της αδικίας για τους προαναφερθέντες υπαλλήλους, εισηγούμαστε να τους χορηγείται και η αύξηση του επιδόματος που ελάμβαναν από τα έσοδα του Εθνικού Τυπογραφείου, την οποία αύξηση, μετά την υποχρεωτική τους μετάταξη στην Νομαρχιακή Αυτοδιοίκηση, δεν την λαμβάνουν πλέον. Η εξαίρεση αυτή αντίκειται στις διατάξεις του ιδρυτικού νόμου σύστασης των νομαρχιακών αυτοδιοικήσεων που ρητά στο άρθρο 39 παράγραφος 7 του ν. 2218/94 προβλέπει ότι «οι μετατασσόμενοι υπάλληλοι μετά την μετάταξή τους ακολουθούν το μισθολογικό καθεστώς και λαμβάνουν όλα τα επιδόματα που λαμβάνουν οι υπάλληλοι του Υπουργείου από το οποίο προέρχονται».
      Πολλοί υπάλληλοι έχουν ήδη, κύριε Υπουργέ, προσφύγει στα διοικητικά δικαστήρια με νομική βάση την ανωτέρω διάταξη. Έχουν ήδη δικαιωθεί για την εξαίρεσή τους αυτή και έχουν πάρει το επίδομα. 
      Κύριε Υπουργέ, για να μην ταλαιπωρούμε άλλο αυτούς τους υπαλλήλους να προσφεύγουν στα δικαστήρια, εισηγούμαι να κάνετε δεκτή την τροπολογία αυτή καθώς:
       Πρώτον, αφορά μόλις τριακοσίους περίπου υπαλλήλους των Νομαρχιακών Αυτοδιοικήσεων της χώρας, οι οποίοι ήταν πρώην υπάλληλοι του Υπουργείου Εσωτερικών. 
      Δεύτερον, το ποσό που θα διατεθεί για την άρση της άνισης και άδικης μεταχείρισης των υπαλλήλων αυτών, δεν είναι αξιόλογο, αφού αφορά στη χορήγηση μόνο της αύξησης του επιδόματος, καθώς ήδη το ύψος του επιδόματος μέχρι και το 2001 τους καταβάλλεται. 
      Και τρίτον, η προτεινόμενη ρύθμιση δεν επιβαρύνει τον κρατικό προϋπολογισμό, καθώς η χορήγηση της ειδικής αυτής πρόσθετης αμοιβής προέρχεται από τα έσοδα του Εθνικού Τυπογραφείου. 
      Τώρα, σε ό,τι αφορά, κύριε Υπουργέ, το άρθρο 8, για τις παραμεθόριες περιοχές. Θα πρέπει επιτέλους, να σταματήσουμε εδώ στο Ελληνικό Κοινοβούλιο την αντιεπιστημονική μεθοδολογία για τον χαρακτηρισμό κάποιων περιοχών ως «παραμεθορίων» και κάποιων όχι. Θα πρέπει να σταματήσουμε να βλέπουμε τον γεωγραφικό χάρτη και να εισάγουμε την έννοια της ανθρωπογεωγραφίας, το δείκτη δηλαδή της ανεργίας στους νέους, στις γυναίκες, στις μητέρες. Να εισάγουμε και οικονομικά κριτήρια, τους δείκτες της ανάπτυξης των περιοχών αυτών, όπως το κατά κεφαλήν τους εισόδημα και άλλους οικονομικούς δείκτες για τον ευνοϊκό χαρακτηρισμό κάποιων περιοχών ως παραμεθορίων ή υστερημένων περιοχών, όπως το ίδιο πρέπει να γίνει και στον αναπτυξιακό νόμο. Με βάση όλα αυτά τα παραπάνω, θα πρέπει ολόκληρη η Ήπειρος να ενταχθεί στις «παραμεθόριες περιοχές» και όχι μόνο κάποια τμήματα των Νομών Ιωαννίνων και Θεσπρωτίας, καθώς είναι η περιφέρεια με τους πιο χαμηλούς οικονομικούς δείκτες και τους πιο υψηλούς δείκτες ανεργίας.
      Σε ένα άλλο τρίτο ζήτημα που θα ήθελα, κύριε Υπουργέ, να αναφερθώ, αφορά στην ίδια τη λειτουργία των ανεξάρτητων αρχών, το κεφάλαιο Α, τα άρθρα 1 έως 4. Αντί η Κυβέρνηση να φέρει ρυθμίσεις που θωρακίζουν τους θεσμούς, που θωρακίζουν τη δημοκρατία μας, που προστατεύουν τους πολίτες, μας φέρνει για ψήφιση μία σειρά ρυθμίσεων που αφορούν στις ανεξάρτητες αρχές οι οποίες είναι διαχειριστικού και όχι ουσιαστικού χαρακτήρα.
      Κύριε Υπουργέ, η δημοκρατία μας υποχωρεί. Μετεξελισσόμαστε σε ένα κράτος δικαστών και εισαγγελέων και δεν κάνετε τίποτε σαν Κυβέρνηση. Τελευταίο κρούσμα, όπως ήδη γνωρίζετε, είναι η απόφαση του κ. Σανιδά για τις κάμερες. Η νομοθετική εξουσία υποχωρεί έναντι της εκτελεστικής, η οποία με τη σειρά της υποχωρεί έναντι της δικαστικής εξουσίας. 
      Επίσης, τρία χρόνια σχεδόν έχουν περάσει από την αποκάλυψη των τηλεφωνικών υποκλοπών, κύριε Υπουργέ, ακόμη και του τηλεφώνου του ίδιου του Πρωθυπουργού και δεν έχετε κάνει τίποτε σαν Κυβέρνηση. Μπορείτε σήμερα υπεύθυνα να με διαβεβαιώσετε σαν μέλος του Ελληνικού Κοινοβουλίου, ότι το τηλέφωνό μου, κύριε Υπουργέ, δεν παρακολουθείται; Δεν μπορείτε, είναι σίγουρο. Αντί λοιπόν να φέρετε ρυθμίσεις που να ενδυναμώνουν το διαφανή τρόπο λειτουργίας αυτών των ανεξάρτητων αρχών, ρυθμίσεις που να θωρακίζουν τη δημοκρατία και τους θεσμούς, που να προστατεύουν τους πολίτες και την ιδιωτική τους ζωή, μας προτείνετε για ψήφιση ρυθμίσεις διαχειριστικού χαρακτήρα. 
      Για όλους αυτούς τους λόγους, καταψηφίζουμε το προτεινόμενο νομοσχέδιο, κύριε Υπουργέ. Και εάν έχω λίγο χρόνο, κυρία Πρόεδρε, να αναφερθώ και στο άρθρο 12, στην απλούστευση αυτών των διαδικασιών.
      Είναι μία ρύθμιση με καθαρά συγκεντρωτικό χαρακτήρα, όπως ο περιορισμός της νομοθετικής εξουσίας και η περαιτέρω ενίσχυση της εκτελεστικής εξουσίας. Είναι άρθρο βαθιά αντιδημοκρατικό, που κινείται εκτός συνταγματικών πλαισίων και νομιμότητας. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε. 
      Εισερχόμαστε στις προτασσόμενες δευτερολογίες. 
      Ο κ. Μπούρας έχει το λόγο για τέσσερα λεπτά. 
      ΑΘΑΝΑΣΙΟΣ ΜΠΟΥΡΑΣ: Ευχαριστώ πολύ, κυρία Πρόεδρε. 
      Θέλω να χρησιμοποιήσω πολύ λιγότερο χρόνο, αφού προσυπογράψω και εγώ τα όσα ανέφερε η εισηγήτριά μας για το νομοσχέδιο, αλλά και οι συνάδελφοί μου από το χώρο της Νέας Δημοκρατίας αιτιολόγησαν λεπτομερέστατα και να πω ότι με το νομοσχέδιο αυτό προσθέτουμε ένα ακόμα λιθαράκι στην κατεύθυνση καλύτερης λειτουργίας του κράτους και εκσυγχρονισμού της Δημόσιας Διοίκησης. 
      Θα αναφερθώ  κατευθείαν μόνο σε μία τροπολογία με γενικό αριθμό 18 και ειδικό 7, την οποία κατέθεσα με τους συναδέλφους μου κ. Σταύρου και  κ. Βρεττό και με την οποία συνηγορούν όλοι οι συνάδελφοι της Περιφέρειας Αττικής, αλλά όπως άκουσα και από τη συζήτηση και των άλλων περιφερειών. Βεβαίως θα τονίσω ότι πράγματι με το άρθρο 25 του παρόντος σχεδίου νόμου επιλύονται πάρα πολύ καλά σημαντικά θέματα που αφορούν τις δημοτικές επιχειρήσεις, μία ακόμα μέριμνα που δείχνει τη στοργή της σημερινής Κυβέρνησης γι’ αυτόν τον αμαρτωλό φορέα, που για πολλά χρόνια ήταν το αμαρτωλό χαρτί πολλών δήμων της χώρας μας. 
      Πολύ καλά κάνατε, κύριε Υπουργέ, και λαμβάνετε μέριμνα για το πλεονάζον προσωπικό των δημοτικών επιχειρήσεων, το οποίο δεν απορροφήθηκε στους οικείους Ο.Τ.Α. Τους δίνετε –και πολύ καλά κάνετε, το επαινούμε και το υπερψηφίζουμε- τη δυνατότητα απορρόφησης στον ευρύτερο κρατικό μηχανισμό, σε περιφέρειες, σε νομαρχίες κ.λπ.. 
      Σ’ αυτήν, όμως, την περίπτωση θα πρέπει να υπεραμυνθώ κι εγώ αυτής της τροπολογίας, ιδιαίτερα για τους απλούς εργαζομένους που με πολύ συμπάθεια και αγάπη θα πω ότι βρίσκονται σε μία πολύ δύσκολη περιοχή της Αττικής, στο Δήμο Αχαρνών, ένα δήμο πολύπαθο, ένα δήμο με πάρα πολλά προβλήματα, στον οποίο αυτοί οι εργαζόμενοι δεν είναι γενικοί διευθυντές, δεν είναι καν επιστημονικά στελέχη, αλλά είναι απλοί εργαζόμενοι στις δημοτικές επιχειρήσεις καθαριότητος κυρίως και κήπων. Αυτοί, με την περσινή δυστυχώς αλλαγή της δημοτικής αρχής, βρίσκονται μετέωροι. 
      Γι’ αυτό, κύριε Υπουργέ, σας παρακαλώ να εξαντλήσετε τη δυνατότητά σας και να τους συμπεριλάβετε στο άρθρο 25 και συγκεκριμένα στην παράγραφο 2α , τη στιγμή που αυτοί οι εργαζόμενοι ούτε καθηγητές του διοικητικού δικαίου είναι ούτε καν γνώστες των διοικητικών θεμάτων. Μεροκάματο έπαιρναν και γι’ αυτό το μεροκάματο τους παρακρατείται φόρος. Έπαιρναν σημείωμα κάθε χρόνο και υπέβαλαν φορολογική δήλωση. Ήταν καταγεγραμμένοι στον Ο.Α.Ε.Δ.. Πλήρωνε ο δήμος τις ασφαλιστικές εισφορές και ως εκ τούτου είχαν βιβλιάριο υγείας και ασφαλιστικό βιβλιάριο. Δεν γνώριζαν ότι έπρεπε να έχουν και μία αναλυτική σύμβαση. Τη στιγμή που όλα αυτά συνέβαιναν, αυτοί οι άνθρωποι είχαν όλη τη διάθεση να πάνε να κάνουν τη δουλειά τους. Σε μία νύχτα βρέθηκαν μετέωροι. 
      Εγώ, κύριε Υπουργέ, σας το έχω πει και κατ’ ιδίαν και πρέπει να σας παρακαλέσω για μία ακόμη φορά. Κάνατε πάρα πολλές ρυθμίσεις. Λύσατε πάρα πολλά θέματα και την προηγούμενη τετραετία, αλλά λύνετε και τώρα μ' αυτό το νομοσχέδιο και συγκεκριμένα μ' αυτό το άρθρο.
      Θέλω να σας παρακαλέσω να κάνετε μία προσπάθεια, έτσι ώστε να συμπεριλάβετε αυτήν την πρόταση που σας κάνουμε και γίνεται από όλους μας δεκτή, στο παρόν νομοσχέδιο, προκειμένου και αυτοί οι άνθρωποι, οι οποίοι μάλιστα μας παρακολουθούν από τα θεωρεία, να μπορούν από αύριο να είναι αισιόδοξοι και οι οικογένειές τους να μην βρίσκονται σε διαρκές άγχος. 
      Σας ευχαριστώ πολύ. 
      (Χειροκροτήματα από όλες τις πτέρυγες της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Μπούρα. 
      Τελευταίος ομιλητής είναι ο κ. Βαρβαρίγος. 
      Κύριε συνάδελφε, έχετε το λόγο για τέσσερα λεπτά.
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κυρία Πρόεδρε. 
      Κύριε Υπουργέ, θα ήθελα κατ’ αρχάς να αναφερθώ κι εγώ στην τροπολογία που έχει προταθεί για το άρθρο 25 και την παράγραφο 2 και αφορά τους εργαζομένους στις επιχειρήσεις των Ο.Τ.Α., οι οποίοι δεν καλύπτονται από το άρθρο 269 και στις τροποποιήσεις που έχετε κάνει, γιατί κάνατε κάποιες ακόμη τροποποιήσεις σε αυτό το άρθρο. 
      Στη Ζάκυνθο έχουμε ένα τεράστιο πρόβλημα. Υπήρχε μία επιχείρηση καθαριότητας που έφθασε κάποια στιγμή να απασχολεί έως διακόσιους πενήντα ανθρώπους. Υπήρχε ένα καθεστώς παρανομίας στη λειτουργία της. Σας είχα ζητήσει έλεγχο από το 2005, κύριε Υπουργέ, και έλεγχος δεν έχει γίνει ακόμα. Είχα κατ’ επανάληψη υποβάλλει ερωτήσεις και αναφορές και ακόμη η επιχείρηση δεν έχει ελεγχθεί. 
      Η εταιρεία, λοιπόν, χρεωκόπησε. Οι Ζακυνθινοί κατά την τετραετία 2002-2006 πλήρωσαν 9.000.000 ευρώ για δημοτικά τέλη, αλλά τελικώς επιχείρηση καθαριότητας δεν υπάρχει. Διαλύθηκε και έγινε μια κατανομή του προσωπικού με βάση αυτήν τη διάταξη. Πήρε ένα μέρος από αυτούς ο Σύνδεσμος Καθαριότητας, ένα μέρος ο Δήμος Λαγανά και ένα μέρος ο Δήμος Ζακυνθίων. Πρόκειται για τριάντα επτά άτομα. Εδώ υπάρχει το μεγάλο πρόβλημα. Εάν προσθέσετε και το πρόβλημα του Δήμου Ζακυνθίων, που γνωρίζετε την κατάσταση, με την τεράστια υπόθεση διαφθοράς, με τα δάνεια, με τη προφυλάκιση του Δημάρχου, με τη διάλυση της δημοτικής αρχής, θα δείτε ότι δεν υπάρχει τίποτα αυτήν την ώρα.
      Υπάρχουν, όμως, κύριε Υπουργέ, τριάντα επτά εργαζόμενοι αυτής της επιχείρησης που άγονται και φέρονται, που μαζεύουν τα σκουπίδια και είναι απλήρωτοι. Δεν καλύπτονται από αυτές τις διατάξεις. Κάθε τόσο σταματούν να μαζεύουν τα σκουπίδια, γίνεται επανάσταση στη Ζάκυνθο, επεμβαίνει ο εισαγγελέας, μαζεύουν τα σκουπίδια τη μια μέρα, αλλά την επόμενη εβδομάδα έχουμε το ίδιο πρόβλημα και αυτό επαναλαμβάνεται ατερμόνως. 
      Θα παρακαλούσα, επειδή έχουμε αυτό το διπλό πρόβλημα στη Ζάκυνθο, να δείξετε το ενδιαφέρον σας και να τακτοποιηθούν αυτοί οι άνθρωποι. Έχουν δίκιο και οι εργαζόμενοι και οι Ζακυνθινοί, που έχουν πληρώσει τα τέλη τους και είναι συνεπείς, γιατί αυτά εισπράττονται με τη Δ.Ε.Η. κάθε δύο μήνες. Καθαριότητα δεν υπάρχει, καθώς υπάρχουν απλήρωτοι εργαζόμενοι και τεράστιο πρόβλημα. Θα ήθελα να δείξετε το ενδιαφέρον σας και να μου δώσετε μια απάντηση απόψε για το τι πρόκειται να γίνει με αυτούς τους ανθρώπους. Είναι μια κατάσταση εντελώς άδικη για όλη τη ζακυνθινή κοινωνία, για τους εργαζόμενους και δεν μπορεί να συνεχιστεί. Πρέπει να βρεθεί μια λύση. 
      Η διάταξη που υπάρχει, κύριε Υπουργέ, δεν τους καλύπτει είτε γιατί σε άλλους έχουν χαθεί τα χαρτιά είτε γιατί δεν υπάρχουν αρχεία είτε γιατί δεν μπορούν να πιστοποιήσουν ότι έχουν σύμβαση αορίστου χρόνου. Υπάρχουν και κάποιοι άλλοι που δεν έχουν σύμβαση αορίστου χρόνου, αλλά ορισμένου χρόνου. Θα πρέπει να βρεθεί ένας τρόπος, για να τακτοποιηθούν. 
      Νομίζω ότι η τροπολογία, όπως έχει κατατεθεί, μπορεί να τους δώσει λύση, εάν θεωρηθεί ότι είναι για όλους μέχρι τις 31/12/2005, ανεξαρτήτως του είδους της σύμβασης, του τρόπου με τον οποίον προσελήφθησαν. Τότε θα λύσουμε αυτό το πρόβλημα, που απασχολεί και μία σειρά άλλων εργαζομένων σε παρόμοιες επιχειρήσεις σε όλη τη χώρα. 
      Για το άρθρο 2 που αφορά μία επιπλέον αποδόμηση του Α.Σ.Ε.Π. που κάνετε, κύριε Υπουργέ, θα ήθελα να πω ότι πιστεύω πως ο ν.2190 ήταν ένας από τους πιο σημαντικούς νόμους που ψηφίστηκαν από συστάσεως του ελληνικού κράτους για τη στελέχωση του κράτους και τη λειτουργία της δημόσιας διοίκησης. Όμως, με τη συνέντευξη που βάλατε, αρχίσατε την αποδόμηση. 
      Εμείς είχαμε επιμείνει και επιμένουμε ότι ήταν αντισυνταγματική αυτή η προσθήκη, δεδομένου ότι το άρθρο 102 του Συντάγματος λέει ότι οι προσλήψεις στο δημόσιο γίνονται με αντικειμενικά και προκαθορισμένα κριτήρια. Η συνέντευξη δεν είναι ούτε αντικειμενική ούτε είναι προκαθορισμένα τα κριτήρια. 
      Εσείς επιμένετε τώρα να αποδομήσετε ακόμη περισσότερο τη συνέντευξη και να την κάνουν και άνθρωποι, οι οποίοι δεν έχουν καμμία αξιοπιστία. Πρώτα την έκανε το Α.Σ.Ε.Π., τώρα λέτε να την κάνουν και καθηγητές από Τ.Ε.Ι., από Α.Ε.Ι., συνταξιούχοι, ανώτεροι δημόσιοι υπάλληλοι και «τρέχα γύρευε». Πάει και η μη δημοσιότητα της επιτροπής.
      Και βέβαια θα σας δημιουργήσει πρόβλημα  εσάς περισσότερο, γιατί θα σας λένε «βάλτε το δικό μου» και δεν είναι μόνο τα «γαλάζια παιδιά», όπως επεσήμαναν κάποιοι συνάδελφοι εδώ, είναι τα παιδιά των κολλητών.
      Τελειώνοντας, θα ήθελα να κάνω μια ακόμη παρατήρηση για το άρθρο 24. Η αυτοδιοίκηση, κύριε Υπουργέ, είναι ένας θεσμός που εμείς τον είχαμε αναγορεύσει σε βάθρο της δημοκρατίας. Δυστυχώς -ίσως έχουμε και εμείς ευθύνη- δεν υπήρξαν τα κατάλληλα θεσμικά μέτρα, για να σταθεί ο θεσμός στο ύψος του και έχει απαξιωθεί στη συνείδηση της ελληνικής κοινωνίας, γιατί το σημαντικότερο στοιχείο αυτής της απαξίωσης, είναι η έλλειψη διαφάνειας στη λειτουργία αυτού του θεσμού και το πώς διαχειρίζεται τα χρήματα, τα οποία είναι πλέον πάρα πολλά. Χρειάζεται από την πλευρά της πολιτείας να υπάρξουν μέτρα, ρυθμίσεις, να υπάρξει ακριβώς η δυνατότητα κατοχύρωσης αυτής της διαφάνειας, του ελέγχου και της κρυστάλλινης λειτουργίας του θεσμού, να αποκατασταθεί στη συνείδηση της κοινωνίας.
      Εδώ περνάτε μια διάταξη στο άρθρο 24 για την κατάτμηση των έργων που δεν κάνει τίποτε άλλο, παρά να επιτείνει αυτή την κατάσταση, να μεγαλώνει την αδιαφάνεια…
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε.
      ΔΗΜΗΤΡΙΟΣ ΒΑΡΒΑΡΙΓΟΣ: Ολοκληρώνω, κυρία Πρόεδρε.
      Γι’ αυτό το λόγο θεωρώ ότι είναι απαράδεκτη μια τέτοια ρύθμιση και σήμερα, αντί να στηρίξουμε το θεσμό, τον πάμε ακόμη παρακάτω.
      Ευχαριστώ πολύ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρία Πρόεδρε, το λόγο παρακαλώ.
      ΠΡΟΕΔΡΕΥΟΥΣΑ (Έλσα Παπαδημητρίου): Για ένα λεπτό μόνο, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρία Πρόεδρε, φαντάζομαι  ότι οι συνάδελφοι από την πλευρά του ΠΑ.ΣΟ.Κ., επειδή συζητάμε στη Βουλή των Ελλήνων, θέλουν μια απάντηση. 
      Πριν από λίγο άκουσα να εκτοξεύονται μύδροι για το θέμα του Α.Σ.Ε.Π.. Είναι αντισυνταγματική -κατά τη γνώμη ορισμένων, χωρίς να το θέτει κανένας άλλος ούτε η Επιστημονική Υπηρεσία, ούτε ο οποιοσδήποτε- η δυνατότητα του Α.Σ.Ε.Π. να παίρνει ανθρώπους από τα Ανώτατα Εκπαιδευτικά Ιδρύματα ή άλλους, που εκείνο κρίνει, για να κάνει τη δουλειά του. 
      ΔΗΜΗΤΡΙΟΣ ΒΑΡΒΑΡΙΓΟΣ: Η συνέντευξη είναι αντισυνταγματική, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Άκουσα εδώ -και θέλω από τον εισηγητή του ΠΑ.ΣΟ.Κ. μία απάντηση, γιατί ακούγονται διάφορα εδώ και από συναδέλφους που προέρχονται από το χώρο του πανεπιστημίου- ότι πρέπει να δεχθώ μια τροπολογία, η οποία ούτε λίγο ούτε πολύ νομιμοποιεί παρανομίες δημάρχων, διαχρονικές, με μετατροπές συμβάσεων, που δεν υπήρξαν ποτέ σε συμβάσεις αορίστου χρόνου.
      Στη μια πλευρά η συνταγματική συνέπεια στα ακραία της όρια, που δεν την εξέφρασε κανείς. Αλλά όταν είναι δήμαρχος, ο οποίος πήρε ανθρώπους «από τις πόρτες» και «τα παράθυρα», με συμβάσεις που δεν υπήρξαν, με συμβάσεις που δεν είναι δυνατόν νομοθετικά να ισχύσουν -και ξέρουν ότι υπάρχει τεράστιο συνταγματικό πρόβλημα, όπου και να ήθελα να το κάνω, δεν θα το έκανα ποτέ- εκεί δεν υπάρχει θέμα! 
      Κύριοι συνάδελφοι, επειδή η υποκρισία έχει και τα όριά της, σας ερωτώ το εξής: Αν υποθέσουμε ότι υπήρχε κάτι τέτοιο σε μια Δ.Ε.Κ.Ο. ή οπουδήποτε αλλού, τι θα λέγατε εδώ; Δεν βοηθάτε έτσι την Τοπική Αυτοδιοίκηση. Γιατί η Τοπική Αυτοδιοίκηση πρέπει να στηρίζεται σε ανθρώπους, οι οποίοι λειτουργούν με διαφάνεια. Και δεν βοηθάτε, ούτε τους ίδιους τους εργαζόμενους. Γιατί αντί να κοιτάτε εκείνους που προσελήφθησαν με τον τρόπο αυτό, ρίξτε μια ματιά στους ανέργους για τους οποίους κόπτεστε, οι οποίοι ποτέ «δεν είδαν στον ήλιο μοίρα». Με αυτά τα κριτήρια έρχεστε να κατηγορήσετε τη Νέα Δημοκρατία και εμένα προσωπικά για «γαλάζιες» προσλήψεις; Αυτή είναι η νοοτροπία που υπάρχει στη Βουλή των Ελλήνων;
      Θέλω, λοιπόν, απάντηση ρητή από την πλευρά του ΠΑ.ΣΟ.Κ. και του εισηγητή. Δέχεται αυτή την τροπολογία και την στηρίζει το ΠΑ.ΣΟ.Κ., ναι ή όχι και με ποιο συνταγματικό έρισμα; Γιατί εδώ υπάρχει το συνταγματικό πρόβλημα, όχι στο άλλο. Θέλω, λοιπόν, απάντηση και στην ουσία και στη συνταγματική βάση του συγκεκριμένου ερωτήματος, για να γνωρίζουν και οι άνθρωποι που μας ακούν και μας βλέπουν, αν αυτά που κάποιοι τους λένε γίνονται ή όχι. Και θέλω την απάντηση, γιατί αυτή η απάντηση θα χρησιμοποιηθεί, όπως πρέπει. 
      ΚΩΝΣΤΑΝΤΙΝΟΣ ΒΡΕΤΤΟΣ: Κυρία Πρόεδρε, παρακαλώ το λόγο για να δευτερολογήσω. Έχουμε όλοι δικαίωμα δευτερολογίας.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, ανάψατε φωτιές!
      Ο κ. Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Υπουργέ, προφανώς μιλάω σ’ έναν άνθρωπο που γνωρίζει και το νόμο και πιστεύω ότι είναι ένας άνθρωπος που όταν μιλά, σκέφτεται. Έχω δε την αίσθηση ότι την ίδια εντύπωση έχετε κι εσείς για μένα, τουλάχιστον από τις ανθρώπινες σχέσεις που έχουμε άλλα και τις πολιτικές.
      Δεν υπήρχε περίπτωση, κύριε Υπουργέ, να φέρουμε μια τροπολογία δημιουργώντας προβλήματα στην αυτοδιοίκηση. Ποιος να δημιουργήσει; Εγώ, που έχω θητεύσει στην αυτοδιοίκηση έντεκα χρόνια και έχω κάνει, πιστεύω, αρκετά πράγματα και σαν δήμαρχος και στον τόπο μου, αλλά και στην αυτοδιοίκηση γενικότερα, όπως και άλλοι συνάδελφοι που βρίσκονται εδώ; Όχι, βέβαια. Δεν θέλουμε να υποβαθμίσουμε την αυτοδιοίκηση. Δικαιοσύνη θέλουμε να αποδώσουμε και να σας βοηθήσουμε να αποδώσετε δικαιοσύνη.
      Ούτε εγώ θα το έκανα ούτε και άλλοι συνάδελφοί μου εδώ που, έχουν διατελέσει δήμαρχοι. Το έκανε ένας άλλος συνάδελφος, που δεν ανήκει –τυχαία το λέω- στη δική μας παράταξη. Ανήκει στη δική σας παράταξη. Αυτό δεν έχει σημασία. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Υπάρχουν κι άλλοι.
      ΚΩΝΣΤΑΝΤΙΝΟΣ ΒΡΕΤΤΟΣ: Δεν ανήκει σ’ εμάς και το ξέρετε πολύ καλά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Αν θέλετε, κύριε συνάδελφε, να σας φέρω τη λίστα όλων εκείνων των δημάρχων, οι οποίοι έκαναν τέτοια πράγματα. Αν θέλετε να την φέρω εδώ να τη δούμε.
      ΚΩΝΣΤΑΝΤΙΝΟΣ ΒΡΕΤΤΟΣ: Δεν είναι εκεί το θέμα, κύριε Υπουργέ. Το θέμα είναι ότι οι άνθρωποι δούλεψαν σωστά, ίδρωσαν και δεν πρόκειται –πολύ σωστά το είπε ο κ. Μπούρας- για καθηγητές και υπαλλήλους υψηλών κατηγοριών. Πρόκειται για εργαζόμενους στην καθαριότητα, κύριε Υπουργέ, στους κήπους. Δεν λαϊκίζουμε σε καμία περίπτωση, κύριε Υπουργέ. Είναι άνθρωποι που πρέπει να αποκατασταθούν. Ούτε ξέρουν να ερμηνεύσουν το νόμο. Τους πήραν, τους έβαλαν εκεί, δούλεψαν και δεν ήξεραν αν έπρεπε να υπογράψουν το άλφα ή το βήτα χαρτί. Είχαν την αίσθηση ότι δούλευαν νόμιμα. Ο δήμαρχος ήξερε, βέβαια, ότι δεν ήταν νόμιμα εκεί. Αυτήν την αδικία θέλουμε να αποκαταστήσουμε.
      Δηλαδή τι φαντάζεσθε ότι με την τροπολογία που υποστηρίζουμε όλα τα κόμματα της Αντιπολίτευσης, είμαστε συνεργοί στο να κάνουμε κακό στην Αυτοδιοίκηση; Αυτό εννοείτε; Αν εννοείτε κάτι τέτοιο, τότε έχετε πέσει πολύ έξω.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δεν καταλάβατε. Δεν είπα κάτι τέτοιο. Εγώ, θα ήθελα μια απάντηση από εσάς και από τους συναδέλφους νομικούς, αν αυτό το πράγμα συνταγματικά, κατά τη γνώμη του ΠΑ.ΣΟ.Κ., μπορεί να γίνει.
      ΚΩΝΣΤΑΝΤΙΝΟΣ ΒΡΕΤΤΟΣ: Να ρωτήσετε τους συνταγματολόγους. Εγώ δεν είμαι συνταγματολόγος.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, σας θέσαμε πολλές ερωτήσεις. Δεν απαντήσατε σε καμμία. Εμείς, μην ανησυχείτε, θα απαντήσουμε σε όλες. Όμως, θέλουμε να τηρηθεί η κοινοβουλευτική τάξη. Πρόκειται για εμπρόθεσμη τροπολογία. Θα τοποθετηθούν όλα τα κόμματα, για να δείτε πόσο απελπιστικά μόνοι σας είστε. Εννοώ πολιτικά. Νομικά, όταν θα έρθει η σειρά μου να μιλήσω, θα μιλήσω. Δεν είναι όμως η ώρα της τροπολογίας. Έτσι νομίζω, αν δεν κάνω λάθος. Ακόμη είμαστε στα άρθρα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Εγώ προκάλεσα τη συζήτηση της τροπολογίας, κύριε συνάδελφε; 
      ΚΩΝΣΤΑΝΤΙΝΟΣ ΡΟΒΛΙΑΣ: Εσείς προκαλέσατε την Αντιπολίτευση.
      ΠΡΟΕΔΡΕΥΟΥΣΑ (Έλσα Παπαδημητρίου): Οι τροπολογίες συζητούνται μαζί με τα άρθρα.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρία Πρόεδρε, οι τροπολογίες συζητούνται μαζί με  τα άρθρα;
      ΠΡΟΕΔΡΕΥΟΥΣΑ (Έλσα Παπαδημητρίου): Αυτό που αποφάσισε η Βουλή ομόφωνα είναι να συζητηθούν και οι τροπολογίες μαζί με τα άρθρα.
      ΚΩΝΣΤΑΝΤΙΝΟΣ ΡΟΒΛΙΑΣ: Τότε, ζητάω συγνώμη κι έχετε δίκιο, κύριε Υπουργέ, που θέσατε το θέμα τώρα.
      Θα ήθελα, όμως, να απαντήσετε σε κάτι που σας είπα και επαναλαμβάνω για τρίτη φορά. Η μυστικότητα των εξεταστών της συνέντευξης, που «πάει περίπατο», κύριε Υπουργέ; «Πάει περίπατο» στα Α.Ε.Ι., στα Τ.Ε.Ι., που θα αποφασίζουν τα συλλογικά τους όργανα για τους «γαλάζιους» εξεταστές; Πείτε μας, πού πάει η μυστικότητα; Γιατί δεν απαντάτε; Διάβασα στα Πρακτικά, τι λέγατε εσείς ο ίδιος, ότι δηλαδή, αυτούς δεν τους ξέρει κανένας, τώρα θα τους ξέρουν τουλάχιστον τα συλλογικά όργανα κάποιων Α.Ε.Ι., όταν ο Πρόεδρος του Α.Σ.Ε.Π. θα αποφασίζει ότι θέλει να χρησιμοποιήσει κάποιον καθηγητή από το διδακτικό προσωπικό, εν πάση περιπτώσει, των Α.Ε.Ι. ή των Τ.Ε.Ι.. Θα απαντήσετε σ’ αυτό; 
      Όσον αφορά τώρα στην τροπολογία. Θεωρώ ότι θα τοποθετηθούν και τα άλλα κόμματα. Θέλω, λοιπόν, να σας πω το εξής. Δεν πρόκειται περί προσλήψεων, ώστε να έχουμε συνταγματικό πρόβλημα. Πρόκειται περί ρυθμίσεως, de facto καταστάσεων–προσλήψεων, οι οποίες έχουν γίνει και δεν έχει τηρηθεί το τυπικό τους μέρος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρία Πρόεδρε, αν μου επιτρέπετε.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε  Ρόβλια, εγώ πήρα την απάντηση που δώσατε και την κρατώ για το ΠΑ.ΣΟ.Κ.. Γιατί υποθέτω ότι, αν έχετε αυτήν την άποψη, η άποψη αυτή βεβαίως, δεν μπορεί να αφορά μόνο την Τοπική Αυτοδιοίκηση. Θα έπρεπε να είναι γενική. Δεν μπορεί να αφορά μόνο δήμους. Θα έπρεπε να λέει η τροπολογία αυτή, αφού νομίζετε ότι νομικά στέκει, ότι σε όποιες περιπτώσεις του δημόσιου τομέα –γιατί οι Ο.Τ.Α. είναι Νομικά Πρόσωπα Δημοσίου Δικαίου, άρα του ευρύτερου δημόσιου τομέα- είτε πρόκειται για κράτος είτε πρόκειται για  Νομικά Πρόσωπα Δημοσίου Δικαίου είτε, a fortiori, για Νομικά Πρόσωπα Ιδιωτικού Δικαίου του ευρύτερου δημόσιου τομέα, αυτό το οποίο λέτε μπορεί να έχει εφαρμογή. 
      Ξέρετε τι λέτε; Έχετε αντιληφθεί; Έχετε αντιληφθεί ότι μου λέτε πως ο όποιος διοικητής π.χ. της Δ.Ε.Η. με τη ρύθμιση που μου κάνετε, ο όποιος διοικητής μιας Δ.Ε.Κ.Ο. κατά τη γνώμη του ΠΑ.ΣΟ.Κ. -αφού είναι γενική η ρύθμιση και δεν μπορεί να γίνει διάκριση- θα μπορούσε να ακολουθήσει το ίδιο πράγμα;
      Σας παρακαλώ πάρα πολύ, ένα πράγμα σκεφθείτε. Δεν είμαστε εδώ για να «χαϊδεύουμε αυτιά». Την αγωνία των ανθρώπων οι οποίοι εργάζονται υπ’ αυτές τις συνθήκες, την ξέρω. Πρέπει όμως να σκεφθείτε ότι υπάρχει και η αγωνία των ανθρώπων οι οποίοι είναι άνεργοι, η αγωνία των ανθρώπων που δεν είχαν κανέναν –όπως χρησιμοποιείτε την έκφραση εσείς στο ΠΑ.ΣΟ.Κ.- «μπάρμπα στην Κορώνη» δήμαρχο, για να τους προσλάβει από την πίσω πόρτα. Και το κυριότερο απ’ όλα, δεν βοηθάτε την Τοπική Αυτοδιοίκηση με το να κάνετε χάρες σε ανθρώπους της Τοπικής Αυτοδιοίκησης που παρανόμησαν -και είναι η εξαίρεση- όπου και αν ανήκουν πολιτικά.
      ΚΩΝΣΤΑΝΤΙΝΟΣ ΒΡΕΤΤΟΣ: Μα, δεν κάνουμε σε αυτούς χάρη.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Γιατί αν γενικεύσετε τέτοιες πρακτικές –έτσι συνηθίσατε δυστυχώς τα προηγούμενα χρόνια- τότε, από εκεί και πέρα, επιτρέπεται να γίνουν τέτοιου είδους παρεκβάσεις και παρανομίες, οι οποίες αφορούν την αξιοκρατία και την ισότητα. Τι είδους αξιοκρατία είναι αυτή; Άλλοι να είναι άνεργοι στο δρόμο και άλλοι ναι, να χύνουν ιδρώτα -και το ξέρω- αλλά στην πραγματικότητα μέσα από τις ρυθμίσεις αυτές να εισάγουμε τη νομιμοποίηση παράνομων προσλήψεων, παράνομης εργασίας. Γιατί περί αυτού πρόκειται. Ή θέλουμε να βάλουμε τάξη ή δεν θέλουμε.
      Και ως εδώ η υποκρισία. Να κατακρίνουμε το Α.Σ.Ε.Π., γιατί θέλει να πάρει ανθρώπους να το βοηθήσουν, αλλά να κρίνουμε ότι είναι νόμιμη καθ’ όλα μια διαδικασία δημάρχων που χρησιμοποιούσαν ανθρώπους, οι οποίοι πράγματι δουλεύουν και οι οποίοι όμως ξέρετε πολύ καλά ότι έχουν τα νομικά μέσα να αμυνθούν. Γιατί ο αδικαιολόγητος πλουτισμός εδώ ισχύει. Αλλά εσείς μου λέτε να νομιμοποιήσω καταστάσεις και να κάνω ανθρώπους, ουσιαστικά να παραμείνουν στο διηνεκές χωρίς καμμιά διαφανή διαδικασία. Τον πόνο τους τον ξέρω και ξέρω ότι αυτή τη στιγμή που με ακούν και που μιλάω μπορεί να νομίζουν ότι μέσα μου με διακατέχει ένα νομικό επιχείρημα. Τους λέω καθαρά: Συνταγματικά, νομικά, πολιτικά δεν γίνεται. Και όσοι τους λένε το αντίθετο, επειδή ξέρουν ότι δεν φέρουν εκείνοι την ευθύνη, στην πραγματικότητα δεν τους λένε την αλήθεια. Ως εδώ, λοιπόν!
      Και κρατώ αυτό που είπε σήμερα το ΠΑ.ΣΟ.Κ. εδώ διά του εισηγητού του. Κρατώ το γεγονός ότι υιοθέτησε τη συνταγματικότητα και την πρακτική αυτής της ρύθμισης. Κάθε φορά που θα έρχεται και θα μου μιλάει το ΠΑ.ΣΟ.Κ. για «γαλάζιες προσλήψεις», θα λέω ποια είναι η λογική και η τακτική του ΠΑ.ΣΟ.Κ. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν απαντήσατε για τους εξεταστές. Πού είναι η μυστικότητα; Τέσσερις φορές σας έχω προκαλέσει. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σας απάντησα...
      ΠΡΟΕΔΡΕΥΟΥΣΑ(Έλσα Παπαδημητρίου):  Ευχαριστώ, κύριε  Υπουργέ.
      Το λόγο έχει ο κ. Τσιτουρίδης.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Να το θυμάστε, κύριε  Ρόβλια…
      ΠΡΟΕΔΡΕΥΟΥΣΑ(Έλσα Παπαδημητρίου): Κύριε  Υπουργέ, δεν βοηθάτε τη διαδικασία.
      Κύριε  Τσιτουρίδη, έχετε το λόγο.
      ΣΑΒΒΑΣ ΤΣΙΤΟΥΡΙΔΗΣ: Εγώ θα αναφερθώ και πάλι, κυρία Πρόεδρε, σε κάτι που πολιτικά και νομοθετικά εκτιμώ ότι γίνεται. Θα έλθω στη διάταξη του άρθρου 8 στις ρυθμίσεις για τις παραμεθόριες περιοχές. Όταν η κυβερνητική πλειοψηφία θα ψηφίσει αυτήν την πρόταση, θα έχουμε το εξής παράδοξο: Όλοι οι νομοί της χώρας που συνορεύουν με την Τουρκία, με τη Βουλγαρία και με την Πρώην Γιουγκοσλαβική Δημοκρατία της Μακεδονίας θα χαρακτηρίζονται παραμεθόριοι νομοί, πλην του νομού Κιλκίς, ο οποίος συνορεύει με την Πρώην Γιουγκοσλαβική Δημοκρατία της Μακεδονίας. Ύστερα από επανειλημμένες συναντήσεις και προτάσεις που είχα, κυρία Πρόεδρε και με την πολιτική ηγεσία του Υπουργείου Εσωτερικών, είχαμε αποφασίσει ότι, αν η Επιτροπή Περιφερειών της Βουλής έλθει να γνωμοδοτήσει, προτείνοντας την ένταξη του νομού Κιλκίς στο καθεστώς των παραμεθορίων περιοχών, τότε η Βουλή στο πλαίσιο της συζήτησης αυτού του νομοσχεδίου θα μπορούσε να προχωρήσει με πρόταση της Κυβέρνησης προσθέτοντας το νομό Κιλκίς στο καθεστώς των παραμεθορίων περιοχών.
      Επειδή δεν έχει γίνει αυτό και επειδή δημιουργείται άνιση μεταχείριση σε ίσες καταστάσεις, θα καλούσα τον κύριο Υπουργό με τέτοιες πράξεις ή με παραλείψεις να μην φέρνει σε εξαιρετικά δυσχερή θέση τους Βουλευτές ενός νομού, ο οποίος είναι ο μόνος –επαναλαμβάνω- ο οποίος δεν χαρακτηρίζεται παραμεθόριος, ενώ συνορεύει με την πρώην Γιουγκοσλαβική Δημοκρατία της Μακεδονίας. Μάλιστα, οι δυο νομοί, Δράμας και Σερρών, που ορθώς προτείνονται να χαρακτηριστούν ως παραμεθόριοι νομοί, συνορεύουν πλέον με κράτος-μέλος της Ευρωπαϊκής Ένωσης. 
      Άρα, λοιπόν, θα καλούσα τον κύριο Υπουργό να προσθέσει απόψε εδώ σε αυτό το σχέδιο νόμου το Νομό Κιλκίς. Δε νομίζω ότι δημιουργείται κανένα πρόβλημα, αφού όλες οι πτέρυγες της Βουλής και στην Επιτροπή των περιφερειών συνεφώνησαν με τη θέση αυτή. Δημοσιονομικά προβλήματα δεν δημιουργούνται, διότι εδώ μιλάμε για μετατάξεις ή για ειδική μοριοδότηση στους διαγωνισμούς του δημοσίου. Σε ό,τι αφορά ενδεχόμενες δημοσιονομικές επιπτώσεις από ένα ειδικό επίδομα δημοσίων υπαλλήλων, αυτές θα αντιμετωπιστούν στο μέλλον με άλλη νομοθετική πρωτοβουλία της Κυβέρνησης και μπορώ να διαβεβαιώσω το Σώμα ότι ο Υπουργός Οικονομίας και Οικονομικών, ο κ. Αλογοσκούφης, στις 2  Αυγούστου δεσμεύθηκε δημόσια -και μετέφερα ως Βουλευτής και τότε του Νομού Κιλκίς τη δέσμευσή του αυτή στους φορείς του τόπου μου- για την ανάληψη των όποιων δημοσιονομικών επιπτώσεων θα υπήρχε από ένα άλλο νομοσχέδιο, αλλά όχι αυτό. Γι’ αυτό, θα παρακαλούσα πολύ τον κύριο Υπουργό να προτείνει απόψε, να τροποποιήσει απόψε, να προσθέσει απόψε το Νομό Κιλκίς στις διατάξεις του άρθρου 8, παράγραφος 1 και 2.
      Σας ευχαριστώ πάρα πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Τσιτουρίδη.
      Θέλετε να απαντήσετε, κύριε Υπουργέ;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Θα απαντήσω συνολικά στο τέλος.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Βορίδης.
      ΜΑΥΡΟΥΔΗΣ ΒΟΡΙΔΗΣ: Κύριε Υπουργέ, εμείς στηρίζουμε τη συγκεκριμένη τροπολογία και αυτό για τον εξής λόγο: Εμάς δεν μας απασχολεί αν οι προσλήψεις είναι «γαλάζιες» ή είναι «πράσινες», επειδή εμείς δεν μπαίνουμε σε αυτήν τη λογική, η οποία μπορεί να είναι μια λογική και μια αντιδικία στην οποία να εμπλέκεται το ΠΑ.ΣΟ.Κ. με την Κυβέρνηση. Εμάς, όμως, εκείνο το οποίο μας απασχολεί είναι το εξής: Υπήρξαν άνθρωποι που χωρίς τη δική τους ευθύνη πήγαν και έπιασαν κάπου δουλειά. Αυτοί που τους έδωσαν αυτήν τη δουλειά δεν ήταν κάποιοι τυχαίοι, ήταν φορείς δημόσιοι, ήταν νομικά πρόσωπα δημοσίου δικαίου, ήταν δήμαρχοι, ήταν αξιωματούχοι. Το αν εκείνη τη στιγμή παρανομούσαν ή δεν παρανομούσαν, αυτό πάντως είναι κάτι το οποίο δεν μπορεί να ξεσπάσει στις πλάτες των εργαζομένων. Άλλος είναι εκείνος ο οποίος πρέπει να φέρει την ευθύνη γι’ αυτήν την ιστορία. 
      Βεβαίως, το μεγάλο ερώτημα για όλα αυτά, αν θέλετε να το θέσουμε, είναι το πώς εποπτεύεται η δημόσια διοίκηση, είναι το πώς ελέγχονται αυτοί οι μηχανισμοί και σε τελευταία ανάλυση, είναι «ποιος θα πληρώσει τη νύφη». Πάντως, μέχρι στιγμής, «τη νύφη την πληρώνουν» οι εργαζόμενοι. 
      Να το πω διαφορετικά: Η Κυβέρνηση θα εξαντλήσει την αυστηρότητά της στο συγκεκριμένο σημείο; Ρυθμίστηκαν ένα σωρό ζητήματα. Στο συγκεκριμένο σημείο επιλέξατε εσείς να είστε άτεγκτοι και να πείτε ότι υπάρχουν όλα αυτά τα συνταγματικά ζητήματα; Και εγώ σας λέω ξανά ότι δεν ξέρω αν είναι «γαλάζιοι» -άκουσα ότι δεν σας ενδιαφέρει και το πιστεύω αυτό- ή αν είναι «πράσινοι» οι δήμαρχοι που έχουν ακολουθήσει αυτήν την κακή πρακτική, αλλά σε τελευταία ανάλυση εκείνο το οποίο σας μεταφέρω είναι ότι άνθρωποι πάνε να πληρωθούν και δεν πληρώνονται. Πολύτεκνοι έχουν να ζήσουν οικογένειες και έχουν ζήσει με την ελπίδα ότι κάπως τακτοποιήθηκε το θέμα τους και αυτήν τη στιγμή βρίσκονται ουσιαστικά σε απελπισία. 
      Εκείνο που έρχεται να πει αυτή η τροποογία είναι: Ρυθμίστε αυτή την κατάσταση, που κακώς δημιουργήθηκε και από εδώ και πέρα βάλτε δικλείδες ασφαλείας, ώστε να μην ξαναδημιουργηθεί, όχι όμως στην πλάτη των συγκεκριμένων ανθρώπων, οι οποίοι δεν φταίνε γι’ αυτό το πράγμα. Αυτή είναι η σκέψη τουλάχιστον η δική μας, που προσπαθεί να ρυθμίσει ένα πραγματικό ανθρώπινο πρόβλημα. Πάντως, η ανεργία δεν λύνεται με τέτοιου είδους στάση.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Κουμπούρης.
      ΔΗΜΟΣ ΚΟΥΜΠΟΥΡΗΣ: Κυρία Πρόεδρε, ο κύριος Υπουργός αναφέρθηκε προηγουμένως και έβαλε ένα ερώτημα: «Πώς να απαντήσω στους ανέργους που έχουν ένα πραγματικό πρόβλημα για το ζήτημα που ζητάτε να ρυθμίσουμε;». Να τους δώσετε δουλειά, κύριε Υπουργέ, έτσι να απαντήσετε.
      Είστε Κυβέρνηση και πρέπει να δώσετε λύση στο πρόβλημα της ανεργίας. Δεν μπορεί να επικαλείστε την ανάπτυξη, την παραγωγικότητα, την ανταγωνιστικότητα και από την άλλη μεριά, όταν μας λέτε για το μεγάλο πρόβλημα της ανεργίας, να μας ρωτάτε πώς θα το λύσουμε. 
      Δεύτερον, κύριε Υπουργέ, έρχεστε εδώ να αντιπαραθέσετε τους ανέργους με τους εργαζόμενους, που έχουν αυτό το πρόβλημα και ζητάνε δίκαια να προσληφθούν; Το έχουμε ζήσει αυτό από όλες τις κυβερνήσεις. Ζητάει ο εργαζόμενος να ασφαλιστεί και τον αντιπαραθέτετε  με τον ανασφάλιστο. Ζητάει δικαιώματα ο εργαζόμενος στο δημόσιο τομέα και τον αντιπαραθέτετε με τον εργαζόμενο στον ιδιωτικό τομέα. Αυτά, κύριε Υπουργέ, είναι ανεπίτρεπτα. 
      Εν πάση περιπτώσει, σε τι ευθύνονται αυτοί οι εργαζόμενοι για αυτά που έκαναν οι δήμαρχοι και για αυτά που λέτε εσείς; Εγώ δεν βάζω νομικό ζήτημα. Βάζω πολιτικό ζήτημα. Προσλήφθηκαν οι εργαζόμενοι; Εργάζονται; Πληρώθηκαν; Ποιος έχει αντίρρηση σε αυτό; Δεν νομίζω ότι κάποιος έχει αντίρρηση να προσληφθούν. Με συγχωρείτε, που είναι έτσι ο τόνος της φωνής μου, αλλά, κύριε Υπουργέ, δεν μπορεί να αντιμετωπίζονται αυτά τα ζητήματα εσαεί με μία τέτοια αντιπαράθεση και μ’ ένα τρόπο υπεκφυγής πολιτικό, κάνοντας  ένα ζήτημα, από πολιτικό, νομικό θέμα. Η θέση μας είναι να προσληφθούν αυτοί οι εργαζόμενοι. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Δρίτσας έχει το λόγο. 
      ΘΕΟΔΩΡΟΣ ΔΡΙΤΣΑΣ: Κύριε Υπουργέ, εμείς δεν καταθέσαμε αυτή την τροπολογία αλλά την υποστηρίζουμε και θα σας πω γιατί. Καταθέσαμε μία άλλη, την τροπολογία με γενικό αριθμό 15 και ειδικό 4, ο κ. Κουβέλης και εγώ όπως και άλλοι συνάδελφοι από άλλες πτέρυγες της Βουλής, για το διορισμό των επιτυχόντων στον πανελλήνιο γραπτό διαγωνισμό. Το αναφέρω γιατί συνδέεται με το θέμα. Επίσης καταθέσαμε μία εκπρόθεσμη τροπολογία με γενικό αριθμό 21 και ειδικό 10. Περιμένουμε να μας πείτε αν θα δεχθείτε συζήτηση των εκπροθέσμως κατατεθεισών τροπολογιών. 
      Και οι τρεις τροπολογίες έχουν μία συνάφεια, παρά τις διαφορές τους βέβαια. Θέλουν να αντιμετωπίσουν ζητήματα ανεργίας, ζητήματα αδικιών, οξύτατα ζητήματα που έχουν προκύψει σε πολλές κατηγορίες εργαζομένων, ειδικά στην αυτοδιοίκηση. Όπου επιχειρήσατε να τα αντιμετωπίσετε, το κάνατε πολύ δειλά. Έτσι, αφήνετε αυτές τις περιπτώσεις, που πάτε να ρυθμίσετε τώρα σε εκκρεμότητα με το «δύναται». Δεν δεσμεύεστε. Αυτή είναι εκπεφρασμένη και δηλωθείσα επιλογή σας ως προς τα τεράστια προβλήματα των ανέργων. Προκύπτει σαφώς από τις διατάξεις του σχεδίου νόμου που συζητάμε. 
      Σε αυτό το όλο πλέγμα και σε αυτή την οξύτατη πραγματικότητα, αποδέκτες της οποίας είστε και εσείς, αλλά αντιδράτε με το δικό σας τρόπο -και εμείς αντιδρούμε με το δικό μας τρόπο- υπάρχει μία υποπερίπτωση πολύ μικρού αριθμού εργαζομένων για τους οποίους είχε αναγγελθεί η πρόσληψή τους στον ΟΑΕΔ, καλύπτονταν πλήρως ασφαλιστικά, και εξαιτίας όλων αυτών δεν καταλάβαιναν ότι δεν είναι  νόμιμη η πρόσληψή τους. Το ζήτημα είναι να βρεθεί λύση και να τη δώσετε εσείς. Αν απαντάτε ότι δεν την δίνετε, γιατί δεν είναι συνταγματικό αυτό που προτείνεται, τότε να προτείνετε κάτι άλλο εσείς. Πάντως, πρέπει να βρεθεί λύση. Βάλτε τη στο νομοσχέδιο μ’ ένα τρόπο. Ρυθμίστε με μία ευρύτερη διάταξη, όπως καλείστε να ρυθμίσετε με σταθερότερες εγγυήσεις, όλα τα παρεμφερή μικρά ή μεγάλα προβλήματα όλων αυτών των εργαζομένων που μένουν στο δρόμο. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, ολοκληρώστε, παρακαλώ.
      Ορίστε έχετε το λόγο για τρία λεπτά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρία Πρόεδρε, τέσσερις παρατηρήσεις θα ήθελα να κάνω επί των θεμάτων που ετέθησαν, αφού προηγουμένως κάνω μια συνολική αποτίμηση της συζήτησης επί των άρθρων. 
      Πρώτον, σε ό,τι αφορά την συνολική αποτίμηση: Επικεντρώθηκε η συζήτηση σε ορισμένες διαφωνίες. Τα σημαντικά θέματα που το νομοσχέδιο αυτό θίγει, φυσικά εδώ μέσα δεν ακούστηκαν, γιατί δεν συμφέρει την Αντιπολίτευση να ομολογεί τι σημαντικό γίνεται, παρά μόνο να αναδεικνύει τις παρωνυχίδες, που κατά τη γνώμη της, έχουν προβλήματα. Είναι και αυτή μια τακτική, μόνο που δεν δίδαξε κάποιους ότι την υιοθέτησαν και στο παρελθόν, αλλά πουθενά αυτή η τακτική δεν τους οδήγησε!
      Ένα ζήτημα αφορά τους υπαλλήλους των περιφερειών για τα μισθολογικά τους. Ναι, είναι μες στις προθέσεις μου –και είναι συλλογική και συνολική η ευθύνη της Κυβέρνησης, δεν πετάω κανένα μπαλάκι σε κανέναν- να εξομοιώσουμε τους υπαλλήλους των περιφερειών από πλευράς μισθολογικής, τη στιγμή κατά την οποία υπάρχει αυτή η πανσπερμία. Και θέλω να πιστεύω ότι σύντομα θα το κάνουμε, διότι τα δημοσιονομικά θα μας το επιτρέψουν όπως το κάναμε και με τα βαρέα και ανθυγιεινά, που χρόνια ολόκληρα οι άνθρωποι της καθαριότητας δεν τα είχαν και γίνονται τώρα. 
      Μόνο που είναι απίστευτα υποκριτικό να θέτουν αυτό το θέμα οι πλευρές εκείνες της πολιτικής που το δημιούργησαν, που το ανέχθηκαν. Γιατί χρόνια ολόκληρα, πάνω από μια δεκαετία, το πρόβλημα υπήρχε και το ΠΑ.ΣΟ.Κ. δεν δέχθηκε να το αντιμετωπίσει. Τώρα που ξεκινήσαμε και έχει αρχίσει η συζήτηση με το Γενικό Λογιστήριο, τώρα θυμήθηκε να πιέσει το ΠΑ.ΣΟ.Κ.. Τι έκανε τόσα χρόνια; Έτσι κορόιδευε τους ανθρώπους. Το λέω γι’ αυτούς που μας ακούν. Γιατί μας ακούν αρκετοί άνθρωποι από τις περιφέρειες. Εμείς θα το κάνουμε, αλλά δεν θα το κάνουμε επειδή το θέλει το ΠΑ.ΣΟ.Κ.. Το ΠΑ.ΣΟ.Κ. πρέπει να απολογείται για ένα παρελθόν στο οποίο δημιούργησε αυτά τα προβλήματα και δεν δέχθηκε να ακούσει αυτούς τους ανθρώπους. 
      Δεύτερον: Λέει, «δύναται στις δημοτικές επιχειρήσεις…». Φυσικά και δύναται. Είναι δυνατόν να υποχρεώσεις τους πάντες να πάρουν τους ανθρώπους εκείνους, από τη στιγμή κατά την οποία δεν το μπορούν δημοσιονομικά; Αλλά ερωτώ: Ποιος δημιούργησε όλες αυτές τις δημοτικές επιχειρήσεις και με την ανοχή ποίων όλα αυτά τα χρόνια; Και μιλάμε για τις δημοτικές επιχειρήσεις που έχουν καταχρεώσει τους δήμους. Ποιος τις δημιούργησε, ποιος προσλάμβανε, ποιος δεν ήλεγχε; Ποιος έκανε πώς δεν καταλάβαινε τι γινόταν στα Λιόσια ή στο Μαρούσι; Τώρα που καταρρέουν, εμείς δίνουμε τη δυνατότητα μετάταξης γενικευμένης. Δυνατότητα, ναι. Αλλά σήμερα, όπως έχει η νομοθεσία, και όπως την έχει αφήσει το ΠΑ.ΣΟ.Κ. αν μια δημοτική επιχείρηση λυνόταν, οι εργαζόμενοι έμεναν στο δρόμο. Ε, λοιπόν, λύνουμε το θέμα της εξυγίανσης, δίνουμε τη δυνατότητα της μετάταξης και λέει το ΠΑ.ΣΟ.Κ., να λυθεί το θέμα έτσι. Δείχνει αυτό τι σκέφτονταν σαν κυβέρνηση και τι λέει το ΠΑ.ΣΟ.Κ. τώρα; Η Αντιπολίτευση η λοιπή μπορεί να το λέει, το ΠΑ.ΣΟ.Κ. δεν μπορεί να το πει. 
      Θέμα τρίτο: Για το θέμα των συμβασιούχων, που ετέθη, θα σας το ξαναπώ, κύριοι συνάδελφοι, και το λέω για όλους όσους αυτή την ώρα εμπερίστατοι μας ακούν, γιατί το θέμα δεν έχει εδώ την άκρη του, την έχει από πριν. Εάν υιοθετούσα μια τέτοια διάταξη θα έπρεπε να τη γενικεύσω. Δεν μπορούσαμε να τη βάλουμε μόνο για την Τοπική Αυτοδιοίκηση, γιατί υπάρχουν ενδεχομένως και άλλες περιπτώσεις. Και ρώτησα και ξαναρωτάω: 
      ΚΩΝΣΤΑΝΤΙΝΟΣ ΒΡΕΤΤΟΣ: Τη μετάταξη γιατί την κάνατε για τους υπόλοιπους;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δέχεστε, λοιπόν, εσείς –γιατί εγώ δεν το δέχομαι και σας το λέω ευθέως- ότι όποιος προσλαμβάνει κρυφά χωρίς σύμβαση, απλώς απασχολεί τους ανθρώπους -λέμε, όποιος, από το δημόσιο τομέα, μέχρι την τελευταία Δ.Ε.Κ.Ο.- μπορεί να έχει τη δυνατότητα μετατροπής σε νόμιμες και κατ’ αποτέλεσμα αορίστου χρόνου συμβάσεις, όταν ξέρουμε τι λέει το Σύνταγμα, όταν ξέρετε όλοι σας ότι το Ελεγκτικό Συνέδριο -και ο Πάρεδρος του Ελεγκτικού Συνεδρίου, που κάνει προληπτικό έλεγχο δαπανών- δεν πρόκειται να πληρώσει ποτέ μια τέτοια σύμβαση; Δεν ξέρετε τι έγινε με το δήμαρχο Χαλκίδας; Δεν τα θυμάστε, που και εγώ ο ίδιος ζητούσα -γιατί ήξερα τι είχε συμβεί- να πληρωθούν οι άνθρωποι της καθαριότητας και το Ελεγκτικό Συνέδριο δεν το επέτρεψε; 
      Γιατί δεν λέτε την αλήθεια στους ανθρώπους; Γιατί αφήνετε να φανεί ότι  υπάρχουν ελπίδες εκεί που δεν υπάρχουν; Και το κυριότερο γιατί θέλετε να δώσετε το δίδαγμα στους δημάρχους, εκείνους που είναι η εξαίρεση, ότι μπορούν να λειτουργούν έτσι και να νομιμοποιούνται οι παρανομίες τους; Είναι μέγιστη υποκρισία αυτό.
      Σας είπα για τη λοιπή Αντιπολίτευση, ότι δεν έχει κυβερνήσει, δε φέρει ευθύνες, δικό της θέμα είναι αν νομίζει ότι μέσα από αυτό το λαϊκισμό προσφέρει υπηρεσίες στην Παράταξή της. Τι να κάνουμε; Είναι και αυτό μια τακτική. Νομίζει ότι κερδίζει έτσι. Εγώ δεν το πιστεύω. Στο κάτω -κάτω της γραφής θα το καταλάβει αργά ή γρήγορα και η ελάσσων αντιπολίτευση. 
      Εγώ κρατώ τη σημερινή συζήτηση για τα Πρακτικά. Κάθε φορά που θα συζητάμε για τέτοια θέματα εδώ, θα θυμάμαι ποια είναι η θέση της Αξιωματικής Αντιπολίτευσης, όταν έρχεται και μου μιλάει για αξιοκρατία στις προσλήψεις και για θέματα διαφάνειας σε ό, τι αφορά τις θέσεις εργασίας, οι οποίες δημιουργούνται  στο χώρο του ευρύτερου δημόσιου τομέα. 
      Και το τελευταίο για τις παραμεθόριες περιοχές. Οι παραμεθόριες περιοχές δεν είχαν ρυθμιστεί ποτέ ολοκληρωμένα. Ακολούθησα μία τακτική από την αρχή, γιατί άκουσα τον συνάδελφο, τον κ. Παντούλα, να λέει προηγουμένως για πιέσεις του ενός ή του άλλου. Δεν το κατάλαβα. Λειτούργησα θεσμικά από την αρχή μέχρι το τέλος με την ιστορία αυτή. 
      Ζήτησα από την αρμόδια Επιτροπή της Βουλής να μου κάνει εισήγηση και την εισήγηση αυτή την ακολούθησα. Μόνο που την ακολούθησα, αφού μου έκανε την εισήγηση, όπως προβλέπει η νομοθετική διαδικασία. Είχε αρχικά προταθεί η Πέλλα εγκαίρως, την είχα βάλει στο νομοσχέδιο. Στη συζήτηση τότε εδώ είχε γίνει συζήτηση και για το θέμα της Δράμας -από την πλευρά της Επιτροπής- όπως και για το θέμα των Σερρών. 
      Είχα δεσμευθεί τότε και είχα πει πως, αφού είναι αυτή η εισήγηση -και μάλιστα ομόφωνη την εποχή εκείνη- της Επιτροπής Περιφερειών εγώ θα το ερευνήσω  και θα το κάνω. Και έτσι έκανα. Γι’ αυτό φέρνω αυτή τη ρύθμιση τώρα, γιατί είχα δεσμευθεί τότε με βάση την Επιτροπή Περιφερειών, αλλά είχε υπάρξει το χρονικό περιθώριο του επόμενου νομοσχεδίου για να έχει γνώμη το Υπουργείο Οικονομίας και Οικονομικών. Γιατί το Υπουργείο Οικονομίας και Οικονομικών έχει μια τακτική, θέλει προηγουμένως να γνωρίζει τις ρυθμίσεις. Δεν μπορούμε να το κρίνουμε αυτό κατά περίπτωση, με το εάν, παραδείγματος χάριν, είπε στον α΄ ή στο β΄ το συγκεκριμένο πράγμα. 
      Δεσμεύομαι λοιπόν, ότι αυτό που μου εισηγήθηκε η Επιτροπή Περιφερειών, παραδείγματος χάριν για το Κιλκίς - που ανέφερε προηγουμένως ο κ. Τσιτουρίδης- θα το φέρω στο επόμενο νομοσχέδιο, όπως έκανα προηγουμένως. Να τα φέρω, όμως, μετά από μελέτη και μετά από την εισήγηση του Γενικού Λογιστηρίου που, όπως γνωρίζετε οι περισσότεροι –ιδίως όσοι διατελέσατε Υπουργοί- αποτυπώνεται εγγράφως. Έτσι θα το κάνουμε. 
      Αυτή είναι η σωστή τακτική, την οποία εδώ ακολουθούμε για να μην  υπάρχουν οι απόψεις κάποιων, όπως του συναδέλφου εξ Ιωαννίνων προηγουμένως, ο οποίος θεωρεί ότι νομοθετούμε υπό το κράτος των πιέσεων των Βουλευτών. Δεν λειτουργούμε έτσι. Η Κυβέρνηση Καραμανλή δεν λειτουργεί έτσι. Λειτουργεί θεσμικά. 
      Θα μελετήσω λοιπόν, την πρόταση της Επιτροπής Περιφερειών για το Κιλκίς. Είναι σωστό ότι το Κιλκίς είναι παραμεθόριος, πραγματικά παραμεθόριος περιοχή. Τώρα ετέθη από την Επιτροπή. Ετέθη, όπως ξέρετε, τη στιγμή που συζητούσαμε ήδη στην Ολομέλεια. Έτσι θα γίνει. Κατόπιν τούτου θα ερευνηθεί το θέμα. 
      Εγώ ευχαριστώ και για την εποικοδομητική συζήτηση, όπου υπήρξε. Και εκεί, όμως, που υπήρξαν εντάσεις θέλω να τονίσω κάτι. Οι εντάσεις, καμμιά φορά, μας κάνουν να καταλάβουμε ότι οι συζητήσεις, όταν ακριβώς φθάνουν σ' αυτό το επίπεδο, υπάρχει κάποια συγκεκριμένη αιτία. Την αιτία είναι ανάγκη να αποφεύγουμε και όχι τον τόνο της συζήτησης. 
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Κηρύσσεται περαιωμένη η συζήτηση επί της ενότητας των άρθρων 1 έως 29 και των τροπολογιών και θα γίνει η ψήφισή τους χωριστά. 
      ΣΑΒΒΑΣ ΤΣΙΤΟΥΡΙΔΗΣ: Κυρία Πρόεδρε…
      ΠΡΟΕΔΡΕΥΟΥΣΑ (Έλσα Παπαδημητρίου): Είναι περαιωμένη η συζήτηση, κύριε Τσιτουρίδη. Δεν υπάρχει δυνατότητα να  μιλήσετε τώρα. 
      Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 2 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 4 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Το ψηφίζουν το ΠΑ.ΣΟ.Κ., ο ΣΥ.ΡΙΖ.Α. και ο ΛΑ.Ο.Σ. Δεν το ψηφίζει το Κ.Κ.Ε.. 
      Συνεπώς το άρθρο 5 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Ψηφίζεται από το ΛΑ.Ο.Σ.
      Συνεπώς το άρθρο 6 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 7 ως έχει; 
      ΟΛΟΙ ΟΙ  ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 7 έγινε δεκτό ως έχει ομόφωνα. 
      Ερωτάται το Σώμα: Γίνεται δεκτό το άρθρο 8 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ψηφίζεται από τη Νέα Δημοκρατία, το ΠΑ.ΣΟ.Κ. και το ΛΑ.Ο.Σ.. 
      Συνεπώς το άρθρο 8 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 9 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ψηφίζεται και από το ΠΑ.ΣΟ.Κ. και το ΛΑ.Ο.Σ..
      Συνεπώς το άρθρο 9 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 10 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ψηφίζει το ΠΑ.ΣΟ.Κ., ο ΣΥ.ΡΙΖ.Α. και ο ΛΑ.Ο.Σ.. Εκτός του Κ.Κ.Ε., το ψηφίζουν όλοι.  
      Συνεπώς το άρθρο 10 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 11 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ψηφίζει το ΠΑ.ΣΟ.Κ. και ο ΛΑ.Ο.Σ..
      Συνεπώς το άρθρο 11 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 12 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΡΟΒΛΙΑΣ: Κατά πλειοψηφία. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): «Όχι» από όλα τα Κόμματα της Αντιπολίτευσης. 
      Συνεπώς το άρθρο 12 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 13 όπως τροποποιήθηκε από τον κύριο Υπουργό;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΡΟΒΛΙΑΣ: Κατά πλειοψηφία. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 13 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 14 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΡΟΒΛΙΑΣ: Κατά πλειοψηφία. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ψηφίζει ο ΛΑ.Ο.Σ.. 
      Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 15 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ψηφίζει και το ΠΑ.ΣΟ.Κ..
      Συνεπώς το άρθρο 15 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 16 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): «Ναι» ψηφίζει το ΠΑ.ΣΟ.Κ. και ο ΛΑ.Ο.Σ.. 
      Συνεπώς το άρθρο 16 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 17 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): «Ναι» ψηφίζει το ΠΑ.ΣΟ.Κ. και το ΛΑ.Ο.Σ..
      Συνεπώς το άρθρο 17 έγινε δεκτό όπως τροποποιήθηκε από το κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 18 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΡΟΒΛΙΑΣ: Κατά πλειοψηφία. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ψηφίζεται και από το ΛΑ.Ο.Σ..
      Συνεπώς το άρθρο 18 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 19 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ψηφίζει το ΠΑ.ΣΟ.Κ., ο ΣΥ.ΡΙΖ.Α. και ο ΛΑ.Ο.Σ..
      Συνεπώς το άρθρο 19 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 20 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 20 έγινε δεκτό ως έχει ομόφωνα. 
      Ερωτάται το Σώμα: Γίνεται δεκτό το άρθρο 21 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ ('Ελσα Παπαδημητρίου): «Όχι» από το ΛΑ.Ο.Σ.. 
      Συνεπώς το άρθρο 21 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 22 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Καταψηφίζει μόνο το Κ.Κ.Ε..
      Συνεπώς το άρθρο 22 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 23 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Καταψηφίζει μόνο το Κ.Κ.Ε..
      Συνεπώς το άρθρο 23 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 24 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΟΣ ΚΟΥΜΠΟΥΡΗΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ψηφίζεται και από το ΠΑ.ΣΟ.Κ. και από το ΛΑ.Ο.Σ.. 
      Συνεπώς το άρθρο 24 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 25 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΡΟΒΛΙΑΣ: Κατά πλειοψηφία.
      ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Άρα, ψηφίζει μόνο ο ΣΥ.ΡΙΖ.Α..
      Συνεπώς το άρθρο 25 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 26 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Καταψηφίζεται, λοιπόν, μόνο από το Κ.Κ.Ε..
      Συνεπώς το άρθρο 26 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 27 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Καταψηφίζεται, λοιπόν, μόνο από το Κ.Κ.Ε..
      Συνεπώς το άρθρο 27 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 28 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      ΘΕΟΔΩΡΟΣ ΔΡΙΤΣΑΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Ψηφίζεται μόνο από τη Νέα Δημοκρατία και το ΠΑ.ΣΟ.Κ.
      Συνεπώς το άρθρο 28 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτή η τροπολογία υπ’ αριθμόν 13/2, η οποία εντάσσεται στο νομοσχέδιο ως άρθρο 29;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      ΘΕΟΔΩΡΟΣ ΔΡΙΤΣΑΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς η τροπολογία υπ’ αριθμόν 13/2 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Ερωτάται το Σώμα: Γίνεται δεκτό το παλαιό άρθρο 29, το οποίο θα αποτελέσει το άρθρο 30 του παρόντος νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΡΟΒΛΙΑΣ: Κατά πλειοψηφία.
      ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      ΘΕΟΔΩΡΟΣ ΔΡΙΤΣΑΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Το ΠΑ.ΣΟ.Κ., το Κ.Κ.Ε. και ο ΣΥ.ΡΙΖ.Α. καταψηφίζουν.
      Συνεπώς το παλαιό άρθρο 29, το οποίο θα αποτελέσει το άρθρο 30 του παρόντος νομοσχεδίου έγινε δεκτό κατά πλειοψηφία.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΡΟΒΛΙΑΣ: Κατά πλειοψηφία.
      ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      ΘΕΟΔΩΡΟΣ ΔΡΙΤΣΑΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Το ακροτελεύτιο άρθρο του νομοσχεδίου έγινε δεκτό κατά πλειοψηφία.
      Συνεπώς το νομοσχέδιο, του Υπουργείου Εσωτερικών: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών», έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
      Έχουν διανεμηθεί τα Πρακτικά της συνεδρίασης της Τετάρτης 24 Οκτωβρίου 2007 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς, τα Πρακτικά της συνεδρίασης της Τετάρτης 24 Οκτωβρίου 2007 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 01.03΄ λύεται η συνεδρίαση για αύριο ημέρα Τετάρτη 7 Νοεμβρίου 2007 και ώρα 10.30΄, με αντικείμενο εργασιών του Σώματος νομοθετική εργασία: μόνη συζήτηση επί των σχεδίων νόμων του Υπουργείου Οικονομίας και Οικονομικών: α. Κύρωση του Απολογισμού του Κράτους οικονομικού έτους 2005.
      β. Κύρωση του Ισολογισμού του Κράτους οικονομικού έτους 2005.
      Ο ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ
Συνεδρίαση 6.11.07                                                                       σελ.4

Τελευταία Αποθήκευση:	13/11/2007 10:32:00 μμ	Από:	L.venetikidou
Εκτυπώθηκε:	12/11/2007 11:55:00 πμ

