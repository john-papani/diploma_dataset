Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΞΗ'

Πέμπτη 28 Ιανουαρίου 1999

 

 

Αθήνα, σήμερα στις 28 Ιανουαρίου 1999, ημέρα Πέμπτη και ώρα 10.28' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από το Γραμματέα της Βουλής κ. Δημήτριο Κουτσόγιωργα, Βουλευτή Αχαΐας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Υπαλλήλων ΕΟΤ υποβάλλει προτάσεις για τα ΠΔ που εκδίδονται κατ' εφαρμογή των Νόμων 2414/96 και 2636/98. 

2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με το πρόβλημα των επισφαλών μεταγγίσεων. 

3) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Δήμος Αιτωλικού του Νομού Αιτωλ/νίας ζητεί τη συνέχιση της λειτουργίας των υπηρεσιών του ΕΟΜΜΕΧ. 

4) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Δήμος Κεκροπίας του Νομού Αιτωλ/νίας ζητεί χρηματοδότηση της πολεοδομικής μελέτης του Δήμου Κεκροπίας. 

5) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία η Πανελλήνια Αγωνιστική Σπουδαστική Παράταξη ζητεί την αύξηση της έκπτωσης στις τιμές των εισιτηρίων μετακίνησης των φοιτητών και σπουδαστών από 25% στο 50%. 

6) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Δήμος Παρακαμπυλίων του Νομού Αιτωλ/νίας ζητεί να μην καταργηθούν οι περιφερειακές επιχειρήσεις του ΕΟΜΜΕΧ. 

7) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Δήμος Αγίου Νικολάου Κρήτης ζητεί από την ΚΕΔ την οικοτουριστική αξιοποίηση των 

νησίδων Αγίων Πάντων και Φάρου καθώς και την παραχώρησή τους σε αυτόν. 

8) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο πρώην Βουλευτής Λασιθίου κ. Μιχάλης Καρχιμάκης, ζητεί την ίδρυση και λειτουργία Μουσικού Σχολείου στη Σητεία. 

9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Εξωμβούργου Τήνου ζητεί τη συνέχιση της λειτουργίας των ταπητουργικών σχολών Στενής και Καλλονής Τήνου. 

10) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Σύλλογος Γονέων και Κηδεμόνων του 2ου Λυκείου Κορίνθου υποβάλλει προτάσεις του για τη μεταρρύθμιση στην παιδεία. 

11) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δικηγορικός Σύλλογος Αμφίσσης Φωκίδας ζητεί την ίδρυση και λειτουργία Εφετείου με έδρα την 'Αμφισσα. 

12) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Επιτροπή Αγωνιούντων Ελλήνων για την Θράκη ζητεί τη λήψη μέτρων για την ανάπτυξη της κοινωνικής και πολιτιστικής ζωής στην Ξάνθη. 

13) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Αλιευτικός Συνεταιρισμός Γρι-Γρι Νύχτας Βόλου "Ο ΠΑΓΑΣΗΤΙΚΟΣ", ο Σύλλογος Μηχανοτρατών Νομού Μαγνησίας "Ο ΑΓΙΟΣ ΝΙΚΟΛΑΟΣ" και ο Σύλλογος Ιδιοκτητών Γρι-Γρι "Ο ΠΑΓΑΣΗΤΙΚΟΣ" ζητούν την ασφάλιση των αλιεργατών στον ΟΓΑ. 

14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τα χρέη των χοιροτρόφων. 

15) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η 'Ενωση Γεωργικών Συνεταιρισμών Μεσολογγίου διαμαρτύρεται για την υπουργική απόφαση σχετικά με τη στρεμματική ενίσχυση των ελαιοπαραγωγών. 

16) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία η 'Ενωση Γεωργικών17) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία το Εργατοϋπαλληλικό Κέντρο Ναυπάκτου του Νομού Αιτωλ/νίας ζητεί την ευνοϊκή ρύθμιση των προβλημάτων πολεοδόμησης στη Ναύπακτο λόγω έκδοσης αντιφατικών σχετικών ΠΔ. 

18) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία οι κάτοικοι της Ναυπάκτου του Νομού Αιτωλ/νίας ζητούν να μην ανασταλλούν οι εκδόσεις των οικοδομικών αδειών στη Ναύπακτο. 

19) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Χορευτικός 'Ομιλος Λεπενούς "Ο Κατσαντώνης" ζητεί οικονομική ενίσχυση των καλλιτεχνικών δραστηριοτήτων του. 

20) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία η Πανελλήνια Συντονιστική Επιτροπή 'Αρσεως του Εμφυλίου Πολέμου Αναπήρων και Θυμάτων ζητεί την εξίσωση των αναπήρων πολέμου του Ν. 1863/89 με τους ανάπηρους πολέμου του Ν. 2650/40. 

21) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με το αίτημα ίδρυσης ενός Ευρωπαϊκού Κέντρου Πρόληψης και Πρόγνωσης των Σεισμών στην Καλαμάτα. 

22) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με το πρόβλημα της επικείμενης συρρίκνωσης του ΕΟΜΜΕΧ. 

23) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με το πρόβλημα των ληξιπρόθεσμων οφειλών των επιχειρήσεων Μεσσηνίας προς τα ασφαλιστικά ταμεία. 

24) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Κοινότητα Αθαμάνων του Νομού Καρδίτσας ζητεί το χαρακτηρισμό της περιοχής της ως φθίνουσας. 

25) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με την εκτέλεση του αντιπλημμυρικού έργου στο Ασπρόχωμα Μεσσηνίας. 

26) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Επιτροπή Απολυμένων καθαριστριών που εργάζονταν στην Κτηματική Τράπεζα έως τις 31/12/98 ζητεί την επαναπρόσληψη των μελών της. 

27) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Σύλλογος Μονίμων και Τακτικών Υπαλλήλων Οργανισμού Κεντρικής Αγοράς Αθηνών (ΟΚΑΑ) ζητεί τροποποίηση της παρ. 3 του άρθρου 37 του ΠΔ 406/98. 

28) Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ και ΑΝΑΣΤΑΣΙΟΣ ΙΝΤΖΕΣ κατέθεσαν αναφορά με την οποία Γονείς και Κηδεμόνες του 33ου 2/θέσιου Νηπιαγωγείου Θεσ/νίκης ζητούν τη μεταστέγαση του Νηπιαγωγείου. 

29) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το Σωματείο Εργατοϋπαλλήλων "Εμμ. Ν. Καζής" ζητεί από το Υπουργείο Εργασίας να πάρει μέτρα ώστε να σταματήσουν οι παρανομίες της Δ/νσης καθώς και οι παράνομες επεμβάσεις προσπάθειας διάλυσης του Σωματείου. 

30) Οι Βουλευτές κύριοι ΣΤΕΛΛΑ ΑΛΦΙΕΡΗ και ΑΝΑΣΤΑΣΙΟΣ ΙΝΤΖΕΣ κατέθεσαν αναφορά με την οποία οι Διοικήσεις των Σωματείων "ΠΕΜΕΝ" και ΣΤΕΦΕΝΣΩΝ" καταγγέλλουν ότι σε 28 πλοία που επισκευάζονται και σε 154 που είναι παροπλισμένα στον Πειραιά και την ευρύτερη περιοχή Περάματος - Ελευσίνας, οι εργαζόμενοι είναι χωρίς ασφάλιση στο ΝΑΤ και χωρίς Συλλογική Σύμβαση Εργασίας. 

B. AΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2788/2-10-98 ερώτηση δόθηκε με το υπ'αριθμ. 180/26-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης με αριθμό 2788/2-10-98 που κατέθεσε στη Βουλή ο Βουλευτής κ. Σάββας Τσιτουρίδης, παρακαλούμε να πληροφορήσετε τον κύριο Βουλευτή σύμφωνα με τα στοιχεία της ΔΕΚΕ της Περιφέρειας Κεντρικής Μακεδονίας τα εξής: 

1. Την 9-9-98 αποδόθηκε στην κυκλοφορία το τμήμα της νέας εθνικής οδού Θεσσαλονίκης-Κιλκίς-Δοϊράνης από τη διασταύρωσή της με την επαρχιακή οδό Κιλκίς-Μαυρονερίου ως τη διασταύρωση με την οδό Κιλκίς-Δοϊράνης παρά το Σταυροχώρι μήκους 11 χλμ. Το τμήμα αυτό της εθνικής οδού συνδέεται με ανισόπεδους κόμβους α) με την οδό Κιλκίς-Μαυρονερίου στην αρχή του, β) με την οδό Κιλκίς-Πολυκάστρου και γ) στο πέρας του με την οδό Κιλκίς-Δοϊράνης. 

2. 'Ολες οι εργασίες στο τμήμα της εθνικής οδού και στους παραπάνω κόμβους περαιώθηκαν πλήρως πλην ενός κλάδου στον τελευταίο κόμβο (διασταύρωση με οδό Κιλκίς-Δοϊράνης) που συνδέει την ΒΙΠΕ Κιλκίς, ο οποίος δεν έχει ολοκληρωθεί ακόμη λόγω μη συντέλεσης των απαλλοτροιώσεων. Ο κλάδος αυτός δεν εμποδίζει την απόδοση στην κυκλοφορία του περαιωμένου έργου δεδομένου ότι η ΒΙΠΕ συνδέεται μέσω ισόπεδου κόμβου με την οδό Κιλκίς-Δοϊράνης από όπου και εξυπηρετείται από την έναρξη λειτουργίας της ως σήμερα (πάνω από εικοσαετία). 

3. 'Ολο το περαιωμένο έργο παραδόθηκε σε κυκλοφορία χωρίς ημιτελείς εργασίες, κακοτεχνίες ή ατέλειες με πλήρη οριζόντια και κατακόρυφη σήμανση. Σχετικά με το εύρος της οδού, τονίζεται ότι το πλάτος του ασφαλτικού τάπητα στο τμήμα που αποδόθηκε στην κυκλοφορία είναι 11,10 μέτρα και είναι κατά 3 μέτρα μεγαλύτερο από το πλάτος του ασφαλτικού τάπητα στα υπόλοιπα τμήματα του ίδιου άξονα και καλύπτει πλήρως πολλαπλάσιο κυκλοφοριακό φόρτο από τον σημερινό. 

4. Οι εργασίες για την ολοκλήρωση του κλάδου του κόμβου προς ΒΙΠΕ θα ολοκληρωθούν χωρίς καθυστέρηση αμέσως μετά την ολοκλήρωση των απαλλοτριώσεων. 

Ο Υπουργός 

Κ. ΛΑΛΙΩΤΗΣ" 

2. Στην με αριθμό 498/22-7-98 ερώτηση δόθηκε με το υπ'αριθμ. 3710/26-10-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης με αριθμό 498/22.7.98 που κατατέθηκε στη Βουλή των Ελλήνων από το Βουλευτή κύριο Γ. Καρατζαφέρη, αναφορικά με τα προβλήματα της Μυκόνου, σας γνωρίζουμε τα εξής όσον αφορά αρμοδιότητές μας: 

Προκειμένου να αποτραπεί το φαινόμενο της αλλοίωσης του τοπίου της Μυκόνου από την υπέρμετρη δόμηση και να διαφυλαχθούν οι φυσικοί και πολιτιστικοί πόροι του νησιού, από το 1986 η Χώρα Μυκόνου έχει χαρακτηριστεί ως τουριστικά κορεσμένη και το μεγαλύτερο μέρος του νησιού αποτελεί Ζώνη Ελέγχου Τουριστικής Ανάπτυξης. Τυχόν παράνομα τουριστικά καταλύματα αντιμετωπίζονται από τον ΕΟΤ με τις κυρώσεις του Νόμου 2160/93. 

Ως προς το πρόβλημα της αυθαίρετης δόμησης αρμόδιο για να σας απαντήσει είναι το συνερωτώμενο Υπουργείο Περιβάλλοντος, Χωροταξίας και Δημοσίων 'Εργων. 

Η Υπουργός 

ΒΑΣΩ ΠΑΠΑΝΔΡΕΟΥ" 

3. Στην με αριθμό 2625/28-9-98 ερώτηση δόθηκε με το 

 Συνεταιρισμών Μεσολογγίου διαμαρτύρεται υπ'αριθμ. 169/26-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης με αριθμό 2625/28-9-98 που κατέθεσαν στη Βουλή, οι Βουλευτές κύριοι Σταύρος Παναγιώτου και Μαρία Μπόσκου παρακαλούμε να πληροφορήσετε τους κυρίους Βουλευτές σύμφωνα με τα στοιχεία της Δ/νσης Εγγειοβελτιωτικών 'Εργων (Δ7) τα εξής: 

1. Η ΔΤΥΝ Σερρών, όπως πληροφόρησε την Δ/νση Εγγειοβελτιωτικών 'Εργων (Δ7), συνέταξε μελέτη έργων για τον χείμαρρο Ευκαρπίας ύψους 170.000.000 δραχμών τον Απρίλιο του 1998 αλλά η Περιφέρεια Κεντρικής Μακεδονίας δεν μπόρεσε να χρηματοδοτήσει τα έργα αυτά. 

2. Η ΣΑΕ 072/1 (ΤΚΑΣΕ) περιελάμβανε το έργο 9572118 "Αντιπλημμυρικά χειμάρρων Νομών Σερρών-Δράμας" με προϋπολογισμό 500.000.000 δραχμές που έχουν ήδη διατεθεί σε άλλους χειμάρρους. 

3. Σήμερα συνεπώς το παραπάνω πρόγραμμα δεν μπορεί να καλύψει την δαπάνη που απαιτείται και θα πρέπει να αντιμετωπισθεί από τα προγράμματα της Τοπικής και Περιφερειακής Αυτοδιοίκησης. 

4. Το αίτημα της Κοινότητας Ευκαρπίας θα ληφθεί υπόψη σε επόμενο πρόγραμμα Αντιπλημμυρικών 'Εργων. 

Ο Υπουργός 

Κ. ΛΑΛΙΩΤΗΣ" 

4. Στην με αριθμό 2496/22-9-98 ερώτηση δόθηκε με το υπ'αριθμ. 4490/26-10-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης με αριθμό 2496/22-9-98 που κατατέθηκε στη Βουλή των Ελλήνων από τη Βουλευτή κ. Φάνη Πάλλη-Πετραλιά, σας γνωρίζουμε τα εξής: 

Ο ΕΟΤ εκτιμώντας τη διαχρονική προσφορά του Θεάτρου ΔΟΡΑ ΣΤΡΑΤΟΥ, στην προβολή της λαϊκής μας παράδοσης, υποστηρίζει συνεχώς την προσπάθεια αυτή. 

Συγκεκριμένα, από τα Γραφεία Πληροφοριών του ΕΟΤ, τα οποία εξυπηρετούν καθημερινά εκατοντάδες αλλοδαπούς επισκέπτες, διανέμονται τα διαφημιστικά φυλλάδια του Θεάτρου, και υπογραμμίζεται η μοναδικότητα του θεάματος το οποίο προτείνεται ανεπιφύλακτα και συνεχώς στους ξένους. 

Κατά καιρούς, και ανάλογα με τις οικονομικές δυνατότητες, η αρμόδια Δ/νση του ΕΟΤ προμηθεύεται εκδόσεις του Θεάτρου, αλλά και βρίσκεται σε συνεχή επικοινωνία με τους υπεύθυνους για οποιαδήποτε διευκόλυνση. Παράλληλα, προβάλει τις παραστάσεις της ΔΟΡΑΣ ΣΤΡΑΤΟΥ, και προτείνει την ενσωμάτωσή τους στα προγράμματα παράλληλων εκδηλώσεων των διεθνών γεγονότων, συνεδρίων κλπ. που πραγματοποιούνται στην Αθήνα. Η Δ/νση διαφήμισης του ΕΟΤ, επί σειρά ετών εκτυπώνει τη διαφημιστική αφίσα των παραστάσεων, καθώς και το σχετικό ξενόγλωσσο διαφημιστικό φυλλάδιο, όταν έχουν εξασφαλισθεί οι σχετικές πιστώσεις. 

Κάθε χρόνο, το χοροθέατρο ΔΟΡΑ ΣΤΡΑΤΟΥ, με αίτημά του, ζητά επιχορήγηση από τον ΕΟΤ, το οποίο και ικανοποιείται. 

Συγκεκριμένα, εντός του έτους 1997, έλαβαν δύο επιχορηγήσεις ύψους 8.000.000 δραχμών για την κάλυψη λειτουργικών εξόδων του Θεάτρου, και 1.500.000 δραχμές για την έκδοση εντύπου, ενώ για το 1998 (17.9.98) επιχορηγήθηκαν με το ποσό των 9.000.000 δραχμών για παραστάσεις του θεάτρου. 

Επιπλέον, το Υπουργείο Ανάπτυξης, μέσα στις οικονομικές του δυνατότητες επιχορήγησε το χοροθέατρο με το ποσό των 2.000.000 (δύο εκατομμύρια δραχμές) για το 1997 και 2.000.000 δραχμές για το 1998. 

Η Υπουργός 

ΒΑΣΩ ΠΑΠΑΝΔΡΕΟΥ" 

5. Στην με αριθμό 2165/11-9-98 ερώτηση δόθηκε με το υπ'αριθμ. 166/26-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Aπαντώντας στην ερώτηση 2165/11-9-98 του Βουλευτή κ. Λ. Παπαγεωργόπουλου που μας διαβιβάστηκε με το υπ.αρ. ΙΗ/1437/22-9-98 έγγραφο του Υπουργείου Εθνικής Παιδείας & Θρησκευμάτων, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Συντήρησης Οδικών 'Εργων (Δ3) του Υ.ΠΕ.ΧΩ.Δ.Ε. τα εξής: 

1. Η υπόψη γέφυρα δεν είχε συντηρηθεί επί 36 ολόκληρα χρόνια από το έτος κατασκευής της, παρά τις επανειλημμένες προσκρούσεις πλοίων επ'αυτής και παρά τις αντίξοες κλιματολογικές συνθήκες στις οποίες είναι εκτεθειμένη. 

2. Η κοστολόγηση των εργασιών που εκτελούνται κατόπιν μελετών αρμοδίως εγκριθησομένων, διενεργείται σύμφωνα με τις κείμενες διατάξεις περί εκτελέσεως των Δημοσίων 'Εργων. 

3. Η υπόψη γέφυρα έχει αποδοθεί στην κυκλοφορία των οχημάτων από τα τέλη Ιανουαρίου 1998 και έκτοτε κυκλοφορείται κανονικά. 

4. Για την απρόσκοπτη κίνηση της γέφυρας προβλέπεται να εκτελεσθούν εργασίες τροποποίησης του κεντρικού συνδέσμου σύμφωνα με εγκεκριμένη μελέτη. Η έναρξη των έργων αυτών με ταυτόχρονη διακοπή της συγκοινωνίας προγραμματίστηκε για την 19 Οκτωβρίου 1998, προκειμένου να μην δημιουργηθούν κωλύματα, κατά την διάρκεια διεξαγωγής των εκλογών. Οι εργασίες αυτές προβλέπεται να διαρκέσουν μέχρι της 14ης Νοεμβρίου 1998. 

Ο Υπουργός 

Κ. ΛΑΛΙΩΤΗΣ"). 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Παρασκευής 29ης Ιανουαρίου 1999. 

Α.ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2&3 Καν. Βουλής) 

1. Η με αριθμό 503/26-1-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καλαμακίδη προς τον Υπουργό Οικονομικών, σχετικά με τη λήψη των αναγκαίων μέτρων για την καλύτερη λειτουργία της Δημόσιας Οικονομικής Υπηρεσίας (ΔΟΥ) Χαλκίδας. 

2. Η με αριθμό 513/27-1-99 επίκαιρη ερώτηση του Βουλευτή της Νέας Δημοκρατίας κ. 'Αγγελου Μπρατάκου προς τον Υπουργό Εθνικής Παιδείας και Θρησκευμάτων, σχετικά με την επίλυση του προβλήματος της συνυπηρέτησης δημοσίων λειτουργών κλπ. 

3. Η με αριθμό 517/27-1-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τους Υπουργούς Εθνικής 'Αμυνας, Εσωτερικών-Δημόσιας Διοίκησης και Αποκέντρωσης, σχετικά με την επαναπρόσληψη των απολυθέντων από την Αμερικάνικη Βάση Γουρνών Ηρακλείου Κρήτης κλπ. 

4. Η με αριθμό 516/27-1-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Εθνικής Οικονομίας και Οικονομικών, σχετικά με τις προθέσεις του Υπουργείου να προχωρήσει σε διάλογο για τη φορολογική μεταρρύθμιση κλπ. 

5. Η με αριθμό 507/26-1-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Γεωργίας, σχετικά με τη λήψη μέτρων προστασίας των ελαιοπαραγωγών. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2&3 Καν. Βουλής) 

1. Η με αριθμό 505/26-1-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Βούλγαρη προς τον Υπουργό Υγείας και Πρόνοιας, σχετικά με τη χρηματοδότηση αποπεράτωσης των έργων επέκτασης στο Νομαρχιακό Νοσοκομείο Βόλου. 

2. Η με αριθμό 522/27-1-99 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικά με την καθυστέρηση καταβολής των αποζημιώσεων στους πληγέντες από παγετό δενδροκαλλιεργητές της κεντρικής Μακεδονίας κλπ. 

3. Η με αριθμό 518/27-1-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τους Υπουργούς Εργασίας και Κοινωνικών Ασφαλίσεων, Εθνικής Οικονομίας, σχετικά με την απόλυση των εργαζομένων στην καθαριότητα της Κτηματικής Τράπεζας κλπ. 

4. Η με αριθμό 500/25-1-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εθνικής 'Αμυνας, σχετικά με τις προΘέσεις του Υπουργείου για θεσμοθέτηση του "Συνηγόρου του ένστολου πολίτη". 

5. Η με αριθμό 508/26-1-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τη βελτίωση του οδικού άξονα Κορωπίου-Βάρης.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη επίκαιρη ερώτηση είναι η με αριθμό 475/20.1.99 του Βουλευτή του Πανελλήνιου Σοσιαλιστικού Κινήματος κ. Δημητρίου Κουτσόγιωργα προς τον Υπουργό Υγείας και Πρόνοιας, σχετικά με την ανανέωση των συμβάσεων του ειδικευμένου θεραπευτικού προσωπικού στη Μονάδα Απεξάρτησης του Ψυχιατρικού Νοσοκομείου Αττικής. 

Η Επίκαιρη ερώτηση του κυρίου συναδέλφου σε περίληψη έχει ως εξής: 

"H Μονάδα Απεξάρτησης του Ψυχιατρικού Νοσοκομείου Αττικής, μια από τις ελάχιστες μονάδες απεξάρτησης στον ελληνικό χώρο και η μία από τις δύο του Ε.Σ.Υ., υλοποιεί προγράμματα θεραπείας απεξάρτησης από ουσίες ενηλίκων και εφήβων, παρέχει ειδικά προγράμματα πρόληψης, έρευνας και εκπαίδευσης στο ζήτημα των εξαρτήσεων από ναρκωτικά, επιτελεί μοναδικό έργο σε επίπεδο συμβουλευτικό και στήριξης εξαρτημένων ατόμων. 

Οι ειδικευμένοι θεραπευτές -ανάμεσά τους και κάποιες εθελοντές- που στελεχώνουν τη Μονάδα Απεξάρτησης, προσφέρουν καθημερινά με σοβαρότητα, υπευθυνότητα και εργατικότητα τις υπηρεσίες τους, για να καλύψουν τις τεράστιες ανάγκες που διαρκώς μεγαλώνουν από τη μεγάλη ζήτηση των υπηρεσιών της. 

Από τις 20.1.1999 λήγει η σύμβαση δεκατεσσάρων θεραπευτών της, οι οποίοι έχουν προσληφθεί με ειδική οκτάμηνη σύμβαση κατ'εξαίρεση από το ν.2190/1994. Πρόκειται για ειδικευμένους Θεραπευτές (ψυχολόγους, νοσηλευτές, κοινωνικούς λειτουργούς, επισκέπτες υγείας, ψυχιάτρους και άλλους) με γνώση και εμπειρία πάνω στο θέμα και, όπως είναι επόμενο, η απόλυσή τους δημιουργεί τεράστιο πρόβλημα στη Μονάδα αλλά και κατ'επέκταση στην ελληνική κοινωνία, αφού οδηγεί στην υποβάθμιση και υπολειτουργία της Μονάδας. 

Ερωτάται ο Υπουργός Υγείας: 

Τι προτίθεται να κάνει, ώστε να μην απολυθούν οι δεκατέσσερις θεράποντες, οι οποίοι έχουν επιλεγεί με ειδικά κριτήρια πρόσληψης και η συμβολή τους στη Μονάδα είναι τεράστια; 

Τι προτίθεται να κάνει, ώστε να διαμορφωθεί το κατάλληλο νομοθετικό πλαίσιο που να επιτρέπει την πρόσληψη του αναγκαίου για τη λειτουργία προσωπικού κατ'εξαίρεση από το ν.2190/1994, λόγω του ειδικού αντικειμένου της Μονάδας;". 

'Ερχεται κατ'επανάληψη αυτή η ερώτηση. Και υπ'αυτήν την έννοια θα εδικαιολογείτο να διαμαρτυρηθεί ο κύριος Υπουργός. Αλλά ο Κανονισμός, όπως ξέρετε, δεν έχει περιορισμούς. Και έχει έρθει και σχετική τροπολογία προχθές. 

Ο Υφυπουργός Υγείας και Πρόνοιας κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Η διαμαρτυρία μου σήμερα, κύριε Πρόεδρε, αφορά κατά πρώτο λόγο την καθυστέρηση έναρξης της συνεδρίασης. 

Δεύτερον, βεβαίως θα αναφέρω και σήμερα ότι είναι η τρίτη φορά μέσα στην εβδομάδα που απαντώ στην ίδια ερώτηση. Και είναι θέμα Κανονισμού. Να το δούμε κάποια στιγμή στο μέλλον. Κάτι πρέπει να γίνει γι'αυτό. 

Επανέρχεται λοιπόν ο κ. Κουτσόγιωργας, θέτοντας το θέμα της απόλυσης -όπως λέει- δεκατεσσάρων εργαζομένων της μονάδας "18-ΑΝΩ" του Ψυχιατρικού Νοσοκομείου της Αθήνας. Επαναλαμβάνω για τρίτη φορά ότι δεν πρόκειται περί απόλυσης. Οι εργαζόμενοι αυτοί εγνώριζαν ότι πρόκειται για σύμβαση εργασίας ορισμένου χρόνου, της οποίας η ημερομηνία λήξεως ήταν η 20ή Ιανουαρίου 1999. 

'Εληξε λοιπόν κάποια σύμβαση και κανένας δεν απολύθηκε. 

Κανένας δεν παραγνωρίζει τη σπουδαιότητα του έργου της μονάδας "18-ΑΝΩ", που είναι από τις πιο παλιές, είναι από τις πρώτες. Λειτουργεί από το 1983 και έχει προσφέρει σημαντικό έργο στην απεξάρτηση ανθρώπων που έχουν σχέση με τα ναρκωτικά. 

Γι'αυτό την στηρίζουμε με κάθε τρόπο, γι'αυτό και έχει δοθεί ήδη η έγκριση του Υπουργικού Συμβουλίου για την πρόσληψη προσωπικού δεκατεσσάρων εργαζομένων και πάλι με σύμβαση εργασίας ορισμένου χρόνου, αλλά μέσα στο διάστημα της ισχύος της οποίας θα έχουν ολοκληρωθεί οι διαδικασίες για την πρόσληψη μονίμου προσωπικού. 

Αν μπαίνει θέμα παράτασης της σύμβασης αυτής ή ανανέωσής της, αυτό δεν είναι δυνατόν. Απαγορεύεται από την ισχύουσα νομοθεσία.'Εχουμε όμως την ελπίδα, την πεποίθηση, ότι πολλοί απ' αυτούς που θα προσληφθούν θα είναι επαναπροσληφθέντες από τους ίδιους τους εργαζόμενους, διότι μέσα στα κριτήρια που θα τεθούν, θα είναι και η εμπειρία και η εξειδίκευση πάνω στο αντικείμενο που απασχολήθηκαν. 

ΠΡΟΕΔΡΕΥΩΝ (Παναγιώτης Ν. Κρητικός): Πριν δώσω το λόγο στον κ. Κουτσόγιωργα, πρέπει να πω ότι όλοι έχουμε αίσθηση της σημασίας του χρόνου και της ακριβούς έναρξης κάθε εργασίας. 'Αλλωστε μέσα στα πλαίσια του χρόνου ρυθμίζουμε τη ζωή μας και τις υποχρεώσεις μας. 

Το Προεδρείο προσπαθεί και επιδιώκει πάντοτε την ακριβή έναρξη των συνεδριάσεων. Συμβαίνει καμία φορά να υπάρχουν αντικειμενικές αδυναμίες και λόγοι ανωτέρας βίας, τους οποίους προβλέπει και το δίκαιο. 

Δεν μπορούμε να τις υπερβούμε καμία φορά. 

Χωρίς να θέλω να αντικρούσω την εύλογη διαμαρτυρία του κυρίου Υπουργού, πρέπει να αντιλαμβάνεται και εκείνος ότι μέσα στα πλαίσια των δυνατοτήτων καταβάλλεται κάθε δυνατή προσπάθεια για την ακριβή έναρξη και κατά κανόνα επιτυγχάνεται, όσο αυτό εξαρτάται από το Προεδρείο. Γιατί συμβαίνει πολλές φορές να υπάρχουν αντικειμενικές αδυναμίες και των άλλων παραγόντων οι οποίες δεν δυσχεραίνουν την ακριβή έναρξη. 

Ο κ. Κουτσόγιωργας έχει το λόγο, για να αναπτύξει την ερώτησή του. 

ΔΗΜΗΤΡΙΟΣ ΚΟΥΤΣΟΓΙΩΡΓΑΣ: Ευχαριστώ κύριε Πρόεδρε. 

Πράγματι είναι πολύ θετικό το ότι το Υπουργείο έχει συναίσθηση -άλλωστε ήταν και αναμενόμενο- και πράγματι υποστηρίζει τη μονάδα αυτή, όπως θα πρέπει και να γίνεται για ένα τόσο κρίσιμο θέμα. 

Το επίμαχο σημείο αυτής της υπόθεσης των θεραπευτών, κύριε Υπουργέ, είναι ότι το έργο που παρέχουν είναι τέτοιο, που πραγματικά διαμορφώνουν, όπως γνωρίζετε και σεις, μια προσωπική σχέση με τους ασθενείς, οι οποίοι νοσηλεύονται σ' αυτήν τη μονάδα. 

Συνεπώς ήθελα να σας μεταφέρω σήμερα και απ' αυτό το Βήμα το πρόβλημα που υπάρχει. Μπορεί να έχει έλθει πάλι αυτή η ερώτηση, δεν είναι κακό, αλλά είναι τέτοιο το θέμα και είναι τέτοια η μάστιγα των ναρκωτικών στην ελληνική κοινωνία σήμερα, που μια έμφαση παραπάνω από το Βήμα της Βουλής δεν νομίζω ότι είναι βλαπτική για τη λειτουργία του Κοινοβουλίου. 

Σας μεταφέρω την πρόταση της διακομματικής επιτροπής των ναρκωτικών, στην οποία συμμετέχω. Υπάρχει ομόφωνη άποψη απ' όλα τα κόμματα και απ' όλους τους συναδέλφους που συμμετέχουν εκεί, να επαναπροσληφθούν και οι δεκατέσσερις αυτοί θεραπευτές, γιατί πράγματι θα είναι κρίμα, άνθρωποι οι οποίοι έχουν ήδη προσληφθεί κατ' εξαίρεση των διατάξεων του ν. 2190 και έχουν αποκτήσει μια εμπειρία, τώρα να μπουν σε μια νέα διαδικασία κατά την οποία κάποιοι θα επιλεγούν και κάποιοι όχι. 

Αυτό βέβαια ισχύει και για το μέλλον. Πρέπει, δηλαδή, να διαμορφώσουμε ένα τέτοιο πλαίσιο γι' αυτό το τόσο σοβαρό πρόβλημα των ναρκωτικών, ώστε να είναι δυνατή η πρόσληψη αυτών των ανθρώπων και η παραμονή τους πάνω στο έργο τους, το οποίο είναι πάρα πολύ σημαντικό. 'Οπως θα γνωρίζετε, είχε γίνει ανάλογη ρύθμιση και στο Ψυχιατρικό Νοσοκομείο Λέρου παλαιότερα, με εκατόν ογδόντα δύο εργαζομένους τότε. 

Αυτή είναι η απάντηση που θέλουμε από τον κύριο Υπουργό, ποιο θα είναι αυτό το πλαίσιο, ώστε να μπορέσουν να μονιμοποιηθούν αυτοί οι θεραπευτές και να παραμείνουν στο "18 ΑΝΩ", αλλά και όποιοι προσληφθούν στο μέλλον γι' αυτήν την υπηρεσία. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Επαναλαμβάνω ότι η παράταση της συγκεκριμένης σύμβασης δεν επιτρέπεται από την ισχύουσα νομοθεσία. 

Προσθέτω ότι η μονιμοποίηση θα εσήμαινε ευθεία κατάργηση του ν.2190, όπως αυτός τροποποιήθηκε. Νομίζω ότι πρέπει να συμφωνούμε σ' αυτή την Αίθουσα σε ορισμένα πράγματα. 

Προσθέτω, επίσης, ότι όσοι σήμερα υποστηρίζουν ότι αυτοί οι άνθρωποι πρέπει να είναι μόνιμοι, διότι πράγματι αποκτούν κάποια εμπειρία, και υπάρχει και κάποια εξάρτηση με τους εξυπηρετούμενους, παλαιότερα είχαν οι ίδιοι διαφορετικές απόψεις, οι οποίες είναι καταγεγραμμένες στο Υπουργείο. 

'Ελεγαν ότι αυτοί οι εργαζόμενοι δεν πρέπει να είναι μόνιμοι, ότι η δουλειά που κάνουν είναι δύσκολη, κουράζονται πολύ εύκολα και η ενασχόληση με αυτό το αντικείμενο δεν μπορεί να είναι μακρά. 'Ετσι έλεγαν παλιότερα. Γι'αυτό είχε προκριθεί ο τύπος αυτός των συμβάσεων. Να είναι ορισμένου χρόνου. 

Εν πάση περιπτώσει, νομίζω ότι έχω απαντήσει ήδη. Υπάρχει έγκριση του Υπουργικού Συμβουλίου με προχθεσινή ημερομηνία για τη σύμβαση ορισμένου χρόνου δεκατεσσάρων ανθρώπων. Πιστεύω ότι οι περισσότεροι -και όλοι μακάρι- θα είναι από αυτούς λόγω της εμπειρίας τους. Εν τω μεταξύ με την τροποποίηση του οργανισμού και τη σύσταση θέσεων θα υπάρξει προκήρυξη θέσεων μονίμου προσωπικού. 

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 480/21-1-99 επίκαιρη ερώτηση του Βουλευτή της Νέας Δημοκρατίας κ. Ανδρέα Καραγκούνη προς τον Υπουργό Υγείας και Πρόνοιας, σχετικά με δημοσιεύματα του Τύπου αναφερόμενα στις προθέσεις της Κυβέρνησης να καταργήσει το θεσμό των μάνατζερ στα νοσοκομεία. 

Η επίκαιρη ερώτηση έχει ως εξής: 

"Την κατάργηση του θεσμού των μάνατζερ -ένας θεσμός που και η ίδια η Κυβέρνηση μέχρι πρότινος εκθείαζε- φαίνεται από δημοσιεύματα του ημερήσιου Τύπου να αποφάσισε, πριν ακόμα λειτουργήσει, ο σημερινός Υπουργός Υγείας και Πρόνοιας. 

Σε μια στιγμή που τα χρέη των δημόσιων νοσοκομείων αγγίζουν τα εβδομήντα δισεκατομμύρια (70.000.000.000) δραχμές κάτω από φαινόμενα κακοδιαχείρισης και αδιαφάνειας, που συντηρούν και αναπαράγουν χρέη στα νοσηλευτικά ιδρύματα, ο θεσμός του επιστημονικού τρόπου διαχείρισης για την ωφελιμότητα απόδοσης των χρημάτων καθίσταται κυρίαρχος σε όλα τα νοσοκομεία των προηγμένων χωρών. 

Κατόπιν των ανωτέρω ερωτάται ο κύριος Υπουργός: 

Σκέπτεται πράγματι να προχωρήσει στην κατάργηση του θεσμού αυτού και την υποκατάσταση με λογιστική διεκπεραίωση απλώς και μόνο των οικονομικών των νοσοκομείων;". 

O Υφυπουργός Υγείας και Πρόνοιας κ. Φαρμάκης έχει και πάλι το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, έχουμε συμφωνήσει νομίζω πολλές φορές σε αυτήν την Αίθουσα ότι χρειάζεται κάποια αλλαγή, ότι είναι αναγκαία μια αλλαγή στη διοίκηση και στη λειτουργία των δημοσίων νοσοκομείων. Μια αλλαγή η οποία θα βάλει τάξη στο θέμα της διαχείρισης, στα θέματα των οικονομικών, στα θέματα των προμηθειών των νοσοκομείων. 

Η Κυβέρνηση και το Υπουργείο Υγείας δεν έχει αλλάξει άποψη πάνω σε αυτό, όπως τονίζει στο σκεπτικό της ερώτησής του ο κ. Καραγκούνης. Ο θεσμός των μάνατζερ από μας επελέγει ως θεσμός που θα βοηθούσε προς την κατεύθυνση, της καλύτερης λειτουργίας και της διαχείρισης των οικονομικών των νοσοκομείων. Θυμίζω, όμως, σε όλους σας μια δήλωση της προηγούμενης πολιτικής ηγεσίας του Υπουργείου, του τότε Υπουργού, του κ. Γείτονα, ο οποίος δεν προχώρησε στην υπογραφή της απόφασης για την πρόσληψη των επιλεγέντων μάνατζερ μέσα από τη διαδικασία που γνωρίζετε. Αυτή η δήλωση έλεγε ότι "έπρεπε να τεθεί υψηλότερα ο πήχης". Προφανώς εννοούσε ότι δεν ήταν ικανοποιημένος από το αποτέλεσμα αυτής της διαδικασίας. Αυτή η δήλωση του κ. Γείτονα ήταν φυσικό να προβληματίσει τη νέα ηγεσία του Υπουργείου. 

Αυτήν την ώρα, από τη μια μεριά οι διεκδικούντες το διορισμό έχουν προσφύγει στα δικαστήρια και από την άλλη μεριά το Υπουργείο αναζητά απεμπλοκή από το πρόβλημα, που έχει δημιουργηθεί, σε συνεργασία με τους νομικούς του συμβούλους. Είμαστε ακριβώς σε αυτήν τη φάση. Δεν μπορέσαμε σε αυτούς τους τρεις περίπου μήνες, που είμαστε στο Υπουργείο, να λύσουμε το πρόβλημα. Δεν υπάρχει συγκεκριμένη απόφαση για να ανακοινωθεί σήμερα. 

Κατά τα άλλα οι προσπάθειες που πρέπει να γίνουν για να περιοριστούν οι αλόγιστες δαπάνες στα νοσοκομεία, θα συνεχιστούν. Δεν έχει καμία σχέση, δηλαδή, η εφαρμογή του διπλογραφικού λογιστικού συστήματος στα νοσοκομεία, από το αν υπάρξει αύριο ή μεθαύριο μάνατζερ στο νοσοκομείο ή όχι. Αυτό θα γίνει οπωσδήποτε. 'Εχουμε κάνει ανακοινώσεις γι'αυτό. Και χθες ακόμα ο Υπουργός δήλωσε ότι θα εισαχθεί το διπλογραφικό λογιστικό σύστημα στα νοσοκομεία και θα εκπαιδευθεί το προσωπικό. Σε κάποια νοσοκομεία υπάρχουν αυτές οι δυνατότητες, σε κάποια άλλα θα γίνει χρήση ακόμη και ιδιωτικών εταιρειών, που μπορούν να εκπαιδεύσουν το προσωπικό του νοσοκομείου και να βοηθήσουν στην έναρξη εφαρμογής του διπλογραφικού συστήματος. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραγκούνης έχει το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, κατ'αρχήν θα έπρεπε να είναι ο ίδιος ο Υπουργός εδώ, να απαντήσει στο ερώτημά μου, διότι τον ίδιο αφορά. Αντί να ζητάει δημόσια συγγνώμη από τον ελληνικό λαό για την κατάντια της υγείας, έπρεπε να έλθει μέσα στη Βουλή να ζητήσει συγγνώμη. 

Βέβαια ο κύριος Υφυπουργός δεν απήντησε στην ουσία της ερώτησής μου. Δεν έχουμε καμία αντίρρηση να ισχύσει το διπλογραφικό σύστημα,ώστε να ελέγχονται οι προμήθειες και η κατανάλωση των υλικών. Πρέπει όμως να ξέρετε, κύριε Υφυπουργέ, ότι προ τριμήνου αμερικανικό καθημερινό έντυπο μας χλεύαζε για την κατάντια που παρουσιάζουν τα νοσοκομεία μας όσον αφορά τη σύνθεση του προσωπικού. 

Ακόμη πρέπει να ξέρετε ότι δεν υπάρχει επί του παρόντος καμία ωφελιμότητα από τα χρήματα που διαθέτει ο 'Ελληνας φορολογούμενος για την απόδοση ποιότητας στην υγεία. Βεβαίως, οι καταγγελίες έχουν έλθει και εκ των ένδον από συνάδελφό μας Βουλευτή του ΠΑΣΟΚ. Πάντως μετά απ' όλα τα νομοθετήματα που έχουν ψηφιστεί και μετά απ' όλες τις ερωτήσεις που έχουν γίνει, αποδεικνύεται ότι δυστυχώς δεν έχετε πολιτική. Δεν ξέρετε να διοικήσετε. Στην ουσία δεν ενδιαφέρεσθε για την κατάντια της δημόσιας υγείας. Αυτό επιβεβαιώνεται καθημερινώς. 

Ας μην ξεχνάμε ότι ο κ. Κρεμαστινός έλεγε ότι εκπαιδεύετε μάναντζερ. Δυστυχώς δεν εκπαιδεύετε τίποτα. Κάνατε μία προκήρυξη. Οι θιγόμενοι βέβαια έχουν δίκιο, γιατί παρουσιάστηκαν με τα τυπικά προσόντα που ζητήσατε. Μετά όμως καταλάβατε τι ζητούσατε και το αναβάλατε. Απ' όλα αυτά φαίνεται ότι δεν έχετε πολιτική και γι' αυτό ταλαιπωρείτε τον 'Ελληνα άρρωστο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας):"Δεν έχουμε πολιτική, δεν ξέρουμε να διοικήσουμε". Αυτές είναι οι αποστροφές του κ. Καραγκούνη, για να ανεβούν λίγο οι τόνοι. Εγώ όμως σήμερα είμαι ήρεμος και δεν θα τους ανεβάσω. Δεν έχει καμία σημασία, κύριε συνάδελφε, να πείσετε εσείς εμένα ή εγώ εσάς για το ποιος μπορεί να διοικήσει. Αυτή είναι μια γνώμη που εκφράζεται εδώ και δύο δεκαετίες από τον ελληνικό λαό και ο λαός αυτός θα ξαναπεί ποιος έχει αυτήν τη δυνατότητα και ποιος δεν την έχει. 

Θα συμφωνήσω μαζί σας ότι οι επενδύσεις που έγιναν τα τελευταία δεκαπέντε χρόνια στο χώρο της υγείας, στις υποδομές, στον εξοπλισμό, στο προσωπικό κλπ., δεν είχαν την απόδοση που θα έπρεπε να έχουν. Γι' αυτό όμως φταίνε πάρα πολλοί παράγοντες. Ο χώρος της υγείας έχει και αυτός όλα τα προβλήματα που έχει η ελληνική Δημόσια Διοίκηση. 

Ζητήσατε να είναι εδώ ο ίδιος ο Υπουργός. Δεν γνωρίζω γιατί δεν ικανοποιείσθε από το γεγονός ότι το Υπουργείο εκπροσωπείται από τον Υφυπουργό του αρμόδιο μάλιστα για θέματα υγείας. Αναφερθήκατε και στη "συγγνώμη" του Υπουργού χθες στη συνέντευξη. Είναι κρίμα ότι από μια συνέντευξη δυόμισι ωρών απομονώθηκε μία λέξη. Δεν είναι όμως καθόλου κακό το ότι ο Υπουργός είχε τη δύναμη να ζητήσει συγγνώμη για τα "αρνητικά" του συστήματος, όπως είπε κατά λέξη τα οποία δεν είναι τόσα, όσα με αυτήν την υπερβολή δίνονται στη δημοσιότητα. 

'Οσα αναφέρθηκαν χθες με κάποιες εικόνες από τα νοσοκομεία, δεν είναι τα χαρακτηριστικά αυτών των νοσοκομείων. Υπάρχουν προβλήματα, αλλά γίνεται και ένα τεράστιο έργο και η ποιότητα των ιατρικών και νοσηλευτικών υπηρεσιών των νοσοκομείων μας, που από κανέναν δεν αμφισβητείται. Δεν είδαμε να τονίζεται αυτό από κανέναν. Σε μέρα γενικής εφημερίας νοσοκομείων επεδείχθη η εικόνα κάποιας άρρωστης που δεν μπορούσε να εξυπηρετηθεί. Δεν αναφέρθηκε όμως ότι εκείνη την ημέρα είχαν προσέλθει χίλιοι στο συγκεκριμένο νοσοκομείο και εξυπηρετήθηκαν. 

'Οσον αφορά το θέμα των μάναντζερ, που ήταν το κύριο θέμα της ερώτησής σας, νομίζω ότι απαντήθηκε. Ισχύει η δήλωση Γείτονα και για τη σημερινή πολιτική ηγεσία ότι ο "πήχης έπρεπε να τεθεί πιο ψηλά". Υπάρχει ο προβληματισμός μας, αν πρέπει οι συγκεκριμένοι που επελέγησαν να διοριστούν. Γι' αυτό κουβεντιάζουμε με τους νομικούς μας συμβούλους. 

ΑΝΔΡΕΑΣ ΚΑΡΑΓΚΟΥΝΗΣ: Επτά χρόνια πέρασαν και δεν τους είδαμε. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 492/25.1.99 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Απόστολου Τασούλα προς τους Υπουργούς Ανάπτυξης, Εθνικής Οικονομίας, σχετικά με τη λήψη των αναγκαίων μέτρων αντιμετώπισης της κρίσης στον κλάδο της γουνοποιίας. 

Η παραπάνω ερώτηση θα κρατηθεί για λίγο, το έχουν ζητήσει τόσο ο κ. Τασούλας όσο και η Υφυπουργός Ανάπτυξης κ. Διαμαντοπούλου, γιατί αμοιβαίες υποχρεώσεις τους κρατάνε εκτός Βουλής αυτήν την ώρα. 

Θα συζητήσουμε, κατά πρόταξη, αν δεν έχετε αντίρρηση, για να διευκολύνω και τον κύριο Υφυπουργό την πέμπτη με αριθμό 495/25.1.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Υγείας και Πρόνοιας, σχετικά με την εφαρμογή δικαστικής απόφασης που αφορά τη χορήγηση της θερινής άδειας στους εργαζόμενους στο "'Ιδρυμα Προστασίας Τυφλών Βορείου Ελλάδος - Σχολή Τυφλών ο 'Ηλιος". 

Η επίκαιρη ερώτηση σε περίληψη έχει ως εξής: 

Οι εργαζόμενοι στο "'Ιδρυμα Προστασίας Τυφλών Βορείου Ελλάδας - Σχολή Τυφλών ο 'Ηλιος", από τη σύστασή του (1972), ελάμβαναν θερινή άδεια τριαντατριών εργάσιμων ημερών και οι καθηγητές σαράντα πέντε εργάσιμων ημερών, καθόσον από την 1 Ιουλίου έως 31 Αυγούστου κάθε έτους η σχολή δεν φιλοξενεί τρόφιμους και είναι κλειστή. Το 1997 για πρώτη φορά περιορίστηκε η θερινή άδεια των ανωτέρω υπαλλήλων, χωρίς να αλλάζει σε τίποτε το όλο εργασικό καθεστώς, με παρέμβαση του Κυβερνητικού Επιτρόπου στη Νομαρχία Θεσσαλονίκης κ. Σπύρου Βασιλειάδη. Οι ανωτέρω εργαζόμενοι μετά τις ασκηθείσες αγωγές τους στα πολιτικά δικαστήρια της Θεσσαλονίκης εδικαιώθησαν με τις αριθμ. 1518/98 και 1652/98 αποφάσεις του Ειρηνοδικείου Θεσσαλονίκης, με τις οποίες υποχρεώνετο το 'Ιδρυμα να καταβάλει στους εργαζόμενους τις αποδοχές της μη χορηγηθείσας άδειας για το έτος 1997. 

Τις αποφάσεις αυτές αρνείται και πάλι να τις εφαρμόσει το Διοικητικό Συμβούλιο του Ιδρύματος με την υπόδειξη του ανωτέρω κυβερνητικού επιτρόπου. Το αυτό ως άνω γεγονός συνέβη και το 1998, δηλαδή και πάλι περιορίστηκαν οι ημέρες θερινών διακοπών. Και πάλι οι εργαζόμενοι θα προσφύγουν στα δικαστήρια και βεβαίως θα δικαιωθούν, όπως για το έτος 1997. 

Ερωτάται ο κύριος Υπουργός: 

1) Από πότε έχει καταργηθεί το κράτος δικαίου και δεν εκτελούνται τελεσίδικες δικαστικές αποφάσεις από τη Διοίκηση (Κυβερνητικός eΕπίτροπος Σπ. Βασιλειάδης στην περίπτωσή μας); 

2) Δεν αντιλαμβάνεται ότι με τις δικαστικές αποφάσεις επιβαρύνεται το 'Ιδρυμα με περιττά δικαστικά έξοδα και τόκους υπερημερίας; 

3) Τι μέτρα πρόκειται να λάβει: 

α) Για να συμμορφωθεί η Διοίκηση με τις ανωτέρω αποφάσεις; 

β) Για να μην παρανομεί και στο μέλλον ο ανωτέρω Κυβερνητικός εκπρόσωπος Σπ. Βασιλειάδης, ο οποίος προσβάλλει με τη συμπεριφορά του τη Διοίκηση, περιφρονεί τη δικαιοσύνη και ζημιώνει το κράτος με τη δημιουργία περιττών δαπανών για δικαστικά έξοδα και τόκους υπερημερίας; 

4) Τι μέτρα πειθαρχικά και ποινικά θα ληφθούν εναντίον του παρανομούντος ανωτέρω κ. Σπ. Βασιλειάδη;". 

Ο Υφυπουργός Υγείας και Πρόνοιας κ. Νίκος Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, πράγματι υπάρχει πρόβλημα, που οφείλουμε να αναγνωρίσουμε στο 'Ιδρυμα Προστασίας Τυφλών Βορείου Ελλάδος - Σχολή Τυφλών "ο 'Ηλιος" με τους εκπαιδευτές του και τον περιορισμό της καλοκαιρινής άδειας. 

Θέλω να πω στον κύριο συνάδελφο ότι το ίδρυμα είναι νομικό πρόσωπο ιδιωτικού δικαίου, το γνωρίζει και δεν αμφιβάλλω γι' αυτό, ότι δεν εποπτεύεται από το Υπουργείο Υγείας και Πρόνοιας, αλλά εποπτεύεται ως νομικό πρόσωπο ιδιωτικού δικαίου από τη Νομαρχιακή Αυτοδιοίκηση Θεσσαλονίκης και ότι ο κ. Βασιλειάδης δεν είναι εξ αυτού του λόγου -παλαιότερα μπορεί να ήταν κυβερνητικός εκπρόσωπος- αλλά τώρα είναι εκπρόσωπος της Νομαρχιακής Αυτοδιοίκησης, η οποία το εποπτεύει. 

Εμείς, ως Υπουργείο, αναγνωρίζουμε το δίκαιο των εργαζομένων εκπαιδευτών στο ίδρυμα. Δεν μπορούμε όμως να παρέμβουμε για να σταματήσουμε τη δικαστική διαδικασία και την εξέλιξή της, όπως αυτή επιλέχθηκε από τη διοίκηση του ιδρύματος. 

Αυτό που θέλω να βεβαιώσω τον κύριο συνάδελφο είναι ότι θα παρέμβουμε με την αποστολή υπηρεσιακού παράγοντα ή και μέλους της πολιτικής ηγεσίας του Υπουργείου αν χρειαστεί, ώστε με το νομάρχη και τη διοίκηση του ιδρύματος να εξευρεθεί λύση εξώδικη, να το πούμε έτσι, ώστε να λυθεί αυτό το πρόβλημα γιατί και σε άλλα παρόμοια ιδρύματα, όπου υπάρχουν εκπαιδευτές και εκπαίδευση, πράγματι, οι άδειες αυτές είναι μεγαλύτερες από τις θερινές άδειες τις συνήθεις, των εργαζομένων. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Ιντζέ. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε με ικανοποιεί η απάντηση του κυρίου Υφυπουργού, με τη σημείωση ότι ο κ. Βασιλειάδης είναι κυβερνητικός επίτροπος -όχι εκπρόσωπος, επίτροπος- δηλαδή εποπτεύων από το δημόσιο. Τώρα με τη Νομαρχιακή Αυτοδιοίκηση υπάγεται απευθείας στη Νομαρχία Θεσσαλονίκης. 'Ομως, εφόσον η νομοθεσία το προβλέπει, πρέπει να εκτελούνται οι δικαστικές αποφάσεις. Αν γίνει νόμος ειδικός και περιορίσει τον αριθμό των αδειών, όπως και στους άλλους εργαζόμενους, καλώς. Εφόσον όμως υπάρχουν δικαστικές αποφάσεις πρέπει να σεβόμαστε κάποτε το κράτος. Και το κράτος έχει διάφορες εκφάνσεις. Μία είναι και η δικαιοσύνη. 'Οταν κάποιος αναστέλλει δικαστικές αποφάσεις, είναι σαν να καταλύει το κράτος. Επομένως θα μπορούσε να γίνει μία υπόδειξη από το Υπουργείο σας αυστηρή, ότι δεν μπορείς να αγνοείς αποφάσεις. Διότι το Δ.Σ. του ιδρύματος θέλει να τα καταβάλει. Ο κυβερνητικός επίτροπος σταματά αυτήν την ενέργεια του Δ.Σ. του ιδρύματος. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υφυπουργέ. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, δεν έχω να προσθέσω σημαντικά πράγματα. Θέλω να επαναλάβω ότι το Υπουργείο θα παρέμβει και να επισημάνω στον κύριο συνάδελφο ότι από την ώρα που ο νομάρχης δεν είναι διορισμένος, αλλά είναι ο αιρετός νομάρχης της Νομαρχιακής Αυτοδιοίκησης και είναι η εποπτεύουσα αρχή του ιδρύματος, ο τέως, ας τον πούμε έτσι, κυβερνητικός επίτροπος είναι πλέον αυτοδιοικητικός επίτροπος. 

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 489/25.1.1999 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την μετεγκατάσταση των σκηνιτών τσιγγάνων του Γαλλικού ποταμού σε οργανωμένο οικισμό στο Στρατόπεδο Γκόνου Θεσσαλονίκης. 

Η επίκαιρη ερώτηση της κ. Αλφιέρη έχει ως εξής: 

"Με την υπ' αριθμόν 95/1997 απόφαση του Νομαρχιακού Συμβουλίου Θεσσαλονίκης αποφασίστηκε η μετεγκατάσταση των τριών χιλιάδων πεντακοσίων σκηνιτών αθίγγανων του Ευόσμου σε οργανωμένο οικισμό, ο οποίος θα διαμορφωθεί εντός του στρατοπέδου από το Υπουργείο Εθνικής 'Αμυνας και διέθεσε στη Νομαρχία Θεσσαλονίκης τριακόσια εκατομμύρια (300.000.000) από τις πιστώσεις του Υπουργείου Υγείας και Πρόνοιας. 

Η καθυστέρηση της έναρξης των έργων υποδομής εντός του στρατοπέδου έχει ως αποτέλεσμα την εγκατάσταση του πληθυσμού στην κοίτη του Γαλλικού Ποταμού χωρίς καμιά υποδομή, στην "άκρη του πουθενά". 

Στην παρούσα φάση ο πληθυσμός δεν υδροδοτείται καθημερινά, η αποκομιδή των σκουπιδών δεν γίνεται σε τακτά χρονικά διαστήματα, ενώ παραμένουν οι κίνδυνοι από το ενδεχόμενο φούσκωμα του ποταμού και έκθετοι σε πάσης φύσεως ασθένειες. 

Ερωτάται ο κύριος Υπουργός: 

1. Γιατί δεν ξεκίνησαν τα έργα στις 15.1.1999 όπως υπήρχε η δέσμευση; 

2. Τι μέτρα θα πάρει η Κυβέρνηση για την έγκαιρη έναρξη των έργων, την απρόσκοπτη κατασκευή και ολοκλήρωσή τους, σύμφωνα με τις απαιτήσεις για πλήρες σύστημα βασικών υποδομών ώστε ο οικισμός να είναι έτοιμος σύμφωνα με το αρχικό χρονοδιάγραμμα στις 15.5.1999; 

3. Με ποιο τρόπο η Κυβέρνηση θα συμβάλλει στη θέσπιση της αυτοδιαχειριζόμενης λειτουργίας του οικισμού των τσιγγάνων, θέση με την οποία είναι σύμφωνη η Νομαρχιακή Αυτοδιοίκηση Θεσσαλονίκης και οι κοινωνικές οργανώσεις;" 

Ο Υφυπουργός Εσωτερικών, Δημόσιας Διοίκησης και Αποκέντρωσης κ. Γεώργιος Φλωρίδης έχει το λόγο μετά λόγου γνώσεως διότι διέρχεται παράλληλα το Γαλλικό ποταμό και πρέπει να έχει άμεση εικόνα του πράγματος. 'Ετσι δεν είναι, κύριε Υφυπουργέ; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Ετσι είναι, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχω υπηρετήσει στο Κιλκίς και ξέρω καλά την περιοχή γι' αυτό γνωρίζω και το Γαλλικό ποταμό. 

ΘΕΟΔΩΡΟΣ ΚΑΤΣΑΝΕΒΑΣ: Κι εσείς μετά λόγου γνώσεως; 

ΠΡΟΕΔΡΕΥΩΝ (Παναγιώτης Ν. Κρητικός): Εγώ μετά λόγου... απογνώσεως. 

Ορίστε, κύριε Υπουργέ, έχετε το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία και κύριοι συνάδελφοι, οι αθίγγανοι σκηνίτες επέλεξαν να εγκατασταθούν στην αποξηραμένη όχθη του Γαλλικού ποταμού και αυτό έθεσε σε λειτουργία τους μηχανισμούς της Νομαρχιακής Αυτοδιοίκησης Θεσσαλονίκης η οποία προσπάθησε να δώσει μία οριστική λύση στο πρόβλημα της εγκατάστασής τους σε ένα χώρο κατάλληλο. 'Ετσι λοιπόν το Νομαρχιακό Συμβούλιο Θεσσαλονίκης επέλεξε ως κατάλληλο χώρο το στρατόπεδο Γκόνου το οποίο παραχωρήθηκε από το Υπουργείο Εθνικής 'Αμυνας για τις ανάγκες αυτές. 

Για όλο το χρονικό διάστημα που οι αθίγγανοι παραμένουν στην όχθη του Γαλλικού ποταμού η Νομαρχιακή Αυτοδιοίκηση σε συνεργασία με τους εκπροσώπους τους έχει φροντίσει για τη μεταφορά του νερού, το οποίο τοποθετείται σε μόνιμες δεξαμενές στην περιοχή τους και έχει φροντίσει, επίσης, σε συνεργασία με τους Οργανισμούς Τοπικής Αυτοδιοίκησης της περιοχής να εγκατασταθούν και κάδοι απορριμμάτων. 

Επίσης η Νομαρχιακή Αυτοδιοίκηση Θεσσαλονίκης έχει οργανώσει τον εμβολιασμό των σκηνιτών. 'Εχουν ήδη πραγματοποιηθεί εμβολιασμοί για την ηπατίτιδα Β' και για τέτανο και οργανώνεται ο εμβολιασμός για την ηπατίτιδα Α'. Οι αντίστοιχοι πόροι εξασφαλίζονται από το Υπουργείο Μακεδονίας-Θράκης και από τον αναπτυξιακό προϋπολογισμό της Νομαρχιακής Αυτοδιοίκησης Θεσσαλονίκης. 

Το πρόβλημα που έχει παρουσιαστεί με την εγκατάσταση στο Στρατόπεδο Γκόνου συνίσταται στο εξής: Ενώ έχει γίνει η δημοπρασία και ανατέθηκε το έργο σε εργολάβο, υπήρξε ανάγκη -και ευτυχώς υπήρξε η πρόβλεψη- να γίνει έλεγχος στο χώρο του στρατοπέδου από συνεργεία του στρατού, κυρίως ναρκαλιευτές, για να δούμε αν υπάρχουν εκεί ξεχασμένες νάρκες και άλλα πυρομαχικά. Η διαδικασία αυτή προχωράει αργά, γιατί πρέπει να γίνει με ιδιαίτερη προσοχή. Μέχρι σήμερα έχουν ερευνηθεί περίπου πενήντα στρέμματα από τα εκατόν πενήντα και μόλις ολοκληρωθεί ο έλεγχος σε εβδομήντα πέντε στρέμματα, που είναι το μισό της έκτασης, ο εργολάβος θα αρχίσει τις εργασίες στο χώρο που έχει ερευνηθεί. 

Επίσης επειδή προέκυψαν προβλήματα στα καταλύματα των αθιγγάνων από τις τελευταίες θεομηνίες, με δαπάνες του Υπουργείου Μακεδονίας-Θράκης έγιναν εργασίες αποκατάστασης και, βεβαίως, έγιναν και εργασίες που διευκολύνουν τα έργα στον περιβάλλοντα χώρο, στην κοίτη του Γαλλικού Ποταμού. 

Πρέπει επίσης να πούμε ότι οι μηχανισμοί της Νομαρχιακής Αυτοδιοίκησης της Θεσσαλονίκης προσπαθούν να μεταφέρουν τις ανάλογες γνώσεις προς τους αθιγγάνους, έτσι ώστε να κατανοούν και τα δικαιώματά τους, δηλαδή τι πρέπει να διεκδικούν και κυρίως βεβαίως και τις υποχρεώσεις που έχουν. 

Αναγνωρίζεται η εκπροσώπησή τους, προσπαθούμε να δούμε και τα συλλογικά τους όργανα και έτσι να προχωρήσει μία καλύτερη οργάνωση στον καινούριο χώρο που θα εγκατασταθούν. 

Πιστεύουμε ότι πολύ σύντομα με το χρονοδιάγραμμα που σας ανέφερα, το οποίο δυστυχώς, ή αν θέλετε ευτυχώς, υπακούει στους κανόνες εξονυχιστικού ελέγχου στο χώρο που θα εγκατασταθούν, να υλοποιηθεί, έτσι ώστε να μεταφερθούν σύντομα εκεί όπου υπάρχουν και συνθήκες ασφάλειας. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

Θα ήθελα να υπενθυμίσω στον κύριο Υφυπουργό ότι δεν επέλεξαν οι τσιγγάνοι να ζήσουν στο Γαλλικό ποταμό. Γνωρίζουμε όλοι ότι εκδιώχθηκαν από τον Εύοσμο και στην απελπισία τους έμειναν στις όχθες του Γαλλικού ποταμού. 

Θα πρέπει να σας υπενθυμίσω και θεωρώ ότι γνωρίζετε ότι όλες οι κοινωνικές οργανώσεις, η Νομαρχία και η Τοπική Αυτοδιοίκηση προσπαθούν να συμπαρασταθούν στους τσιγγάνους. Γι'αυτό ακριβώς υπάρχει και ένα υπόμνημα, το οποίο θα σας καταθέσω, κύριε Υπουργέ, που έχουν καταγραφεί τα συμφωνηθέντα. 

Εμείς ανησυχούσαμε, γιατί ο εργολάβος δεν έχει εγκατασταθεί μέχρι σήμερα. Η εξήγησή που μας δώσατε είναι μία εξήγηση λογική. Περιμένουμε να συντομευθούν τα έργα, για να μην έχουμε σαφώς θύματα, αλλά να μην είναι και μία αιτία υπεκφυγής. 

Εμείς θα θέλαμε από τη δική σας μεριά να ελέγξετε με μηχανισμούς ελέγχου πώς προχωρούν τα έργα, γιατί, κύριε Υφυπουργέ, πρέπει να γνωρίζουμε ότι οι τσιγγάνοι έχουν ξεχαστεί απο τη μεριά του κράτους και είναι μία μαύρη κηλίδα για τον πολιτισμό μας. Στα σχολεία δεν πηγαίνουν, που πρέπει να το δείτε. Περίθαλψη δεν έχουν. Μας είπατε ότι έχουν εγκατασταθεί δεξαμενές νερού. Θέλω να σας πω ότι είναι απλώς δεκατέσσερα ντεπόζιτα των χιλίων πεντακοσίων λίτρων, τα οποία δεν λύνουν το πρόβλημα της υδροδότησης και αυτό έγινε μετά από πίεση και από μία μηνυτήρια αναφορά που κατέθεσε το δίκτυο DROM. 

Το δεύτερο θέμα αφορά τους κάδους σκουπιδιών. Είναι χίλια πεντακόσια άτομα, προβλέπεται να γίνουν τρεις χιλιάδες πεντακόσια άτομα και υπάρχουν μόνο έξι κάδοι απορριμμάτων, των οποίων η αποκομιδή είναι ανεπαρκέστατη. 

Το τρίτο θέμα, το βασικό -και έχουμε τη διαβεβαίωσή σας ότι τα έργα θα ξεκινήσουν άμεσα- είναι ότι δεν υπάρχει πρόσβαση στη δημόσια υγεία και τα προβλήματα υγείας αντιμετωπίζονται από τους "Γιατρούς του Κόσμου". 

Θεωρούμε, κύριε Υπουργέ, ότι το θέμα των τσιγγάνων δεν περνά έξω από τον πολιτισμό μας. Είναι εν δυνάμει ένα πρόβλημα, που πρέπει ουσιαστικά να αντιμετωπισθεί. 

Εμείς και το δίκτυο DROM θα παρακολουθήσουμε την πορεία των έργων και πιστεύω ότι θα έχουμε θετικά αποτελέσματα και για τη Θεσσαλονίκη αλλά και για ολόκληρο τον πολιτισμό μας. 

Τελειώνοντας, κύριε Πρόεδρε, θέλω να πω ότι η Θεσσαλονίκη έχει την τιμητική της αυτές τις μέρες. Διαλύεται η 'Εκθεση Θεσσαλονίκης, αλλά βλέπω ότι υπάρχει μία ευαισθησία όσον αφορά τον καταυλισμό των τσιγγάνων. 

(Στο σημείο αυτό η Βουλευτής κ. Στυλιανή Αλφιέρη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα να ευχαριστήσω την κ. Αλφιέρη για τις επισημάνσεις που κάνει. Είναι ένα ιδιαίτερο πρόβλημα του πολιτισμού μας αυτό, το πώς θα αντιμετωπίσουμε τα ζητήματα της αποκατάστασης και της κοινωνικής ένταξης των αθιγγάνων. Θέλω να τη διαβεβαιώσω πάντως ότι δεν αργεί η διαδικασία εγκατάστασης του εργολάβου. Ο εργολάβος έχει εγκατασταθεί. Απλώς δεν έχουν προχωρήσει τα έργα για τους λόγους που σας ανέφερα πριν. 

Mε την ευκαιρία αυτή, θα ήθελα να αναφέρω στο Σώμα ότι το Υπουργείο Εσωτερικών έχει ένα δικό του πρόγραμμα σε συνεργασία με την Κεντρική 'Ενωση Δήμων και Κοινοτήτων. Αυτό το πρόγραμμα είναι συμπληρωματικό προς το αντίστοιχο πρόγραμμα του Υπουργείου Υγείας και Πρόνοιας και αφορά κυρίως τη στεγαστική συνδρομή και τη στεγαστική αποκατάσταση των τσιγγάνων στις διάφορες περιοχές της χώρας. 

Θέλω με την ευκαιρία αυτή να σας πω ότι τις επόμενες μέρες θα χρηματοδοτήσουμε την αποκατάσταση κάποιων οικογενειών στο Δήμο Σερρών. Επίσης έχουμε ήδη εγκρίνει τη χρηματοδότηση για τη στεγαστική αποκατάσταση στο Διδυμότειχο και στο Νομό Αιτωλοακαρνανίας. 

Θα ήθελα να σημειώσετε επίσης ότι επειδή πήρε μία πρωτοβουλία το Δημοτικό Συμβούλιο Καρδίτσας για τους τσιγγάνους της περιοχής εκείνης, τις επόμενες ημέρες θα έχουμε και μία συνεργασία με το δήμο, προκειμένου να προβούμε στη χρηματοδότηση των απαραίτητων ενεργειών και κυρίως, επαναλαμβάνω, η χρηματοδότηση του Υπουργείου του δικού μας κατευθύνεται προς τη στεγαστική αποκατάσταση με ένα πρόγραμμα γρήγορης στεγαστικής αποκατάστασης. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις δεύτερου κύκλου: 

Πρώτη είναι η με αριθμό 481/22-1-1999 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Σμυρλή-Λιακατά προς τον Υπουργό Γεωργίας, σχετικά με την επανεξέταση απόφασης του Υπουργείου, όσον αφορά τον τρόπο χορήγησης της κοινοτικής επιδότησης κλπ., η οποία 

διαγράφεται λόγω κωλύματος του ερωτωμένου κυρίου Υπουργού. 

Δεύτερη είναι η με αριθμό 497/25-1-1999 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με την καθυστέρηση καταβολής των αποζημιώσεων από τις Ελληνικές Γεωργικές Ασφαλίσεις (ΕΛΓΑ) στους δικαιούχους αγρότες, κτηνοτρόφους κλπ., η οποία επίσης διαγράφεται λόγω κωλύματος του ερωτωμένου κυρίου Υπουργού. 

Ο κύριος Υπουργός και οι Υφυπουργοί βρίσκονται σε ανειλημμένη υποχρέωση στη Θεσσαλονίκη για την έκθεση "AΓΡOTIΚA". 

Τρίτη είναι η με αριθμό 491/25-1-1999 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς την Υπουργό Ανάπτυξης, σχετικά με τις προθέσεις του Υπουργείου να αναλάβει το ελληνικό δημόσιο, μέσω της εταιρείας "Ελληνικά Πετρέλαια Α.Ε.", όλων των δικαιωμάτων της Εταιρείας Πετρελαίου Βορείου Αιγαίου κλπ. 

Η Επίκαιρη ερώτηση του κ. Παναγιώτου έχει ως εξής: 

"Η Εταιρεία Πετρελαίου Βορείου Αιγαίου (Πρίνος) μετά από συνεχείς υπαναχωρήσεις στις δεσμεύσεις που είχε αναλάβει στο Υπουργείο Εργασίας κλπ., σταμάτησε την παραγωγική της δραστηριότητα στην περιοχή του κόλπου της Καβάλας και κατήγγειλε (στις 31/12/1998) τη σύμβαση με το ελληνικό δημόσιο, μόνο όσον αφορά στην άδεια και περιοχή εκμετάλλευσης του Πρίνου, πετώντας στο δρόμο τριακόσιους πενήντα εργαζόμενους. 

Είναι προφανές ότι με βάση τους εκβιασμούς προς το ελληνικό κράτος, τις παράνομες απολύσεις όλων των εργαζομένων, η Κυβέρνηση μπορεί και πρέπει να προχωρήσει στην καταγγελία της σύμβασης. Η ομοσπονδία εργαζομένων στα διϋλιστήρια και χημικές βιομηχανίες και οι πρώην εργαζόμενοι στον "Πρίνο" ζητούν από το Υπουργείο Ανάπτυξης να προχωρήσει στην καταγγελία της σύμβασης και την ανάληψη από το ελληνικό δημόσιο, μέσω των "Ελληνικών Πετρελαίων", όλων των δικαιωμάτων που είχε μέχρι σήμερα η εταιρεία. Εξάλλου, υπάρχουν υποδομές και δυνατότητες των "Ελληνικών Πετρελαίων", να συνεχίσουν τις ερευνητικές και εξορυκτικές δραστηριότητες. 

Ερωτάται η κυρία Υπουργός, εάν προτίθεται να προχωρήσει προς αυτήν την κατεύθυνση". 

Ο Υφυπουργός Ανάπτυξης κ. Μιχάλης Χρυσοχοίδης έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): Κύριε Πρόεδρε, πράγματι ο ανάδοχος της σύμβασης, στην οποία αναφέρεται ο κύριος συνάδελφος στην ερώτησή του -η σύμβαση κυρώθηκε με το ν.98/1975- έχει καταγγείλει τη σύμβαση με το ελληνικό δημόσιο στις 31 Δεκεμβρίου 1998, όσον αφορά την άδεια για την εκμετάλλευση στην περιοχή του Πρίνου. 

Σύμφωνα με το νόμο ο ανάδοχος δεν υποχρεούται σε καμία περίπτωση να παράγει υδρογονάνθρακες σε ρυθμό ο οποίος σύμφωνα με τη διεθνή πρακτική παραγωγής πετρελαίου αντενδείκνυται τεχνικά, είναι επιβλαβής για τη μέγιστη οικονομική απόδοση της εκμετάλλευσης και είναι αντιοικονομικός, δηλαδή δεν εξασφαλίζει κανονικό και εύλογο βαθμό απόδοσης στην εκμετάλλευση. 

Οι λόγοι για τους οποίους προέβη ο ανάδοχος στην καταγγελία, είναι αυτήν τη στιγμή η χαμηλή αντλήσιμη ποσότητα πετρελαίου, που έχει απομείνει στο κοίτασμα, σε συνδυασμό βέβαια με τις πολύ χαμηλές διεθνείς τιμές του αργού πετρελαίου, έτσι ώστε να οδηγήσουν στη μη κάλυψη των λειτουργικών του εξόδων. 

'Οπως γνωρίζετε, το κοίτασμα "Πρίνος", στο οποίο δεν συμμετέχουν τα Ελληνικά Πετρέλαια, βρίσκεται σε λειτουργία από το έτος 1981 κι έχουν εξαχθεί εκατόν πέντε περίπου εκατομμύρια βαρέλια, ενώ οι αρχικές εκτιμήσεις ήταν ότι το κοίτασμα θα έδινε περίπου πενήντα έως εξήντα εκατομμύρια βαρέλια και η διάρκεια ζωής του προβλεπόταν εκείνη την εποχή περίπου τα δώδεκα έτη. 

Σήμερα η ημερήσια παραγωγή του "Πρίνου" ανέρχεται στα τεσσεράμισι χιλιάδες βαρέλια και συνεκμεταλλεύεται μαζί με το μικρό κοίτασμα του βορείου "Πρίνου", το οποίο παράγει χίλια πεντακόσια βαρέλια την ημέρα. 'Οπως αντιλαμβάνεσθε και τα δύο κοιτάσματα οδηγούνται πλέον προς τη φυσική τους εξάντληση. 

Μέσα στο 1998 η εταιρεία που εκμεταλλεύεται τον "Πρίνο" μαζί με τα "Ελληνικά Πετρέλαια" έκαναν δύο γεωτρήσεις, προκειμένου να βρεθεί νέο κοίτασμα, το οποίο συνεκμεταλλευόμενο με τον "Πρίνο" θα οδηγούσε σε καλύτερα αποτελέσματα. Δυστυχώς όμως και οι δύο γεωτρήσεις ήταν στείρες. 

Τα Υπουργεία Ανάπτυξης και Εργασίας βρίσκονται σε έναν συνεχή διάλογο με τον ανάδοχο και τους εργαζόμενους, προκειμένου να βρεθεί λύση, να μειωθούν τα λειτουργικά έξοδα, έτσι ώστε να συνεχιστεί η παραγωγική διαδικασία. Οι έως τώρα υποχωρήσεις των εργαζομένων δεν έφεραν κανένα απολύτως αποτέλεσμα και έτσι ο ανάδοχος οδηγήθηκε στη διακοπή της λειτουργίας και τέλος στην καταγγελία. Ο ανάδοχος έχει δηλώσει κατ' επανάληψη ότι θα συνεχίσει τις εργασίες του χωρίς κέρδος αλλά και χωρίς ζημίες. 

Κατά τη συνάντηση που είχε η Υπουργός Ανάπτυξης με τους Βουλευτές του Νομού Καβάλας και το Νομάρχη αποφασίστηκε να γίνει ακόμη μία προσπάθεια, προκειμένου να επαναρχίσει η λειτουργία του "Πρίνου". Δυστυχώς, όμως, ο εκπρόσωπος της εταιρείας βρίσκεται εκτός Ελλάδος για λόγους υγείας και ευθύς αμέσως μετά την επιστροφή του, στις αρχές της επόμενης εβδομάδος, θα αρχίσει ένας νέος κύκλος επαφών, ούτως ώστε να διευκρινιστούν οι προθέσεις του. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Θα συνεχίσω στη δευτερολογία μου, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Στη δευτερολογία σας, κύριε Υφυπουργέ. 

Ορίστε, κύριε Παναγιώτου, έχετε το λόγο. 

ΣΤΑΥΡΟΣ ΠΑΝΑΓΙΩΤΟΥ: Στην απάντησή του ο κύριος Υφυπουργός επιβεβαίωσε απλώς αυτά, που εμείς καταγγέλλουμε στη Βουλή, ότι συνάπτονται συμβάσεις με τις ξένες εταιρείες αποικιοκρατικού χαρακτήρα, που παραχωρούν τις πλουτοπαραγωγικές πηγές του τόπου μας, τις πιο κερδοφόρες προς εκμετάλλευση. 

Η εταιρεία με το από 31.12.1998 έγγραφό της κατήγγειλε μερικώς τη σύμβαση και δήλωσε τη διακοπή της εκμετάλλευσης στον "Πρίνο". Διατηρεί όμως, κύριε Υφυπουργέ, το δικαίωμα για την έρευνα και την εκμετάλλευση στην ευρύτερη περιοχή. 

Με την ενέργειά της αυτή δείχνει ότι είναι αναξιόπιστη, γιατί; Γιατί αθέτησε τις υποσχέσεις και τις δεσμεύσεις, τόσο απέναντι στους εργαζόμενους όσο και απέναντι στο Υπουργείο. Αυτήν τη στιγμή τριακόσιοι πενήντα εργαζόμενοι πετάχτηκαν κυριολεκτικά στο δρόμο. Επίσης, δεν προχωρά στην υλοποίηση της υποχρέωσής της για την αποκατάσταση του περιβάλλοντος, ως όφειλε από τη σύμβαση. Υπάρχουν κίνδυνοι στην περιοχή από το γεγονός αυτό, καθώς και η ανησυχία της κοινής γνώμης της Καβάλας είναι δικαιολογημένη. 

Κατά την άποψή μας, το πιο πιθανό είναι ότι αποσκοπεί στον εκβιασμό της Κυβέρνησης για την απόσπαση νέων, ακόμα πιο ευνοϊκών όρων, για την εκμετάλλευση του κοιτάσματος, που υπάρχει στην περιοχή, γι' αυτό άλλωστε δεν καταγγέλλει συνολικά τη σύμβαση. 

Μπροστά σ'αυτές τις εξελίξεις, η μόνη λύση για τη διασφάλιση των συμφερόντων του ελληνικού δημόσιου στον ορυκτό πλούτο της περιοχής, των θέσεων των εργαζόμενων, αλλά και την προστασία του περιβάλλοντος, είναι να καταγγελθεί από το ελληνικό δημόσιο η σύμβαση με την εταιρεία, να βρεθεί άλλος τρόπος για να περάσει η έρευνα και η εκμετάλλευση όλης της περιοχής στα "Ελληνικά Πετρέλαια", τα οποία έχουν τις προϋποθέσεις για να ανταποκριθούν σ'αυτόν το σκοπό, δηλαδή την υποδομή αλλά και το επιστημονικοτεχνικό προσωπικό. Επομένως έχει τις δυνατότητες, τόσο για την έρευνα όσο και για την εκμετάλλευση. 

Εκείνο που έχει σήμερα σημασία είναι να υπάρξει προτεραιότητα στα συμφέροντα του δημοσίου, των εργαζόμενων και της προστασίας του περιβάλλοντος και όχι της εταιρείας. 

Συνεπώς είναι ζήτημα πολιτικής βούλησης. Αυτό θα πρέπει να το δείτε εσείς, κύριε Υφυπουργέ, γιατί υπάρχει ανάλογη εμπειρία και πρακτική από την αντιμετώπιση ανάλογων περιπτώσεων. Το ζητούμενο είναι να ληφθούν όλα εκείνα τα αναγκαία μέτρα από μέρους σας για την αντιμετώπιση του ζητήματος, όχι μόνο άμεσα αλλά και μακροπρόθεσμα. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Ανάπτυξης κ.Χρυσοχοίδης έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): Το ζητούμενο, κύριε Πρόεδρε, με τις προσπάθειες που κάνουν τα συναρμόδια Υπουργεία, είναι να επαναρχίσει η λειτουργία του Πρίνου, να εξασφαλιστεί η εργασία στους τριακόσιους πενήντα εργαζόμενους, μαζί με τα υπόλοιπα που ανέφερε ο κύριος συνάδελφος, δηλαδή την προστασία του συμφέροντος του δημοσίου και την προστασία του περιβάλλοντος. 

Αυτήν τη στιγμή γίνεται μια προσπάθεια να γίνουν νέες γεωτρήσεις στην περιοχή του 'Αθω, προκειμένου να διερευνηθεί η δυνατότητα άντλησης πετρελαίου από την περιοχή εκείνη. 

Σε ό,τι αφορά την δυνατότητα της εταιρείας "Ελληνικά Πετρέλαια" να υπεισέλθει στα δικαιώματα που είχε ο ανάδοχος και δεδομένου ότι σήμερα η συγκεκριμένη εκμετάλλευση είναι πια αρνητική τίθεται ζήτημα μη εξασφάλισης καν των λειτουργικών δαπανών, για να λειτουργήσουν οι συγκεκριμένες εγκαταστάσεις, λόγω των περιορισμένων εσόδων. Νομίζω ότι μια τέτοια εξέλιξη δεν θα οδηγούσε σε διαφορετικά αποτελέσματα. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 488/25-1-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τους Υπουργούς Ανάπτυξης, Πολιτισμού, σχετικά με δημοσιεύματα του Τύπου αναφερόμενα στην υπογραφή σύμβασης εγκατάστασης υδροηλεκτρικών σταθμών στον ποταμό Λούσιο του Νομού Αρκαδίας. 

Η επίκαιρη ερώτηση του κ.Δανέλλη έχει ως εξής: 

"Στις οικονομικές σελίδες της εφημερίδας "ΕΠΕΝΔΥΤΗΣ" του Σαββάτου 16-1-99 αναφέρεται ότι "η εταιρεία "ΔΙΕΚΑΤ" υπέγραψε στις 11 Ιανουαρίου σύμβαση ύψους 4,5 δισ. για την κατασκευή δύο υδροηλεκτρικών σταθμών ισχύος 4,8 και 3,5 MW στον ποταμό Λούσιο της Αρκαδίας με την εταιρεία "WASSERKRAFT" που δραστηριοποείται στον ενεργειακό τομέα". 

Στις απαντήσεις των αρμόδιων Υπουργείων σε ερώτηση που είχαμε κάνει στις 4-12-97 τίθενται πολύ συγκεκριμένοι όροι για την παραχώρηση οποιασδήποτε έκτασης για την εγκατάσταση υδροηλεκτρικών σταθμών, επειδή η κοιλάδα του ποταμού Λούσιου έχει χαρακτηρισθεί ενιαίος αρχαιολογικός χώρος. 

Με βάση τα παραπάνω, ερωτώνται οι κύροι Υπουργοί: 

Αν υπεγράφη η σύμβαση. 

Αν, ναι, υπάρχει έγκριση από την Αρχαιολογική Υπηρεσία; 

Υπάρχει μελέτη περιβαλλοντικών επιπτώσεων; 

Υπάρχει σχετική απόφαση για αλλαγή χρήσης γης;" 

Ο Υφυπουργός Ανάπτυξης κ.Χρυσοχοίδης έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης):Κύριε Πρόεδρε, πράγματι στον "ΕΠΕΝΔΥΤΗ" του Σαββάτου στις 16 Ιανουαρίου υπάρχει αυτό το δημοσίευμα. Πρέπει όμως να διευκρινίσουμε στον κύριο συνάδελφο, ο οποίος κάνει την ερώτηση, ότι στην υπηρεσία του Υπουργείου Ανάπτυξης δεν έχει κατατεθεί απολύτως κανένα αίτημα από τις εταιρείες, που αναφέρονται στο συγκεκριμένο δημοσίευμα, για χορήγηση άδειας εγκατάστασης μικρών υδροηλεκτρικών σταθμών στον ποταμό Λούσιο, ούτε έχει υπάρξει κάποια διαδικασία έκδοσης άδειας εγκατάστασης άλλων μικρών υδροηλεκτρικών σταθμών στον ίδιο ποταμό. 

Θα ήθελα να τονίσω οτι οι προϋποθέσεις και οι συγκεκριμένοι όροι για την έκδοση παρόμοιων αδειών, που αναφέρονται σε μια προηγούμενη απάντηση του Υπουργείου, στις 14 Δεκεμβρίου 1997, εξακολουθούν να ισχύουν, όχι μόνο για την κοιλάδα του ποταμού Λούσιου αλλά για όλη τη χώρα. 

Και πρέπει να σας πω ότι στο παρελθόν, συγκεκριμένα στις 23 Μαϊου του 1997, δηλαδή πριν δύο χρόνια περίπου, είχαν κατατεθεί στην υπηρεσία του Υπουργείου Ανάπτυξης δύο αιτήματα κάποιου ιδιώτη,του κ. Σταματιάδη, για την εγκατάσταση δύο μικρών υδροηλεκτρικών σταθμών ισχύος 2,7 και 3,3 MW. Είχε εκδοθεί στις 11 Σεπτεμβρίου του ίδιου χρόνου του '97 μια κοινή υπουργική απόφαση παραχώρησης δημόσιας έκτασης, υπό τον όρο, βέβαια, της θετικής γνωμοδότησης της αρμόδιας Αρχαιολογικής Υπηρεσίας, της έγκρισης των μελετών περιβαλλοντικών επιπτώσεων και, βεβαίως, της απόφασης του νομάρχη για αλλαγή της χρήσης. 

Ως γνωστόν, ο νομάρχης δεν συμφώνησε εκείνη την εποχή, καμιά από αυτές τις προϋποθέσεις δεν έχει υλοποιηθεί και συνεπώς το αίτημα του ιδιώτη έχει καταστεί ανενεργό. 

Και πρέπει να σας πω ότι το Υπουργείο Ανάπτυξης θα ζητήσει την ανάκληση της παραχώρησης της έκτασης αυτής από το αρμόδιο Υπουργείο Γεωργίας. 

Το ίδιο θα ισχύσει και για οποιαδήποτε ανάλογα αιτήματα που ενδέχεται να υποβληθούν στο μέλλον με αντικείμενο την εγκατάσταση μικρών υδροηλεκτρικών σταθμών σε διάφορες εκτάσεις του δημοσίου. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δανέλλης έχει το λόγο. 

ΣΠΥΡΙΔΩΝ ΔΑΝΕΛΛΗΣ: Βεβαίως, μας προκάλεσε έκπληξη το δημοσίευμα, γι'αυτό σπεύσαμε να καταθέσουμε την ερώτηση αυτή, διότι όντως το Δεκέμβριο του '97 σε γραπτή μας ερώτηση για το ίδιο θέμα, η απάντηση ήταν σαφής και του Υπουργείου Ανάπτυξης, παρ'όλο που υπήρχε μία αναφορά που μας είχε προξενήσει τότε κάποιες επιφυλάξεις και φόβους, διότι αναφέρεται στην απάντηση αυτή ότι πριν από την έκδοση της κοινής υπουργικής απόφασης για την παραχώρηση μεταξύ του Υπουργείου Ανάπτυξης και των Υπουργείων Γεωργίας και Πολιτισμού, ενώ υπήρχε η απόφαση του Υπουργείου Πολιτισμού για το χαρακτηρισμό της κοιλάδας του Λούσιου ως ενιαίου αρχαιολογικού χώρου, όμως αυτή δεν είχε κοινοποιηθεί στις αρμόδιες υπηρεσίες του Υπουργείου Ανάπτυξης και έτσι το Υπουργείο Ανάπτυξης, όταν υπέγραφε την κοινή υπουργική απόφαση, δεν είχε υπόψη του την απόφαση αυτή του Υπουργείου Πολιτισμού. 

Εν πάση περιπτώσει, νομίζω ότι όντως θα πρέπει να είμαστε ιδιαίτερα ευαίσθητοι στην προστασία του περιβάλλοντος από έργα τέτοια, τα οποία επιφέρουν σημαντικές αλλοιώσεις στο περιβάλλον, διότι θα συνιστούσε σχήμα οξύμωρο και αντιφατικό και άρα μη παραδεκτό η αναφορά στην επιθυμία χρησιμοποιήσεως ήπιων ή ανανεώσιμων μορφών ενέργειας, όμως την ίδια στιγμή μπορεί να έχουμε υπόψη μας τη διατήρηση των όρων βιωσιμότητας του περιβάλλοντος 

Θέλω με την ευκαιρία να πω, κύριε Υπουργέ, ότι υπάρχουν ζητήματα στον τρόπο λειτουργίας των μικρών υδροηλεκτρικών σταθμών της Δ.Ε.Η., παραδείγματος χάρη στο Νέστο, ξανά για μία ακόμη φορά παρατηρούνται ιδιαίτερα προβλήματα εξαιρετικά ανησυχητικά σε ορισμένες τουλάχιστον περιοχές του Νέστου, διότι με το να οδηγεί το νερό η Δ.Ε.Η. στα φράγματά της, δημιουργείται αποξήρανση σε κάποια άλλα τμήματα του ποταμού, ιδιαίτερα σε ορισμένες περιόδους του χρόνου που υπάρχει έλλειψη αρκετών υδάτων στον ποταμό. 

Είμαι ικανοποιημένος από την απάντηση επί του συγκεκριμένου ζητήματος, το οποίο είχα θέσει με την ερώτησή μου. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, θέλετε να απαντήσετε; 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης):'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η με αριθμό 496/25.1.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Μεταφορών και Επικοινωνιών, σχετικά με την πρόσληψη των επιτυχόντων στο διαγωνισμό του 1996 πιλότων της Ολυμπιακής Αεροπορίας κλπ. 

Η επίκαιρη ερώτηση έχει ως εξής: 

"Τουλάχιστον ακατανόητη και αντίθετη προς κάθε έννοια χρηστής διοίκησης μπορεί να χαρακτηριστεί η άρνηση της διοίκησης της Ολυμπιακής Αεροπορίας να προσλάβει τριάντα οκτώ επιτυχόντες και έτοιμους να εργαστούν πιλότους, που η εκπαίδευσή τους από την Ολυμπιακή Αεροπορία έχει στοιχίσει περισσότερα από πεντακόσια εκατομμύρια (500.000.000) δραχμές και να ετοιμάζεται να προκηρύξει νέο διαγωνισμό, που θα στοιχίσει επιπλέον ένα δισεκατομμύριο (1.000.000.000) δραχμές. 

Οι νέοι πιλότοι, που θα προκύψουν από το διαγωνισμό, θα είναι έτοιμοι να αξιοποιηθούν στο τέλος του καλοκαιριού, που σημαίνει παράταση της ταλαιπωρίας των επιβατών για άλλους οκτώ μήνες, με ματαιώσεις και συγχωνεύσεις πτήσεων. 

Επειδή οι παλινωδίες και οι περίεργες μεθοδεύσεις της Κυβέρνησης και της διοίκησης της Ολυμπιακής Αεροπορίας έχουν οδηγήσει τον εθνικό αερομεταφορέα στο χείλος της χρεοκοπίας, προς όφελος άλλων εταιρειών και τον έχουν καταστήσει αναξιόπιστο διεθνώς, με αποτέλεσμα την απώλεια πολύτιμου συναλλάγματος. 

Επειδή η παράταση της αγωνίας των τριάντα οκτώ πιλότων είναι αδικαιολόγητη και απαράδεκτη, δεδομένου ότι δεν μπορεί η διοίκησης της Ολυμπιακής Αεροπορίας να προετοιμάζεται για την προκήρυξη νέου διαγωνισμού, χωρίς προηγουμένως να προσλαμβάνει όσους πέτυχαν στο διαγωνισμό του 1996 και οι οποίοι εκπαιδεύτηκαν από την Ολυμπιακή Αεροπορία, προκειμένου στη συνέχεια να χρησιμοποιηθούν ως τακτικό προσωπικό: 

Ερωτάται ο κύριος Υπουργός: 

Εάν επρόκειται να προχωρήσει στην άμεση πρόσληψη των τριάντα οκτώ εκπαιδευμένων από την Ολυμπιακή Αεροπορία και επιτυχόντων στο διαγωνισμό του 1996 πιλότων, ώστε να τερματιστεί η ταλαιπωρία και η αγωνία τους και ο εθνικός αερομεταφορέας να αρχίσει να βγαίνει από το τέλμα, στο οποίο έχει οδηγηθεί με αποκλειστική ευθύνη της Κυβέρνησης και της διοίκησής του ". 

Ο κύριος Υπουργός έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, το 1996 έγινε διαγωνισμός στην Ολυμπιακή Αεροπορία για πρόσληψη ενός συγκεκριμένου αριθμού προσώπων. Από το διαγωνισμό αυτό προέκυψαν ποιοι πέτυχαν και ποιοι απέτυχαν. Προσλήφθηκαν αυτοί που πέτυχαν. Δεν υπήρξε κανένα κείμενο, δεν υπάρχει καμία δέσμευση, κανένας θεσμός και καμία δεοντολογία που να λέει ότι όσοι απέτυχαν πρέπει να προσληφθούν μετά από ένα ή πέντε ή δέκα χρόνια. 

Αυτήν τη στιγμή η Ολυμπιακή έχει αποφασίσει να προσλάβει σαράντα πέντε (45) πιλότους. Και αυτό έγινε μετά από έγκριση της τριμελούς επιτροπής εξ Υπουργών και η οποία πολύ σωστά έκρινε ότι θα πρέπει οι προσλήψεις, που θα γίνουν το 1999, να γίνουν με διαγωνισμό, όπως επιβάλλουν οι νόμοι, η διαφάνεια και η δεοντολογία, έτσι ώστε όλοι οι νέοι άνθρωποι, που έχουν τα προσόντα, να κληθούν να δοκιμάσουν την τύχη τους. Και αυτό θα γίνει. 

Αν αυτό εμφανίζεται τώρα, ότι, ενδεχόμενα, η Ολυμπιακή δεν θα πάει μπροστά, αν δεν προσλάβει κάποιους που είχαν λάβει μέρος σε κάποιον προηγούμενο διαγωνισμό πριν μερικά χρόνια, αυτό είναι μία αυθαιρεσία. Και θα ήθελα να πω ότι η βασική αιτία για την οποία μπορεί να παρουσιάζονται κάποια προβλήματα, είναι στο να υποκύπτουμε στις οποιεσδήποτε πιέσεις οποιασδήποτε ομάδας, είτε γιατί θέλει να προωθήσει τα δικά της συμφέροντα είτε γιατί συνδέεται με ορισμένα συμφέροντα με αδιαφανείς δεσμούς. 

Εδώ τα πράγματα είναι ξεκάθαρα και ό,τι επιβάλλει ο νόμος, η δεοντολογία και η διαφάνεια, πρέπει να εφαρμόζεται. Και αυτό εφαρμόζουμε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, ο κύριος Υπουργός ή δεν είναι ενημερωμένος -και δεν μπορώ να το πιστέψω- ή παραπλανεί τη Βουλή. Εδώ υπάρχουν έγγραφα επίσημα, όπου αποδεικνύεται με υπογραφές του προέδρου και του διευθύνοντα συμβούλου της Ολυμπιακής ότι έχει γίνει διαγωνισμός και ονομάζεται "κατάσταση επιτυχόντων για πρόσληψη δοκίμων ιπτάμενων χειριστών στην Ολυμπιακή Αεροπορία", που αποτελείται από εβδομήντα οκτώ άτομα. Την κατάσταση των εβδομήντα οκτώ αυτών ατόμων θα την καταθέσω στη Βουλή. 

Τα άτομα αυτά έχουν σταλεί για μετεκπαίδευση σε εταιρεία στην Αμερική και έχουν πληρωθεί τα έξοδα, τα οποία υπερέβησαν τα πεντακόσια εκατομμύρια (500.000.000) δραχμές. 

'Εχει γίνει πρόσληψη ορισμένου προσωπικού από αυτούς και οι υπόλοιποι, που έχουν μετεκπαιδευτεί και έχουν πληρωθεί τα έξοδά τους από την Ολυμπιακή, αναμένουν ακόμα. Τώρα όμως ο κύριος Υπουργός λέγει ότι δεν έχει γίνει κάτι τέτοιο. Εγώ έχω επίσημο έγγραφο, το οποίο θα καταθέσω στα Πρακτικά. 

Παρακολουθώντας κανείς όλα τα έγγραφα, τα οποία έχω ήδη στα χέρια μου, διαπιστώνει ότι με απόφαση που ελήφθη στις 28.5.98 αναφέρει για τους σαράντα πέντε συγκεκριμένους επιτυχόντες σε προηγούμενο διαγωνισμό των οποίων, επαναλαμβάνω, έχουν πληρωθεί τα έξοδα εκπαίδευσής τους και εισηγείται στην Κυβέρνηση την πρόσληψη των συγκεκριμένων επιτυχόντων. 

Επ' αυτού απαντά η Κυβέρνηση -σε εισήγηση του κυρίου Υπουργού, η οποία αναφέρει την ανάγκη και τους κινδύνους που προκύπτουν για ασφάλεια πτήσεων από έλλειψη προσωπικού και από υπερεργασίες των πιλότων- και ενώ δέχεται την εισήγηση με έγγραφο, το οποίο θα καταθέσω στα Πρακτικά, εισηγείται -εντός παρενθέσεως- να μην προσληφθούν οι ήδη επιτυχόντες και ήδη εκπαιδευθέντες. 

Αυτό λοιπόν είναι ή παραπλάνηση της Βουλής ή προσπάθεια κουκουλώματος μιας ιστορίας, η οποία είναι αυταπόδεικτη από τα έγγραφα. 

Την ίδια στιγμή θα πρέπει να επισημάνω στον κύριο Υπουργό ότι αυτό το θέμα δεν σταματάει εδώ. Θα έχει και επιπλέον επιπτώσεις, υπό την έννοια ότι το θέμα αυτό το παρακολουθεί η Ευρωπαϊκή Επιτροπή. Και έχω έγγραφο της Ευρωπαϊκής Επιτροπής, από τον κ. Κίνογκ, ο οποίος λέγει ότι υπάρχει δέσμευση της ελληνικής Κυβέρνησης να μην παρεμβαίνει σε θέματα προσλήψεων και γενικά διαχειριστικά θέματα, παρά μόνο σαν απλός μέτοχος της εταιρείας. Αυτό το πράγμα ούτε από πλευράς Ευρωπαϊκής 'Ενωσης μπορεί να σταματήσει και θα έχει ιδιαίτερες επιπτώσεις. 

Θα πρέπει επίσης να υπενθυμίσω στον κύριο Υπουργό ότι, αν συνεχισθεί αυτή η κατάσταση άλλους οκτώ μήνες, εμείς που πετάμε κινδυνεύουμε και η ευθύνη θα είναι δική του. Διότι στο έγγραφο το δικό του αναφέρεται ότι έπρεπε να υπάρχουν τετρακόσιοι ογδόντα δύο και υπάρχουν μόνο τετρακόσιοι επτά ιπτάμενοι χειριστές. Κινδυνεύουμε λοιπόν, έτσι όλοι μας. 

(Στο σημείο αυτό ο Βουλευτής κ. Γεώργιος Ρόκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύνθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Μεταφορών και Επικοινωνιών, κ. Αναστάσιος Μαντέλης έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, έχω συνηθίσει, όποτε υπάρχει κάτι το αδιαφανές και το πονηρόν, να ακούω περί ασφάλειας πτήσεων, να ακούω περί Κίναγκ, να ακούω όλα αυτά τα παραμύθια. Και ξέρω ότι είναι παραμύθια. Και το τονίζω αυτό, με όλη τη σημασία της λέξης αυτής, εδώ στο Κοινοβούλιο. 

Κύριε συνάδελφε, μην παρασύρεστε. 

ΓΕΩΡΓΙΟΣ ΡΟΚΟΣ: 'Εχω επίσημα έγγραφα. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Φιλικά μιλάμε, κύριε συνάδελφε. Και εσείς, όταν απευθύνεστε σε μένα , με καλή πρόθεση μου λέτε μη... 

ΓΕΩΡΓΙΟΣ ΡΟΚΟΣ: Σε αυτό το θέμα δεν μπορώ να είμαι φίλος. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε, μη διακόπτετε. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Και εγώ φιλικά και με καλή πρόθεση απευθύνομαι σε σας και σας λέγω, κύριε συνάδελφε, μην παρασύρεστε απ'αυτού του είδους τα παραμύθια. 

Η πραγματικότητα είναι μία. Υπάρχουν ομάδες πιέσεων, οι οποίες θέλουν να κάνουν το δικό τους. Υπάρχει όμως ένα θεσμικό πλαίσιο και μία δεοντολογία στην ελληνική κοινωνία, που πρέπει επιτέλους να εφαρμοσθούν και στη συγκεκριμένη επιχείρηση. Αυτή είναι όληη υπόθεση. 'Ολα τα υπόλοιπα σας διαβεβαιώνω ότι είναι ακριβώς μεθοδεύσεις ομάδων πιέσεων, είτε μικρές είτε μεγάλες, οι οποίες μέχρι σήμερα προσπαθούσαν να διαχειριστούν με κακά αποτελέσματα τον εθνικό αερομεταφορέα. 

Για να εξυγιανθεί ο εθνικός αερομεταφορέας, πρέπει να απεμπλακεί απ'όλους αυτούς τους χειρισμούς των ομάδων πιέσεων. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Απομένει η κρατηθείσα με αριθμό 492/25-1-99 επίκαιρη ερώτηση πρώτου κύκλου, του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τους Υπουργούς Ανάπτυξης, Εθνικής Οικονομίας, σχετικά με τη λήψη των αναγκαίων μέτρων αντιμετώπισης της κρίσης στον κλάδο της γουνοποιίας. 

Η Επίκαιρη ερώτηση του κ. Τασούλα έχει ως εξής: 

" Σε απόγνωση βρίσκονται οι γουνεργάτες του Νομού Καστοριάς, οι οποίοι προχώρησαν πρόσφατα σε κινητοποιήσεις, ζητώντας να παρθούν μέτρα για να ξεπεραστεί η κρίση που μαστίζει τον κλάδο. 

Με την πολιτική που ακολούθησαν τα τελευταία χρόνια οι κυβερνήσεις της Νέας Δημοκρατίας και του ΠΑΣΟΚ, άφησαν την ανάπτυξη της γούνας να εξελίσσεται σε μια άναρχη και αδιέξοδη πορεία. Δεν πάρθηκαν μέτρα για φτηνή πρώτη ύλη κύρια για τους μικρογουνοποιούς, οι οποίοι είναι το 85%-90% των συνολικά απασχολούμενων στη γουνοποιία. Ο τομέας της εμπορίας και οι νέες αγορές δεν απαπτύχθηκαν σχεδιασμένα και σε όφελος του κλάδου ολόκληρου. Το χρηματοπιστωτικό σύστημα λειτούργησε σκανδαλωδώς υπέρ των μεγαλογουνοποιών και ληστρικά κατά των μικρογουνοποιών. 

Το αποτέλεσμα είναι ένας τόσο σημαντικός εξαγωγικός, συναλλαγματοφόρος κλάδος να διέρχεται τη χειρότερη κρίση των τελευταίων τριάντα χρόνων. Χιλιάδες γουνεργάτες άνεργοι, όσοι εργάζονται αμείβονται με πέντε χιλιάδες (5.000) δραχμές μεροκάματο και οι περισσότεροι είναι ανασφάλιστοι. Οι μικρογουνοποιοί οδηγήθηκαν στο φασόν και εργάζονται για να κερδίζουν ελάχιστοι μεγαλογουνοποιοί, παραδείγματος χάριν Παπαγεωργίου, Βλαχάκης. 

Η Κυβέρνηση με τα μέτρα που παίρνει (βιοτεχνικά πάρκα, επιδόματα ανεργίας, κλπ) διαιωνίζει και οξύνει το πρόβλημα. 

Η λύση βρίσκεται στη δημιουργία εθνικού οργανισμού για τη γούνα, που θα διαμορφώνει τη συνολική πολιτική για τη γούνα. Και άμεσα μέτρα είναι: χαμηλότοκα δάνεια κύρια για τους μικρογουνοποιούς. Να γίνουν ρυθμίσεις χρεών κύρια για τους μικρομεσαίους γουνοποιούς και να παρθούν μέτρα για τον έλεγχο του τρόπου αξιοποίησης των χρηματοδοτήσεων. Να παρθούν μέτρα για την εισαγωγή φτηνής πρώτης ύλης, χωρίς την παρέμβαση μεσαζόντων. 

Eρωτώνται οι κύριοι Υπουργοί, εάν προτίθενται να πάρουν μέτρα προς αυτήν την κατεύθυνση για την αντιμετώπιση της κρίσης στον κλάδο της γουνοποιίας;". 

Η Υφυπουργός Ανάπτυξης κ. Διαμαντοπούλου έχει το λόγο, η οποία γειτνιάζει και με τη γούνα. 'Οχι μόνο γειτνιάζει, αλλά η Σιάτιστα είναι περιοχή στην οποία παρασκευάζεται γούνα. Και είναι η πρώτη η οποία δεν θέλει να καεί προφανώς η γούνα. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Εχω κάνει και νομάρχης στην Καστοριά, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως και νομάρχης παλαιότερα. Και έχει συμφέρον να μην "καεί" καμία γούνα. 

Ορίστε, κυρία Υφυπουργέ, έχετε το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, από το περιεχόμενο της ερώτησης θα ξεχωρίσω μόνο μία σειρά. "Η Κυβέρνηση με τα μέτρα που παίρνει (βιοτεχνικά πάρκα, επιδόματα ανεργίας κλπ.) διαιωνίζει και οξύνει το πρόβλημα". 

Είναι πραγματικά εξαιρετικά ενδιαφέρον,πώς με τέτοια μέτρα μπορούμε να διαιωνίζουμε το πρόβλημα. 

Το θέμα της γούνας είναι ένα ιδιαίτερα πολύπλοκο θέμα. Η γούνα είναι μία πλουτοπαραγωγική πηγή για όλη την περιοχή της δυτικής Μακεδονίας. Οι κατά καιρούς κρίσεις της οφείλονται σε διαφορετική συμπεριφορά των εξωτερικών αγορών, μια και είναι κατ'εξοχήν εξαγωγικό προϊόν. 

Η πρώτη μεγάλη κρίση ήταν όταν στη Δυτική Ευρώπη υπήρξε το ισχυρό οικολογικό κίνημα, όπου έφερε στο προσκήνιο τις πλαστικές γούνες. 

Η δεύτερη κρίση ήταν μετά τη μεγάλη οικονομική κρίση στη Ρωσία, μια και τα έξι τελευταία χρόνια η μοναδική, δυστυχώς, αγορά ήταν η Ρωσία και μία, δύο ακόμα χώρες. 

Μετά την κρίση σταμάτησαν τελείως οι αγορές, ακυρώθηκαν οι παραγγελίες, έμεινε στοκ στους γουνοποιούς και αυτή τη στιγμή είμαστε χωρίς αγορές. 

Από πλευράς Κυβέρνησης έχουν γίνει και στην προηγούμενη δεκαετία και τα τελευταία τέσσερα χρόνια πάρα πολύ σημαντικά αναπτυξιακά βήματα. Γιατί, βέβαια, οι ρυθμίσεις χρεών και τα δάνεια με ειδικούς όρους, όπως θα ξέρετε και εσείς, βολεύουν πάντοτε τους κακούς και όχι τους καλούς. 

Τι έχει γίνει για τη γούνα: Υπάρχει το μεγάλο δημοπρατήριο της Καστοριάς, το μεγαλύτερο στην Ευρώπη. Ολοκληρώνεται το Βιοτεχνικό Πάρκο Γούνας στη Σιάτιστα, όπου δίνεται η δυνατότητα όλοι οι γουνοποιοί να εκθέτουν -και όχι να υφίσταται το σημερινό πρόβλημα που τα έχουν στα υπόγεια- και τους παρέχει και χώρους για μικρή βιοτεχνία. 

'Οσον αφορά τις υποδομές, είμαστε πια καλυμμένοι. Το δημόσιο βάζει εξαιρετικά μεγάλο κεφάλαιο, 70%, για τη δημιουργία κουζίνας, δηλαδή ειδικού εργοστασίου παραγωγής γουνοτροφών, για να στηθούν οι επιχειρήσεις εκτροφής γουνοφόρων ζώων. Υπάρχει ένα πλαίσιο φορέων, όπως είναι το Κέντρο Γούνας, το οποίο έχει ένα εκτεταμένο πρόγραμμα, που αφορά την ποιότητα, το σχεδιασμό στη γούνα, την εκπαίδευση των γουνεργατών και των γουνοποιών, τη διερεύνηση των αγορών κ.ο.κ. 

'Εγινε η τελευταία κρίση. Τι έκανε η Κυβέρνηση στην τελευταία κρίση: 

Πρώτον, έκανε μία ειδική ρύθμιση, που αφορούσε τους μικρούς γονοποιούς, δηλαδή αυτούς που έχουν χρέος από δεκαπέντε εκατομμύρια (15.000.000) δραχμές και κάτω. 

Δεύτερον, επιδότησε την εργασία στη γουνοποιία κατά 5% κατ'εξαίρεση από όλες τις άλλες περιοχές. 

Τρίτον, λόγω της κρίσης αυτού του φθινοπώρου, που ήταν πάρα πολύ μεγάλη, έβγαλε ένα ειδικό επίδομα-βοήθημα για όλους τους γουνεργάτες. 

Τέταρτον, έχει οργανώσει προγράμμματα, που καλύπτουν όλο το εξάμηνο για ειδικές εκπαιδεύσεις των γουνεργατών με στροφή σε μεικτές κατασκευές, δηλαδή και γούνα και δέρμα και δέρμα και ύφασμα, για να μπούμε και σε καινούρια προϊόντα, με ταυτόχρονη χρηματοδότησή της για να περάσει αυτό το εξάμηνο, που πραγματικά είναι δύσκολο. 'Εκανε ένα master plan για τη γούνα πολύ σημαντικό -για το άνοιγμα σε έντεκα καινούριες χώρες της αγοράς με τη συνεργασία του Ο.Π.Ε.. Το Σαββατοκύριακο που πέρασε έγιναν ήδη συναντήσεις σε Σιάτιστα και Καστοριά για τη διεθνή εταιρεία εμπορίου για τη γούνα, με στόχο να βοηθήσει τους μικρούς γουνοποιούς να μπουν σε όλη την αγορά της Ανατολικής Ασίας και της Ευρώπης. 

Ο περιορισμός του αιτήματος σε δάνεια και ρυθμίσεις είναι αιτήματα τα οποία δεν οδηγούν στην ανάπτυξη ενός κλάδου. Οδηγούν στη διαιώνιση των κακών επαγγελματιών, οι οποίοι έχουν μάθει να ζουν μόνο μέσα από ρυθμίσεις. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε και κυρία Υφυπουργέ, τώρα σας ακούνε οι γουνεργάτες και οι γουνοποιοί της Σιάτιστας, της Καστοριάς κλπ. Με τόσα που είπατε, κάθε λογικός άνθρωπος θα πρέπει να βγάλει ένα συμπέρασμα. Γίνονται όλα αυτά τα πράγματα και ο μισός κόσμος έχει φύγει από την Καστοριά. Και υπάρχουν στη Σιάτιστα οικογένειες που κυριολεκτικά πεινάνε. Πώς γίνεται, να συμβιβάζονται και τα δύο; Να κάνετε, δηλαδή, τόσα καλά πράγματα εσείς, και αυτοί να πεινάνε, να μην έχουν ασφάλιση. Και κυριολεκτώ, όταν σας λέω ότι πεινάνε. 

Μείνατε σε ένα μόνο θέμα και λέτε ότι τα δάνεια δεν είναι λύση. Και τα δάνεια είναι λύση. Εμείς, όμως, δεν σας λέμε μόνο δάνεια. Εμείς σας λέμε καθετοποιημένη παραγωγή, σας λέμε για πρώτη ύλη, σας λέμε για αγορές, σας λέμε για επεξεργασία. Και φυσικά δεν είναι λύση το ΒΙΟΠΑΓ. Τι θα γίνει με το ΒΙΟΠΑΓ, εάν συνολικά δεν λυθεί το πρόβλημα; Γι'αυτό σας προτείνουμε τον οργανισμό γούνας. Θα μου πείτε πάλι, ένας οργανισμός γούνας φτάνει, εάν δεν έχετε μία άλλη διαφορετική πολιτική η οποία να διεμβολίζει, να το πούμε έτσι, την αντίληψή σας περί ελεύθερης αγοράς και όλα αυτά τα πράγματα. 

Τι θα κάνετε, πώς θα παρεμβείτε, για να βοηθήσετε αυτούς τους ανθρώπους -αυτό είναι το ερώτημα- οι οποίοι βρίσκονται σε πάρα πολύ δύσκολη κατάσταση; Και οι μικρομεσαίοι βιοτέχνες γουνοποιοί και οι γουνεργάτες. 

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε συνάδελφε, είναι λίγο υπερβολικό να λέτε σε εμένα, εάν έχω δεί τους γουνεργάτες της Σιάτιστας και της Καστοριάς, με τους οποίους είμαι σε συνεχή επαφή και έχω κάνει επανειλημμένα συναντήσεις και στη Σιάτιστα και στην Καστοριά. Και θα σας παρακαλέσω να ανατρέξετε στις ανακοινώσεις των Εργατικών Κέντρων Σιάτιστας και Καστοριάς για την πολιτική του Υπουργείου. 

Και με όλο αυτό που προτείνετε για τον Εθνικό Οργανισμό Γούνας, δεν ξέρω εάν φαντάζεσθε μια κρατική επιχείρηση, η οποία θα κάνει τη γούνα.'Εχουμε κάνει όμως το Κέντρο Γούνας, που κάνει στο σχεδιασμό. 

Το πρόβλημα της γούνας αυτήν τη στιγμή είναι ότι έχουμε δυόμισι χιλιάδες επιχειρήσεις στραμμένες κακώς σε μια μόνο αγορά, ενώ είχαμε προειδοποιήσει εδώ και τρία χρόνια. Αυτή η αγορά κλείνει και δεν υπάρχει τρόπος διοχέτευσης του προϊόντος. Αυτή είναι η ουσία του προβλήματος. 

Το θέμα, λοιπόν, είναι να ανοίξουμε αγορές, για να πουλήσουμε το εξαιρετικό προϊόν μας. Και σας εξήγησα, με ποιον τρόπο γίνεται αυτό. 

'Οσο για το ΒΙΟΠΑ, όχι να συζητούμε πότε θα γίνει. Το ΒΙΟΠΑ είναι έτοιμο, στημένο. Είναι ένα κόσμημα για την περιοχή. Και είναι ένα αίτημα δεκαπενταετίας και πλέον των γουνεργατών και των γουνοποιών. 

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε το δελτίο των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών: "Κάλυψη δαπάνης των μετακινουμένων υπαλλήλων εντός και εκτός Επικράτειας και άλλες διατάξεις". 

'Εχουν συζητηθεί τα άρθρα 1 έως και 28, πλην του άρθρου 27. Απομένουν να συζητηθούν τα άρθρα 27 και 29 εως και 31. 

ΜΟΣΧΟΣ ΓΙΚΟΝΟΓΛΟΥ: Χωρίς Υπουργό θα συζητήσουμε, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): Εδώ είναι η Υπουργός. Είναι αρμοδιότητας της κ. Διαμαντοπούλου όλα σχεδόν τα άρθρα αυτά. 

ΜΟΣΧΟΣ ΓΙΚΟΝΟΓΛΟΥ: Η κ. Διαμαντοπούλου έφυγε. 

ΠΡΟΕΔΡΕΥΩΝ (Παναγιώτης Ν. Κρητικός): Δεν έφυγε. Είστε βιαστικός, κύριε συνάδελφε. 

ΜΟΣΧΟΣ ΓΙΚΟΝΟΓΛΟΥ: Τα νιάτα έτσι είναι, βιαστικά! 

ΠΡΟΕΔΡΕΥΩΝ (Παναγιώτης Ν. Κρητικός): Και υπάρχει και η τροπολογία με αριθμό 2349 των Υπουργών κ. Παπαντωνίου και κ. Παπαδόπουλου. 

Θέλετε να συζητηθούν ως μια ενότητα τα άρθρα και η τροπολογία ή ξεχωριστά η τροπολογία; 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Οχι ως μια ενότητα, κύριε Πρόεδρε, ξεχωριστά. 

ΠΡΟΕΔΡΕΥΩΝ (Παναγιώτης Ν. Κρητικός): Θα συζητηθούν, λοιπόν, τα άρθρα 27 και 29 έως και 31 ως μια ενότητα και χωριστά η τροπολογία. 

Και απομένουν οι τροπολογίες των κυρίων συναδέλφων, οι οποίες και αυτές θα συζητηθούν. 

Ο εισηγητής του Πανελλήνιου Σοσιαλιστικού Κινήματος κ. Δημήτριος Τσετινές, με άνεση χρόνου, έχει το λόγο επί της ενότητας των άρθρων. 

ΑΝΑΣΤΑΣΙΟΣ ΙΝΤΖΕΣ: Να διανεμηθούν οι τροπολογίες, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Η τροπολογία είναι μία και έχει κατατεθεί από τις 25 Ιανουαρίου. 

ΑΝΑΣΤΑΣΙΟΣ ΙΝΤΖΕΣ: Δεν έχει ενσωματωθεί; 

ΠΡΟΕΔΡΕΥΩΝ (Παναγιώτης Ν. Κρητικός): Είναι η ενσωματωθείσα από την επιτροπή και μία ακόμη ξεχωριστή, η οποία έχει κατατεθεί στις 25.1.1999.'Ηδη έχει διανεμηθεί. Είναι στην επιμέλειά σας να την έχετε μελετήσει. Οπωσδήποτε έχει έρθει στα χέρια σας μέσω των υπηρεσιών. 

Ορίστε, κύριε Τσετινέ, έχετε το λόγο. 

ΔΗΜΗΤΡΙΟΣ ΤΣΕΤΙΝΕΣ: Κύριε Πρόεδρε, οι διατάξεις του άρθρου 27 αποσκοπούν στην απαλλαγή από φόρο συγκέντρωσης κεφαλαίου και από τέλη χαρτοσήμου. Συγκεκριμένα, η "ΠΥΡΚΑΛ" προκειμένου να επωφεληθεί από το άρθρο 14 του ν.2303/1995 και να μετοχοποιήσει χρέη της, περίπου εκατόν τριάντα δισεκατομμυρίων (130.000.000.000) δραχμών, πρέπει να καταβάλει εφάπαξ και αμέσως, με την απόφαση της γενικής συνέλευσης των μετόχων της, ποσό της τάξεως του ενός δισεκατομμυρίου τριακοσίων εκατομμυρίων (1.300.000.000) δραχμών. Είναι πλέον φανερό ότι η "ΠΥΡΚΑΛ" δεν έχει τέτοια δυνατότητα. Και ως εκ τούτου υφίσταται η ανάγκη απαλλαγής από το φόρο αυτόν, για να μπορέσει να γίνει δυνατή η υλοποίηση της διατάξεως του ν.2303/1995. Οι μετοχές που θα προέλθουν από την μετοχοποίηση των χρεών της "ΠΥΡΚΑΛ" θα αποδοθούν στο δημόσιο και όχι στον Οργανισμό Ανασυγκρότησης Επιχειρήσεων. 

Με το άρθρο 29 προσπαθούμε να περιορίσουμε μέχρι εξαλείψεως τις δυσμενείς συνέπειες που θα έχει για τις επιχειρήσεις και το δημόσιο συμφέρον το γεγονός ότι μερικοί από τους παλιούς ιδιοκτήτες των εταιρειών πήγαν στο Δικαστήριο της Ευρωπαϊκής 'Ενωσης και δικαιώθηκαν. Δικαιώθηκαν, βέβαια, γιατί οι αυξήσεις κεφαλαίου, που έκανε το δημόσιο διά μέσου του Οργανισμού Ανασυγκρότησης Επιχει- 

ρήσεων, έπρεπε να είχαν περάσει από γενική συνέλευση της εταιρείας. 

Υπάρχει, λοιπόν, μεγάλος κίνδυνος μετά την εξέλιξη αυτήν της νομολογίας του Ευρωπαϊκού Δικαστηρίου, να έρθουν αυτοί οι παλιοί ιδιοκτήτες και να πουν "άκυρη η αύξηση του μετοχικού κεφαλαίου, άκυρες όλες οι πράξεις που επακολούθησαν". Και, επομένως, ό,τι μέχρι σήμερα έχει γίνει με τα χρήματα του ελληνικού λαού, να καταπέσει. 

Με τη διατύπωση της διάταξης αυτής το δημόσιο οφείλει μόνο αποζημίωση κατά τις περί αδικοπραξιών διατάξεις. 

Με τις προτεινόμενες διατάξεις του άρθρου 30 σκοπείται η διευκόλυνση των αποκρατικοποιήσεων πολλών προβληματικών επιχειρήσεων, αφού αντιμετωπίζονται ζητήματα σε σχέση με τη μεταβίβαση αδειών, φορολογικών επιβαρύνσεων, απλοποιήσεις και επιταχύνσεις των διαδικασιών μεταβίβασης. Γίνεται δεκτό το άρθρο, όπως αυτό διατυπώνεται στις τρεις παραγράφους και εισηγούμαι την ψήφισή του. 

Οι διατάξεις του άρθρου 31 έχουν ως στόχο τη διευκόλυνση της αποκρατικοποίησης μιας σημαντικής για την εθνική οικονομία βιομηχανικής επιχείρησης, της "Αθηναϊκής Χαρτοποιίας SOFTEX Α.Ε." 

Η μεγάλη αυτή επιχείρηση δραστηριοποιείται παραγωγικά στους νομούς Αττικής, (Αθήνα και Μεγάλο Πεύκο) και Δράμας. Απασχολεί σήμερα χίλιους εξακόσιους περίπου εργαζόμενους και αντιμετωπίζει εδώ και αρκετά χρόνια σωρεία νομικών και οικονομικών προβλημάτων, που την έχουν οδηγήσει στη σώρευση σημαντικών ζημιών και στη συρρίκνωση του μεριδίου της αγοράς της, με αποτέλεσμα να διακυβεύονται σήμερα η συνέχιση της λειτουργίας της επιχείρησης και οι χιλιάδες θέσεις εργασίας. 

Στα πλαίσια, λοιπόν, του προγράμματος αποκρατικοποίησης, με σκοπό την οριστική εξυγίανση και τον εκσυγχρονισμό της "Αθηναϊκής Χαρτοποιϊας" και τη δημιουργία μιας σύγχρονης και βιώσιμης επιχείρησης, έγινε διεθνής διαγωνισμός για την πώληση των μετοχών της επιχείρησης, που ανήκουν στον Οργανισμό Ανασυγκρότησης Επιχειρήσεων, σε ιδιώτες επενδυτές. 

Η κατάληξη του διεθνούς διαγωνισμού για την εξαγορά της "Αθηναϊκής Χαρτοποιίας" ήταν να επιλεγεί η προσφορά μιας διεθνούς επενδυτικής κοινοπραξίας με τη σύμπραξη σημαντικών χρηματοοικονομικών και εμπορικών οίκων της αλλοδαπής, καθώς και κορυφαίοι στην αγορά χάρτου μάνατζερ. 

Η επιλογή αυτή φαίνεται να διασφαλίζει τη λειτουργία του συνόλου των παραγωγικών μονάδων της επιχείρησης, τον παραγωγικό και λειτουργικό εκσυγχρονισμό της μονάδας και το σημαντικότερο, ένα μεγάλο αριθμό θέσεων εργασίας σε δύο νομούς, που πλήττονται ιδιαίτερα από την ανεργία. 

Κύριοι συνάδελφοι, άμεσο συμφέρον για τον τόπο είναι η διασφάλιση των εργαζομένων στο εργοστάσιο και η περαιτέρω λειτουργία του. Και αυτό μόνο η κοινοπραξία μπορεί να το διασφαλίσει. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδημόπουλος, εισηγητής της Νέας Δημοκρατίας, έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, χθες, καθώς ψηφίζαμε υπέρ των άλλων άρθρων, μέχρι το άρθρο 26, είχαμε σκοπό να επιφυλαχθούμε, να μην ψηφίσουμε το άρθρο 27, αλλά ήρθε κάποια επιστημονική έκθεση, η οποία προσπαθεί να δικαιολογήσει μερικά πράγματα, τα οποία ήταν για εμάς αδιαφανή. Εν πάση περιπτώσει, έχουμε διαπιστώσει ότι έχει λήξει η ιστορία αυτή, έχει γίνει η ρύθμιση και τώρα δεν έχει νόημα εκ των υστέρων να ζητούμε να βρούμε εμπόδια για την ψήφιση αυτής της διάταξης. 

Συνεπώς συμφωνούμε να περάσει, βέβαια "με κρύα καρδιά". 

Το άρθρο 29, βέβαια, δεν μας πείθει ότι επειδή υπάρχουν αποφάσεις του Ευρωπαϊκού Δικαστηρίου, θα πρέπει οπωσδήποτε και η Βουλή να αποδεχθεί την εγκυρότητα αυτών των μετοχών, αλλά επειδή υπάρχουν πάρα πολλοί άνθρωποι με εκκρεμότητες γύρω από το θέμα των μετοχών που κατέχουν και δεν ξέρουν, εάν αύριο το πρωί οι μετοχές αυτές που έχουν θα είναι έγκυρες ή όχι, ψηφίζουμε και αυτήν τη διάταξη χάριν της κοινωνικής νηνεμίας, θα έλεγα, επισημαίνοντας την προχειρότητα με την οποία η Κυβέρνηση φέρνει τις ρυθμίσεις αυτές αποσπασματικά και αμελέτητα. 

Το άρθρο 30 και αυτό το ψηφίζουμε. Δεν έχουμε αντίρρηση, όπως είναι διατυπωμένο. 

Θα ήθελα να σχολιάσω περισσότερο το άρθρο 31 που αφορά τη "SOFTEX". Η Νέα Δημοκρατία θέλει να διευκολύνει τις αποκρατικοποιήσεις. Η φιλοσοφία μας είναι αυτή. Θέλουμε να φύγουν όλες οι επιχειρήσεις από το δημόσιο τομέα, οι οποίες δημιουργούν καθημερινώς ελλείμματα και ροκανίζουν χρήματα του ελληνικού λαού και, συνεπώς, δεν μπορούμε να είμαστε στην ουσία αντίθετοι. Οφείλω, όμως, να κάνω μερικές παρατηρήσεις, όσον αφορά τη μεθοδολογία της Κυβέρνησης, η οποία θα μπορούσε με μια πιο νοικοκυρεμένη δουλειά να φέρει τη διάταξη αυτή, έτσι ώστε να καλύπτει όχι μόνο τη "SOFTEX", αλλά όλες τις παρόμοιες επιχειρήσεις, οι οποίες βρίσκονται στην πορεία για εκποίηση, αποκρατικοποίηση, ιδιωτικοποίηση ή όπως αλλιώς θέλετε να ονομάσετε αυτήν την προσπάθεια. 

Εκείνο που θέλω κυρίως να στιγματίσω είναι το εξής: Μου κάνει εντύπωση σαν νομικό, γιατί ο συντάκτης της διάταξης αυτής "έγραψε στα παλιά του παπούτσια" το νομικό κόσμο. 'Ολες οι συμβάσεις και μάλιστα αυτού του μεγέθους, θα πρέπει να περιβάλλονται το συμβολαιογραφικό τύπο για πολλούς και ποικίλους λόγους. Ξέρουμε όλοι ότι το συμβολαιογραφικό έγγραφο είναι ένα δημόσιο έγγραφο, μπορεί ο κάθε ενδιαφερόμενος να λάβει γνώση και αναλόγως να ασκήσει την κριτική του επί της ρυθμίσεως αυτής. Η σύνταξη, όμως, ενός ιδιωτικού εγγράφου δεν παρέχει τα εχέγγυα της πλήρους διαφάνειας και επιπλέον θίγει όργανα, επαγγέλματα, δραστηριότητες, που προστατεύονται από άλλους νόμους. 

Συνεπώς, όπως είχαμε πει και στην επιτροπή στο άρθρο αυτό θα έπρεπε να μπει μία ακόμα παράγραφος, που να λέει ότι η όλη αυτή συμφωνία πρέπει οπωσδήποτε να περιβληθεί το συμβολαιογραφικό τύπο, αλλά για να μην τρομάξουν οι συμβαλλόμενοι, γιατί είναι πολύ μεγάλο το ποσόν των εκατόν είκοσι εκατομμυρίων (120.000.000) δολαρίων που συμπεριλαμβάνεται στο τίμημα, να περιοριστούν τα έξοδα περαιτέρω. 'Ηταν το 30% γι'αυτού του είδους τις συμβάσεις και είπαμε, έστω συμβολικά, να είναι το 1/10 του 30% που ισχύει για άλλες συμβάσεις. Να περιορίσουμε τις δαπάνες αυτές στο 1/10 των κανονικών δικαιωμάτων. 

Ούτε αυτό έγινε δεκτό. Τώρα, όταν κάποιος αποφασίζει να δώσει εκατόν είκοσι εκατομμύρια (120.000.000) δολάρια, για να αγοράσει μία επιχείρηση, θα ήταν αστείο να δεχθούμε ότι δεν θα μπορούσε να δώσει ένα πενιχρό ποσό, όπως είναι το 1/10 του 30% των κανονικών δικαιωμάτων, που καταβάλλονται σύμφωνα με την πρόταση της Νέας Δημοκρατίας. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Το δημόσιο τα πληρώνει. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Θα το πούμε. 

Θα μπορούσε να είναι όρος στη διακήρυξη, να το πληρώσει ο αγοραστής, διότι σε όλες τις συμβάσεις, ιδίως των ακινήτων, φορτώνουμε τα έξοδα μεταβιβάσεων, συμβολαίων κλπ. στον αγοραστή. 

Το τίμημα που δίνει η αγοράστρια εταιρεία δεν είναι πολύ σημαντικό για μία τόσο μεγάλη επιχείρηση με τεράστιες πάγιες εγκαταστάσεις, ώστε τελικώς να κάνουμε και χάρη, να μην πληρωθούν αυτά. 

Θέλετε ακόμη, κυρία Υφυπουργέ, να κάνουμε και μια παραχώρηση; Να πάνε ως νέα πηγή εσόδων απ'αυτήν τη δικαιοπραξία πάλι στο δημόσιο. Θα μου πείτε: Τι νόημα έχει αυτό; 'Εχει νόημα, διότι δεν καταργούμε το συμβολαιογράφο, δεν καταργούμε τον υποθηκοφύλακα, δεν καταργούμε το νομικό, ο οποίος συμμετέχει κατά την κατάρτιση της σύμβασης. Σεβόμαστε κάποια επαγγέλματα τα οποία είναι θεσμοθετημένα από άλλους νόμους. Γι' αυτόν το λόγο θα έλεγα ότι σε μία τέτοια σύμβαση, που πρέπει να διασφαλίσουμε και τη διαφάνεια, θα έπρεπε να περιληφθεί οπωσδήποτε "το συμβολαιογραφικό τύπο" και να κάνουμε και αυτήν την παραχώρηση, να ξαναγυρίσουν από άλλη είσοδο τα δικαιώματα και τέλη στο δημόσιο. 'Εχω τη γνώμη ότι δεν το κάνατε. 

Και την ύστατη στιγμή μπορείτε να το κάνετε, γιατί διαφορετικά θίγουμε θεσμούς και επαγγέλματα, τα οποία δεν πρέπει να θίξουμε. Γιατί δεν είναι μόνο τα δικαιώματα του δημοσίου, όπως είπα, είναι και τα δικαιώματα των συμβολαιογράφων και των υποθηκοφυλάκων. Και αυτοί περιμένουν να ζήσουν από τέτοιου είδους δραστηριότητες. 

Μπορεί στον προφορικό λόγο να είμαι λίγο εκτενής, αλλά στα γραπτά κείμενα πάντα είμαι λακωνικός. Εάν εγώ έπαιρνα στα χέρια μου αυτήν τη σύμβαση, θα είχα πει τα πάντα μέσα σε πέντε σελίδες, αν θέλετε, σε δέκα. Δύο μέρες παιδεύομαι να διαβάσω τα προσαρτήματα -επτά προσαρτήματα είναι- και τη σύμβαση, που είναι εκατόν πενήντα σελίδες. Ξέρετε τι ανακάλυψα, κύριοι συνάδελφοι; Τίποτα, φλυαρίες και επαναλήψεις. Τι μπορεί να περιέχει μια τέτοια σύμβαση; "Εν Αθήναις σήμερα την τάδε του μηνός εμφανίστηκαν ενώπιον συμβολαιογράφου ο τάδε και ο τάδε και αποφάσισαν, ο ένας με την ιδιότητα άλφα και ο άλλος με την ιδιότητα βήτα ότι πωλούν την εταιρία αυτή με τίμημα τόσο, το οποίο θέλει εξοφληθεί σε τόσα χρόνια". Δεν χρειάζονται άλλοι όροι. Θα υποσχεθεί ο πωλητής ότι είναι ελεύθερη η επιχείρηση από άλλα βάρη, ότι δεν τη διεκδικεί κανείς, ότι νομίμως λειτουργεί, ότι θα πρέπει να λειτουργήσει και στο μέλλον, όπως λέμε, για τρία χρόνια ακόμα, ότι δεν θα μειώσει το προσωπικό των χιλίων διακοσίων εβδομήντα πέντε ατόμων που προβλέπονται, κλπ. 

Πάντως όλα αυτά θα μπορούσαν να γραφτούν σε ένα κείμενο το πολύ δέκα σελίδων. Τώρα έχοντας μία σύμβαση εκατόν πενήντα σελίδων και άλλες τόσες σελίδες από τα προσαρτήματα μόνο σύγχυση μπορεί να προκληθεί. Δεν μπορεί να καταλάβει κανείς τίποτα από επαναλαμβανόμενα και σκοτεινά κείμενα, τα οποία δεν ωφελούν και σε τίποτα. Θα μπορούσε η σύμβαση να είναι καθαρή, διατυπωμένη με σπαρτιατικό κείμενο, για να μπορεί να καταλάβει ο καθένας τι ακριβώς γίνεται. 

ΒΑΣΙΛΗΣ ΚΕΔΙΚΟΓΛΟΥ: Μπορείτε να μας υποδείξετε μία παράγραφο, που μπορεί να αφαιρεθεί, για να συνεννοηθούμε; Δεν το βρίσκω εύκολο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Είναι εύκολο. Τώρα, όμως, δεν μπορώ να σπαταλήσω το χρόνο μου, εκτός αν μου δώσει περισσότερο χρόνο ο κύριος Πρόεδρος. 

ΠΡΟΕΔΡΕΥΩΝ (Παναγιώτης Ν. Κρητικός): Θα έχετε τη σχετική άνεση. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Λέμε ότι θα καταβληθούν είκοσι έξι χιλιάδες (26.000) δολάρια, αν περατωθεί η διαδικασία, ολοκληρωθεί η σύμβαση αυτή, διατυπωθεί δηλαδή και υπογραφεί. Και δίνουμε τώρα δέκα χρόνια -μακρύ χρονικό διάστημα για μένα- για να πληρωθούν τα υπόλοιπα ενενήντα έξι εκατομμύρια (96.000.000) δολλάρια. Τι θα κάνει αυτή η εταιρεία; Σε δέκα χρόνια, δηλαδή, δεν θα βγάλει αυτό το τίμημα, το οποίο ούτως ή άλλως είναι μικρό για τον όγκο των εγκαταστάσεων και των δοσοληψιών που έχει σήμερα αυτή η εταιρεία; 

Ειλικρινά βλέπω ότι οι όροι αυτοί δεν είναι και πολύ επωφελείς για το ελληνικό δημόσιο. Θέλω με όλη μου την καρδιά να πω ότι συμφωνώ και ψηφίζω τη διάταξη, για να ησυχάσουμε, για να μη συσσωρεύσουμε και άλλα βάρη στο ελληνικό δημόσιο, αφήνοντας την εταιρεία στα χέρια αυτών που είναι σήμερα. Συμφωνώ να δοθεί σε ιδιώτη. 'Ομως, προς Θεού, να μη γίνει αυτό ούτε με πολύ μικρό τίμημα αλλά ούτε και με τόσες ευκολίες πληρωμής για την αγοράστρια εταιρεία. 

Κύριοι συνάδελφοι, δεν έχω γνώση των όρων διακήρυξης και του τρόπου γνωστοποίησης των όρων αυτών, δηλαδή κατά πόσο κυκλοφόρησε αυτή η ανακοίνωση, αν έλαβαν γνώση και άλλοι ενδιαφερόμενοι. Θα μου πείτε ότι δημοσιεύθηκε διεθνώς... 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Σε όλον το διεθνή Τύπο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Στα έντυπα που κυκλοφορούν τουλάχιστον στα κράτη-μέλη της Ευρωπαϊκής 'Ενωσης, που έχουμε και υποχρέωση. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Και στην Αμερική, και στην Ασία. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Θα μπορούσαν να υπάρξουν καλύτεροι όροι κατά το στάδιο των διαπραγματεύσεων. 

Τα επισημαίνω αυτά, αλλά ψηφίζουμε αυτήν τη διάταξη. 'Ομως, πρέπει να έχουμε το νου μας και στο μέλλον, γιατί όταν κανείς αποφασίζει να εκποιήσει περιουσία του δημοσίου, θα πρέπει να είναι πολύ προσεκτικός στην κατάρτιση τέτοιου είδους συμβάσεων. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος έχει το λόγο ως ειδικός αγορητής του Κομμουνιστικού Κόμματος Ελλάδας. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, μόλις τώρα πήραμε μία γνωμάτευση από την Επιστημονική Υπηρεσία της Βουλής. Δεν πρόλαβα να τη διαβάσω. Αφορά το άρθρο που συζητάμε. 

'Εχω την εντύπωση ότι κάποιοι μας κάνουν καψόνια. Κουβεντιάζουμε ένα σημαντικό άρθρο, ζητάμε επίμονα τη γνώμη της Επιστημονικής Υπηρεσίας και την ώρα που παίρνουμε το λόγο έρχεται η γνωμάτευση. Οι προηγηθέντες ομιλητές δεν την είχαν. Ζητάμε εξαρχής να μας δώσει η Κυβέρνηση τα ντοκουμέντα που σχετίζονται με τη "SOFTEX". Μας έρχονται κατά ριπάς πακέτα, πακέτα που για να μπορέσεις να τα παρακολουθήσεις πρέπει να έχεις ένα επιτελείο σπουδαίων συνταγματολόγων για να βρεις κάποια άκρη, αλλά και εύλογο χρόνο. 

Μας καλεί η Κυβέρνηση μετά από αυτά να ψηφίσουμε ένα άρθρο με βάση και τα στοιχεία, θα πεί, που σας έδωσα, στοιχεία που αγνοούν οι πάντες. Και δεν μειώνω τώρα την αξιοσύνη των ανθρώπων ή την επιμέλειά τους. Δεν προλαβαίνουν. Κάποιος εισηγητής στο νομοσχέδιο μου είπε ότι δεν πρόκανε να τα δει. Είναι και δικηγόρος. Θα μπορούσε να έχει γνώμη, γιατί ασχολείται με αυτό το αντικείμενο. 

Δεν είναι καψόνι αυτό; Μήπως πρέπει να πάρω τους φακέλους, να τους κάνω ένα δεματάκι, να τους στείλω σε κάποιο ανακριτή και να του πω, πάρτε το, κύριε ανακριτά, γιατί εγώ δεν μπορώ να ανακατευτώ, διότι εγώ είμαι πολιτικό πρόσωπο και θα ανακατευτώ πολιτικά. Να του πω, βγάλτε άκρη εσείς. 

Αυτά δεν είναι σοβαρά πράγματα. Και να πείτε ότι δεν το είχε υπόψη της η Κυβέρνηση το ζήτημα της απαίτησης της Βουλής να κατατεθούν τα έγγραφα; Εδώ και μήνες ζητιούνται αυτά τα έγγραφα. Θεωρήθηκαν άκρως απόρρητα και τώρα μας έρχονται πακεταρισμένα με τον τρόπο που σας είπα. 

Τώρα με το άρθρο 27 δεν έχουμε αντίρρηση. Θα σταθώ όμως στα άρθρα 29 και 31. Στο άρθρο 29 διατυπώσαμε την άποψή μας και επιμένουμε σ' αυτή σταθερά. Δεν χρωστάει ο ελληνικός λαός ούτε μία δεκάρα στους πρώην μετόχους, που βούλιαξαν τις επιχειρήσεις και τις φόρτωσαν στον ελληνικό λαό. Και οι παλαιότερες κυβερνήσεις ανέλαβαν αυτό το φορτίο, για να μην απολυθούν οι άνθρωποι. Τις πήραν και τις έβαλαν στον ΟΑΕ για να τις εξυγιάνουν. Το πείραμά τους δεν πέτυχε για άλλους λόγους. Καμία κυβέρνηση δεν νομιμοποιείται να δώσει δεκάρα τσακιστή σ' αυτούς τους αετονύχηδες, σ' αυτούς τους απατεώνες. 

Μα, λέτε, τους δικαιώνουν τα ευρωπαϊκά δικαστήρια. Και λοιπόν; Εμείς με ποια όπλα πήγαμε στα ευρωπαϊκά δικαστήρια, με ποιο υποστηρικτικό επιτελείο, για να αποδείξουμε ότι αυτοί οι άνθρωποι είναι ποινικά ανοιχτοί προς τον ελληνικό λαό; Πριν από δέκα και πλέον χρόνια ο Υπουργός Εθνικής Οικονομίας ανέμιζε ένα φάκελο και έλεγε στους Τσάτσους, μη μιλάτε, γιατί σας έχω εδώ και θα σας βάλω στη φυλακή. Γιατί η Κυβέρνηση δεν βγάζει αυτόν το φάκελο, για να μπουν τα πράγματα στη θέση τους; 

Πολιτική είναι η αναμέτρηση και στο Ευρωπαϊκό δικαστήριο. Εσείς όμως θέλετε να έχετε και την πίτα ολόκληρη και το σκύλο χορτάτο. Θέλετε να πουλήσετε αυτές τις επιχειρήσεις, θέλετε και οι μικρομέτοχοι να είναι εντάξει και οι άλλοι να πάψουν να γκρινιάζουν. 

Αυτοί ή οι άλλοι, που έχουν πάει κεφάλαια στο εξωτερικό, έχουν τεράστιες περιουσίες έξω, πάτε να τους δώσετε και μπαξίσι από πάνω. Δεν είναι καλά πράγματα αυτά. Αν δώσουμε τη μάχη και τη χάσουμε, ίσως με ρωτήσει κάποιος αρμόδιος της Κυβέρνησης, τότε θα του πω, δώστε τη μάχη και θα δούμε αν θα τη χάσουμε. Δεν μπορεί ένας στρατιώτης να ξεκινάει με την προϋπόθεση ότι έχω χαμένη τη μάχη και δεν τη δίνω. Δεν είναι στρατιώτης αυτός, για να μην πω τίποτε άλλο. 

Να ξεκαθαρίσουμε. Η παράγραφος γ', που έχει σχέση με την απόδοση χρημάτων ή ωφελημάτων στους πρώην μετόχους, πρέπει να φύγει και σ'αυτήν την περίπτωση εμείς δεν έχουμε αντίρρηση να ψηφίσουμε και το άρθρο, γιατί πραγματικά οι μικρομέτοχοι πρέπει να καλυφθούν. Να φύγει λοιπόν, και εμείς από εκεί και πέρα μπορεί και να βρεθούμε στο πλευρό σας σε μια τέτοια περίπτωση. 'Ομως να τη δώσουμε τη μάχη ακόμα και στα ευρωπαϊκά δικαστήρια. Επαναλαμβάνω, εάν οι Ευρωπαίοι δικαστές διαπιστώσουν ότι κάποιος επιχειρηματίας κατάκλεψε το λαό της Γερμανίας, της Αγγλίας, της Γαλλίας, θα του δώσουν και μπαξίσι από πάνω ή θα του πουν πήγαινε στις φυλακές της Γερμανίας, της Γαλλίας ή της Αγγλίας; 'Ετσι είναι τα πράγματα. 

Θα έρθω τώρα στο ζήτημα της "SOFTEX". Η Κυβέρνηση ξεκινάει από μία ιδεολογική προσέγγιση, ιδεοληψία θα έλεγα εγώ, ότι το κράτος δηλαδή δεν μπορεί να κάνει τον επιχειρηματία. Σ'αυτό το επίπεδο δεν πρόκειται να αναμετρηθώ, τα χαρτιά είναι μοιρασμένα και καθαρά. Τι να σας πω τώρα, αφού τραβάτε αυτόν το δρόμο; Επομένως θα πέσω στο πρακτικό επίπεδο. 

(Στο σημείο αυτό την Προεδρική 'Εδρα καταλαμβάνει ο Δ'Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Ζητήσαμε να μας πει η Κυβέρνηση πόση είναι η αξία της "SOFTEX". 'Εχει σημασία, γιατί είμαι και εγώ ένας από τους μετόχους της "SOFTEX", σαν 'Ελληνας Βουλευτής -και επειδή ανήκει στον ευρύτερο δημόσιο τομέα -έχω έννομο συμφέρον να την υπερασπίζομαι. Δεν είναι επιχείρηση κάποιου ιδιώτη, είναι όλων μας αυτή η επιχείρηση. 

ΠΡΟΕΔΡΕΥΩΝ (Νικόλαος Κατσαρός): 'Εχετε έμμεσο έννομο συμφέρον. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Μάλιστα, κύριε Πρόεδρε. Η "SOFTEX" έχει εγκαταστάσεις στην Αθήνα εκατοντάδων στρεμμάτων, μηχανήματα παλιά και καινούρια. Δύο προσπάθειες να τα κάψουν, απέτυχαν, και με τη συμβολή των εργαζομένων, με κόπους και θυσίες ορθοπόδησε. Δεν ξέρω την αξία όλων αυτών των εκατοντάδων στρεμμάτων. Ακόμα, στο Μεγάλο Πεύκο υπάρχουν σύγχρονες εγκαταστάσεις πολλά στρέμματα, νέα μηχανήματα. Με την ευκαιρία πρέπει να πω ότι οι εγκαταστάσεις έγιναν μετά τις πυρκαγιές στην Αθήνα και επίσης έγιναν αγορές νέων μηχανημάτων. Δεν ξέρω την αξία τους. 

ΒΑΣΙΛΗΣ ΚΕΔΙΚΟΓΛΟΥ: Γνωρίζουμε το κόστος. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Αν έχετε ένα σπίτι στην Αιδηψό, δεν ξέρετε την αξία του, κύριε Κεδίκογλου; 

ΒΑΣΙΛΗΣ ΚΕΔΙΚΟΓΛΟΥ: 'Οσο πουλιέται. Η τιμή πώλησης που ισχύει στην αγορά. Το κόστος πρέπει να ξέρουμε. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δε μιλάω για τον αέρα, μιλάω για οικόπεδα και στρέμματα. Τρίτον, έχει εκατοντάδες στρέμματα στη Δράμα και στη γύρω περιοχή. Ακόμα και στο 'Αγιο 'Ορος έχει στην ιδιοκτησία της η "SOFTEX" αρκετά στρέμματα. Τα μηχανήματα, επίσης, είναι ικανοποιητικά, αλλά την αξία τους δεν την ξέρω. 

Τέταρτον έχει λιμάνι ιδιόκτητο στην Καβάλα. Δεν γνωρίζω την αξία του. 

Πέμπτον έχει αποθήκες, γραφεία, εγκαταστάσεις στη Θεσσαλονίκη, όλα ιδιόκτητα. Δεν γνωρίζω την αξία τους. 

'Εκτον έχει αποθήκες στη Λάρισα. Δεν γνωρίζω την αξία τους. 

'Εβδομον έχει προϊόν στις αποθήκες και οφειλές των πελατών προς τη "SOFTEX". Αυτό μπορώ να το υπολογίσω γύρω στα δέκα δισεκατομμύρια δραχμές. Αυτή είναι η κατάσταση. 

Σε ό,τι αφορά το πρώτο, αποφασίζει η Κυβέρνηση και λέει ότι θα πουλήσω αυτήν την "ταυτότητα". Αυτή είναι η λογική της, θα την πουλήσει. Εφόσον έχει κάνει την αποτίμηση και τα βασικά πάγια στοιχεία στοιχίζουν, ας πούμε, πενήντα δισεκατομμύρια (50.000.000.000) δραχμές -δε μιλάω για τα μηχανήματα, για τον αέρα, γι' αυτές τις κουβέντες που γίνονται- ... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θα ήθελα να μου δώσετε λίγο χρόνο να ολοκληρώσω. 

Μπορεί εκεί να παίξει κανένας. Αν και πριν από λίγο καιρό πήρε η "SOFTEX" καινούργιο τύμπανο περίπου ένα δισεκατομμύριο. Δεν είναι για πέταμα, καινούριο είναι. Ας είναι. Αυτά είναι, τόσα στοιχίζουν. Δεν μπορεί να τα δώσεις κάτω από αυτό, γιατί θα θεωρηθεί συναλλαγή περίεργη. 

Σας είπα ότι δεν γνωρίζω την αξία όλων αυτών. Ούτε η Κυβέρνηση τη γνωρίζει, γιατί επιμόνως ζητάμε να μας δώσει τα περιουσιακά στοιχεία, την αξία του και δεν μας τα δίνει. Στο προσύμφωνο που διαβάσαμε κάτι λέει, ότι σε λίγα χρόνια θα γίνει μία αποτίμηση. Δεν την κάναμε εμείς την αποτίμηση, θα την κάνει ο αγοραστής; 

Και λέει το προσύμφωνο -δεν ξέρω αν στους όρους της προσφοράς προβλέπεται κάτι τέτοιο- ότι εγώ, ο πωλητής, η κυβέρνηση, θα απαλλάξω τη "SOFTEX" απ' όλα τα βάρη, ασφαλιστικά, τάδε, τάδε και θα τη δώσω καθαρή και θα μου δώσεις γύρω στα πέντε με επτά δισεκατομμύρια τώρα στην αρχή και τα άλλα με τη εκπνοή των δέκα χρόνων και ζήσε Μάη μου να φας τριφύλλι- θα δούμε τι θα γίνει στην πορεία. 'Εδωσες μία καθαρή επιχείρηση με αντίτιμο, ουσιαστικά μηδέν και πληρώνει και ο ελληνικός λαός γύρω στα πενήντα δισεκατομμύρια οφειλές προς το ΙΚΑ κλπ. Αν έλεγε, όπως υποστήριξε ένας Βουλευτής του ΠΑ.ΣΟ.Κ., ότι σας τη δίνω με μία δραχμή, αλλά πάρτε την, με τα χρέη της κλπ. εγώ δεν δίνω φράγκο, ίσως να ήταν πιο πειστικό το επιχείρημα. Αλλά να δίνεις πενήντα δισεκατομμύρια, να έχει και δέκα δισεκατομμύρια αβαντάζ η "SOFTEX" και να λες ότι έκανα καλή πώληση; 

Αν δώσεις αυτά τα χρήματα σήμερα στο εργοστάσιο, στους εργαζόμενους η επιχείρηση αυτή θα πετάξει. Βασανίζουν τους ανθρώπους εδώ και τέσσερα χρόνια, δεν τους δίνουν δεκάρα και τους αφήνουν στο έλεος του Θεού. Και τα δίνεις στον ξένο. 

Επειδή γίνεται πολύς λόγος για τη Δράμα και έγιναν και κάποιες συζητήσεις στην επιτροπή περί διαφωνιών, διαφορών κλπ. θέλω να είμαι καθαρός. Καλά κάνουν οι εργαζόμενοι της Δράμας και επιμένουν οι άνθρωποι να έχουν το μεροκαματάκι τους. Γιατί, έχει και πολλά εργοστάσια η Δράμα δηλαδή; 

ΑΝΕΣΤΗΣ ΣΑΑΤΣΟΓΛΟΥ: Η δική σας θέση ποια είναι; 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Αφήστε να τελειώσω, κύριε συνάδελφε. 

Δίνουμε στον αγοραστή τα σχολικά βιβλία, όλον αυτόν τον όγκο. Λέει το προσύμφωνο, αξίωση του αγοραστή, "αν δεν μου δώσεις τα σχολικά βιβλία μια χρονιά, εγώ το κλείνω το μαγαζί". Τετρακόσιοι πενήντα άνθρωποι έξω. Αυτή είναι ωμότητα. Να πεις ότι εγώ θα μεριμνήσω ώστε τέλος πάντων να υπάρχει μια κίνηση να βοηθήσω, να κάνω, να ράνω, έχει καλώς. 'Ομως, αυτό είναι ωμότητα, είναι σε αντίθεση με αυτά που λέτε περί ελεύθερης αγοράς. Θα πάει ένας άλλος και θα πει ότι θέλω τα σχολικά βιβλία με εκατό, μην τα δίνεις διακόσια εκείνου. Και τι θα κάνεις σ'αυτήν την περίπτωση; Δεν θα σε πάει πάλι στο ευρωπαϊκό δικαστήριο; 

Οι εργαζόμενοι στη Δράμα είναι επί ξύλου κρεμάμενοι. Να το ξέρουν, αυτό το μήνυμα θέλω να στείλω. Παιδεύονται οι άνθρωποι να έχουν ένα μεροκάματο. Και το μήνυμα αυτό δεν προκύπτει μόνο από το προσύμφωνο, προκύπτει από όλες τις συμφωνίες που έγιναν. Χθες κάποιος εργαζόμενος στα Ναυπηγεία Ελευσίνας άνοιξε περίπτερο στην Ελευσίνα. Γιατί άνοιξε περίπτερο, αφού τον βεβαίωναν ότι θα είναι στο εργοστάσιο; Γιατί τον απέλυσε ο εργοδότης. 

Αυτά τα παράθυρα υπάρχουν στα προσύμφωνα και θα παρακαλούσα τους Βουλευτές, κυρίως της περιοχής να διαβάσουν και τα προσύμφωνα και τα επισυναπτόμενα έγγραφα για να έχουν μία εικόνα να ενημερώσουν τον κόσμο σωστά ώστε με την πίεση που θα ασκήσουν αργότερα μήπως κρατήσουν τη δουλειά τους. 

Κύριε Πρόεδρε, ευχαριστώ για την ανοχή σας, αλλά όπως καταλαβαίνετε... 

ΠΡΟΕΔΡΕΥΩΝ (Νικόλαος Κατσαρός): Και η ανοχή έχει κάποια όρια όπως καταλαβαίνετε. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Νομίζω ότι χθες μαζί συμφωνήσαμε να έχουμε κάποια ανοχή στο χρόνο. 

ΠΡΟΕΔΡΕΥΩΝ (Νικόλαος Κατσαρός): Ε, καλά χθες ήταν είκοσι επτά άρθρα. Σήμερα είναι τέσσερα, πέντε. 

Ο κ. Δραγασάκης έχει το λόγο. 

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι και τα τρία άρθρα που συζητούμε είναι ιδιαίτερα σημαντικά. Και εδώ η Κυβέρνηση μας έχει βάλει ένα πρόβλημα και ένα δίλημμα πολύ σκληρό. Εκείνο που μας λέει είναι ότι η "SOFTEX" είναι στην εντατική. Με μία άλλη έννοια και η "ΠΥΡΚΑΛ" είναι στην εντατική και αν τραβήξουμε εμείς το σωληνάκι ο ασθενής θα πεθάνει. 

Βέβαια ένα πολιτικό ερώτημα είναι: Πώς φθάσαμε ως εδώ; Εμείς δεν δεχόμαστε ότι ήταν αναπόφευκτη αυτή η πορεία και κυρίως αυτή η κατάληξη. 'Ετσι λοιπόν τα μεν άρθρα τα βλέπουμε με κατανόηση, διότι βλέπουμε με κατανόηση τα προβλήματα επιβίωσης των εργαζομένων. 

Η ρύθμιση, λοιπόν, για την "ΠΥΡΚΑΛ" πρέπει να γίνει, αλλά εν πάση περιπτώσει -το ζητήσαμε στην επιτροπή, το επαναλαμβάνουμε και σήμερα- ας φέρει η Κυβέρνηση εδώ επιτέλους κάποια προοπτική. Πού βρίσκεται η "ΠΥΡΚΑΛ" σήμερα; Ποιο είναι το επιχειρησιακό σχέδιο για την "ΠΥΡΚΑΛ"; Πού θέλει η Κυβέρνηση να πάει την "ΠΥΡΚΑΛ" και την "ΕΑΒ" και την "ΕΛΒΟ"; 

Δεν είναι δυνατόν, δηλαδή, η Βουλή να ψηφίζει κάθε τόσο αποσπασματικές ρυθμίσεις και να μην υπάρχει μία πληροφόρηση για την προοπτική αυτού του κλάδου, ο οποίος έχει και τις γνωστές ευαισθησίες του. Αυτά σε ό,τι αφορά την "ΠΥΡΚΑΛ". 

Σε ό,τι αφορά τη "SOFTEX", η ρύθμιση του άρθρου 30, κατά τη γνώμη μας, έπρεπε να γίνει προ πολλού. Βέβαια ισχύουν αυτά τα οποία ελέχθησαν ήδη, ότι υπάρχει ένα θέμα για το πώς οι κυβερνήσεις ως εκπρόσωποι του δημοσίου συμφέροντος, διασφάλισαν αυτό το δημόσιο συμφέρον από επιχειρηματίες και επιχειρηματικές πρακτικές οι οποίες αποδείχθηκαν ζημιογόνες. 

'Ερχομαι τώρα στο άρθρο 31. Θα μπορούσε κανείς να δεχθεί να σηκώσει ο προϋπολογισμός, διότι περί αυτού πρόκειται, όλο αυτό το βάρος το οποίο σηκώνει με τις ρυθμίσεις του άρθρου αυτού, εφόσον υπήρχε μία προοπτική για τη "SOFTEX". 'Ετσι αντικειμενικά φεύγουμε από το νομοσχέδιο και ερχόμαστε στους όρους πώλησης της "SOFTEX". 

Σημείωσα ότι η Νέα Δημοκρατία εκφράζει την πλήρη συμφωνία της όχι μόνο με την πώληση της "SOFTEX", αλλά και με τον τρόπο που έγινε. 

Θέλω να πω κυρίως προς τους εργαζόμενους ότι η επισφάλειά τους δεν τελειώνει, διότι μίλησα μαζί τους και μου είπαν, τουλάχιστον αρκετοί από αυτούς, ότι παρά και τη δική τους διαφωνία αυτή τη στιγμή εκείνο που τους ενδιαφέρει είναι να λειτουργήσει η επιχείρηση. 

Θα ήθελα να αξιοποιήσω εδώ την παρουσία της κυρίας Υπουργού για να διευκρινίσουμε τουλάχιστον ορισμένα θέματα, διότι όπως αναφέρθηκε ο όγκος της σύμβασης των προσυμφώνων των παραρτημάτων και ο χρόνος που είχαμε στη διάθεσή μας δεν θα ήταν σοβαρό να πω ότι είχαμε την ευχέρεια μίας πλήρους μελέτης. 

Το πρώτο θέμα είναι σε ό,τι αφορά το τίμημα. Αν το τίμημα των εκατόν είκοσι εκατομμυρίων (120.000.000) δολαρίων είναι πολύ ή λίγο, δεν μπορώ να το αξιολογήσω. Αυτό θα απαιτούσε μία αποτίμηση και της υπάρχουσας κατάστασης και των προοπτικών της. Υπάρχουν όμως σοβαρά ερωτήματα για τον τρόπο πληρωμής. 

Δίνεται η εντύπωση ότι αυτός που την αγοράζει,την αγοράζει μάλλον για να την πουλήσει, ενδεχομένως ακριβότερα και γι' αυτό προβλέπεται ότι αν ρευστοποιηθεί η επιχείρηση μέσα σε πέντε χρόνια, τότε θα καταβάλει τα ενενήντα τέσσερα εκατομμύρια (94.000.000) δολάρια. Αυτό τουλάχιστον καταλαβαίνω διαβάζοντας το σημείο γ) του άρθρου 3, της υποσχετικής β'. 

Εάν δεν ρευστοποιηθεί στα πέντε χρόνια, τότε θα υπάρξει κοινή συναινέσει ανεξάρτητος εκτιμητής και θα εκτιμηθεί η καθαρή αξία της εταιρίας τότε. Εάν η αξία βρεθεί πάνω από εξακόσια εκατομμύρια (600.000.000) δολάρια, τότε θα καταβάλει εξήντα εκατομμύρια (60.000.000) δολάρια ο αγοραστής, όχι ενενήντα τέσσερα εκατομμύρια (94.000.000) δολάρια. Εάν η καθαρή αξία βρεθεί μεταξύ τετρακοσίων ογδόντα εκατομμυρίων (480.000.000) δολαρίων και εξακοσίων εκατομμυρίων (600.000.000) δολαρίων, τότε το τίμημα θα είναι σαράντα εκατομμύρια (40.000.000) δολάρια. 

'Αρα, επαναλαμβάνω, αν σωστά κατάλαβα την υποσχετική αυτή, δεν μπορεί να μιλάμε για τίμημα εκατόν είκοσι εκατομμυρίων (120.000.000) δολαρίων, αλλά για ένα τίμημα εξήντα έξι εκατομμυρίων (66.000.000) δολαρίων έως εκατόν είκοσι εκατομμυρίων (120.000.000) δολαρίων. 

Το ερώτημα το οποίο με ειλικρίνεια θέλω να κάνω σε όσους κατέληξαν σ' αυτήν τη διαπραγμάτευση, είναι ότι εδώ υπάρχει μία αντίφαση. Δηλαδή, η επιχείρηση ανήκει σε άλλα χέρια, το μάνατζμεντ θα το έχουν άλλοι και βάζουμε ως όρο την καθαρή θέση, μετά από πέντε χρόνια να οριστεί το τίμημα, αφού δεν θα μπορεί η Ελληνική Κυβέρνηση να επηρεάζει τη λήψη των αποφάσεων; Μπορεί επιχειρηματικά αυτός που μπαίνει να τον συμφέρει να την κρατήσει σε ένα τέτοιο οριακό σημείο, που να ελαχιστοποιήσει το τίμημα. 

Σε ό,τι αφορά τους εργαζόμενους, δεν διαπιστώσαμε ρήτρες. Δηλαδή, εάν δεν εξασφαλιστούν αυτές οι χίλιες διακόσιες εβδομήντα πέντε θέσεις εργασίας, τι γίνεται; Τα στελέχη των τραπεζών, που απευθυνθήκαμε να πάρουμε κάποια γνώμη, μας είπαν ότι συνήθως αυτό κατοχυρώνεται με εγγυητική επιστολή. 'Οτι δηλαδή, εφ' όσον συμφωνεί βεβαίως και ο αγοραστής και άρα δεν υπάρχει θέμα προθέσεων, θα μπορούσε να μπει κάποια ρήτρα, ότι αν για οποιονδήποτε λόγο δεν υπάρξει αυτή η διασφάλιση των θέσεων εργασίας, θα είχε το κόστος μιας εγγυητικής επιστολής. 

Εν πάση περιπτώσει, το δικό μας συμπέρασμα είναι ότι όσοι διαπραγματεύτηκαν αυτήν την πώληση, το έκαναν με την πλάτη στον τοίχο, διότι δεν μπορούμε να αμφισβητήσουμε εδώ προθέσεις. Πιστεύουμε ότι όσοι το έκαναν, θέλησαν να πετύχουν το καλύτερο. Εάν αυτό, το οποίο έγινε όμως, είναι το καλύτερο, σημαίνει ότι είμαστε διαπραγματευτικά χωρίς κανένα χαρτί στα χέρια μας. 

Δεν ξέρουμε ποια είναι η εκτίμηση του Υπουργείου για τις συνθήκες αγοράς διεθνώς. Γιατί δεν υπήρξαν καλύτερες προσφορές; Είναι συγκυριακό το πρόβλημα; 'Οπως, παραδείγματος χάρη, και στα πετρέλαια αυτά τα χρόνια υπάρχει μία δυσμενής συγκυρία, πωλούνται διϋλιστήρια μισοτιμής κλπ. Κάποια στιγμή η συγκυρία θα αλλάξει και αυτοί που θα τα αγοράσουν, θα την αξιοποιήσουν για να έχουν κέρδη καο οφέλη. 

Τα λέω αυτά, διότι εδώ δεν μπορεί να μιλήσει κανείς υπεύθυνα για πράγματα, που απαιτούν και γνώση και πληροφόρηση κλπ. 

Το συμπέρασμα το βέβαιο για μας είναι ότι αυτή η συμφωνία -επαναλαμβάνω- είναι συμφωνία μονομερής υπέρ του αγοραστή. Ο πωλητής εδώ εμφανίστηκε "πάρτο όπως νάναι". 

Επομένως, η μόνη σκέψη, που θα μπορούσε κανείς να κάνει με τα σημερινά δεδομένα, είναι ότι, εφ' όσον θα γίνει αυτή η ελάφρυνση των βαρών και η ουσιαστική χρηματοοικονομική εξυγίανση -διότι τώρα η "SOFTEX" απαλλάσσεται από όλες αυτές τις υποχρεώσεις, ΙΚΑ κλπ.- αν η Κυβέρνηση κρίνει ότι υπάρχει μία δυσμενής συγκυρία, η οποία θα μεταβληθεί, θα μπορούσε να κρατήσει την επιχείρηση καθαρή, να βάλει επαγγελματικό μάνατζμεντ και σε μία επόμενη συγκυρία να επενεξετάσει τις δυνατότητες, τις οποίες έχει. Σε αντίθετη περίπτωση -επαναλαμβάνω- εμάς μας ενδιαφέρει να συνεχίσει η επιχείρηση τη λειτουργία της, να διασφαλίσουν οι εργαζόμενοι τη δουλειά τους. Προειδοποιούμε όμως, κυρίως αυτούς, ότι οι επισφάλειες παραμένουν και θα χρειαστεί διαρκής επαγρύπνηση και βεβαίως μελέτη όλων αυτών των παραρτημάτων, πιο ενδελεχής, για να διαφανούν τα σημεία, στα οποία θα απαιτηθεί διαρκής πίεση, για να διασφαλιστούν έστω αυτά, τα οποία η Κυβέρνηση λέει ότι διασφαλίζονται. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι ο συνάδελφος κ. Παντερμαλής ζητεί άδεια μετάβασής του στο εξωτερικό. 

Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Νικόλαος Κατσαρός): Συνεπώς το Σώμα ενέκρινε τη ζητηθείσα άδεια. 

Ο κ.Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, το άρθρο 27 το ψηφίσαμε, διότι με τη ρύθμιση που γίνεται, η "ΠΥΡΚΑΛ" μπορεί, σε βραχύ χρόνο βέβαια, να λειτουργήσει και εν πάση περιπτώσει, απαλλάσσεται από ορισμένα βάρη και έτσι διευκολύνεται η λειτουργία της. 

Το άρθρο 29, όπως είχαμε πει και επί της αρχής, ενώ πάει να περιορίσει κάπως τις αξιώσεις των παλαιών μετόχων των επιχειρήσεων που υπήχθησαν στον ΟΑΕ με την περί αδικοπραξιών αρχή της αποζημίωσης, εν τούτοις δεν παύει να είναι δυσμενές προς το δημόσιο, διότι τους επιχειρηματίες που καταλήστευσαν τις επιχειρήσεις τους και τις κατέστησαν υπερχρεωμένες και ως ιδιώτες είναι πάμπλουτοι, πάμε με αυτόν τον τρόπο να τους επιβραβεύσουμε. 

Πιστεύω ότι δεν δικαιούνται καμίας αποζημίωσης και αν στα ευρωπαϊκά δικαστήρια είχαμε ευπρόσωπη δικαστική παρουσία, δηλαδή επιτελεία δικηγόρων που να υποστηρίξουν τα συμφέροντα του ΟΑΕ του δημοσίου, θα είχαμε άλλα αποτελέσματα. 

Ας έρθουμε τώρα στο άρθρο 31. 

Κύριε Πρόεδρε, είχαμε ζητήσει στην Επιτροπή των Οικονομικών τα στοιχεία όλα, τα οποία είχε την καλοσύνη η κυρία Υφυπουργός να μας τα δώσει και την ευχαριστούμε, αλλά τα έδωσε χθες. Είναι περίπου διακόσιες σελίδες και παραπάνω. Ούτε μπόρεσα να τα διεξέλθω διαγωνίως, πόσο μάλλον να τα μελετήσω, για να έχω άποψη όχι ως πολιτικός, αλλά ως δικηγόρος. 

Επομένως υπάρχει η άγνοια και η δική μου και πιστεύω και των περισσοτέρων συναδέλφων, διότι και αυτοί αν ήθελαν να τα μελετήσουν, από χθες που μας εδόθησαν μέχρι σήμερα, δεν είχαν τον αναγκαίο χρόνο. Πολλοί δε θα είχαν την ανάγκη συμπαραστατών δικηγόρων, διότι δεν είναι όλοι εδώ νομικοί. 

Επομένως, κύριε Πρόεδρε, η συζήτηση γίνεται με τα δεδομένα που γινόταν μέχρι χθες, δηλαδή αγνοώντας όλο το υπόστρωμα του άρθρου 31. Από όσα μπορέσαμε να συγκρατήσουμε, βγαίνει το συμπέρασμα ότι πρώτον, το δημόσιο δεν ξέρει τι πουλάει. Δεν ξέρει την αξία της επιχείρησης που πουλάει. 

Και διερωτώμαι πώς έγινε αυτή η διαπραγμάτευση. Πουλάω ένα αντικείμενο χωρίς να γνωρίζω την αξία του. Η αποτίμηση θα γίνει μετά από τέσσερα ή πέντε χρόνια. Επομένως, κατά προσέγγιση πουλάμε. 

Το δεύτερο θέμα είναι ότι δεν διασφαλίζεται απολύτως η θέση των εργαζομένων. 

Το τρίτο είναι, όπως το είπαν και άλλοι συνάδελφοι και ιδίως ο κ.Δραγασάκης, ότι το τίμημα, κύριε Πρόεδρε και κυρίες και κύριοι συνάδελφοι, τελεί υπό αίρεση, όπως λέμε εμείς οι νομικοί. Αν γίνει έτσι, θα γίνει έτσι. Αν γίνει αλλιώς, θα είναι αλλιώς κ.ο.κ. 

Δηλαδή κάνουμε μια αγοραπωλησία -η νομική επιστήμη, κυρίες και κύριοι συνάδελφοι, είναι κατ'εξοχήν πρακτική επιστήμη- και καταντάμε τη δικαιοπραξία αυτής της πώλησης θεωρητική, με υποθέσεις. 

Κύριε Πρόεδρε, όταν δεν γνωρίζουμε το τίμημα της επιχείρησης και θα τη διαχειρίζεται ο υποψήφιος αγοραστής, αποκλείετε εσείς καλόπιστα, πόσο μάλλον εγώ κακόπιστα -που εγώ είμαι στην προκειμένη περίπτωση κακόπιστος- αυτός να απαξιώσει την περιουσία, κινητή και ακίνητη της εν λόγω επιχείρησης και όταν θα έλθει η ώρα καταβολής του τιμήματος από εκατόν είκοσι εκατομμύρια (120.000.000) δολάρια να την κατεβάσει στα εξήντα εκατομμύρια (60.000.000) ή στα σαράντα εκατομμύρια (40.000.000) δολάρια; Αποκλείετε να υπάρχει αυτή η περίπτωση; 

Κύριε Πρόεδρε, πράγματι έχουμε ένα δίλημμα συναισθηματικό. Από τη μια είναι οι εργαζόμενοι που θέλουμε να διατηρήσουν τις θέσεις εργασίας, να έχουν το ψωμί των οικογενειών τους, από την άλλη όμως είναι το δημόσιο συμφέρον, είναι η προχειρότητα με την οποία η Κυβέρνηση σπεύδει να εκποιήσει κάθε τι που είναι δημόσια ιδιοκτησία, ιδιοκτησία του κράτους μας. 

Ακόμα και αν συμφωνούσαμε -που διαφωνούμε- με τις άκρατες ιδιωτικοποιήσεις, διαφωνούμε ριζικά με τον τρόπο που συντελούνται, που γίνονται αυτές οι ιδιωτικοποιήσεις. 

Δεν ξέρω γιατί αυτή η σπουδή. Τόσα χρόνια λειτουργεί. Εγώ θα δεχθώ ότι λειτουργεί με ζημιά. Αν λειτουργούσε ακόμα ένα χρόνο και μέρος των χρεών της επιχείρησης, που τώρα χαρίζουμε σχεδόν στον υποψήφιο αγοραστή, εξοδεύοντο για την εξυγίανση και γινόταν και η αποτίμηση της περιουσίας από ειδικούς εκτιμητές, τι θα έχανε το ελληνικό δημόσιο; Το πολύ-πολύ να είχαμε δυο δισεκατομμύρια (2.000.000.000) ζημιά, που δεν θα είχαμε. Τώρα, διαπραγματευόμαστε κάτι που δεν γνωρίζουμε, ούτε κατά προσέγγιση την τιμή του. 

Λυπούμαστε, γιατί ίσως γίνει η θέση των εργαζομένων δυσμενέστερη από τη δική μας αρνητική ψήφο, δεν μπορούμε όμως να υποκύψουμε στο δίλημμα μεταξύ της διατήρησης των θέσεων εργασίας των εργαζομένων -που και αυτό δεν είναι βέβαιο- και της υπεράσπισης του εθνικού συμφέροντος. Γι'αυτό καταψηφίζουμε το άρθρο 31. 

ΠΡΟΕΔΡΕΥΩΝ (Νικόλαος Κατσαρός): Η Υφυπουργός Ανάπτυξης κ.'Αννα Διαμαντοπούλου έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριοι συνάδελφοι, θα δώσω περισσότερα στοιχεία, όταν θα απαντήσω στη δευτερολογία μου. 

Απλά, θα ήθελα να ενημερώσω τους κυρίους συναδέλφους για κάποια πράγματα που δεν έχουν υπόψη τους: 

Πρώτον, ο διαγωνισμός ήταν διεθνής, έγινε από διεθνείς οικονομικούς συμβούλους, οι οποίοι επελέγησαν και αυτοί με διαγωνισμό, κράτησε σύμφωνα με τα δεδομένα τρεις μήνες, δημοσιεύθηκε σε όλες τις εφημερίδες του κόσμου, Ασία, Ευρώπη, Αμερική και έγινε απευθείας επαφή με εκατόν σαράντα επιχειρήσεις ενδιαφέροντος επενδύσεων στον τομέα του χάρτου. Στην πρώτη φάση, είχαμε ενδιαφέρον από επτά, εκ των οποίων οι πέντε ενδιαφέρονταν να αγοράσουν την εταιρεία μόνο ως πάγια ενώ εκδήλωση δεσμευτικού ενδιαφέροντος, είχαμε από τρεις, η μια εκ των οποίων ήταν ελληνική. 

Η εκτίμηση για την οποία αναφέρεσθε επανειλημμένα προφανώς και έγινε. Ο εκτιμητής επελέγη και αυτός με διεθνή διαγωνισμό. Είναι η "DELOITTE AND TOUCHE", μια μεγάλη και γνωστή εταιρεία. 

'Εχετε ζητήσει, κύριε συνάδελφε, επανειλημμένα να καταθέσουμε την εκτίμηση της εταιρείας, ένα έγγραφο ιδιαίτερα απόρρητο πάνω στο οποίο βασίζονται οι προσφορές οι οποίες κατατίθενται. 'Οταν βγάζεις την εκτίμηση στον αέρα, είναι δεδομένο ότι νοθεύεις το διαγωνισμό. Αν θέλετε, η συγκεκριμένη πώληση δεν έχει κλείσει, θα κλείσει σε δυο μήνες. Πιθανόν να υπάρξει άλλη, με άλλους βέβαια όρους. 

Επειδή όμως αρκετοί συνάδελφοι έχουν αναφερθεί, θέλω να σας διαβάσω συμπεράσματα της "DELOITTE AND TOUCHE", που όμως δεν είναι επικαιροποιημένα και γι'αυτόν το λόγο δεν τα κατέθεσα. Είναι του 1996 και επαναλαμβάνω ότι είναι από τους πιο έγκυρους παγκοσμίως εκτιμητές. 

Με βάση τη μέθοδο της προεξόφλησης μελλοντικών ταμειακών ροών, η συνολική αξία της εταιρείας την 31 Δεκεμβρίου 1996, ήταν κατά το βασικό σενάριο α' αρνητική κατά δέκα δισεκατομμύρια (10.000.000.000) δραχμές. 'Αρα, μηδενική ή θετική κατά τέσσερα δισεκατομμύρια (4.000.000.000) δραχμές, μετά την αποχώρηση εξακοσίων εργαζομένων. 

Με βάση τη μέθοδο της αναπροσαρμοσμένης καθαρής θέσης, η συνολική αξία της επιχείρησης ήταν 12,2 δισεκατομμύρια περίπου. Βλέπετε τα σενάρια που υπήρχαν για την εκτίμηση της εταιρείας ως λειτουργούσης από μείον δέκα στη μία περίπτωση έως δώδεκα δισεκατομμύρια στην καλύτερη περίπτωση. Βεβαίως, μπαίνει και θέμα της εκτίμησης της περιουσίας, που αν αθροίσουμε οικόπεδα εδώ, οικόπεδα εκεί κλπ., υπάρχει ένα συνολικό κόστος που φτάνει τα είκοσι ένα δισεκατομμύρια (21.000.000.000) δραχμές. 

'Ομως, κύριοι συνάδελφοι, και στην "Πειραϊκή-Πατραϊκή" είχαμε αυτήν την προσέγγιση από το Κομμουνιστικό Κόμμα Ελλάδος, πόσο στοιχίζουν τα οικόπεδα. Με το τετραγωνικό πουλάμε τα διαμερίσματα, δεν πουλάμε τις βιομηχανίες. Και σήμερα είδαμε πού είναι η "Πειραϊκή-Πατραϊκή". Δεν μπορούμε να πουλήσουμε, ούτε τα μηχανήματα στους πλειστηριασμούς. 

Ξεκινάμε, λοιπόν, με αυτά τα δεδομένα για τη θέση της εταιρείας. 

Κύριε Ιντζέ, αναγνωρίζω ότι δεν ήταν εις γνώση σας αυτό, αλλά σας λέω ότι έγινε εκτίμηση με διεθνείς όρους. 

Θα μιλήσω και για το περιεχόμενο των διαγωνισμών και για τους όρους αναλυτικά. 

Στο άρθρο 29, σας έχει μοιραστεί μία προσθήκη.'Οπως ξέρετε το άρθρο 29 μετά από αίτημα στη Διαρκή Επιτροπή, δόθηκε στην Επιστημονική Επιτροπή της Βουλής. Υπήρξε θετική εισήγηση, η οποία και σας μοιράστηκε και με βάση τη συζήτηση που έγινε στη Διαρκή Επιτροπή, κάνουμε βελτιώσεις -σας έχουν μοιραστεί- που προστατεύουν ακόμα περισσότερο και το δημόσιο, αλλά και τα δικαιώματα των ιδιωτών, οι οποίοι δεν είναι άπειροι, είναι συγκεκριμένοι αυτοί που μπήκαν στο ν. 1386 και για τους οποίους βέβαια, οι περιπτώσεις τους έχουν ελεγχθεί μία-μία. 

Αυτό δε που αναφέρθηκε, ότι δεν θα μας ενδιαφέρει τι θα πουν τα ευρωπαϊκά δικαστήρια είναι μία sui generis άποψη, στην οποία δεν απαντώ καθόλου. 'Οσο για την άποψη ότι δεν είχαμε νομική στήριξη και δεν υποστηρίξαμε τους εαυτούς μας και δεν είχαμε επάρκεια στη νομική στήριξη των υποθέσεων του δημοσίου, θα σας πω μόνο ότι για το τελευταίο δικαστήριο στην υπόθεση Κεφάλα στα ευρωπαϊκά δικαστήρια έγινε τετραμελής επιτροπή δικηγόρων, από καθηγητές με Σταθόπουλο, Κεραμέα, Φέλιος και Σουφλερό, οι οποίοι ήταν μονίμως εγκατεστημένοι στις Βρυξέλλες και υποστήριζαν τα δικαιώματα του δημοσίου. Από πού συνάγεται ότι δεν είχαμε επαρκή νομική στήριξη των θέσεων του δημοσίου; 

(Στο σημείο αυτό την Προεδρική έδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Διαβάζω, λοιπόν, την προσθήκη αναδιατύπωσης στο άρθρο 29, σας είπα σε ποιο κλίμα και μετά από τη συζήτηση στη Διαρκή Επιτροπή. 

"1. Στον έβδομο στίχο της παραγράφου 1 του άρθρου 29, μετά τις λέξεις "του ν. 1386/83" προστίθεται η φράση "όπως ίσχυαν πριν από την αντικατάστασή τους από τα άρθρα 47 και 49 του ν. 1882/90 (ΦΕΚ Α'43)". 

2. Οι λέξεις "οι ειδικοί" στο δεύτερο εδάφιο της παραγράφου 1 του άρθρου 29, διαγράφεται. Στο ίδιο εδάφιο, μετά τη λέξη "αυξήσεων" τίθεται τελεία και διαγράφονται οι επόμενοι στίχοι, μέχρι το τέλος του εδαφίου. 

3. Η τελευταία περίοδος της παραγράφου 2 του άρθρου 29 αντικαταθίσταται ως εξής: "Η αγωγή εφόσον δεν έχει ήδη ασκηθεί, ασκείται μέσα σε αποκλειστική προθεσμία δεκαοκτώ (18) μηνών από την έναρξη ισχύος του παρόντος νόμου, υπό την προϋπόθεση ότι κατά την 31.12.1998 είτε εκκρεμούσε, ασκηθείσα από τα πρόσωπα του δευτέρου εδαφίου της προηγουμένης παραγράφου, αίτηση ή προσφυγή ακυρώσεως ή αγωγή αναγνωρίσεως της ακυρότητας της αυξήσεως κεφαλαίου, είτε είχε εκδοθεί αμετάκλητη απόφαση με την οποία έγινε δεκτή τέτοια αίτηση ή προσφυγή ή αγωγή των ανωτέρω προσώπων". 

4. Η παράγραφος 6 αναδιατυπώνεται ως εξής: "Η ισχύς του παρόντος άρθρου αρχίζει από τη δημοσίευση του παρόντος νόμου στην Εφημερίδα της Κυβερνήσεως. Από την έναρξη ισχύος του, το άρθρο 54 του ν. 2000/91 (ΦΕΚ Α'206) καταργείται αφ'ότου ίσχυσε". 

Ευχαριστώ, κύριε Πρόεδρε. 

(Στο σημείο αυτό, η Υφυπουργός Ανάπτυξης κ. 'Αννα Διαμαντοπούλου καταθέτει για τα Πρακτικά την προαναφερθείσα προσθήκη-αναδιατύπωση, η οποία έχει ως εξής: 

"ΠΡΟΣΘΗΚΗ - ΑΝΑΔΙΑΤΥΠΩΣΗ

1. Στον έβδομο στίχο της παρ. 1 του άρθρου 29, μετά τις λέξεις "του ν. 1386/83" προστίθεται η φράση "όπως ίσχυαν πριν την αντικατάστασή τους από τα άρθρα 47 και 49 του Ν. 1882/90 (ΦΕΚ Α' 43),". 

2. Οι λέξεις "ή ειδικοί" στο δεύτερο εδάφιο της παρ. 1 του άρθρου 29, διαγράφεται. Στο ίδιο εδάφιο, μετά τη λέξη "αυξήσεων" τίθεται τελεία και διαγράφονται οι επόμενοι στίχοι, μέχρι το τέλος του εδαφίου. 

3. Η τελευταία περίοδος της παραγράφου 2 του άρθρου 29 αντικαθίσταται ως εξής: "Η αγωγή, εφόσον δεν έχει ήδη ασκηθεί, ασκείται μέσα σε αποκλειστική προθεσμία δεκαοχτώ (18) μηνών από την έναρξη ισχύος του παρόντος νόμου, υπό την προϋπόθεση ότι κατά την 31.12.1998 είτε εκκρεμούσε, ασκηθείσα από τα πρόσωπα του δευτέρου εδαφίου της προηγούμενης παραγράφου, αίτηση ή προσφυγή ακυρώσεως ή αγωγή αναγνωρίσεως της ακυρότητας της αυξήσεως κεφαλαίου, είτε είχε εκδοθεί αμετάκλητη απόφαση με την οποία έγινε δεκτή τέτοια αίτηση ή προσφυγή ή αγωγή των ανωτέρω προσώπων". 

4. Η παρ. 6 αναδιατυπώνεται ως εξής: 

"Η ισχύς του παρόντος άρθρου αρχίζει από τη δημοσίευση του παρόντος νόμου στην Εφημερίδα της Κυβερνήσεως. Από την έναρξη ισχύος του, το άρθρο 54 του Ν. 2000/91 (ΦΕΚ Α' 206) καταργείται αφ 'ότου"). 

ΠΡΟΕΔΡΕΥΩΝ (Λουκάς Αποστολίδης): Ο κ. Αλογοσκούφης έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Με τα άρθρα 29 και 31 επιχειρείται να δοθεί κάποια λύση σε μια πολύ δυσάρεστη υπόθεση με βεβαρημένο παρελθόν, όχι ιδιαίτερα ευχάριστο παρόν και βεβαίως με αβέβαιο μέλλον. 

Για μας η λύση που επιχειρείται να δοθεί δεν είναι ικανοποιητική για λόγους που εκθέσαμε και στην επιτροπή. 

Δηλαδή ψηφίζουμε τα άρθρα αυτά με πάρα πολλές όμως σοβαρές επιφυλάξεις, επιφυλάξεις που έχουν να κάνουν με τη φύση της λύσης που δίνεται. Στην ουσία έχουμε μια εταιρεία η οποία εκκαθαρίζεται από όλες της τις υποχρεώσεις, γιατί αλλιώς δεν μπορεί να πουληθεί. Εγώ μπορώ να δεχθώ ότι η καθαρή της θέση είναι αρνητική ή μηδενική και το τίμημα δεν επαρκεί για να καλύψει τα χρέη που αναλαμβάνει το δημόσιο... 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Δεν αναλαμβάνει τίποτε το δημόσιο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Δεν αναλαμβάνει να καλύψει τους πιστωτές της επιχείρησης; 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Είναι σημαντικό να διευκρινίσουμε το εξής. Υπάρχουν πρώτον, χρέη του δημοσίου, κάθε είδους, χρέη του ΙΚΑ και χρέη τραπεζών και πιστωτών. Για το ΙΚΑ υπάρχει ειδική νομοθετική ρύθμιση που δεν του επιτρέπει να διαγράψει με το άρθρο 44 μέρος των υποχρεώσεών του, ώστε να μπορέσει να συμβληθεί. 

'Ερχεται, λοιπόν, σ' αυτήν τη σύμβαση και λέει ότι το μεν δημόσιο συμβάλλεται και διαγράφει, όπως θα διαγράψουν μέρος των απαιτήσεών του και οι υπόλοιποι ιδιώτες. Το ΙΚΑ θα διαγράψει μέρος των υποχρεώσεών του και μόνο για το ΙΚΑ το δημόσιο αναλαμβάνει το υπόλοιπο κομμάτι. 

ΓΕΩΡΓΙΟΣ ΑΛΟΓΟΣΚΟΥΦΗΣ: Το ίδιο πράγμα λέμε. Το δημόσιο διαγράφει κομμάτι των απαιτήσεων του, άρα καλύπτει τα χρέη και καλύπτει και ένα μέρος των απαιτήσεων του ΙΚΑ. 'Αρα η επιχείρηση καθαρίζεται από υποχρεώσεις που έχει και παραδίδεται πλέον στην ουσία άνευ υποχρεώσεων ή με ελάχιστες υποχρεώσεις, στους αγοραστές. Αυτό δημιουργεί για οποιαδήποτε άλλη επιχείρηση λειτουργεί στον κλάδο αθέμιτο ανταγωνισμό. Και ξέρουμε ότι αυτήν τη στιγμή λειτουργεί μια μόνο επιχείριση στην Ελλάδα. Διότι οι άλλες λειτουργούσες επιχειρήση δεν έχουν αυτά τα προνόμια. 

Το θέμα, λοιπόν, του αθέμιτου ανταγωνισμού για το οποίο σας ρώτησα και στην επιτροπή, δεν έχει απαντηθεί. Και βλέπουμε τώρα και από το προσύμφωνο ότι δίνονται και ορισμένες εγγυήσεις στους αγοραστές, για παράδειγμα για την έκδοση διδακτικών βιβλίων κλπ. Αυτά όλα είναι θέματα, τα οποία σε μια ευνομούμενη αγορά, σε μια ελεύθερη αγορά, δεν επιτρέπεται να γίνονται. 

Δηλαδή συμφωνούμε μεν να σώσουμε την επιχείρηση, να διατηρήσουμε τις θέσεις εργασίας -και γι' αυτόν το λόγο ψηφίζουμε αυτά τα δύο άρθρα, -αλλά δεν μπορούμε να μην τονίσουμε τις επιφυλάξεις μας. 

Επίσης δεν μπορούμε να μην τονίσουμε ότι η θετική ψήφος που δίνουμε στα άρθρα 29 και 31 δεν υπέχει θέση επικύρωσης της σύμβασης, η οποία θα υπογραφεί. Και αυτό θέλω να το πω ρητά. Δηλαδή εμείς στην ουσία συναινούμε σε δυο πράγματα: Πρώτον, στο να καλυφθούν κυβερνητικές αυθαιρεσίες του παρελθόντος, της δεκαετίας του '80, αναφορικά με τις αυξήσεις κεφαλαίων οι οποίες έχουν κηρυχθεί από δικαστήρια παράνομες, με τον τρόπο που καλύπτονται. Και σ' αυτό είναι πολύ θετικό το ότι έχουμε μια γνωμοδότηση όχι αρνητική της Επιστημονικής Επιτροπής της Βουλής. Και δεύτερον, στο να διαγράψει το δημόσιο τις δικές του απαιτήσεις και να αναλάβει και τα χρέη του ΙΚΑ που είναι στο άρθρο 31, ώστε να μπορέσει να πουληθεί η επιχείρηση. 

Σε ό,τι άλλο έχει συμφωνηθεί και υπάρχει στο προσύμφωνο ή θα υπάρξει στην τελική σύμβαση, εξακολουθούμε να έχουμε επιφυλάξεις. Και έχουμε επιφυλάξεις για τα θέματα αθέμιτου ανταγωνισμού που προκύπτουν απ' αυτήν τη λύση. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Γεωργιάδης, έχει το λόγο. 

ΘΕΟΔΩΡΟΣ ΓΕΩΡΓΙΑΔΗΣ: Κύριε Πρόεδρε, κύριοι συνάδελφοι, το άρθρο 31, στο οποίο μόνο θα αναφερθώ εγώ, είναι η τελευταία πράξη μιας μακρόχρονης προσπάθειας, η οποία ξεκίνησε με πρωτοβουλία βασικά των Βουλευτών του Νομού Δράμας, γιατί κύρια το παιχνίδι παίζονταν στο εργοστάσιο της Δράμας και αφορούσε ειδικότερα τους εργαζομένους του Νομού Δράμας, και της Αθήνας βέβαια, αλλά βασικά του Νομού Δράμας. Και στην προσπάθεια αυτή μετείχαν και ο συνάδελφος κ. Σαατσόγλου και ο συνάδελφος κ. Σταύρος Παπαδόπουλος και ο συνάδελφος κ. Ευμοιρίδης, νυν Νομάρχης, αλλά και όλοι οι εργαζόμενοι των εργοστασίων, όλων των κομμάτων, μηδέ και του Κ.Κ.Ε. εξαιρουμένου. Οι εργαζόμενοι και οι συνδικαλιστές του Κ.Κ.Ε. στο εργοστάσιο ήταν αυτοί οι οποίοι συνήνεσαν σ' αυτήν τη λύση. Και αυτή η λύση προκρίθηκε μετά από μακρόχρονες συναντήσεις και συζητήσεις και είναι προς τιμήν της κυρίας Υφυπουργού ότι έδειξε ιδιαίτερο ενδιαφέρον για να δοθεί λύση, να περισωθεί η "SOFTEX". Και όταν λέγω να περισωθεί η "SOF TEX" εννοώ να εξασφαλισθεί η εργασία των χιλίων εξακοσίων εργαζομένων και των οικογενειών τους. 

Είναι γνωστή, κύριοι συνάδελφοι, η κατάσταση της "SOFTEX". Είχε παρουσιάσει έλλειμμα περί τα τρία δισεκατομμύρια (3.000.000.000) δραχμές, όταν την είχε ο ιδιώτης. Το 1983 μπήκε στον Ο.Α.Ε. Δυστυχώς, αντί να βελτιωθεί η κατάσταση, επιδεινώθηκε ακόμη πιο πολύ και φθάσαμε στο σημείο να ανέλθουν τα χρέη της στα σαράντα επτά δισεκατομμύρια (47.000.000.000) δραχμές. Δεν υπήρχε άλλη λύση. 'Η θα έκλεινε το εργοστάσιο ή θα έπρεπε να δοθεί μία λύση. 

'Αρχισαν να πιέζουν βασικά και κύρια οι εργαζόμενοι πρώτα τους τοπικούς Βουλευτές, όπως συνήθως συμβαίνει και όπως είπα στην αρχή ξεκίνησε αυτή η διαδικασία με πρωτοβουλία των συναδέλφων Βουλευτών που προανέφερα. Και αφού έγιναν συναντήσεις επί συναντήσεων, προκρίθηκε αυτή η λύση σαν η καλύτερη. 

Βεβαίως και εμείς θα θέλαμε να βρούμε έναν αγοραστή που να την πάρει με πεντακόσια εκατομμύρια (500.000.000) δολάρια ή να δώσει πολύ περισσότερες εξασφαλίσεις από αυτές που τελικά επιτεύχθηκαν. Αλλά, κύριοι συνάδελφοι, τι να κάνουμε; Αυτή είναι η αγορά στον καπιταλισμό. 

'Εγινε η προκήρυξη. Ανέφερε η κυρία Υφυπουργός ότι έγινε με όρους που προέβλεπε η σχετική διαδικασία, με μάνατζερ που προσελήφθη και αυτός με διαγωνισμό και τελικά στην προκήρυξη παρουσιάστηκαν τρεις κυρίως ενδιαφερόμενοι. Είναι η εταιρεία "Λόκχριτσ", μια αμερικάνικη εταιρεία, η οποία προσέφερε τριάντα δύο δισεκατομμύρια (32.000.000.000) μετρητά συν δεκαοκτώ δισεκατομμύρια (18.000.000.000) μπόνους εάν στην πορεία πάει καλά η επιχείρηση, γεγονός το οποίο θα επιβλέπει το Υπουργείο. Και το πλεονέκτημα που είχε η πρόταση της "Λόκχριτσ" ήταν ότι εγγυήθηκε την εργασία των χιλίων εξακοσίων εργαζομένων, εγγυήθηκε τη λειτουργία του εργοστασίου Δράμας, διότι αυτό ήταν το κρίσιμο σημείο και την κατοχύρωση της καταβολής του τιμήματος. 

Η δεύτερη εταιρεία ήταν η "Τζέϊμς Φόρντ" η οποία προσέφερε σαράντα δύο δισεκατομμύρια (42.000.000.000) αλλά έλεγε ότι θα κλείσει το εργοστάσιο της Δράμας και εγγυάται τη λειτουργία μόνο εκατόν εξήντα θέσεων. 

Η τρίτη εταιρεία ήταν η ελληνική εταιρεία ΖΕΡΙΤΗΣ με δεκαπέντε δισεκατομμύρια (15.000.000.000) η οποία ανελάμβανε να πληρώνει το χρόνο ένα δισεκατομμύριο (1.000.000.000). 

Κύριοι συνάδελφοι, νομίζω ότι τα πράγματα μιλάνε από μόνα τους. Μπορεί να μην ήταν η καλύτερη λύση, αλλά από τις υπάρχουσες προκρίθηκε η καλύτερη, που είναι η εταιρεία "Λόκχριτσ". 'Ετσι έγινε και η σχετική τροπολογία. Εκείνο δε που πρυτάνευσε στην τελική λύση, ήταν το ενδιαφέρον της Κυβέρνησης, αλλά και των συναδέλφων Βουλευτών από τους οποίους και ξεκίνησε η όλη διαδικασία, για το τι θα γίνει με τους εργαζομένους. 

Δεν θα πω ότι είμαστε σοσιαλιστική κυβέρνηση και ότι ενδιαφερόμεθα πρώτα και κύρια και με οποιοδήποτε κόστος για την εργασία των εργαζομένων. Αυτά είναι αυτονόητα. Εκείνο που βασικά πρυτάνευσε ήταν η εξασφάλιση των θέσεων εργασίας. Γι' αυτό ζήτησα να μιλήσω επί του άρθρου 31. Θα το ψηφίσω, διότι πιστεύω ότι το ίδιο θα πρέπει να κάνουν όλες οι πτέρυγες. 

Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Σαατσόγλου έχει το λόγο. 

ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, έρχεται σήμερα ένα σημαντικό άρθρο, το άρθρο 31, σε εκείνο θα αναφερθώ, που δίδει μία ανακούφιση και μία αναπνοή στα εργοστάσια της "Αθηναϊκής Χαρτοποιίας", της "SOFTEX", δηλαδή στα δύο εργοστάσια των Αθηνών και στο εργοστάσιο της Δράμας. 

Δυστυχέστατα η "Αθηναϊκή Χαρτοποιία", η "SOFTEX", ακολούθησε μία φθίνουσα πορεία τα τελευταία δεκαπέντε χρόνια. Οι αιτίες και οι ευθύνες είναι πολλές. Μπήκε στον Οργανισμό Ανασυγκρότησης Επιχειρήσεων, δεν μπόρεσε να ανταπεξέλθξει στον ανταγωνισμό των άλλων ιδιωτικών εταιρειών της χαρτοποιίας, είχε την ατυχία να καεί δύο φορές το εργοστάσιο των Αθηνών, βγήκε από το παιχνίδι της αγοράς, και έτσι συνεχίστηκε επί δεκαπέντε συναπτά έτη η φθίνουσα καρκινοβατατούσα πορεία της εταιρείας "SOFTEX". 

Υπήρχαν, όμως, από πίσω και δύο χιλιάδες τριακόσιες θέσεις εργασίας. Περί τους οκτακόσιους με χίλιους εργαζομένους στο εργοστάσιο της Δράμας και περί τους χίλιους τριακόσιους με χίλιους πεντακόσιους στα εργοστάσια της Αθήνας. 

Καρκινοβατούσα, λοιπόν, η πορεία της "Αθηναϊκής Χαρτοποιίας" για τους λόγους που προανέφερα και για κάποιους ακόμα τους οποίους δεν θέλω να πω εδώ για να μη δημιουργήσω εντυπώσεις. 

'Επρεπε, λοιπόν, από εκεί και πέρα η Κυβέρνηση, η όποια κυβέρνηση, οι τοπικοί πολιτικοί παράγοντες των Αθηνών και της Δράμας, να μπορέσουν να προσφέρουν χέρι βοηθείας στους εργαζομένους. 

Η πολιτική βούληση της Κυβέρνησης υπήρξε από το Υπουργείο Ανάπτυξης, από το Υπουργείο Εθνικής Οικονομίας, υπήρξε από την κ. Διαμαντοπούλου, υπήρξε από την κ. Παπανδρέου, υπήρξε από τον κ. Γιάννο Παπαντωνίου. 

Αφού, λοιπόν, υπήρξε η πολιτική βούληση να διατηρηθούν οι θέσεις εργασίας, έπρεπε αυτό να γίνει με νόμιμες διαδικασίες. Και ακολουθήθηκαν καθ'όλα νόμιμες διαδικασίες είτε ως προς την επιλογή του μάνατζερ με διαγωνισμό είτε ως προς την επιλογή του χρηματοοικονομικού συμβούλου πώλησης είτε εάν θέλετε και στο τέλος με το διαγωνισμό που έγινε σε ποιον επενδυτή, σε ποιον ιδιώτη θα δοθεί η εταιρεία. Και όπως προανέφερε και ο συνάδελφός μου κ. Γεωργιάδης προκρίθηκαν τρεις. 

Προκρίθηκε η "Λοκχριτσ", η οποία είναι μία κοινοπραξία αμερικάνικων εταιρειών και ευρωπαϊκών εταιρειών, η οποία δίδει τριάντα δύο δισεκατομμύρια (32.000.000.000) δραχμές και δεκαοκτώ δισεκατομύρια (18.000.000.000) δραχμές μπόνους εν καιρώ, εάν όλα κυλήσουν ομαλά, κατοχυρώνει χίλιες διακόσιες εβδομήντα πέντε θέσεις εργασίας, κατοχυρώνει το εργοστάσιο της Δράμας με τετρακόσιους σήμερα εργαζομένους και οκτακοσίους παλαιότερα οι οποίοι βγήκαν, με μέτρα κοινωνικής προστασίας, από το επάγγελμα παίρνοντας αδρές, μεγάλες αποζημιώσεις, αλλά και διασφαλίζοντά τους τα ασφαλιστικά και τα συνταξιοδοτικά τους θέματα η Κυβέρνηση με προηγούμενα νομοθετήματα τα οποία φέραμε. Επίσης, κατοχυρώνεται το τίμημα της εταιρείας αυτής που θα δοθεί. 

Υπάρχει μία δεύτερη εταιρεία -η οποία ήλθε δεύτερη κατά σειρά- η "Τζέιμς Φόρντ" με σαράντα δύο δισεκατομμύρια (42.000.000.000) δραχμές, η οποία κατοχυρώνει μόνο εκατόν εξήντα θέσεις εργασίας. 'Ολοι οι υπόλοιποι απολύονται. Και βέβαια κλείνει το εργοστάσιο της Δράμας. 

Υπάρχει και μία τρίτη ελληνική εταιρεία του κ. Ζερίτη ο οποίος δίνει δεκαπέντε δισεκατομμύρια (15.000.000.000) δραχμές, ένα δισεκατομμύριο (1.000.000.000) δραχμές ετησίως για δεκαπέντε χρόνια, με παρούσα αξία 5,8 δισεκατομμύρια. Με μεγάλη μου έκπληξη, βέβαια, διάβασα κάποιο δημοσίευμα έγκυρης κυριακάτικης εφημερίδας, να μην ονομάσω το δημοσιογράφο, ο οποίος ανεφέρετο σε ένα σωρό ψευδή και αναληθή γεγονότα δεν ξέρω από πού διαπνεόμενος ή από πού υποκεινούμενος. 

Εν πάση περιπτώσει, λοιπόν, έρχεται το τελικό αυτό άρθρο 31, η τελική ευνοϊκή νομοθετική ρύθμιση για τους εργαζόμενους των εργοστασίων της "Αθηναϊκής Χαρτοποιίας", το οποίο συνετάχθη με κοινή συναίνεση όλων των αποχρώσεων των συνδικαλιστών, συνετάχθη, εάν θέλετε, απ'όλους τους τοπικούς φορείς, διακομματική επιτροπή στο Νομό Δράμας -πιστεύω το ίδιο και στην Αθήνα- για να μπορέσουν να διασωθούν αυτές οι θέσεις εργασίας. 

'Ακουσα -και μάλιστα παρίσταται και ο σημερινός Νομάρχης, ο πρώην συνάδελφός μου κ. Κώστας Ευμοιρίδης, που δώσαμε μαζί και με τον κ. Σταύρο Παπαδόπουλο, κοινούς αγώνες για να φθάσουμε εδώ που φθάσαμε- με έκπληξη τον κ. Ιντζέ από το ΔΗ.Κ.ΚΙ. να μας λέει "γιατί δεν την κρατάει το δημόσιο". 

Σήμερα η "SOFTEX" έχει σαράντα επτά δισεκατομμύρια (47.000.000.000) δραχμές φανερά χρέη. Και άλλα τόσα είναι τα κρυφά τα οποία δεν μπόρεσαν ούτε ορκωτοί λογιστές να βρουν. Να το κρατήσει, κύριε Ιντζέ, το εργοστάσιο το δημόσιο, το κράτος; Τι να πληρώσει ο 'Ελληνας φορολογούμενος; Και θα απολυθούν και οι εργαζόμενοι διότι δεν μπορεί να το κρατήσει το εργοστάσιο. Το εργοστάσιο θα κλείσει. Εάν δεν περνούσε ο μη γένοιτo αυτό το άρθρο 31, η τελική ρύθμιση, το εργοστάσιο αύριο ετίθετο σε πτώχευση, έκλεινε τα στόρια, για να το πούμε λαϊκά και τα μεν μηχανήματα που είναι από το 1972 θα τα πουλούσαν για παλιοσίδερα, οι δε εργαζόμενοι θα έμεναν στο δρόμο. Ποιος θα αναλάβει αυτήν την ευθύνη, κύριε Ιντζέ; 

Και αναφέρομαι σε σας για τον εξής λόγο: 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, μας καίει το θέμα εμάς από τη Δράμα. 

ΠΡΟΕΔΡΕΥΩΝ (Λουκάς Αποστολίδης): Αφού σας καίει, σας δίνω άλλο ένα λεπτό. 

ΑΝΕΣΤΗΣ ΣΑΑΤΣΟΓΛΟΥ: 'Ηλθε πριν από έξι μήνες στο εργοστάσιο της Δράμας ο κ. Τσοβόλας και υποσχέθηκε ότι θα δουλέψουν οι εργαζόμενοι στο εργοστάσιο της Δράμας. 

Και πήρε τα εχέγγυα και πήρε τις επευφημίες αν θέλετε. 

Και σήμερα, έρχεται το ΔΗ.Κ.ΚΙ. επισήμως να μας αναφέρει εδώ ότι έπρεπε το κράτος να συνεχίσει να την εξυγιαίνει. Δηλαδή τα φανερά σαράντα επτά δισεκατομμύρια (47.000.000.000) δραχμές, που είναι "μέσα" η "Αθηναϊκή Χαρτοποιία", να γίνουν εκατό δισεκατομμύρια (100.000.000.000) δραχμές, που δεν θα προλάβαιναν να γίνουν, γιατί αύριο έκλεινε το εργοστάσιο. 

Λοιπόν ή κάνουμε κοινωνική πολιτική ή βάζουμε τα πράγματα σταθερά και βλέπουμε τι συμφέρει και τι δεν συμφέρει το φορολογούμενο 'Ελληνα και τους 'Ελληνες εργαζόμενους ή λέμε λόγια για εντυπωσιασμό στη Δράμα και ερχόμαστε μέσα στη Βουλή να πάρουμε άλλη θέση. Εκτός και αν έχετε μπερδέψει τις θέσεις σας τις πολιτικές γι'αυτά τα θέματα. 

Εν πάση περιπτώσει, το άρθρο 31 είναι καθοριστικό για τη λειτουργία των εργοστασίων και της Δράμας και της Αθήνας. 'Εχουμε αυτήν την κατεύθυνση όλοι εμείς που η καταγωγή μας είναι από το Νομό Δράμας ή το Νομό Αττικής. Οι συνδικαλιστές όλων των αποχρώσεων και του ΔΗ.Κ.ΚΙ. και του Κ.Κ.Ε. και της ΠΑΣΚΕ και της Νέας Δημοκρατίας συμφωνούν στο να συνεχιστεί αυτή η λειτουργία. Και αυτή η λειτουργία των εργαστασίων συνεχίζεται μόνον και εφόσον περάσει το άρθρο 31. 

Ευχαριστώ πολύ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Λουκάς Αποστολίδης): Ο κ. Τζανής έχει το λόγο. 

ΛΕΩΝΙΔΑΣ ΤΖΑΝΗΣ: Αγαπητοί συνάδελφοι, αυτές τις ημέρες και τη σημερινή ημέρα και την ημέρα της συζήτησης επί της αρχής του νομοσχεδίου, που η Αντιπολίτευση αναλώθηκε κυρίως σε θέματα του άρθρου 31, γεννιούνται ορισμένα ερωτήματα και αναδεικνύονται ορισμένα θέματα. 

'Οταν ομιλούμε για κοινωνική ευαισθησία, για παράδειγμα, τι εννοούμε; 'Οταν ομιλούμε για διαφάνεια στη δημόσια ζωή και στη διαχείριση της δημόσιας περιουσίας, τι εννοούμε; 'Οταν ομιλούμε για την ανάγκη ιδιωτικοποιήσεων, αποκρατικοποιήσεων υπερχρεωμένων επιχειρήσεων, τι εννοούμε; 

Και τα ερωτήματα αυτά αναδεικνύονται, γιατί ακούστηκαν -όπως πολύ σωστά επεσήμανε και ο κ.Σαατσόγλου- ορισμένα εντελώς αντιφατικά επιχειρήματα από ορισμένες πτέρυγες της Βουλής οι οποίες θα πρέπει κάποια στιγμή να διευκρινίσουν με ποιον είναι: Είναι με το Θεό ή είναι με το διάβολο; 

'Οταν ομιλούν για την ανάγκη προστασίας των συμφερόντων των εργαζομένων, οφείλουν να δώσουν μια συγκεκριμένη απάντηση: Η διασφάλιση χιλίων διακοσίων θέσεων εργασίας είναι επίτευγμα, μέσα από τη συγκεκριμένη συμφωνία, ναι ή όχι; 

Γνωρίζουν ποιες προσφορές υπήρξαν στη συγκεκριμένη περίπτωση της "SOFTEX"; O κ.Γεωργιάδης τις επεσήμανε. Εγώ επιγραμματικά θα τις επαναλάβω. Υπήρξαν προσφορές, αγαπητοί συνάδελφοι, για την αγορά της "SOFTEX", η οποία αγορά της "SOFTEX" επιδιώχθηκε μέσα από διεθνή διαγωνισμό. Τι άλλο, επιτέλους, πρέπει να κάνει μια κυβέρνηση, για να κερδίσει την εμπιστοσύνη αυτών που ενδιαφέρονται να μπουν σε ένα διαγωνισμό; 

Οι προσφορές αυτές ήταν: Μια προσφορά, που έλεγε ότι δίνει δεκαπέντε δισεκατομμύρια (15.000.000.000) δραχμές σε δεκαπέντε χρόνια, χωρίς εγγυήσεις για τις θέσεις εργασίας που υπάρχουν σήμερα. Η δεύτερη προσφορά της εταιρείας "Τζέϊμς Φορντ", που εγγυόταν μόνο εκατόν εξήντα θέσεις εργασίας. Και η τρίτη προσφορά είναι αυτή του συγκεκριμένου ομίλου. Ενός ομίλου, που στο παρελθόν -πρέπει να σας πω- είχε αναλάβει και τη διεκπαιρέωση του προβλήματος της "ADIDAS". Δεν πρόκειται δηλαδή για μια τυχαία εταιρεία. Και ο όμιλος αυτός προσέφερε ένα τίμημα εκατόν είκοσι εκατομμυρίων (120.000.000) δολαρίων, με bonus αν η επιχείρηση πάει καλά και διασφαλίζει και χίλιες διακόσιες θέσεις εργασίας. 

Ας ξεκινήσουμε, λοιπόν, από αυτήν την απλοϊκή προσέγγιση του ζητήματος. Τι πρέπει να ενδιαφέρει μια κυβέρνηση, όταν κάποια κυβέρνηση σήμερα καταβάλλει χρήματα για την κάλυψη του προβλήματος της ανεργίας, όταν ξοδεύει πέντε εκατομμύρια (5.000.000) δραχμές κατά μέσο όρο, για να δημιουργήσει μια θέση εργασίας; Θα πρέπει να γυρίσει την πλάτη σε χίλιες διακόσιες θέσεις εργασίας; 

Ας πάμε πιο πέρα. Αγαπητοί συνάδελφοι, θα πρέπει κάποια στιγμή στη Βουλή να ξεπεράσουμε τις πρακτικές του παρελθόντος. 'Ακουσα τον κ. Αλογοσκούφη, ο οποίος είπε ότι: "Ναι, συμφωνούμε με το άρθρο. Αλλά αυτό δε σημαίνει ότι σας εξουσιοδοτούμε". 

Μα, η διάταξη είναι σαφής. Η διάταξη που ψηφίζουμε αυτήν τη στιγμή δίνει τη δυνατότητα στο ελληνικό δημόσιο να διαπραγματευθεί, με τους όρους που αυστηρά καθορίζει η ίδια η διάταξη, την πώληση της συγκεκριμένης βιομηχανίας. 

Δεν το κατάλαβα αυτό. Δηλαδή κατά την καθομιλουμένη, "βαστάμε πισινή;". Γιατί; Για να πούμε αύριο, μεθαύριο, ότι διαφωνούμε με αυτό που συμφωνήσαμε μέσα στη Βουλή; 

Ο επόμενος προβληματισμός που θα ήθελα να σας καταθέσω, αγαπητοί συνάδελφοι, αφορά κάποια πράγματα που ακούστηκαν, γιατί λέει εκκαθαρίζεται η εταιρεία και απηλαγμένη μεταβιβάζεται; 'Εχετε δει καμία προβληματική εταιρεία να την αγοράζει ο αγοραστής της με τα υπάρχοντα βάρη; Δηλαδή, τα σαράντα οκτώ δισεκατομμύρια ή τα εκατό δισεκατομμύρια ή τα εκατόν πενήντα δισεκατομμύρια, που συνήθως ακολουθούν, δυστυχώς, τις υπερχρεωμένες προβληματικές επιχειρήσεις είναι κάτι που μπορεί να το αντέξει ο αγοραστής; Και γιατί να τις αγοράσει; 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, ο χρόνος μου είναι δέκα λεπτά, αλλά θα περιοριστώ σε λιγότερο. 

Το άλλο ερώτημα που έχω να υποβάλω, αγαπητοί συνάδελφοι, είναι το εξής: Ποιο είναι το κυριότερο στοιχείο που πρέπει να λαμβάνεται υπόψη κατά την πώληση μιας προβληματικής επιχείρησης; Για να συμφωνήσουμε σε κάποια πράγματα και μέσα στη Βουλή. Είναι το ονομαστικό τίμημα που επιτυγχάνεται ή οι πραγματικοί όροι, που αφορούν κυρίως την απασχόληση των ανθρώπων; 

Το τρίτο ερώτημα τώρα: Μέσα στη Βουλή τελικά, αγαπητοί συνάδελφοι, έχω την αίσθηση ότι πολλές φορές ηθελημένα ή άθελα υπηρετούμε -επαναλαμβάνω ηθελημένα ή άθελα, εγώ πιστεύω άθελα- αντιτιθέμενα συμφέροντα. Αυτές τις ημέρες είδαμε διάφορα δημοσιεύματα και εγώ ομολογώ ότι δεν είμαι ανυποψίαστος πλέον με τέτοιου είδους δημοσιεύματα. Αυτά τα δημοσιεύματα από πού ξεκινούν και αφορούν την πώληση της "SOFTEX"; 

Να σας βάλω και έναν προβληματισμό σε όσους από σας είστε παλαιότεροι και ζήσατε άλλες καταστάσεις. 'Εχετε δει ποτέ έστω μία περίπτωση πώλησης προβληματικής επιχείρησης που να μην απασχολεί συγκεκριμένους δημοσιογράφους συγκεκριμένων εφημερίδων; Τι είναι αυτό που τους οδηγεί τελικά; Η ευαισθησία απέναντι στο δημόσιο χρήμα; Μακάρι να είναι αυτό. 

Το τέταρτο ερώτημα αγαπητοί συνάδελφοι, που το υποβάλλω ως προβληματισμό σε σας είναι το εξής: Τα επαγγελματικά σωματεία επί του προκειμένου -όλων, δηλαδή, των εργαζομένων στη "SOFTEX"- η ΓΣΕΕ, συμφωνεί με το περιεχόμενο των ρυθμίσεων και με το περιεχόμενο των όρων της πώλησης. Είναι άνευ σημασίας; Δηλαδή η κοινωνική πλευρά του ζητήματος συμφωνούμε ότι είναι η απασχόληση. Το γεγονός ότι αυτοί που έχουν λόγο για τη διατήρηση της απασχόλησης συμφωνούν με τους όρους του τιμήματος, νομιμοποιεί εμάς σήμερα να ερχόμαστε και να αμφισβητούμε την κοινωνικά ορθή συμπεριφορά και πολιτική της Κυβέρνησης σε ό,τι αφορά το συγκεκριμένο θέμα; 

Αγαπητοί συνάδελφοι, νομίζω ότι υποβαθμίσαμε ιδιαίτερα ένα εξίσου σοβαρό στοιχείο, το στοιχείο της φερεγγυότητας του αγοραστή. 

Ακούστηκαν πολλά και ειλικρινά δεν θέλω να απαντήσω. Η Βουλή κάθε φορά που ασχολείται με την πώληση μιας προβληματικής επιχείρησης δεν έχει το δικαίωμα και ηθικά δεν νομιμοποιείται να νοιάζεται για την προσβολή των κανόνων του ανταγωνισμού. Αυτό αφορά άλλους. 'Οποιος έχει έννομο συμφέρον, ας προσβάλλει την οποιαδήποτε ρύθμιση, ότι αντίκειται στους κανόνες του ανταγωνισμού. Εμείς, όμως, εδώ δεν είμαστε για να προστατεύουμε τους κανόνες του ανταγωνισμού. Και αυτά τα πράγματα είναι φοβερό να λέγονται εδώ μέσα, γιατί ένας είναι ο ανταγωνιστής επί του προκειμένου και ας τον αναλύσουμε και ας τον ψάξουμε. 

Λέω, λοιπόν, η φερεγγυότητα του προτιθεμένου στην προκειμένη περίπτωση να αγοράσει αυτήν την προβληματική επιχείρηση, δεν παίζει κανένα ρόλο; 

'Εχω μία γενική ενημέρωση -και τελειώνω σε αυτό το σημείο, κύριε Πρόεδρε- για το ποιοι αποτελούν αυτόν τον όμιλο. Δεν μου αρέσει να μιλώ και να διαφημίζω, αλλά όταν βλέπω ότι μέσα στον όμιλο αυτό -και ας με διαψεύσει η κυρία Υπουργός εάν τα λέω λάθος- μετέχει ο πρόεδρος της 'Ενωσης Χαρτοβιομηχάνων Ευρώπης, μετέχει μία μεγάλη αμερικάνικη εταιρεία, που πραγματοποιεί τριακόσια δισεκατομμύρια τζίρο το χρόνο, τι έρχονται να κάνουν αυτοί εδώ πέρα; 'Ερχονται, δηλαδή, να κοροϊδέψουν, όπως συνήθιζαν στο παρελθόν οι δικοί μας οι επιτήδειοι; Τι έρχονται να κάνουν αυτοί οι κολοσσοί γύρω από το αντικείμενο της χαρτοβιομηχανίας; 

Ας σκεφθούμε τελικά, μήπως και αυτή η παράμετρος της φερεγγυότητας έπρεπε να μας οδηγήσει στο να είμαστε πιο προσεκτικοί. Εγώ δέχομαι ότι εδώ είμαστε όλοι για να υπηρετούμε τα συμφέροντα των ανθρώπων, που ψάχνουν να βρουν ένα κομμάτι ψωμί. Ζούμε εποχές τρομακτικής ανεργίας και δεν έχουμε την πολυτέλεια να προσθέτουμε και άλλους ανέργους στους ήδη υπάρχοντες. 

Είχα την ευκαιρία, όταν συζητούσαμε τη σχετική τροπολογία πριν από ενάμιση χρόνο να ακούσω τις φωνές διαμαρτυρίας -γιατί και εγώ προέρχομαι από μία προβληματική περιοχή, όπου η βιομηχανική ανεργία έχει φθάσει στο 25% και όποιος δεν το ζει, δεν το καταλαβαίνει αυτό- και να διαπιστώσω το υπαρξιακό άγχος της Δράμας. Το μεγαλύτερο εργοστάσιο που υπάρχει αυτή τη στιγμή στην Ελλάδα είναι η "SOFTEX". Εάν κλείσει αυτό, πώς θα ζήσουν οι άνθρωποι; Αυτό δεν θέλετε να μας απασχολεί; 

Ακούγονται κορώνες ότι εδώ έχουμε ένα σκάνδαλο και προχθές ακούστηκε από το ΚΚΕ περί παρεμβάσεως και εισαγγελέως. Ο κ. Ιντζές πάλι εξαπέλυσε τους κεραυνούς του. 

Ευτυχώς ο λαός έχει πλέον φθάσει σε ένα επίπεδο και σε ένα σημείο ψύχραιμης θεώρησης των πραγμάτων και είναι σε θέση να διακρίνει και ποιοι είναι αυτοί που νοιάζονται πραγματικά για τα συμφέροντά του και τολμούν. 

Εσείς, κυρία Υπουργέ, τολμήσατε και μη φοβόσαστε τίποτα. Δεν παραβλέπει κανείς τις δυσκολίες του πράγματος, ούτε παραβλέπει με ποιους συγκρούεσθε. Συγκρουστείτε και μη φοβάσθε τίποτα. Η Βουλή είναι εδώ για να σας προστατεύσει και εγώ είμαι βέβαιος ότι τους προστάτες -τους καλώς εννοούμενους προστάτες- θα τους βρείτε σε όλες τις πτέρυγες της Βουλής. 

'Εχουμε αντιληφθεί πλέον ότι γίνεται κάποια προσπάθεια από πολλούς και διάφορους παράγοντες να κηδεμονεύουν τη Βουλή, να κηδεμονεύουν την Κυβέρνηση, να της υπαγορεύουν πώς να νομοθετεί και πώς να ασκεί την εκτελεστική εξουσία. Εάν αυτό εξακολουθήσει να συμβαίνει, τότε ας τους φέρουμε εδώ να νομοθετούν, ας τους πάμε και στα Υπουργεία να κυβερνούν και ας πάμε και εμείς στα σπίτια μας. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Συζητάμε τα άρθρα 29, 30, 31 και το ακροτελεύτιο άρθρο 32. Παρακολούθησα με ιδιαίτερο ενδιαφέρον τη συνολική συζήτηση. Μετά την ομιλία και τις εξηγήσεις της κυρίας Υπουργού και την εμπεριστατωμένη απάντηση σε ορισμένες αιχμές συναδέλφων από το συνάδελφο κ. Σαατσόγλου, τοπικό Βουλευτή και με βάση τη βαθιά μου συνείδηση εμπιστοσύνης στο ηθικό μέρος, με την οποία περιβάλλω την Κυβέρνηση Σημίτη, θέλω να ξεκαθαρίσω δύο απλά πράγματα. 

Πρώτον, κύριοι συνάδελφοι, σαφώς πρέπει να μας ενδιαφέρει και να αγωνιζόμαστε -είναι το υπέρτατο νόμισμα- για την ηθική μας πλευρά, την αξιοπιστία του πολιτικού κόσμου. Αυτό όμως συνοδεύεται και από ένα άλλο ιερό καθήκον, να είμαστε ευλαβικά προσεκτικοί, ώστε να μην πέφτουμε θύματα εσκεμμένης, σχεδιαζόμενης σκοπιμότητας να πληγεί ο πολιτικός κόσμος, να επικρατήσει αυτή η έρπουσα σκανδαλολογία, που έχει πλημμυρίσει τα πάντα. 

Επίσης, έχουμε καθήκον απέναντι στην αλήθεια των πραγμάτων να αναζητούμε με ευθύνη τα περιστατικά εκείνα που κατοχυρώνουν την αλήθεια όπως και εκείνα που είναι εναντίον της αλήθειας και να αποφεύγουμε, με βαθύτατο αίσθημα δημοκρατικής ευθύνης, να πέφτουμε θύματα της σχεδιαζόμενης σκοπιμότητας και σκανδαλολογίας που μολύνει τον πολιτικό μας κόσμο. 

Θα αναφερθώ τώρα στα συγκεκριμένα θέματα και ξεκινώ με το άρθρο 27, κυρία Υπουργέ, που αφορά την "ΠΥΡΚΑΛ". Νομίζω ότι έχουμε πληρώσει τριάντα δισεκατομμύρια περίπου ρυθμίσεις χρεών. Θα συνεχιστεί αυτή η προοπτική να χαρίζουμε χρέη και γιατί η "ΠΥΡΚΑΛ" δεν μπορεί να ορθοποδήσει; Θα σας πω γιατί δεν μπορεί, κυρία Υπουργέ, και εδώ θα επικαλεσθώ την τόλμη και την αρετή που οφείλει η Κυβέρνηση Σημίτη απέναντι στα πράγματα και απέναντι στο παρελθόν. 'Οταν η νομενκλατούρα της μετριότητας, η ασχετοσύνη στη διοίκηση, η χρησιμοποίηση ανθρώπων έβδομης κατηγορίας, εχόντων ουδεμία σχέση με το αντικείμενο, καλύπτει την ιεραρχία των επιχειρήσεων, μην περιμένετε, δεν υπάρχει καμιά ελπίδα. Και καλά θα κάνετε να ρίξετε μία ευρύτερη, διεισδυτικότερη ματιά και σ' αυτά τα θέματα και στην "ΠΥΡΚΑΛ" και στην ΕΒΟ και σε τόσα άλλα. 

Να σταματήσει η ασχετοσύνη στην πατρίδα μας. Αν χρησιμοποιείτε ανθρώπους που δεν έχουν καμία σχέση -και πιστεύω, κυρία Υφυπουργέ, ότι με εννοείτε απόλυτα, να μην αναγκαστώ να μιλήσω για συγκεκριμένα πράγματα- δεν έχετε ελπίδα να σώσετε το δημόσιο τομέα. Θα βυθίζεται ολοένα και περισσότερο στα χρέη, στα δάνεια, στις ρυθμίσεις των χρεών. 

'Ερχομαι στο άρθρο 29: Δεν μπορούμε να αγνοήσουμε -και το είπατε με διαύγεια- ότι ζούμε σ' έναν κόσμο νομιμότητας. Ζούμε μέσα στην Ευρώπη και μας δεσμεύουν όλες οι οδηγίες, τα καθεστώτα του κόσμου αυτού μέσα στον οποίο παλεύουμε να ενταχθούμε ολοκληρωτικά. Δεν μπορούμε, λοιπόν, να αγνοήσουμε ούτε αποφάσεις του ευρωπαϊκού δικαστηρίου ούτε καθιερωμένες διαδικασίες ούτε τους κινδύνους που συνεπάγεται μία ενέργειά μας όταν αντιστρατεύεται αυτά τα καθεστώτα που υπέρκεινται του εθνικού δικαίου. 

Επομένως, καλώς προβλέψατε -για να διευκολύνετε και τις σχεδιαζόμενες αποκρατικοποιήσεις- τις ρυθμίσεις του άρθρου 29. 

Σχετικά με το άρθρο 30: Να διευκολυνθούν οι αποκρατικοποιήσεις, να προχωρήσουμε, κύριοι συνάδελφοι. Δεν μπορούμε να ζούμε με προβληματικές επιχειρήσεις. Δεν μπορούμε να υπονομεύουμε και να αναιρούμε εκείνο που όλοι επιδιώκουμε. Να αναιρούμε την κοινωνική πλευρά όταν για την κάλυψή της στηριζόμαστε σε διαδικασίες και σε αποφάσεις που με μαθηματική ακρίβεια οδηγούν σε αντίθετο αποτέλεσμα. 

Επομένως, ορθότατα η διαδικασία του άρθρου 30 καθιερώνει μέτρα για τη διευκόλυνση των αποκρατικοποιήσεων. 

Για το άρθρο 31 δεν έχω να πω τίποτα, γιατί είναι ξεκαθαρισμένα τα πράγματα. 

Χάρηκα, κυρία Υφυπουργέ, και για το πρόσωπό σας, αλλά και για την Κυβέρνηση γενικότερα του κ. Σημίτη -την τίμια Κυβέρνηση του κ. Σημίτη, του τίμου Πρωθυπουργού- γιατί είδα ότι έγιναν με αυστηρότητα, με όλες τις προϋποθέσεις της διαφάνειας και της αρετής, όλες οι διαδικασίες στη "SOF TEX" για την επιβίωση των χιλίων διακοσίων εβδομήντα πέντε θέσεων. Αυτή η επιτυχής ρύθμιση πιστεύω ότι περιλαμβάνει όλες εκείνες τις βασικές παραμέτρους, τους βασικούς παράγοντες ώστε αυτή η επιχείρηση επιτέλους να επιβιώσει και να σωθεί το κοινωνικό μέρος, που αποτελεί το μέγιστο πρόβλημα. 

Κύριε Πρόεδρε, θα μου επιτρέψετε να τελειώσω με αυτό που κραυγάζω εδώ και χρόνια: Η πατρίδα μας έχει ανάγκη από εθνική συνεννόηση. Να συνεννοηθούμε, κύριοι, για τα σοβαρά προβλήματα της πατρίδας μας και να στηρίξουμε τις κυβερνήσεις, όποιες και αν είναι αυτές. Η κάθε κυβέρνηση της πατρίδας είναι κυβέρνηση όλων των Ελλήνων. Αύριο θα έρθετε εσείς, κύριοι της Αντιπολίτευσης, και θα λέω τα ίδια και θα κραυγάζω το ίδιο μοτίβο "εθνική συνεννόηση". 

Συγχαίρω τον παρόντα Νομάρχη, κ. Εφραίμογλου, τους Βουλευτές όλων των κομμάτων της Δράμας και το προσωπικό όλων των παρατάξεων των εργαζομένων, που επιτέλους αντελήφθησαν ότι έπρεπε να συνεννοηθούν για να λυθεί αυτό το τεράστιο πρόβλημα. 

Εθνική συνεννόηση σε πολλά πράγματα από την παιδεία μέχρι την εθνική άμυνα και μέχρι την οικονομία. 

Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαδόπουλος έχει το λόγο. 

ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, φυσικά περισσότερο η Νέα Δημοκρατία δεν είναι απ' αυτούς που θα έλεγε όχι στις ιδιωτικοποιήσεις των προβληματικών επιχειρήσεων. Αλλά θα πρέπει ιδιαίτερα να δούμε πώς έφτασε η "SOFTEX" σ' αυτήν την κατάντια, να είναι αυτήν τη στιγμή τόσο προβληματική επιχείρηση που να χρειάζεται να παραδοθεί με μία λεόντειο σύμβαση, στα χέρια ορισμένων επιτήδειων ανθρώπων. 

Αυτοί οι άνθρωποι δεν ασχολούνται καθόλου με το αντικείμενο αλλά έχουν συστήσει μία εταιρεία με την οποί αγοράζουν και πωλούν διάφορες επιχειρήσεις όπως τη "SOFTEX". Η "SOFTEX" ήταν μια από τις μεγαλύτερες εταιρείες ανάμεσα από εκατόν πενήντα μεγάλες εταιρείες σε όλο τον κόσμο. Κάλυπτε το 80% της ελληνικής παραγωγής με προοπτική να καλύψει ακόμα και τις ανάγκες στα Βαλκάνια ή και στην Αίγυπτο αλλά και σε άλλα κράτη της Ευρώπης. 

Γιατί έφτασε σε αυτήν την κατάντια; Είπε η κυρία Υφυπουργός ότι το 1984 ιδιωτικοποίησαν τη "SOFTEX" γιατί χρωστούσε δεκαεπτά δισεκατομμύρια (17.000.000.000). Οι παλιοί μέτοχοι λένε ότι ήταν εννιά δισεκατομμύρια (9.000.000.000). Εγώ δέχομαι αυτό που είπε η κ. Διαμαντοπούλου. 

'Εγινε, λοιπόν, αυτή η ιδιωτικοποίηση και αυτά τα δεκαεπτά δισεκατομμύρια (17.000.000.000) αντί εξυγιάνσεως έφθασαν τα τριάντα έξι δισεκατομμύρια (36.000.0000.000). Και γνωρίζετε, κυρία Διαμαντοπούλου, ότι αυτοί που διοικούσαν την επιχείρηση ήταν στελέχη του ΠΑΣΟΚ. Και ακόμη γνωρίζετε πως όταν ορισμένοι από αυτούς έφυγαν από τη "SOFTEX" άνοιξαν τεράστιες επιχειρήσεις. Δική σας είναι η πολιτική ευθύνη γιατί αυτούς τους ανθρώπους όλα αυτά τα χρόνια ουδέποτε τους καταγγείλατε. Είμαι υποχρεωμένος να τους καταγγείλω όχι διότι διαφωνώ με την ιδιωτικοποίηση του εργοστασίου αλλά γιατί είμαι υποχρεωμένος να πω ότι όλο αυτό το χρονικό διάστημα και πέραν του 1987 οπότε εσείς μετοχοποιήσατε την εταιρεία, δεν χρωστούσε τίποτα. Το 1993 με τη μεγάλη πυρκαγιά χρωστούσε μόνο τέσσερα δισεκατομμύρια (4.000.000.000). Από το 1993 όταν αναλάβατε πάλι εσείς την Κυβέρνηση μέχρι το 1997 το χρέος υπερέβη τα σαράντα δισεκατομμύρια (40.000.000.000). 

Ποιος ευθύνεται γι' αυτήν την πραγματικά άθλια κατάσταση στην οποία έχει φτάσει η "SOFTEX"; Είχε δύο χιλιάδες τριακόσιους εργαζόμενους και αυτήν τη στιγμή έχει φτάσει να κρατά με το ζόρι χίλιους διακόσιους πενήντα. Για το εργοστάσιο της Δράμας λυπάμαι διότι θα κρατήσετε μόνο τους τετρακόσιους πενήντα όπως αναφέρατε σε μία απάντησή σας σε ερώτηση που κατέθεσα. 

'Ομως με αυτούς τους λεόντειους όρους που περιλαμβάνετε σε αυτό το προσύμφωνο που φτιάξατε -όσο και αν προσπάθησα δεν πρόλαβα να το μελετήσω- δίνετε στην εταιρεία "Λόκχριτσ" τα πάντα χωρίς να παίρνετε τίποτα. Λέτε ότι ύστερα από δέκα χρόνια θα πάρετε κάποιο τίμημα. 'Ομως όπως είπε και ο συνάδελφος Δραγασάκης εάν υπάρχουν ορισμένες προϋποθέσεις ύστερα από πέντε χρόνια το τίμημα δεν θα είναι στα εκατόν είκοσι εκατομμύρια (120.000.000) δολάρια αλλά θα είναι πολύ χαμηλότερο. Αυτά που τους δίνετε στην παρούσα φάση υπερβαίνουν τα πέντε δισεκατομμύρια (5.000.000.000) δραχμές. Η επένδυση θα είναι γύρω στα επτά δισεκατομμύρια (7.000.000.000) σε πρώτη φάση. 

'Αρα στα δέκα χρόνια η εταιρεία αυτή με τη μείωση που υπάρχει στο προσωπικό θα μπορούσε να εξυγιανθεί και να ανέβει η αξία της πάλι εκεί που βρισκόταν τα πρώτα χρόνια της ίδρυσής της όταν κάλυπτε το 80% της ελληνικής αγοράς. 

Τέλος θα ήθελα να σας πω, κυρία Υφυπουργέ, επειδή παλαιότερα μου είχατε αποδώσει μία μομφή, αφού είχατε παρεξηγήσει το μεγάλο ενδιαφέρον μου -πρόκειται για την περιοχή μου- λέγοντας ότι αναφέρομαι στους παλιούς μετόχους, ότι οι άνθρωποι εκείνοι τους οποίους ούτε καν γνωρίζω είπαν ότι θα κρατήσουν το εργοστάσιο και ότι ιδιαίτερα το εργοστάσιο της Δράμας θα το επεκτείνουν. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Σε ποιον το είπαν αυτό; 

ΣΤΑΥΡΟΣ ΠΑΠΑΔΟΠΟΥΛΟΣ: Το είπαν δημόσια επανειλημμένως. Επανειλημμένως έχουν στείλει σε σας έγγραφα... 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Οχι. 

ΣΤΑΥΡΟΣ ΠΑΠΑΔΟΠΟΥΛΟΣ: ...και ήρθαν σε επαφή και με τον κ. Σημίτη. Τα έγγραφα σας τα είχα καταθέσει στη Βουλή όταν έγινε η επίκαιρη ερώτηση. Αυτοί οι άνθρωποι θέλουν να κάνουν επενδύσεις στη Δράμα και να αυξήσουν το προσωπικό. Γι' αυτό ενδιαφέρομαι. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Γιατί δεν ήρθαν στο διαγωνισμό; 

ΣΤΑΥΡΟΣ ΠΑΠΑΔΟΠΟΥΛΟΣ: Γιατί πιστεύουν οι άνθρωποι ότι θα κερδίσουν στα δικαστήρια και το θεωρούν για δικό τους. Γιατί και εσείς μέσα σ' αυτήν τη λεόντειο σύμβαση αναφέρεσθε ότι αν κερδίσουν εκείνοι στα δικαστήρια, είτε στο ευρωπαϊκό δικαστήριο είτε στα ελληνικά δικαστήρια, υποχρεούσθε σε αποζημίωση. Και δεν θα υποχωρούν σε αποζημίωση αυτοί οι οποίοι αγοράζουν αντί πινακίου φακής αυτό το εργοστάσιο. 

Θέλω να πω για άλλη μια φορά ότι είμαι υπέρ του άρθρου 31 -όχι γιατί πιστεύω ότι έγινε με τον καλύτερο τρόπο η πώληση αυτή η οποία έγινε, εγώ πιστεύω ότι όντως είναι λεόντειος η σύμβαση- γιατί, όπως λένε όλα τα στελέχη, αν θέλετε δικά σας στελέχη, στελέχη που πρόσκεινται στο χώρο του ΠΑ.ΣΟ.Κ., είναι ο μόνος οικονομικός πνεύμονας για τη Δράμα. 

ΠΡΟΕΔΡΕΥΩΝ (Λουκάς Αποστολίδης): Δηλαδή, τράβα με και ας κλαίω, κύριε συνάδελφε. 

ΣΤΑΥΡΟΣ ΠΑΠΑΔΟΠΟΥΛΟΣ: Τελειώνω, κύριε Πρόεδρε. Εξάλλου, οι άλλοι συνάδελφοι μίλησαν μέχρι δέκα λεπτά. 

ΠΡΟΕΔΡΕΥΩΝ (Λουκάς Αποστολίδης): 'Οχι, κανένας. 

ΣΤΑΥΡΟΣ ΠΑΠΑΔΟΠΟΥΛΟΣ: Είναι ο μόνος οικονομικός πνεύμονας, που αν πάθει πνευμονικό οίδημα, θα πάθει έμφραγμα ολόκληρη η Δράμα. Δεν θέλω να πάθει αυτό το έμφραγμα η Δράμα και θέλω να ζήσει. Για να ζήσει, θα πρέπει να λειτουργήσει, όχι με την προϋπόθεση στα τρία χρόνια,... 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Παπαδόπουλε. 

ΣΤΑΥΡΟΣ ΠΑΠΑΔΟΠΟΥΛΟΣ: ...όπως λειτουργούσε όλα αυτά τα χρόνια, εφ'όρου ζωής. Γιατί στη Δράμα υπάρχει προοπτική, στη Δράμα υπάρχουν τα δάση, στη Δράμα υπάρχει η θέληση για να προσφέρουν πραγματική εργασία και όχι να κοροϊδεύουν τον κόσμο. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): 'Εχετε υπόψη σας, κύριε Παπαδόπουλε, ότι ο κ. Τζανής προηγούμενα δεν εξάντλησε το δεκάλεπτό του, όλοι οι συνάδελφοι. 'Οπως άφησα στον κ. Σαατσόγλου ένα εξάλεπτο, σε εσάς άφησα επτά λεπτά. Να μην κάνετε παρατηρήσεις, να τις κάνετε όταν πρέπει. 

ΣΤΑΥΡΟΣ ΠΑΠΑΔΟΠΟΥΛΟΣ: Με συγχωρείτε, κύριε Πρόεδρε, υπήρξε ανοχή σε όλους. 

ΠΡΟΕΔΡΕΥΩΝ (Λουκάς Αποστολίδης): 'Οταν το Προεδρείο δείχνει κατανόηση, μην κάνετε και παρατηρήσεις αντί να του πείτε ένα ευχαριστώ. 

Ορίστε, κύριε Κατσιμπάρδη. 

ΓΕΩΡΓΙΟΣ ΚΑΤΣΙΜΠΑΡΔΗΣ: Κύριε Πρόεδρε, ήθελα να πω λίγα λόγια για το θέμα του άρθρου 31 και της "SOFTEX" βεβαίως. 'Οταν είχα πρωτοεκλεγεί Βουλευτής το 1977, ιδιαίτερα την περίοδο 1979-1981, -ήταν δε η Νέα Δημοκρατία στην κυβέρνηση και ο Λάσκαρης Υπουργός Εργασίας- είχε αποτελέσει ένα συνδικαλιστικό, αλλά και κοινωνικό φετίχ η λέξη "SOFTEX", καθώς μου είχαν κάνει την τιμή από το μεγάλο σωματείο των εργαζομένων να μου αναθέσουν τη νομική κάλυψη. Πήγα πάνω από είκοσι φορές στη Δράμα αφιλοκερδώς πάντοτε και εκεί συναντούσα ένα team ανθρώπων, να συμπαραστέκεται στους εργαζόμενους, όπως έκανε και κάνει πάντα το ΠΑ.ΣΟ.Κ. και απέναντι στελέχη της Ν.Δ.. Με υποχρέωσε ο κ. Παπαδόπουλος -τότε αν θυμάμαι καλά πρέπει να ήταν στο Κρατικό Θέατρο Θεσσαλονίκης, τότε την περίοδο 1979-1980 δικηγορούσε νομίζω στη Θεσσαλονίκη-... 

ΣΤΑΥΡΟΣ ΠΑΠΑΔΟΠΟΥΛΟΣ: 'Οχι εκείνη την εποχή. 

ΓΕΩΡΓΙΟΣ ΚΑΤΣΙΜΠΑΡΔΗΣ: Πάντως, νωρίτερα είσαστε ηθοποιός. Αργότερα δεν ξέρω αν δικηγορείτε στη Δράμα. Εκείνος που δικηγορούσε και ήταν απέναντί μας μονίμως, αλλά εκ καθήκοντος -και δεν έχω να πω τίποτα, χαίρομαι σήμερα που ως νομάρχης συμφωνεί- ήταν ο κ. Ευμοιρίδης. Δηλαδή, ήταν η μια μεριά η νομική κάλυψη των εργαζομένων, ο πρώην νομάρχης κ. Δημητριάδης, ο πρώην Βουλευτής του ΠΑ.ΣΟ.Κ. κ. Γουνατίδης, ο νυν Βουλευτής του ΠΑ.ΣΟ.Κ., κ. Σαατσόγλου, που ήταν νέος δικηγόρος τότε, και απέναντι ήταν ο κ. Κεφάλας. Να μην πω ο κ. Ευμοιρίδης, γιατί επαναλαμβάνω ως δικηγόρος εργαζόταν και είχε υποχρέωση, αφού του ανέθετε η εταιρεία "SOFTEX" τη νομική προστασία, να το κάνει. 'Εγιναν σκληρότατες δίκες και αποδεικνυόταν κάθε φορά ότι ο κ. Κεφάλας, για τον οποίο είπε τόσα -χωρίς να τον κατονομάσει, αλλά προφανώς αυτόν εννοούσε ο κ. Παπαδόπουλος- καλά λόγια, ήταν εκείνος ο οποίος δεν άφησε διάταξη για διάταξη του ν.330 που να μην τη χρησιμοποιήσει σε βάρος των εργαζομένων, για να διαλύσει το συνδικαλιστικό κίνημα, για να περάσει τις δικές του θέσεις, για να κάνει αυτό που ήθελε. Και για να μη μακρηγορώ, αυτό που ήθελε ήταν αυτό που είπε ο κ. Παπαδόπουλος προηγουμένως, ότι "παρέδωσε" μια εταιρεία με επτά, οκτώ δισεκατομμύρια χρέη και ότι εκείνος έκανε τις δικές του ατομικές περιουσίες και καταθέσεις στις διάφορες τράπεζες του εξωτερικού και ιδιαίτερα της Ελβετίας. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Δεκαεπτά δισεκατομμύρια (17.000.000.000) δραχμές. 

ΓΕΩΡΓΙΟΣ ΚΑΤΣΙΜΠΑΡΔΗΣ: Ακόμη χειρότερα γι' αυτόν. 

Λοιπόν, αυτός ήταν ο κ. Κεφάλας και αυτή ήταν η Νέα Δημοκρατία της περιόδου αυτής. Τον διευκόλυνε και του είχε δώσει και το νομικό οπλοστάσιο για να κτυπάει τους εργαζόμενους. Φθάσαμε εκεί που φθάσαμε. 'Εγινε μια προσπάθεια με τον ΟΑΕ, όχι μόνο για τη "SOFTEX", αλλά και για πολλές άλλες βιομηχανίες. Κι εγώ προσωπικά, όπως και ο Προεδρεύων της Βουλής κ. Αποστολίδης, έχουμε ζήσει πολλές τέτοιες καταστάσεις στην περιοχή μας από πολλές βιομηχανίες, Φανεστρόπουλο, Δουρίδα, Μιχαηλίδη κλπ. 

Σήμερα το ζητούμενο είναι να έρθει ο κ. Παπαδόπουλος και να πει ναι. Το λέει και δεν χρειαζόταν να μας φέρει σε ένα κλίμα διαφορετικό, γιατί οι ευθύνες ανάγονται σε αυτήν την περίοδο. Το ζητούμενο, και με καλή πίστη το λέω, ήταν να πει ναι και το ΔΗ.Κ.ΚΙ. και τα άλλα κόμματα, γιατί σήμερα οι εργαζόμενοι είναι αυτοί που προστατεύονται. 

Αν εγώ ζήτησα το λόγο για να πω αυτές τις λίγες σκέψεις, είναι ακριβώς γιατί έχω πειστεί απολύτως ότι προστατεύονται οι εργαζόμενοι. Θα το πω και αντίστροφα, ουαί και αλίμονο αν δεν προχωρήσει αυτή η διαδικασία και αν δεν ψηφιστεί αυτό το άρθρο. Θα έχουμε πτώχευση και διάλυση της "SOFTEX" την οποία εκείνοι κατάντησαν όπως την κατάντησαν και θα έχουμε εκατοντάδες εργαζόμενους στο δρόμο. Τώρα είναι βέβαια λιγότεροι, τότε μιλάγαμε για δυόμισι χιλιάδες ανθρώπους, ενώ τώρα είναι κοντά στους χίλιους. Και αυτοί, αλλά και ένας εργαζόμενος αν απολυθεί από λάθη και ευθύνες δικές μας, θα είναι αδυναμία του Κοινοβουλίου και του πολιτικού συστήματος. 

Γι' αυτό περίμενα και ακόμα θα περιμένω ομόφωνα να ψηφιστεί το άρθρο 31, όχι γιατί κάποια αμερικάνικη εταιρεία είναι εκείνη που προσφέρει τους καλύτερους όρους, όχι διότι ο κ. Ζερίτης, ο οποίος είναι τρίτος με προσφορά δεκαπέντε (15.000.000.000) δισ. δραχμές σε δεκαπέντε χρόνια, ένα (1.000.000.000) δισ. το χρόνο, δηλαδή τίποτα, και δημιουργεί τις αναστατώσεις και προσπαθεί να σκανδαλολογήσει. Αυτή είναι η προσωπική και ταπεινή μου άποψη σχετικά μ' αυτά που γράφονται σε ορισμένες εφημερίδες. Αυτός τα δημιουργεί και αυτός θέλει να ανατρέψει όλη τη διαδικασία που σε ένα μήνα ολοκληρώνεται. 

Πάντως πιστεύω γιατί το έχω ζήσει, ασχολούμενος με τον αθλητισμό, ότι ενώ η μεγάλη και πρώτη από τις εταιρείες αθλητικών ειδών "ADIDAS" ήταν βυθισμένη στα χρέη, όταν την πήρε, με τις διαδικασίες που δεν με αφορούν και δεν με ενδιαφέρουν πριν από δύο χρόνια, η συγκεκριμένη κοινοπραξία την ανέδειξε, την έσωσε και τώρα λειτουργεί κατά τον καλύτερο τρόπο και αποδίδει. 

'Εχουμε, λοιπόν, και αυτό το πειστικό στοιχείο, έχουμε τη διαδικασία καθ' όλα σωστή, έχουμε τους εργαζόμενους και τα συνδικάτα και όλους τους φορείς της περιοχής καθώς και το νομάρχη να συμφωνούν, άρα πρέπει να πούμε όλοι εδώ ένα μεγάλο ναι για να προχωρήσει αυτή η υπόθεση. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Λουκάς Αποστολίδης): Νομίζω ότι ο συνάδελφος ο κ. Κατσιμπάρδης μας θύμισε -και καλό είναι να θυμόμαστε- τους αγώνες των εργαζομένων. Και σε αυτήν τη συναίνεση θα ήθελα να ενώσω και εγώ τη φωνή μου γιατί θα ήταν θετική γι'αυτό το άρθρο. 

Ο συνάδελφος κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Εν ονόματι των διακηρύξεων, ότι καταπολεμούμε την ανεργία το επείγον πρόβλημα των χιλίων διακοσίων εβδομήντα εργαζομένων για να δουλέψουν, λειτουργεί και πρέπει να πω είμαστε υπέρ αυτών να εργασθούν. Οπωσδήποτε δεν αρνείται κανένας και ο συνδικαλισμός το λέει και όλος ο κόσμος ότι η ανεργία πρέπει να καταπολεμηθεί και οι άνθρωποι να δουλέψουν. Αλλά το να πληρώνουμε για την εγκληματική κυβερνητική πολιτική στο θέμα της "SOFTEX" τόσα χρόνια και να τη δωρίζουμε σε τρίτους επειδή έχουμε τις ευθύνες, δεν αποτελεί προστασία του εθνικού χρήματος, των εθνικών συμφερόντων. Εδώ δίνουμε 60 δισ. π.χ. 5,5 για κίνηση και εμπορεύματα 5 δισ., για το ΙΚΑ 8,5 δισ. -δεν έχει σημασία, το δημόσιο πληρώνει για το ΙΚΑ- 3,5 δισ. για αποζημιώσεις, 37,5 σε τρίτους υποχρεώσεις κλπ. όλα αυτά είναι 60 δισ. Από αυτά τα 10 δισ. τα παίρνουν οι ίδιοι. Δηλαδή την παίρνουν 22 δισ. και θα τα δώσουν σε δέκα χρόνια. Ποια διασφάλιση υπάρχει; Εν ονόματι της αναξιοπιστίας της κυβερνητικής που μέχρι τώρα υπήρξε και από τις δύο κυβερνήσεις, πάρτε την να γλιτώσουμε και αν τη διατηρήσετε, τη διατηρήσατε. Εάν υπάρξει ανταγωνισμός και δεν διατηρηθεί, θα ωφεληθούν. Αν αύριο το πρωί πουν αυτοί, ξέρετε το διεθνές ανταγωνιστικό περιβάλλον δεν επιτρέπει και η υπόθεση κλείνει; Τι ρήτρα έχετε για τους χίλιους διακόσους εβδομήντα εργαζόμενους μέχρι το θάνατό τους; 'Εχετε ρήτρα ότι αυτοί μέχρι που θα πεθάνουν θα πληρώνονται από την εταιρεία που τη δίνετε; Αν εκτιμηθεί λιγότερο η εταιρεία, όπως είναι μέσα στο προσύμφωνο η ρήτρα που λέει ότι αν εκτιμηθεί λιγότερο, θα πληρώνουν λιγότερο και τα είκοσι (20.000.000.000) δισ. γίνουν δέκα (10.000.000.000) δισ., τότε τους την δωρίζετε για να καλύψετε μια εγκληματική κυβερνητική πολιτική, μια κυβερνητική αδιαφορία. 

Λέει ο κύριος Κοινοβουλευτικός Εκπρόσωπος του ΠΑ.ΣΟ.Κ. ότι πέντε εκατομμύρια ο ένας. Οι χίλιοι διακόσιοι χοντρικά είναι έξι (6.000.000.000) δισ. το χρόνο. Η περιουσία που τους δίνουμε, που πληρώνουμε εξήντα (60.000.000.000) δισ. είναι για δέκα χρόνια. Να διατηρήσουμε, λοιπόν, χίλιους διακόσιους εργαζόμενους για δέκα χρόνια με τα εξήντα (60.000.000.000) δισ. που τους δίνουμε και χωρίς καμία βεβαιότητα; 

Επομένως, όταν έρχεται στη Βουλή θέμα για τα εθνικά συμφέροντα, αυτά πρέπει να υπολογίζονται και να υπερασπίζονται, ανεξάρτητα του ότι είστε υποχρεωμένοι να καλύψετε χίλιες διακόσιες εβδομήντα θέσεις εργαζομένων. Διότι αυτές οι θέσεις οι οποίες θα καλυφθούν, καλύπτονται προσωρινά. 

Δεν το ψηφίζουμε, λοιπόν, διότι είναι αντίθετο προς το εθνικό συμφέρον. Δηλαδή δίνουμε από την τσέπη μας, δωρίζουμε από την τσέπη μας ζεστά λεφτά σε ξένους, εξήντα(60.000.000.000) δισεκατομμύρια, για να μας δώσουν τα είκοσι (20.000.000.000) δισεκατομμύρια, ύστερα από δέκα χρόνια. Αυτό είναι ενάντια στο εθνικό συμφέρον και επιπλέον δεν διασφαλίζονται οι χίλιοι διακόσιοι εβδομήντα εργαζόμενοι με καμία δύναμη, ούτε από το προσύμφωνο, αλλά ούτε και από την εκτίμηση που θα γίνει, διότι τα είκοσι δύο ή είκοσι δισεκατομμύρια (20.000.000.000-22.000.000.000) δραχμές θα γίνουν δέκα δισεκατομμύρια (10.000.000.000) δραχμές. 

'Εμποροι είναι αυτοί, παίζουν τα δέκα δισεκατομμύρια (10.000.000.000) δραχμές και αν το ανταγωνιστικό περιβάλλον τους επιτρέψει να λειτουργήσει η επιχείρηση στην περιοχή, θα λειτουργήσει. Αν δεν τους επιτρέψει, θα κλείσει. Και αν κλείσει, θα μας θυμηθούν οι χίλιοι διακόσιοι εβδομήντα εργαζόμενοι. 'Εχουμε βαθυτάτη συναίσθηση ότι δεν θα διασφαλισθεί η εργασία των χιλίων διακοσίων εβδομήντα εργαζομένων. 

Εσείς δίνετε την επιχείρηση στον αέρα για να φύγετε από την ευθύνη, από το έγκλημα που κάνατε μέχρι τώρα και λέτε να πληρώσουμε από την τσέπη μας, για να μην έχουμε αυτήν την πληγή. 

Αυτό δεν λέγεται εθνική πολιτική, δεν λέγεται προστασία του εθνικού συμφέροντος. Λέγεται υπεκφυγή και υπολογισμός, ώστε να δώσετε τα βάρη σε άλλους, που αν αυτοί πετάξουν τους εργαζόμενους έξω αύριο το πρωι δεν έχετε καμία ευθύνη. Θα λέτε "εμείς την ιδιωτικοποιήσαμε" 'Ετσι έγινε και με το Στράτο. 

ΔΗΜΗΤΡΙΟΣ ΠΙΠΕΡΓΙΑΣ: Στην Πάτρα να τα πείτε αυτά. 

ΓΕΩΡΓΙΟΣ ΤΣΑΦΟΥΛΙΑΣ: Αυτά τα παραγγέλματα ότι δήθεν είστε υπέρ της καταπολεμήσεως της ανεργίας να τα αφήσετε. Να αφήσετε να λειτουργήσουν οι ιδέες στο λαό. 

Είναι γνωστές οι κομπίνες για το φάρμακο των εξήντα δισεκατομμυρίων (60.000.000.000) δραχμών, λόγω παρόδου έξι μηνών από την ώρα που είχαν δώσει κατάλογο για τα φάρμακα και έλεγαν "να μπούμε και εμείς". Καθυστερήσατε τους άλλους, για να τα πάρουν οι δικοί σας. 

ΠΡΟΕΔΡΕΥΩΝ (Λουκάς Αποστολίδης): Μα, κύριε Τσαφούλια, δεν έχουν καμία σχέση τα φάρμακα με το συγκεκριμένο άρθρο. 

ΓΕΩΡΓΙΟΣ ΤΣΑΦΟΥΛΙΑΣ: 'Οταν λειτουργεί η συναλλαγή, όταν λειτουργεί το ψεύδος, όταν λειτουργεί η παραποίηση και έχετε μία εμπορευματική κυβερνητική πολιτική, δεν έχετε κανένα δικαίωμα να μας καταγγέλλετε, διότι προφυλάσσουμε το εθνικό συμφέρον και προφυλάσσουμε τους εργαζομένους. 

ΔΗΜΗΤΡΙΟΣ ΠΙΠΕΡΓΙΑΣ: Στην Πάτρα να τα πείτε αυτά. 

ΠΡΟΕΔΡΕΥΩΝ (Λουκάς Αποστολίδης): Κύριε Πιπεργιά, να σταματήσετε, γιατί θα σας δώσω φάρμακο από αυτά που ο κ. Τσαφούλιας αναφέρει. 

ΓΕΩΡΓΙΟΣ ΤΣΑΦΟΥΛΙΑΣ: Εν ονόματι αυτών των αληθειών, καταψηφίζουμε το άρθρο αυτό και αυτά τα κομπογιαννίτικα να τα πεις στο χωριό σου. Σε ξέρουν, κύριε Πιπεργιά. 

ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, δεν νομίζω ότι ο συνάδελφος κ. Πιπεργιάς μιλάει κομπογιαννίτικα. Αυτές είναι εκφράσεις και χαρακτηρισμοί που θα σας παρακαλούσα να μην αναφέρονται. 

ΓΕΩΡΓΙΟΣ ΤΣΑΦΟΥΛΙΑΣ: Να πάρει θέση καθαρή και να μην έρχεται να διαμαρτύρεται την τελευταία στιγμή. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, παρακαλώ το λόγο επί προσωπικού. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Πιπεργιά, έχετε το λόγο επί προσωπικού για ένα λεπτό. 

ΔΗΜΗΤΡΙΟΣ ΠΙΠΕΡΓΙΑΣ: Θεώρησα σκόπιμο, κύριε Πρόεδρε και κύριοι συνάδελφοι, να παρέμβω κατά την διάρκεια της θυελλώδους αγόρευσης του κυρίου συναδέλφου, γιατί είναι προφανές ότι αν ήταν το εργοστάσιο στην Αχαϊα που πλήττεται από την ανεργία, διαφορετικά θα λειτουργούσε, διαφορετικά θα συμπεριφερόταν κατά τη διάρκεια της συνεδρίασης. 

Πιστεύω ότι όποιος έχει πάει στη Δράμα και έχει ζήσει από κοντά την "SOFTEX", όπως εγώ το 1983, εξουσιοδοτημένος από την εκτελεστική επιτροπή της ΓΣΕΕ για να αντιμετωπίσουμε την αντεργατική τότε αγριότητα του Κεφάλα, ο οποίος έκανε lock out, παρ' ότι ήταν παράνομο και πέταγε τους εργαζόμενους στο δρόμο, όποιος γνώριζε από κοντά τους εργαζόμενους και την αγωνία τους να λειτουργήσει το εργοστάσιο και όποιος νιώθει τη σημερινή αγωνία των Δραμινών να λειτουργήσει και να επεκταθεί το εργοστάσιο, σαφώς θα έχει διαφορετική συμπεριφορά από αυτή που έχει ο κ. Τσαφούλιας. 

Δεν δέχομαι λοιπόν, τα περι κομπογιαννιτισμού που είπε ο κ. Τσαφούλιας. Τα επιστρέφω, γιατί νομίζω ότι ο κομπογιαννιτισμός διακρίνει αυτούς που άλλα λένε εδώ και άλλα λένε εκεί. Ενιαίο λόγο, λοιπόν, και στην Πάτρα και στη Δράμα, κύριε συνάδελφε. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρεγκούζας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, θα ήθελα το λόγο επί προσωπικού. 

ΠΡΟΕΔΡΕΥΩΝ (Λουκάς Αποστολίδης): Δεν μπορεί να συνεχίζεται αυτό, κύριε συνάδελφε. 

ΓΕΩΡΓΙΟΣ ΤΣΑΦΟΥΛΙΑΣ: 'Αλλα λέει εδώ εναντίον της Βάσως της Παπανδρέου για το εργοστάσιο της Φλώρινας και μετά πάει και ψηφίζει ό,τι λέει η Βάσω σαν δειλός υπήκοος. 

ΠΡΟΕΔΡΕΥΩΝ (Λουκάς Αποστολίδης): Αυτές οι αγορεύσεις, κύριε Τσαφούλια, δεν έχουν χώρο στο Κοινοβούλιο. Είναι για τα καφενεία. Σας παρακαλώ! 

Ορίστε, κύριε Ρεγκούζα, έχετε το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, παίρνω και εγώ το λόγο για να μιλήσω για το άρθρο 31. 

Πραγματικά με ενοχλεί η προβληματική που αναπτύσσεται πολλές φορές μέσα και έξω από την Αίθουσα, που έχει να κάνει με διλήμματα του τύπου: "'Η συμφωνείτε ή κλείνει το εργοστάσιο. 'Η συμφωνείτε ή χανόμαστε. 'Η συμφωνείτε και δεν μας ενδιαφέρει ο ανταγωνισμός". Αυτό πραγματικά με ενοχλεί. Γιατί το λέω αυτό; 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Τσαφούλια, πρέπει κάτι να ακούσετε. Εξαπολύετε μύδρους και τώρα φεύγετε; Δεν θα ακούσετε αυτά που θα πω; 

ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, η κυρία Υπουργός εύλογα ζητάει να καθήσετε να πάρετε τις απαντήσεις. 

ΓΕΩΡΓΙΟΣ ΤΣΑΦΟΥΛΙΑΣ: 'Εχω μία δουλειά αλλά θα επιστρέψω. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Σας παρακαλώ να γυρίσετε για να με ακούσετε. 

ΑΝΕΣΤΗΣ ΣΑΑΤΣΟΓΛΟΥ: Πάει να ρωτήσει τον Τσοβόλα τώρα. 

ΠΡΟΕΔΡΕΥΩΝ (Λουκάς Αποστολίδης): Κύριε Σαατσόγλου, σας παρακαλώ όχι αναφορές σε συναδέλφους και μάλιστα σε Αρχηγούς κομμάτων που δεν βρίσκονται μέσα στην Αίθουσα. 

Συνεχίστε, κύριε Ρεγκούζα. 

ΑΔΑΜ ΡΕΓΚΟΥΖΑΣ: Λέω, κύριε Πρόεδρε, ότι με ενοχλεί αυτή η διλημματική προβληματική που αναπτύσσεται γιατί πραγματικά δεν αναπτύσσεται με την έννοια να διασφαλιστεί το εθνικό συμφέρον, να διασφαλιστούν πραγματικά οι θέσεις εργασίας, να μην τροφοδοτείται με αυτήν τη διαδικασία η αδιαφάνεια, και να εξασφαλιστεί η καλώς εννοούμενη πολιτική κριτική που θα μπορούσε να κάνει κανείς για τις ευθύνες του πώς φθάσαμε μέχρι σήμερα σ' αυτό το σημείο. 

Δεν είναι δυνατόν παραδείγματος χάριν να μπαίνει το δίλημμα θα κλείσει ή δεν θα κλείσει το εργοστάσιο της Δράμας -για μένα είναι συνολικά η επιχείρηση και δεν ασχολούμαι μόνο με το εργοστάσιο της Δράμας- και από την άλλη πλευρά να μην υπάρχει τεχνικοοικονομική μελέτη έστω και στο προσύμφωνο που έχει γίνει με το υποψήφιο γκρουπ της αναδόχου εταιρείας και ταυτόχρονα να υπάρχουν πληροφορίες ότι η ανάδοχος εταιρεία παίζει ένα ρόλο όχι επενδυτικό, αλλά ενδιάμεσο. Σε αυτήν την περίπτωση, αν πράγματι οι πληροφορίες είναι σωστές, πρέπει να προσεγγίσουμε το πρόβλημα με διαφορετικό τρόπο. 

Ο κ. Τζανής ρώτησε αν ενδιαφερόμαστε για τις άλλες επιχειρήσεις. Το πρόβλημα δεν είναι ο συγκεκριμένος επιχειρηματίας που μπορεί να έχει πρόβλημα. 'Εχουμε χρέος ως πολιτικοί να εξασφαλίζουμε ίσους όρους ανταγωνισμού στην ελεύθερη οικονομία που ζούμε. Δεν μπορούμε παραδείγματος χάριν -αν πράγματι μας ενδιαφέρει ο ανταγωνισμός- να διαγράφουμε τα χρέη μιας επιχείρησης, για να την πάρει κάποιος άλλος και να λειτουργήσει εις βάρος του κόστους μίας άλλης επιχείρησης. 

Επίσης, θα ήθελα να πω στην κυρία Υφυπουργό και παρακαλώ να έχω μία απάντηση, ότι υπάρχουν πληροφορίες πως είναι άλλοι οι όροι της διακήρυξης και άλλες παραχωρήσεις έχετε κάνει εκ των υστέρων στην υπογραφή, έστω με τη διαδικασία του προσυμφώνου της σύμβασης. Αν πράγματι είναι έτσι, υπάρχει ένα τεράστιο πολιτικό και ηθικό ζήτημα για εμάς. Πρέπει να μας το διευκρινίσετε. 

'Ερχομαι τώρα σε κάτι άλλο. Προσπερνάτε το νόμιμο τύπο που προβλέπεται για τα συμβολαιογραφικά έγγραφα κλπ. Το επιχείρημά σας είναι ότι υπάρχει μία δυσανάλογη δαπάνη την οποία θα εισπράξουν οι δικηγόροι ή οι συμβολαιογράφοι. Εγώ θα κατανοήσω αυτό που λέτε, αλλά αν πράγματι υπάρχουν τέτοια προβλήματα, ο κώδικας δεοντολογίας ή το τιμολόγιο αμοιβής συμβολαιογράφων και δικηγόρων θα πρέπει να ξαναέρθει εδώ στη Βουλή να το ξανασυζητήσουμε. 'Οχι να προσπαθούμε κάθε φορά να σταματήσουμε τις αιμορραγίες του κράτους προς τα ελεύθερα επαγγέλματα με πολιτικές παρεμβάσεις αυτού του είδους. Αν δεν χρειάζονται τα κλειστά επαγγέλματα και χρειάζεται να τα ανοίξουμε περαιτέρω και να τα βάλουμε στον ελεύθερο ανταγωνισμό, να το κάνουμε. 

Επίσης θα πρέπει να πούμε ότι εν όψει αυτής της ρύθμισης ουσιαστικά ανακαλείται και μία προηγούμενη απόφαση της Κυβέρνησης, με το τελευταίο φορολογικό νομοσχέδιο, για τη διαδικασία υπεραξίας των μετοχών κλπ. Τότε λέγαμε και εμείς ότι δεν πρέπει να κάνετε αυτήν τη ρύθμιση. Ανακολουθία, λοιπόν, και εκεί. 

Εκείνο που με ενδιαφέρει εμένα περισσότερο είναι ακριβώς να ενημερωθώ ως 'Ελληνας Βουλευτής για τα τεχνικοοικονομικά στοιχεία αυτού του εγχειρήματος και νομίζω ότι έχω και το πολιτικό και το δημοκρατικό δικαίωμα. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριε Βεζδρεβάνη, έχετε το λόγο για δύο-τρία λεπτά, γιατί είστε επιμελής Βουλευτής και το λέω με όλη την αγάπη που σας έχω. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, είχα εγγραφεί πρώτος και είχα παρακαλέσει τον κύριο Πρόεδρο να με βάλει λίγο πιο κάτω στη σειρά επειδή έπρεπε να κάνω ένα σοβαρό τηλεφώνημα. 

ΠΡΟΕΔΡΕΥΩΝ (Λουκάς Αποστολίδης): Εντάξει, κύριε Βεζδρεβάνη, θα σας δώσω τέσσερα λεπτά. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, το κύριο νομοσχέδιο ήταν αυτό που ψηφίσαμε χθες και αφορούσε τα έξοδα μετακινήσεως των δημοσίων υπαλλήλων και αφορούσε κάποιες εκατοντάδες εκατομμυρίων δραχμών. Τα άρθρα που συζητούμε σήμερα είναι ξένα προς το νομοσχέδιο, δεν έχουν καμία σχέση μ'αυτό, ήλθαν ως παρωνυχίδα και αφορούν κάποιες δεκάδες δισεκατομμυρίων δραχμών. Αυτή η τακτική με την οποία νομοθετεί η Κυβέρνηση, είναι απαράδεκτη και την καταγγέλλουμε. 

'Οφειλε η Κυβέρνηση, αυτά τα συγκεκριμένα άρθρα να τα φέρει ως ίδιον νομοσχέδιο, προκειμένου να μην υπάρξουν αυτές οι υποψίες, οι υπόνοιες, όλα τα υπονοούμενα που ακούστηκαν μέσα σ' αυτήν την Αίθουσα. 

Εμείς, κύριοι συνάδελφοι, με βάση την ιδεολογική μας πλατφόρμα είμαστε υπέρ των αποκρατικοποιήσεων και το έχουμε πει σε όλους τους τόνους. Και βεβαίως, κυρία Υπουργέ, εμείς θα ψηφίσουμε τα άρθρα αυτά, αλλά θέλω και αν θέλετε παρακολουθήστε με, γιατί έστω και μ'ένα ναι ή όχι από τη θέση σας αυτήν την ώρα -δέχομαι τη διακοπή- θέλουμε να μας πείτε το εξής: Οι όροι της διακηρύξεως είναι σύμφωνοι με τις διατάξεις της συμβάσεως; 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Επειδή, όπως ξέρετε ο διαγωνισμός ήταν διεθνής και πάντοτε υπάρχει κίνδυνος ενστάσεων και προβλημάτων, υπάρχει νομική γνωμοδότηση για το ότι οι όροι είναι σύμφωνα με τους όρους που όλοι υπέβαλαν και δεν υπάρχει νομικό πρόβλημα. Αλλιώς θα έκαναν αμέσως όλοι ενστάσεις, κύριε συνάδελφε. 

ΗΛΙΑΣ ΒΕΖΔΡΕΒΑΝΗΣ: Δεν μ'ενδιαφέρει τι θα έκαναν εκείνοι που ήταν ενδιαφερόμενοι διότι... 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Σας λέω ότι υπάρχει γνωμοδότηση. 

ΗΛΙΑΣ ΒΕΖΔΡΕΒΑΝΗΣ:...οι ενδιαφερόμενοι μπορεί να τα βρήκαν στο παρασκήνιο. Εμένα μ'ενδιαφέρει εάν οι όροι της διακηρύξεως συμπίπτουν με τις διατάξεις της συμβάσεως. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Απάντησα, ναι. 

ΗΛΙΑΣ ΒΕΖΔΡΕΒΑΝΗΣ: Εφ' όσον απαντάτε ναι, να το δεχθώ, αλλά όσα ακούστηκαν, ιδιαίτερα από την πλευρά του Κομμουνιστικού Κόμματος, αφήνουν κάποια υπονοούμενα μέσα στην Αίθουσα αυτή. 

Εμείς ψηφίζουμε τις διατάξεις αυτές, έχουμε όμως να πούμε ότι είναι απαράδεκτο κάποιες διατάξεις -τρεις τον αριθμό- μέσα σ'ένα ολόκληρο νομοσχέδιο να έρχονται ως παρωνυχίδα, ενώ αφορούν δισεκατομμύρια. Το νομοσχέδιο αφορούσε, όπως είπα, μερικές εκατοντάδες εκατομμυρίων δραχμών και τώρα, αυτές οι διατάξεις αφορούν κάποια δισεκατομμύρια. 

Με τις επιφυλάξεις, οι οποίες διατυπώθησαν, αλλά και με το δικαίωμά μας να ερευνήσουμε τη σύμβαση, ψηφίζω τις συζητούμενες διατάξεις. 

ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κύριε Βεζδρεβάνη. 

Η κ. Παπαδημητρίου, έχει το λόγο για δύο λεπτά. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ, θα μου επιτρέψετε να επανέλθω σ'ένα αίτημα που κατέθεσα και κατά τη διαδικασία της Διαρκούς Επιτροπής και αφορά σε κάτι που ήδη εθίγη από το συνάδελφό μου κ. Ρεγκούζα για τα δικαιώματα των συμβολαιογράφων στη σήμερα ψηφιζόμενη σύμβαση. 

Πιστεύω ότι ο σεβασμός των αρχών του δικαίου δεν μπορεί να εξαρτάται από το ύψος των αμοιβών. Αυτό έχει προβληματίσει για πάρα πολλές κατηγορίες επαγγελματιών και τους μηχανικούς, όπως σας ξαναείπα, στα θέματα έκδοσης εργατικών κατοικιών ή κατοικιών αγροτών και αλιέων και βρέθηκε μια λύση. Δεν μπορεί μόνο για το επάγγελμα των συμβολαιογράφων να συμβαίνει αυτό που εμείς οι μη νομικοί -σεις και εγώ ως μηχανικοί πολλές φορές τους έχουμε χρειαστεί- θεωρούσαμε, όπως όντως είναι, ότι είναι και δικηγόροι και δικαστές. Μας εξασφάλιζαν τη νομιμότητα. 

Δεν πιστεύω ότι υπάρχει κάποιο πρόβλημα σ' αυτήν τη σύμβαση, αλλά έρχονται και άλλες και μακάρι να έλθουν. Θα λείπουν πάντα οι άνθρωποι που μάθαμε μέσα από το δίκαιο και από το θεσμικό μας πλαίσιο ότι υπερασπίζονται αυτά τα δικαιώματα; Πιστεύω ότι μπορείτε να βρείτε ένα κλάσμα της αμοιβής και ίσως μια φορολογική πρόβλεψη, αλλά δεν είναι λογικό -έτσι θεωρώ, ότι δεν είναι καν λογικό- να απαλλασσόμεθα από την παρουσία τους. Ευχαριστώ. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, αναγκάστηκα να κατέβω και να ζητήσω το λόγο, γιατί υπήρξε κάποια αθλιότητα από κάποιο Βουλευτή του ΠΑΣΟΚ προηγουμένως, που αναφέρθηκε στο όνομά μου, ο οποίος είπε ψεύδη. Και είναι ντροπή και κρίμα, όταν μάλιστα απουσιάζει εκείνη τη στιγμή αυτός, προς τον οποίο του αποδίδεις κάποια πράγματα και εν γνώσει σου ψευδώς, το να προσπαθείς έτσι να καλύψεις μία πολιτική, την οποία στηρίζεις -γιατί το φέρνει η Κυβέρνησή σου- η οποία είναι πολιτική ουσιαστικού ξεπουλήματος και της περιουσίας του ελληνικού λαού, αλλά και πολιτική που δεν διασφαλίζει ούτε τους εργαζόμενους. 

Εγώ στη Δράμα, που έχω πάει πολλές φορές, όπως και σε όλους τους νομούς της χώρας, έχω επισημάνει -και υπάρχουν οι τοπικές εφημερίδες, που το λένε- ότι είμαστε -είναι και θέση μας πάγια άλλωστε, που την έχει ακούσει ο ελληνικός λαός- κατά της ιδιωτικοποίησης, η οποία με πρόσχημα τον εκσυχρονισμό και την αναδιάρθρωση έχει ως μοναδικούς σκοπούς είτε να αφαιρεί δικαιώματα από τους εργαζόμενους είτε να μειώνει τις αποδοχές και να ετοιμάζει τις επιχειρήσεις του δημόσιου τομέα, για να τις πουλήσει είτε σε ξένες εταιρείες είτε σε κάποιους συγκεκριμένους 'Ελληνες επιχειρηματίες, αδιαφορώντας για τις συνέπειες που έχει αυτή η πολιτική για το μέλλον της ελληνικής οικονομίας, αλλά και για το μέλλον του ελληνικού λαού. 

Η θέση που διατυπώναμε και διατυπώνουμε και αυτήν τη στιγμή, είναι ότι σε καμία περίπτωση δεν πρέπει να θεωρείται ως εκσυγχρονισμός και αναδιάρθωση η αλλαγή ιδιοκτησιακού καθεστώτος, η ιδιωτικοποίηση επιχειρήσεων, οι οποίες αντί να πωλούνται -και μάλιστα αντί πινακίου φακής, όπως γίνεται με τη "SOFTEX"- θα έπρεπε και θα πρέπει, χωρίς καμία καθυστέρηση, να εκσυγχρονίζονται και να αναπτύσσονται με επενδύσεις σύγχρονης τεχνολογίας, για να βελτιώνεται η απόδοσή τους, η παραγωγικότητά τους, διασφαλίζοντας ταυτόχρονα τις θέσεις εργασίας συνολικά και όχι μερικά και στο διηνεκές και όχι μόνο για τρία χρόνια, όπως γίνεται με την παρούσα σύμβαση. Και είναι πολιτική απάτη προς τους χίλιους διακόσιους περίπου εργαζόμενους, να λέει η Κυβέρνηση -και να την στηρίζουν οι Βουλευτές του ΠΑΣΟΚ- ότι τάχα και με αυτήν τη σύμβαση, που ξεπουλιέται η "SOFTEX", διασφαλίζονται οι εργαζόμενοι στις θέσεις εργασίας τους, ακόμα και αυτοί οι λίγοι, που απέμειναν. 

Είναι σαφές ότι η Κυβέρνηση κάνει ένα μεγάλο ατόπημα. Προσπαθεί μικροπολιτικά για να κρύψει τις μεγάλες ευθύνες για το ξεπούλημα της "SOFTEX", που κάνει σε ξένη εταιρεία, να βάζει διλήμματα ότι τάχα προστατεύονται οι χίλιοι διακόσιοι πενήντα περίπου εργαζόμενοι. Βάζει το θέμα αυτό ως δόλωμα, για να περάσει το βασικό θέμα, που προβλέπεται σ' αυτό το νομοσχέδιο, της προσύμβασης, που στην ουσία πληρώνουμε και όλη την ξένη εταιρεία, για να την πάρει χωρίς καμία διασφάλιση στο μέλλον και μετά τα τρία χρόνια για τους εργαζομένους και χωρίς να υποχρεώνεται, έστω στα πλαίσια της δικής τους λογικής, της κυβερνητικής, να κάνει συγκεκριμένες επενδύσεις... 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Υπάρχουν επενδύσεις πενήντα πέντε εκατομμυρίων (55.000.000) δολαρίων. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): ... ώστε με οικονομικούς όρους να διασφαλίζονται στο μέλλον όχι μόνο αυτές οι θέσεις, αλλά και οι άλλες θέσεις, που καταργήθηκαν μέχρι σήμερα, εκείνων δηλαδή των εργαζομένων, που απολύθηκαν τα τελευταία χρόνια. 

Είναι υπεύθυνη η Κυβέρνηση γι' αυτήν την πορεία της "SOFTEX" και ασφαλώς είναι υπεύθυνη και για τις ρυθμίσεις, οι οποίες ούτε διασφαλίζουν το συμφέρον του ελληνικού δημοσίου ούτε διασφαλίζουν σοβαρά και υπεύθυνα την πορεία αυτής της εταιρίας και με το νέο ιδιοκτησιακό καθεστώς. 

Πολύ περισσότερο, δεν διασφαλίζουν τους χίλιους διακόσιους πενήντα εργαζόμενους για μετά από τρία χρόνια. 

Επειδή θέλουμε πράγματι, να λειτουργήσει και στη Δράμα η "SOFTEX" και θέλουμε πράγματι να διασφαλιστούν χωρίς χρονικούς περιορισμούς και οι χίλιοι διακόσιοι πενήντα εργαζόμενοι, αλλά και να δοθούν και νέες θέσεις εργασίας μέσα και από αυτήν την εταιρεία, γι' αυτόν το λόγο η θέση μας είναι κατά της τροπολογίας αυτής και ας σταματήσουν κάποιοι να βάζουν στο στόμα άλλων -όπως έκανε ο Βουλευτής της Δράμας του ΠΑ.ΣΟ.Κ. προηγουμένως- πράγματα που δεν είπαν. 

Αυτό ήθελα να πω, κύριε Πρόεδρε, και να επισημάνω επίσης ότι δεν είναι νομοθετική πρωτοβουλία αυτή που ασκεί η Κυβέρνηση. Να καταθέτει διατάξεις και νόμους, να μην καταθέτει συμβάσεις ή προσυμβάσεις, όπως το έκανε εδώ και μετά από πιέσεις των κομμάτων και των Βουλευτών στη Βουλή, να αναγκάζεται να τις καταθέσει την τελευταία στιγμή, για να μην έχουν το χρόνο να τις μελετήσουν οι Βουλευτές και τα κόμματα. Αυτό δείχνει ενοχές, κύριοι της Κυβέρνησης. 

Γι'αυτόν ακριβώς το λόγο, πάτε να υφαρπάξετε την ψήφο και των Βουλευτών του κυβερνώντος κόμματος, αλλά και της Βουλής. Αυτή είναι η σοβαρότητα της νομοθετικής σας πρωτοβουλίας, της λειτουργίας, αυτός είναι ο εκσυγχρονισμός της πολιτικής και των θεσμών, όπως είναι το Κοινοβούλιο, χωρίς να ξέρει κανείς τίποτε τι έχετε συμφωνήσει στο παρασκήνιο, χωρίς να ξέρουν η Βουλή, τα κόμματα και ο ελληνικός λαός τι ακριβώς θέλετε να επικυρώσετε μέσα από τις διατάξεις νόμων που φέρνετε στη Βουλή. 

Αυτό επιχειρήσατε και με τη "SOFTEX", γιατί ακριβώς ξέρετε ότι οι όροι που έχετε βάλει και που θέλετε να κλείσετε είναι βλαπτικοί όροι και για το ελληνικό δημόσιο, για τους εργαζόμενους και εκείνους που απολύθηκαν και αυτούς που παραμένουν, χωρίς να διασφαλίζονται και για το μέλλον. 

ΠΡΟΕΔΡΕΥΩΝ (Λουκάς Αποστολίδης): Η κυρία Υπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Τσοβόλα, χωρίς κανένα στοιχείο και με ένα γενικό κήρυγμα περί ηθικής και περί πολιτικής του νομοθετικού έργου, αποδείξατε για ακόμα μία φορά τον άκρατο λαϊκισμό του κόμματός σας. 

Θα αναφερθώ συγκεκριμένα σε όλα τα ζητήματα που έχουν τεθεί από τους συναδέλφους. 

Το πρώτο, κύριοι συνάδελφοι, είναι η κατάσταση στην οποία είχε περιέλθει η "SOFTEX" το 1996, εξαιρετικά κρίσιμη για την οποία έγιναν στη Βουλή πάνω από είκοσι επίκαιρες ερωτήσεις μέσα σε ένα χρόνο από τους Βουλευτές της Δράμας, αλλά και από Βουλευτές άλλων κομμάτων. 

Το 1996 η πραγματικά αυτή μεγάλη βιομηχανική επιχείρηση είχε σαράντα επτά δισεκατομμύρια (47.000.000.000) δραχμές χρέη. Είχε δύο μήνες χωρίς καθόλου παραγωγή, είχε δυόμισι μήνες απλήρωτο το προσωπικό της, δεν έδινε καμία τράπεζα ούτε μία δραχμή για κεφάλαιο κίνησης, ήταν αδύνατο να λειτουργήσει και βάδιζε προς την πτώχευση. 

Ξέρουμε πολύ καλά, ότι είναι μία εταιρεία που παράγει χαρτί υγείας και γενικώς προϊόντα χαρτιού. Δεν είναι ούτε ΔΕΚΟ ούτε στρατηγικής σημασίας εταιρεία ούτε για την άμυνα, είναι μία καθαρά βιομηχανική επιχείρηση καταναλωτικών ειδών. Δεν υπήρχε καμία δυνατότητα μέσα στα πλαίσια της Ευρωπαϊκής 'Ενωσης άμεσης κρατικής ενίσχυσης της επιχείρησης, έπρεπε να βρεθεί τρόπος να διασωθεί. 

Οι κινήσεις που έγιναν: Πρώτον, υπήρξε συναίνεση είκοσι τριών τραπεζών, εθνικών και ιδιωτικών για τη χρηματοδότηση της επιχείρησης με τους εξής όρους: 'Οτι θα επιλέγαμε διεθνές management, ότι θα ξεκινούσαμε αμέσως τη διαδικασία της ιδιωτικοποίησης και η Κυβέρνηση θα εγγυόταν γι'αυτήν την πορεία. Να μην τα πολυλογώ, μπήκε διεθνές management με χρήση μιας από τις μεγαλύτερες εταιρείες του κόσμου, μπήκε ένα team ειδικών μέσα στην εταιρεία, υπήρξε μία χρηματοδότηση 3,6 δισεκατομμυρίων άμεσα και έγινε ειδική τροπολογία στη Βουλή, όπου πάγωναν τα χρέη της εταιρείας και η εταιρεία μπορούσε να λειτουργήσει, χωρίς να έχει υποχρέωσεις προς το δημόσιο, ήταν η μόνη δυνατότητα να προχωρήσει για ένα χρονικό διάστημα μέχρι να ολοκληρωθεί η ιδιωτικοποίηση. 

Παράλληλα γίνεται πακέτο κοινωνικών μέτρων με τροπολογία και με ρύθμιση, κατά την οποία μπορούσαν οικειοθελώς να αποχωρήσουν οι εργαζόμενοι με πλήρη ρύθμιση των συνταξιοδοτικών τους θεμάτων με προσυνταξιοδότηση, με πλήρη ρύθμιση των ασφαλιστικών και με ειδικές αποζημιώσεις και ειδικές ενισχύσεις εάν ήθελαν να κάνουν τη δική τους επιχείρηση. 

Φθάνουμε το 1997 στο διεθνή διαγωνισμό. Γίνεται διεθνής διαγωνισμός, όπως εξήγησα πριν, έρχονται τρεις οίκοι, δυο του εξωτερικού και ένας ελληνικός. 

Θα πρέπει να δούμε αν το πρόβλημα της διάσωσης ή της λειτουργίας της "SOFTEX" είναι θέμα χιλίων διακοσίων εβδομήντα πέντε θέσεων εργασίας. Ο τρόπος προσέγγισης την οποία έκανε και ο κ. Τσαφούλιας πριν, αλλά δεν ήταν δυνατό να γίνουν κατανοητά αυτά που έλεγαν γιατί οι αριθμοί ήταν προσθέσεις τελείως στον αέρα, ήταν μια προσέγγιση καθαρά επιχειρηματική. Βάζω τόσα, βγάζω τόσα, κρατώ τόσες θέσεις εργασίας. 'Ομως μία πολιτική απόφαση για όφελος του εθνικού συμφέροντος παίρνει και πολλά άλλα πράγματα υπόψη. 'Οπως παραδείγματος χάριν στην περιοχή της Δράμας ζουν από τη "SOFTEX", εκτός από τους εργαζόμενους, χίλιοι εκατό μικροεπιχειρηματίες, σε όλη την περιοχή της ανατολικής Μακεδονίας, ότι υπάρχουν πάνω από δύο χιλιάδες άνθρωποι που δουλεύουν εποχιακά στα δάση, ότι ο τζίρος αυτής της μεγάλης επιχείρησης στην περιοχή της Δράμας είναι δέκα δισεκατομμύρια (10.000.000.000) και από αυτό το τζίρο ζουν μια σειρά από μικρές και μεγάλες εμπορικές επιχειρήσεις. 

Επίσης για την επιλογή θα πρέπει να ληφθεί υπόψη ότι αυτή η επιχείρηση έχει το 28% της αγοράς σήμερα. Στο παρελθόν είχε 35%. Τι σημαίνει 28% της αγοράς; Σημαίνει μόνο οι εργαζόμενοι στην "Αθηναϊκή Χαρτοποιϊα"; Δεν είναι κάποιες εκατοντάδες μικρομεσαίες επιχειρήσεις, οι οποίες λειτουργούν γύρω από τη βιομηχανία αυτή στην Αθήνα, που είναι προμηθευτές, μεταφορικές επιχειρήσεις ή λογιστικά γραφεία; 'Ολος αυτός ο κόσμος που κινείται και εργάζεται γύρω από τις μεγαλύτερες βιομηχανίες, δεν πρέπει να ληφθεί υπόψη για να μετρήσουμε τελικά το δημόσιο όφελος; 

Από τις τρεις προσφορές που κατατέθηκαν οι δύο είχαν ένα ρητό όρο ότι κλείνουν το εργοστάσιο της Δράμας. Και το εργοστάσιο της Δράμας είναι εδώ και δεκαπέντε χρόνια ζημιογόνο με τρία δισεκατομμύρια (3.000.000.000) κατά μέσο όρο. Είναι ζημιογόνο γιατί έγιναν λάθος επενδύσεις από τον κ. Κεφάλα και το ξέρουν όλοι αυτό, έγιναν επενδύσεις με βάση δεσμεύσεις που είχε τότε για απόλυτα μονοπώλια, που ποτέ δεν έγιναν στην πράξη. Η Δράμα ζει με 40% από τα βιβλία του Υπουργείου Παιδείας και έπρεπε να γίνει μια μεγάλη προσπάθεια με δεδομένη τη ζημιογόνα κατάσταση της Δράμας να διατηρηθεί για τους λόγους που προανέφερα ζωντανή και χωρίς κανέναν όρο σαν και αυτούς που αναφέρθηκαν και θα τους εξηγήσω. 

Επελέγη, λοιπόν, η κοινοπραξία αυτή η οποία ήταν και η μόνη που εγγυόνταν τη λειτουργία της Δράμας. 

Εντελώς απαξιωτικά έγινε αναφορά στους επενδυτές. Το "ξένοι επενδυτές" ακούστηκε σαν να είναι κάτι εξαιρετικά κακό. Δεν ξέρω γιατί οι ξένοι επενδυτές είναι κακοί επενδυτές. Δεν θέλουμε να προσελκύσουμε σε αυτήν τη χώρα κεφάλαια; 

Αυτοί, λοιπόν, οι ξένοι επενδυτές οι οποίοι τόσο λοιδωρήθηκαν σε αυτή την Αίθουσα να πούμε τι είναι: Η κοινοπραξία κατά 50% αποτελείται από την εταιρεία "Μπόλτον Γκρουπ". Η "Μπόλτον Γκρουπ" είναι μια από τις μεγαλύτερες εταιρείες διανομής σε ευρωπαϊκό επίπεδο με ένα δισεκατομμύριο δολάρια τζίρο, με πάρα πολλά προϊόντα και με έτοιμο ένα δίκτυο διανομής για προϊόντα που θα παράγονται στην Ελλάδα, για όλη την Ευρώπη. 

Δεύτερον 35% η "Γκόλντεν Τζαξ" και η "Μπέϊτον". Η "Γκόλντεν Τζαξ" φαντάζομαι ότι είναι γνωστή σε αυτήν την Αίθουσα, γιατί είναι η πρώτη επενδυτική εταιρεία στον κόσμο. Και τρίτον, το 15% το έχει αυτός που θα αναλάβει τη διεύθυνση της εταιρείας, ο πρόεδρος των ευρωπαίων χαρτοβιομηχάνων. 

Δεν λέει τίποτα η φερεγγυότητα των επενδυτών; Δεν λέει τίποτα ότι είναι μερικά από τα μεγαλύτερα οικονομικά παγκοσμίως ονόματα; Και επιτέλους όποιος ζει και παρακολουθεί τις σημερινές οικονομικές εξελίξεις, θα ξέρει ότι ο καλύτερος συνδυασμός είναι αυτός. Δηλαδή ένας τραπεζικός όμιλος που επενδύει, που βάζει χρήματα, ένα δίκτυο διανομής που κινεί τα προϊόντα και ένας μάνατζερ, ο οποίος είναι μέσα από τη χαρτοβιομηχανία. Ξέρει δηλαδή την αγορά. Αυτή, λοιπόν, είναι η κοινοπραξία, η οποία αναλαμβάνει την εταιρεία από εδώ και πέρα. 

Το δεύτερο είναι οι όροι. Να διευκρινίσω ότι οι όροι είναι σύμφωνοι με την προκήρυξη. 

Πριν προχωρήσω θα κάνω μια παρένθεση αναφερόμενη στην κριτική γιατί σας δώσαμε καθυστερημένα κάποια από τα έγγραφα και όχι από την αρχή. 

Κύριοι συνάδελφοι, όταν έτυχε σ'αυτήν την Αίθουσα να στηρίξω την ιδιωτικοποίηση των Ναυπηγείων της Ελευσίνας -όπου άκουσα σχεδόν από τους ίδιους ανθρώπους σχεδόν με τις ίδιες λέξεις τα ίδια πράγματα- αυτό που ειπώθηκε είναι γιατί φέρνετε στη Βουλή την επικύρωση, η Βουλή δεν είναι πλυντήριο. Και υπήρξε επιλογή από τον Πρωθυπουργό να μην υπάρξει επικύρωση αυτών των συμβάσεων, γιατί ήταν απ'όλες τις πτέρυγες της Βουλής. Εδώ δεν φέραμε τη σύμβαση για επικύρωση. Φέραμε μια τροπολογία που αφορούσε διευκολύνσεις νομικού χαρακτήρα. Μόλις όμως ζητήθηκαν -και παρ' όλο ότι υπήρχε εμπιστευτικότητα με τους επενδυτές που είναι κατανοητή- δόθηκε και το κύριο μέρος της συμφωνίας και η προκήρυξη και τα παραρτήματα. 'Ο,τι ζητήθηκε, τα έστειλα αυθημερόν όλα. 'Αρα δεν υπάρχει καμιά μυστικοπάθεια, δεν υπάρχει τίποτε που να κρύβεται και οι όροι και η συμφωνία είναι στη διάθεση όλων. Και στο σημείωμα που έχω στείλει στους εισηγητές των κομμάτων λέγω ότι μπορούν να έλθουν ανά πάσα στιγμή στο Υπουργείο να τους εξηγήσω οτιδήποτε θελήσουν. 

ΑΔΑΜ ΡΕΓΚΟΥΖΑΣ: Δεν συζητάμε τη σύμβαση σήμερα. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Βεβαίως. Δεν συζητάμε τη σύμβαση, γιατί δεν ήρθε η επικύρωση. 'Ομως, δεν μπορώ να μην απαντήσω, κύριοι συνάδελφοι, σ' όλα αυτά που έχουν τεθεί, όπως καταλαβαίνετε. Και εφόσον έχουν συζητηθεί όλα στη Βουλή, ο καθένας παίρνει και την ευθύνη αυτών που λέγει. 

Το θέμα του τιμήματος: Είναι εκατόν είκοσι εκατομμύρια (120.000.000) δολάρια. Ειπώθηκε ότι δεν γίνεται τίποτα, ότι τους δίνουμε λεφτά στο χέρι. Είκοσι έξι εκατομμύρια (26.000.000) δολάρια είναι η προκαταβολή, η οποία προκαταβολή δίνεται αμέσως με την υπογραφή, δηλαδή επτά δισεκατομμύρια (7.000.000.000) δραχμές. 

'Εγινε πολλή συζήτηση για τα δέκα χρόνια. Θα το εξηγήσω και αυτό, κύριοι συνάδελφοι. Γίνεται η διευθέτηση για το υπόλοιπο τίμημα των ενενήντα τεσσάρων εκατομμυρίων (94.000.000) δολαρίων σε χρονικό διάστημα δέκα χρόνων, γιατί με τα εξαιρετικά προβλήματα που είχε η εταιρεία, όταν έγινε ο έλεγχος από τους επενδυτές το κυκλοφορούν ενεργητικό της εταιρείας ήταν 12,8 δισεκατομμύρια. 'Οταν ήρθε η στιγμή της υπογραφής, ήταν πάρα πολύ μικρότερο. Και έπρεπε αυτήν τη διαφορά ή να την αφαιρέσουμε, να μη δώσουν προκαταβολή καθόλου ή να τη μεταφέρουμε σε βάθος χρόνου. Και αυτός ο οικονομικός υπολογισμός έγινε από δύο μεγάλους οικονομικούς οίκους, ένας από την πλευρά των αγοραστών, ένας από την πλευρά τη δική μας και βρέθηκε ο μέσος όρος. 

Το θέμα των εργαζομένων. Θα πω ότι από τις δύο χιλιάδες τριακόσιες θέσεις εργασίας, έπρεπε να φθάσουμε στις χίλιες διακόσιες εβδομήντα πέντε, διότι αυτή ήταν η τελική πρότασή τους. Και λέγω τελική, διότι είχαν ξεκινήσει από λιγότερες και με τη διαπραγμάτευση φθάσαμε στις χίλιες διακόσιες εβδομήντα πέντε. Για να φθάσουμε από τις δύο χιλιάδες τριακόσιες στις χίλιες διακόσιες εβδομήντα πέντε, δεν άνοιξε ρουθούνι γιατί υπήρξαν επανειλημμένες συζητήσεις με τα συνδικάτα, με τη ΓΣΕΕ. 'Εχουμε τη σύμφωνη γνώμη όλων των συνδικάτων. Κάναμε οικειοθελείς αποχωρήσεις με εξαιρετικά μεγάλες προσφορές -θα έλεγα μέσα σε εισαγωγικά- για τους εργαζόμενους για να μη βρεθεί κανένας στο δρόμο. 

Αυτά τα τρεισήμισι δισεκατομμύρια (3.500.000.000) δραχμές που δίνουμε στους επενδυτές κύριε Τσαφούλια -γιατί προφανώς καταννοώ ότι δεν είναι εύκολο κανείς να διαβάσει όλα αυτά, αλλά ας προσέχουμε τι λέμε- είναι κίνητρα οικειοθελούς αποχώρησης. Δηλαδή, αντί να απολυθούν και να πάρουν την αποζημίωσή τους, γίνεται ένα πακέτο κοινωνικών μέτρων που πάει στους εργαζόμενους, που έχει γίνει σε συνεργασία με τη ΓΣΕΕ και που στοιχίζει τρισήμισι δισεκατομμύρια (3.500.000.000) δραχμές. 

Ποιες είναι οι εξασφαλίσεις για τους χίλιους διακόσιους εβδομήντα πέντε εργαζόμενους; Η κοινοπραξία για τρία χρόνια υποχρεούται να έχει χίλιους διακόσιους εβδομήντα πέντε. Αυτά που είπατε μέχρι το θάνατο κλπ., νομίζω πως δεν είναι σοβαρά. Μιλάμε για μια βιομηχανία. Και η βιομηχανία όταν είναι ζωντανή και πάει καλά, αυξάνει τις θέσεις εργασίας. Παραδείγματος χάριν στα Ναυπηγεία Ελευσίνας υπήρξε δέσμευση για επτακόσιες θέσεις και σήμερα υπάρχουν εννιακόσιες θέσεις και πολλές άλλες. 'Οταν πάει καλά, θα έχει πολύ κόσμο. 'Οταν δεν πάει καλά, ό,τι και να κάνεις δεν μπορείς να δεσμεύσεις να έχει. Παρ'όλα αυτά, υπάρχει δέσμευση για μια τριετία, η οποία δέσμευση λέγει ότι για κάθε απόλυση εργαζομένου, αν δεν αντικατασταθεί αμέσως, θα πληρώνει στον πωλητή το ημερομίσθιο ως να ήταν εργαζόμενος. Και αν δεν το κάνει αυτό, υπάρχει εγγυητική επιστολή τεσσάρων εκατομμυρίων (4.000.000) δολαρίων, η οποία εκπίπτει. Αυτά τα περί εγγυήσεων. 

Τώρα για τη Δράμα: Ειπώθηκε εδώ μέσα ότι νομοθετούμε για να πάρουν υποχρεωτικά τα βιβλία του Υπουργείου Παιδείας, ότι τους δίνουμε δώρα κλπ. Αυτά τα ίδια τα άκουσα και στην περίπτωση των Ναυπηγείων Ελευσίνας ότι δίνουμε τον Ο.Σ.Ε. ότι δίνουμε τις φρεγάτες, ότι τα χαρίζουμε κλπ. 

'Ερχομαι, λοιπόν, να εξηγήσω τι συμβαίνει: Σας εξήγησα ότι η Δράμα είναι μία εταιρεία, η οποία είναι μονίμως, δεκαπέντε χρόνια τώρα, ζημιογόνος με μέσο όρο ζημιάς τρία δισεκατομμύρια (3.000.000.000) δραχμές και ότι το 40% του κύκλου εργασιών της γίνεται από τις δουλειές που έχει με το Υπουργείο Παιδείας. Δεν υπάρχει, όμως, καμία σύμβαση επ' αόριστον ούτε καν μια νομοθετική ρύθμιση που το Υπουργείο Παιδείας δίνει υποχρεωτικά τα βιβλία στη Δράμα. Γίνεται διαγωνισμός και στο διαγωνισμό αυτό συμμετέχει η Δράμα με ίσους όρους με όλους τους άλλους και επιλέγεται. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Αυτό, λοιπόν, που γράφεται μέσα στη σύμβαση είναι ότι αν το Υπουργείο Παιδείας αλλάξει τις προδιαγραφές, που δεν έχουν αλλαχθεί ποτέ, εάν δηλαδή επίτηδες το Υπουργείο Παιδείας αλλάξει τις προδιαγραφές και δεν ταιριάζουν τα μηχανήματα που έχει η Δράμα σε αυτές τις προδιαγραφές, τότε έχει τη δυνατότητα να συζητήσει με τον πωλητή, με εμάς, να δούμε τη δυνατότητα βιωσιμότητας και τις εναλλακτικές προτάσεις, να αποδειχθεί η μη βιωσιμότητα της Δράμας από εξωτερικούς εμπειρογνώμονες και τότε έχει τη δυνατότητα να προχωρήσει στο κλείσιμο. 

Πρέπει δε να πούμε ότι η εταιρεία η οποία εγκαθίσταται εδώ αμέσως βάζει κεφάλαιο πενήντα εκατομμύρια (50.000.000) δολάρια, δεκαπέντε δισεκατομμύρια (15.000.000.000) δραχμές. Το μετοχικό κεφάλαιο της εταιρείας, δηλαδή, είναι δεκαπέντε δισεκατομμύρια (15.000.000.000) δραχμές. 

'Ερχομαι τώρα σε αυτά που πληρώνει το δημόσιο, που τους δίνουμε λεφτά κ.ο.κ. Πραγματικά ή υπάρχει μία πλήρης σύγχυση ή υπάρχει μία πλήρης αδυναμία κατανόησης αυτών που γράφονται μέσα στη σύμβαση. Σήμερα η εταιρεία έχει χρέη τριάντα τέσσερα δισεκατομμύρια (34.000.000.000) δραχμές. Τα έχουμε κατεβάσει από τα σαράντα επτά δισεκατομμύρια (47.000.000.000) στα τριάντα τέσσερα δισεκατομμύρια (34.000.000.000) και έχουμε εξοφλήσει εν τω μεταξύ και το δημόσιο και τις τράπεζες. Αυτά τα τριάντα τέσσερα δισεκατομμύρια (34.000.000.000) είναι και το δημόσιο και το ΙΚΑ και οι κρατικές τράπεζες και οι ιδιωτικές τράπεζες και πολλοί πιστωτές. Αυτοί, λοιπόν, σύμφωνα με την πάγια τακτική θα κάνουν συμφωνία πιστωτών στο άρθρο 44 και θα συμφωνήσουν για τη διαγραφή των χρεών τους μέχρι του σημείου που το ποσό αυτό θα είναι ίσο με το τίμημα. 'Ολοι, δηλαδή, οι πιστωτές θα πληρωθούν από το τίμημα. 

Σε αυτήν τη δυνατότητα μείωσης, με το άρθρο 44, θα συμμετάσχει και το δημόσιο και ο ιδιωτικός τομέας. Και εξήγησα πριν τι θα γίνει ειδικά για το ΙΚΑ. 

Αυτό, λοιπόν, που γίνεται είναι ότι και το δημόσιο και οι ιδιώτες θα πάρουν και το δημόσιο και οι ιδιώτες θα διαγράψουν ακριβώς με τους ίδιους όρους. Ούτε διαγράφονται χρέη του δημοσίου ούτε χαρίζονται ούτε τίποτα. 

Ας δούμε τώρα τι θα γινόταν και τι θα πλήρωνε το δημόσιο εάν έκλεινε η επιχείρηση: Υπήρχαν δύο δυνατότητες: Η ιδιωτικοποίηση και η πτώχευση. Και εξήγησα προηγουμένως πολύ καλά τις δυνατότητες παρέμβασης που υπήρχαν. Υπολογίζουμε ότι το συνολικό κόστος αποζημίωσης των εργαζομένων, πληρωμής του ΙΚΑ, το οποίο με την πτώχευση της εταιρείας δεν μπορούσε βέβαια να πληρωθεί, τα χρέη προς την εφορία, τα χρέη προς το δημόσιο, τα έξοδα της εκκαθάρισης, θα πήγαιναν γύρω στα εξήντα πέντε δισεκατομμύρια (65.000.000.000) δραχμές. Και βέβαια έχω να σας αναφέρω πόσο έχει στοιχίσει η εκκαθάριση της "Πειραϊκής Πατραϊκής" και διάφορες άλλες εκκαθαρίσεις και ποιο ήταν το τελικό αποτέλεσμα. Αυτό είναι το πιο σημαντικό. 

Αναφερόμενη στο άρθρο 29 -νομίζω ότι από όλες τις πτέρυγες της Βουλής έχει γίνει κατανοητό- θα σας πω, κύριε Ιντζέ -και θα συμφωνήσω μαζί σας- ότι πράγματι δεν υπάρχει λόγος να αποζημιωθούν οι πρώην ιδιοκτήτες, αφού αυτοί στο σύνολό τους είχαν φέρει τις εταιρείες τους στα πρόθυρα του γκρεμού και είχε βρεθεί εκείνη την περίοδο η λύση του Οργανισμού Ανασυγκρότησης για να μην έχουμε μία συνολική κατάρρευση της ελληνικής βιομηχανίας. Για να αποζημιωθούν θα πρέπει να αποδείξουν ζημία. Ξέρετε καμία από αυτές τις εταιρείες να μπορεί να αποδείξει ζημία; Ο Κεφάλας με τα δεκαεπτά δισεκατομμύρια (17.000.000.000) που είχε χρεώσει την εταιρεία, θα αποδείξει ότι είχε ζημία εκείνη την εποχή; Ποιος άλλος θα αποδείξει ζημία; 

Λέμε, λοιπόν, ελάτε στα ελληνικά δικαστήρια και αν αποδείξετε ζημία, να πληρώσουμε. Δεν υπάρχει καμία περίπτωση, γιατί όλες οι μετοχές είναι αρνητικές. Τα άλλα είναι εκ του περισσού. Εκτός αν πούμε ότι πολιτικά αποφασίζουμε, δεν βάζουμε τα δικαστήρια μέσα -ακούστηκαν και αυτά εδώ, ότι δεν μας ενδιαφέρουν τα δικαστήρια, είναι πολιτικό το θέμα- και δεν αποζημιώνουμε. Και να τρέχουμε στα ευρωπαϊκά δικαστήρια. 

ΛΕΩΝΙΔΑΣ ΤΖΑΝΗΣ: Δεν μπορείτε να το κάνετε. Πώς θα το κάνετε; 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Εχουν μπει επιμέρους θέματα και θα σταματήσω σε ένα, το οποίο θεωρώ εξαιρετικά σοβαρό, στο θέμα του ανταγωνισμού. 

Ειπώθηκε ότι υπάρχει μόνο μία εταιρεία, η οποία θίγεται από την πώληση και η εταιρεία αυτή λογικό είναι να προστατευθεί από τον ανταγωνισμό κλπ. 

ΛΕΩΝΙΔΑΣ ΤΖΑΝΗΣ: Δικό της θέμα. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Η κατάσταση στην αγορά το 1998 είναι η εξής στο χαρτί: 

"Αθηναϊκή Χαρτοποιία" 28%, έχει χάσει τεσσεράμισι μονάδες, "DELICA" 17,6%, "DΙΑΝΑ" 11,1%, "ELITΕ" 3,7%, "Iδιωτική Ετικέτα" 11,4%, πολυτελείας εισαγόμενα 11,4% με αύξηση από πέρυσι στα εισαγόμενα 7,7%, λοιποί μικροί και διάφοροι 14,3%. 'Αρα δεν είναι καθόλου ένας ο ανταγωνιστής. Είναι ένας ο κύριος ανταγωνιστής. 

'Εχει όμως ενδιαφέρον να δούμε αυτό το 28,9% στην αγορά, τι θα γίνει αν κλείσει η "SOFTEX" και σε ποιους θα πάει και τι συμφέροντα υπάρχουν πίσω από το να κλείσει η "SOFTEX". 

Πρέπει δε να πούμε ότι ο αγοραστής, ο οποίος μπαίνει δεν είναι χαρτοβιομήχανος. 'Εχει την κοινοπραξία που είπα πριν. Δεν έρχεται ακόμη μια μεγάλη βιομηχανία χαρτιού στην Ελλάδα, η οποία ίσως θα δημιουργούσε κάποια προβλήματα ανταγωνισμού. 

Παίρνει ακριβώς την εταιρεία όπως είναι, με το μερίδιο αγοράς που έχει σήμερα, που είναι μικρό σε σχέση με αυτό που είχε στο παρελθόν. Και θα κάνει ό,τι μπορεί. 'Η να αυξήσει την αγορά ή να χαμηλώσει τις τιμές. 

Από εκεί και πέρα πια, κανένας δεν μπορεί να μιλήσει για το τι θα κάνουν οι επενδυτές ή για την πορεία τους. 'Εγινε η μεγαλύτερη δυνατή προσπάθεια, για να εξασφαλίσουμε αυτά που προανέφερα. 

'Οσον αφορά το θέμα των συμβολαιογραφικών, επειδή έχει τεθεί από αρκετούς συναδέλφους, θα ήθελα να πω το εξής: Το ιδιωτικό έγγραφο για τη μεταβίβαση μετοχών είναι ο κανόνας σήμερα στο ελληνικό δημόσιο. Απαιτείται συμβολαιογραφικό έγγραφο, όταν το 60% του μετοχικού κεφαλαίου έχει επενδυθεί σε ακίνητα, όπως συμβαίνει σήμερα στη "SOFTEX". Και ο λόγος είναι φορολογικός, για τον εντοπισμό της φοροδιαφυγής. Σήμερα έχουμε φοροαπαλλαγές. Είπαμε τι έγινε με τα χρέη προς το δημόσιο. Επομένως, το συμβόλαιο θα προκαλέσει μόνο δαπάνες. Πρώτον, δαπάνες οι οποίες είναι εξαιρετικά υψηλές, ξεπερνούν τα εκατόν πενήντα εκατομμύρια (150.000.000) δραχμές για τα συμβόλαια και δεύτερον, θα τα πληρώσει το δημόσιο. Και σε αυτήν την περίπτωση, για τους λόγους που εξήγησα, είπαμε ότι δεν υπάρχει κανένας λόγος γι' αυτήν τη συγκεκριμένη πράξη, να υπάρξει συμβολαιογραφικό έγγραφο. 

Κύριοι συνάδελφοι, η "SOFTEX" είναι, θα έλεγα, η προτελευταία μεγάλη εταιρεία από το χαρτοφυλάκιο των προβληματικών εταιρειών και ίσως από τις πιο δύσκολες. 

Ειπώθηκε εδώ μέσα ότι τίθεται δίλημμα. Αυτό είναι απολύτως λάθος. Δεν τίθεται κανενός είδους δίλημμα. Τα πράγματα για μας ήταν από την αρχή σαφή και ξεκάθαρα. Η "Αθηναϊκή Χαρτοποιϊα" έπρεπε να επιζήσει, όχι μόνο για να σωθούν χίλιες διακόσιες εβδομήντα πέντε θέσεις εργασίας, αλλά γιατί είναι μια τιτάνια βιομηχανική επιχείρηση, γιατί προσφέρει στο ακαθάριστο εθνικό προϊόν, γιατί έχουν σημασία οι εξαγωγές που θα κάνει -είναι πολύ σημαντικές- γιατί είναι από τις λίγες βιομηχανίες που έχουμε αυτού του μεγέθους και γιατί δραστηριοποιείται εκτός από το Λεκανοπέδιο, σε μια ιδιαίτερα ευαίσθητη περιοχή. 

Αυτό, λοιπόν, που είχαμε να κάνουμε -και ήταν ξεκάθαρο- ήταν με τον καλύτερο δυνατό τρόπο και με τις υπάρχουσες συνθήκες, όπως τις ανέλυσα και στην πρωτολογία μου, να πετύχουμε το βέλτιστο δυνατό αποτέλεσμα. Δεν θα μπορούσα να πω ποτέ ήταν άριστο. Και φυσικά υπάρχουν προβλήματα. 'Ομως, έχω τη συνείδησή μου ήσυχη και αισθάνομαι ότι καταβάλαμε τη μέγιστη δυνατή προσπάθεια, ώστε το αποτέλεσμα να είναι το καλύτερο δυνατό για την καλύτερη ελληνική οικονομία, για τους εργαζόμενους, για την ισορροπία των περιοχών αυτών. 

Σας ευχαριστώ. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, διαβάζοντας συνεχώς τα άρθρα αυτής της πολυσέλιδης προσύμβασης, διαπιστώνει κανένας ότι όλα αυτά που ειπώθηκαν από την κυρία Υφυπουργό και -καλόπιστα πιστεύω- από τους συναδέλφους του ΠΑΣΟΚ, ειδικά του Νομού της Δράμας, δεν έχουν καμία σχέση με την πραγματικότητα, όπως απεικονίζεται -σε σχέση με τους εργαζόμενους πάντα- με τα άρθρα της σύμβασης. 

Ούτε για τα τρία χρόνια, κυρίες και κύριοι συνάδελφοι -όπως ρητά αναφέρεται στο φύλλο 42 της σύμβασης, διασφαλίζονται οι εργαζόμενοι που δουλεύουν σήμερα είτε στη Δράμα είτε σε άλλες περιοχές. Γιατί; Και παρακαλώ να έχω την προσοχή όλων σας. Γιατί στο φύλλο 42, στο κεφάλαιο "Υποχρεώσεις του Αγοραστή" -και έτσι δικαιολογείται, γιατί δεν φέρνατε, κυρία Υφυπουργέ εδώ, στη Βουλή τη σύμβαση και την δώσατε χθες το βράδυ μετά από πίεση, που είναι αδύνατο χρονικά να διαβαστούν οι τόσες σελίδες και μάλιστα με σοβαρότητα και υπευθυνότητα- αναφέρεται επί λέξει: 

"5.1. Υποχρεώσεις του αγοραστή. Ο αγοραστής θα φροντίσει για περίοδο τριών ετών από την ημερομηνία ολοκλήρωσης της συναλλαγής, ώστε ο αριθμός των εργαζομένων να είναι τουλάχιστον χίλιοι διακόσιοι εβδομήντα πέντε και ότι από αυτούς τους χίλιους διακόσιους εβδομήντα πέντε εργαζόμενους τουλάχιστον τετρακόσιοι τριάντα θα εργάζονται στο εργοστάσιο της εταιρείας στη Δράμα. Κάθε ένα απ' αυτά τα όρια, δηλαδή χίλιοι διακόσιοι εβδομήντα πέντε και τετρακόσιοι τριάντα, θα μειώνονται μετά την τριετία". 

Παρακάτω στο ίδιο σημείο, 5.1 στο 43 φύλλο τι λέει; Λέει ότι τα αριθμητικά όρια (χίλιοι διακόσιοι εβδομήντα πέντε και τετρακόσιοι τριάντα από τη Δράμα) που αναφέρονται παραπάνω, θα μειωθούν σύμφωνα με προηγούμενη παράγραφο που λέει ότι θα μειώνονται μετά τα τρία χρόνια και κατά προτίμηση από εκείνους που θα βγουν σε σύνταξη, έχει κάποιες κατηγορίες κλπ. Στη συνέχεια λέει, όχι κατά τη διάρκεια της τριετίας αλλά κατά τη διάρκεια δέκα οκτώ και μόνο μηνών, δηλαδή ενάμιση χρόνο από την ημερομηνία ολοκλήρωσης της συναλλαγής, τουλάχιστον το 90% του αριθμού των εργαζομένων που απαιτείται να απασχολείται, θα αποτελείται από πρόσωπα που είναι εργαζόμενοι της εταιρείας κατά την ημερομηνία ολοκλήρωσης της συναλλαγής. 

Τι σημαίνει αυτό, κύριοι συνάδελφοι; Απλά ελληνικά και νομικά σημαίνει ότι δεν αναλαμβάνει η αγοράστρια εταιρεία -γιατί δεν το θέλησε η Κυβέρνηση ή δεν το έβαλε ως όρο η Κυβέρνηση- τη δέσμευση ότι σ' αυτά τα τρία χρόνια θα εργάζονται αυτοί που εργάζονται κατά την ημέρα της ολοκλήρωσης της συμφωνίας είτε στη Δράμα είτε στα άλλα εργοστάσια της εταιρείας. 

Ακόμα όμως, στους δέκα οκτώ και μόνο μήνες μπορεί να απολύσει και το 10% από αυτούς που εργάζονται σήμερα. Και μετά τους δέκα οκτώ μήνες δεν υπάρχει καμία δέσμευση ούτε για ένα απ' αυτούς που εργάζονται σήμερα ή κατά την υπογραφή της οριστικής σύμβασης είτε στην Δράμα είτε αλλού. 

'Αρα τα περί προστασίας των εργαζομένων είναι λόγια αέρος και είναι αντίθετα προς τη συμφωνία. Αυτό είναι σαφές. 

Από εκεί και πέρα ούτε καν αυτό δεν το βάζετε στη διάταξη αφού, σύμφωνα με την νομολογία που έχει βγει από τα δικαστήρια της χώρας, δεν αποτελούν καμία δέσμευση για τις θέσεις των εργαζομένων οι αναφορές που αναγράφονται σε συμβάσεις, αν αυτές οι συμβάσεις σε σχέση με τις θέσεις εργασίας και τους εργαζόμενους δεν περιλαμβάνονται στη διάταξη νόμου. 

Είναι το θέμα που τέθηκε και με τους εργαζόμενους στα ΚΑΕ, γι' αυτό και έμπαινε ως αίτημα από τους εργαζόμενους και τους νομικούς συμβούλους ότι θα πρέπει οι θέσεις εργασίας, για να δεσμεύουν τους αγοραστές, να περιλαμβάνονται σε διάταξη νόμου. Γιατί βγήκαν αποφάσεις για το θέμα των ναυπηγείων επί Νέας Δημοκρατίας, επί κυβερνήσεως κ. Μητσοτάκη, που αναφέρονταν στη σύμβαση, ότι υποχρεούνται να διατηρούν έναν άλφα αριθμό θέσεων εργασίας και τελικά ο εργοδότης, η εταιρεία που τα αγόρασε απέλυσε και τελικά τα δικαστήρια είπαν ότι δεν πρόκειται να δεσμευθεί η εταιρεία και μάλιστα, η υπόθεση έφθασε στα τριτοβάθμια δικαστήρια. 

'Αρα παίρνουν στο λαιμό τους και η Κυβέρνηση και οι Βουλευτές του κυβερνώντος κόμματος που ψηφίζουν αυτήν τη διάταξη, τους εργαζόμενους. 

Ασφαλώς, εμάς μας ενδιαφέρει ως ΔΗ.Κ.ΚΙ. να διασφαλιστούν οι εργαζόμενοι που εργάζονται σήμερα, όχι μόνο για ενάμιση χρόνο και τρία χρόνια, αλλά για πολλά χρόνια, μέσα από τη λειτουργία της επιχείρησης όπως και οι άλλοι που ασκούν επαγγελματικές δραστηριότητες συνεπεία της λειτουργίας της, όταν λειτουργεί χωρίς ημερομηνία λήξης η εταιρεία. 

Για όλους αυτούς τους λόγους, επισημαίνουμε στη Βουλή και στην Κυβέρνηση ότι αυτή η συμφωνία ούτε διασφαλίζει νομικά και δεσμευτικά τη λειτουργία της επιχείρησης για αρκετό χρονικό διάστημα ούτε διασφαλίζει τις θέσεις εργασίας ούτε πολύ περισσότερο διασφαλίζει τους συγκεκριμένους εργαζόμενους που δουλεύουν σήμερα είτε στη Δράμα είτε στα άλλα εργοστάσια της "SOFTEX". 

Επομένως είναι απλά ξεπούλημα της εταιρείας "αντί πινακίου φακής" και χωρίς πινάκιο φακής, προκειμένου να την πάρει η κοινοπραξία αυτή, για να υπηρετήσει προσωρινές επιχειρηματικές σκοπιμότητες και ανάγκες. 

Βέβαια θα την περάσετε με την πλειοψηφία που έχετε, αλλά η πορεία θα αποδείξει -θα το καταλάβουν μετά οι εργαζόμενοι- ότι ήταν παγίδα και αυτό το δέλεαρ που έρχεται μέσα από τη διάταξη δεν τους ικανοποιεί, δεν τους προστατεύει. Βέβαια δεν προστατεύει και δεν προωθεί την ανάπτυξη της Δράμας ούτε των άλλων περιοχών, όπου βρίσκονται τα εργοστάσια της "SOF TEX". 

'Οσον αφορά τα περί λαϊκισμού, επιτέλους σταματήστε αυτές τις ετικέτες γιατί, αν δεν είναι λαϊκισμός το ότι λέτε ανακριβώς στους εργαζόμενους ότι τους διασφαλίζετε με αυτήν τη διάταξη, ενώ γνωρίζετε πολύ καλά ότι οι όροι που αναφέρονται στη σύμβαση δεν τους παρέχουν καμία νομική και ουσιαστική εξασφάλιση, τότε τι είναι; Το να επισημαίνουμε τους κινδύνους από τέτοιου είδους διατάξεις και για τους εργαζόμενους και για την επιχείρηση και για το μέλλον της επιχείρησης, είναι υποχρέωσή μας για να προστατεύσουμε τα καλώς εννοούμενα συμφέροντα των εργαζομένων και του λαού. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τζανής έχει το λόγο. 

ΛΕΩΝΙΔΑΣ ΤΖΑΝΗΣ: Κύριε Πρόεδρε, θα ξεκινήσω με τη λέξη κρίμα, η οποία αναφέρεται και στις εκφράσεις που χρησιμοποίησε ο αγαπητός μου Πρόεδρος του ΔΗ.Κ.ΚΙ. σε ό,τι αφορά την τοποθέτηση ενός απόντος Βουλευτή -αναφέρομαι στο Βουλευτή της Δράμας κ. Σαατσόγλου- το ήθος... 

ΑΝΑΣΤΑΣΙΟΣ ΙΝΤΖΕΣ: Το ξέρετε πάρα πολύ καλά... 

ΛΕΩΝΙΔΑΣ ΤΖΑΝΗΣ: Εξακολουθώ να πιστεύω, κύριε Ιντζέ, ότι αυτός ο χώρος επιβάλλει διαφορετικό επίπεδο επικοινωνίας. Σεβαστείτε το, τουλάχιστον. 

ΑΝΑΣΤΑΣΙΟΣ ΙΝΤΖΕΣ: Ακριβώς και αναφέρεται αυτό σε σας, κύριε Τζανή. 

ΛΕΩΝΙΔΑΣ ΤΖΑΝΗΣ: Κύριε Πρόεδρε, αν είναι δυνατόν, να σταματήσει η υπόκρουση του κ. Ιντζέ κατά τη διάρκεια της ομιλίας μου. 

Το "κρίμα", λοιπόν, ταιριάζει στα όσα είπε ο κ. Τσοβόλας και για το περιεχόμενο των όρων που χρησιμοποίησε και γιατί αναφέρθηκε σε ένα Βουλευτή, ο οποίος έχει καημό μεγαλύτερο από ό,τι έχει ο ίδιος και άλλοι που δεν κατάγονται από τη Δράμα. 

Δεύτερον, θέλω να πω ότι ο ορισμός του λαϊκισμού, για να ξεκαθαρίσουμε πλέον για τι μιλάμε όλοι μας, θα μπορούσε περίπου να προσδιοριστεί ως εξής: Λαϊκισμός είναι η προσπάθεια προσέγγισης του ψηφοφόρου με λόγια που χαϊδεύουν τα αυτιά του και δεν αγγίζουν τα πραγματικά του προβλήματα. Από εκεί και πέρα, ας εντάξει ο καθένας τον εαυτό του εκεί που νομίζει ότι πρέπει να τον εντάξει. 

Το τρίτο που έχω να πω αφορά, αγαπητοί συνάδελφοι, κάποιες αιτιάσεις του Προέδρου του ΔΗ.Κ.ΚΙ. που έχουν να κάνουν με το περιεχόμενο της σύμβασης. Ο κ. Τσοβόλας αναφέρθηκε στο ότι, ναι μεν για την τριετία διασφαλίζονται οι χίλιες τριακόσιες θέσεις εργασίας, αλλά απ' αυτές -για να καταλήξουμε κάπου- το 90% αφορά το ήδη απασχολούμενο προσωπικό. Το ερώτημα που τίθεται αυτομάτως είναι το υπόλοιπο 10% δεν είναι άνθρωποι που θα δουλέψουν; Τι θα είναι; 

Πάμε πιο πέρα, στην άλλη αιτίαση του κ. Τσοβόλα ότι δεν διασφαλίζονται τα δικαιώματα των εργαζομένων, διότι, όπως είπε, αν δεν περιληφθούν οι συμβατικές υποχρεώσεις σε διάταξη νόμου, δεν αποτελούν νόμο, άρα δεν υποχρεώνουν νομοθετικά τον αγοραστή. Νομίζω ότι η κυρία Υπουργός το ξεκαθάρισε. Πρόκειται για συμβατικές υποχρεώσεις, η μη τήρηση των οποίων επάγεται την υποχρέωση καταβολής των μισθών για το χρονικό διάστημα της τριετίας. 

Σας ερωτώ: Από τη στιγμή που αυτή η υποχρέωση του αγοραστή είναι διασφαλισμένη με εγγυητική, ποιος είναι ο αγοραστής ο οποίος δεν θα θελήσει να απασχολεί τους εργαζόμενους για τρία χρόνια, αλλά θα προτιμήσει να τους πληρώνει χωρίς να δουλεύουν; Νομίζω ότι και αυτό το επιχείρημα του κ. Τσοβόλα δεν είναι ισχυρό. 

Επίσης, αγαπητοί συνάδελφοι, ομολογώ ότι ενοχλούμαι, γιατί είναι και θέμα βιωμάτων. Τα βιώματα που έχει ο κ. Τσοβόλας τα έχουμε πολλοί. 

Την ευαισθησία που μπορεί να έχει ο κ. Τσοβόλας και άλλοι, γύρω από το ψωμί των ανθρώπων, την έχουμε και εμείς. Το ερώτημα που αυτομάτως αναδεικνύεται είναι το εξής πολύ απλό, που το έχει πληρώσει και ο τόπος και για το οποίο και το ΠΑ.ΣΟ.Κ. φέρει τις ευθύνες του: Θα συντηρούμε υπερχρεωμένες επιχειρήσεις μόνο και μόνο για να είμαστε ευχάριστοι σε ορισμένους και εν τέλει να τις οδηγούμε στην καταστροφή; Θα συντηρούμε υπερχρεωμένες επιχειρήσεις που θα επιβαρύνουν τις πλάτες του ελληνικού λαού χωρίς την ίδια στιγμή να έχουν την ανάλογη αποδοτικότητα; Εάν αυτή η πολιτική φιλοσοφία είναι η φιλοσοφία του ΔΗ.Κ.ΚΙ. δεν είναι δική μας. Να τα ξεκαθαρίζουμε τα πράγματα και ας μη βριζόμαστε μεταξύ μας. 'Εχουμε αυτήν την πολιτική αντίληψη. Ας γίνει σεβαστή. Εάν η άλλη πολιτική αντίληψη λέει διαφορετικά πράγματα, εγώ την ακούω και τη σέβομαι, αλλά δεν την αποδέχομαι, δεν την αποδεχόμαστε. Δηλαδή μία εταιρεία που φορτώνει με τρία δισεκατομμύρια δραχμές (3.000.000.000) χρέη το εργοστάσιο της Δράμας και συνεχίζει τη λειτουργία της με τους ίδιους κανόνες, δεν υπάρχει για μας. 

Το ερώτημα που τίθεται από κει και πέρα είναι το εξής: Αφού δεν είναι δυνατή η λειτουργία μιας εταιρείας με παθητικούς όρους, ποια είναι η λύση που μπορεί να βρεθεί; Η λύση είναι απλή. Γίνεται ένας διαγωνισμός, εμφανίζονται κάποιοι ενδιαφερόμενοι που κάνουν τις προσφορές τους, η Κυβέρνηση αξιολογεί πρώτον, το ύψος των προσφορών, δεύτερον, το περιεχόμενο των όρων και των υποχρεώσεων που αυτοί αναλαμβάνουν και κυρίως τον αριθμό των θέσεων εργασίας -εδώ δίνεται η μεγαλύτερη βαρύτητα-και τρίτον, τη φερεγγυότητα. 

Δεν άκουσα από την Aντιπολίτευση να αμφισβητεί τη φερεγγυότητα του αγοραστή. 'Ακουσα μια φωνή λίγο από τη Νέα Δημοκρατία, από συγκεκριμένους συναδέλφους της Νέας Δημοκρατίας, αλλά δεν θέλω να την κρίνω. Να κρίνουμε δηλαδή τον ίδιο αποτυχόντα ιδιοκτήτη της εταιρείας ως περισσότερο φερέγγυο από ένα σχήμα που μετέχουν κατ'αρχήν τουλάχιστον -δεν ορκίζεται κανείς γι'αυτούς- φερέγγυα άτομα, φερέγγυα νομικά πρόσωπα, όπως είναι η εταιρεία -δεν θυμάμαι το ονομά της- που έχει τριακόσια δισεκατομμύρια... 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ο Forlin. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Αυτό από πού το ακούσατε, κύριε Κωστόπουλε; 

ΛΕΩΝΙΔΑΣ ΤΖΑΝΗΣ: Ο Forlin απ'ό,τι ξέρω είναι ο μάνατζερ, δεν είναι ο μέτοχος. 

Μία εταιρεία που πραγματοποιεί τριακόσια δισεκατομμύρια (300.000.000.000) δραχμές κέρδη και η οποία εταιρεία -δεν τη διαφημίζω τώρα-έχει αγοράσει εκατόν εβδομήντα έξι εταιρείες από το 1982, δεν έρχεται για πλάκα. Και αναφέρομαι στην εταιρεία "GOLDMAN JACKS". 

'Οταν, λοιπόν, αυτή έχει το 35% και το 50% το έχει η εταιρεία που έχει τη διανομή της "RIO MARE", που εξυγίανε την "ADIDAS" και η οποία πραγματοποιεί τριακόσια δισεκατομμύρια (300.000.000.000) δραχμές τζίρο το χρόνο, ε, νομίζω ότι κατ'αρχήν η Κυβέρνηση δεν δικαιούται να αντιμετωπίζεται με αυτόν το λιθοβολισμό που αντιμετωπίστηκε. Τι έπρεπε να φέρουμε; Να φέρουμε το Ζερίτη, για να είμαστε όλοι ικανοποιημένοι και περισσότερο κάποιοι που αρθογραφούν αυτές τις μέρες; 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, είμαστε μάρτυρες νέων ηθών στο Κοινοβούλιο. Ο κ. Τζανής εδώ και τέσσερις μέρες που παριστάνει τον Κοινοβουλευτικό Εκπρόσωπο του ΠΑΣΟΚ... 

ΛΕΩΝΙΔΑΣ ΤΖΑΝΗΣ: Παρακαλώ! 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Δεν τον παριστάνει, είναι. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι! 

ΛΕΩΝΙΔΑΣ ΤΖΑΝΗΣ: ... 

ΠΡΟΕΔΡΕΥΩΝ (Παναγιώτης Σγουρίδης): Να μη γράφονται οι διακοπές του κ. Τζανή. 

Κύριε Ιντζέ, ο κ. Τζανής δεν παριστάνει τον Κοινοβουλευτικό Εκπρόσωπο, είναι Κοινοβουλευτικός Εκπρόσωπος εκλεγμένος. Επειδή θητεύω σ'αυτήν την Αίθουσα από το 1989 και μετά ανελλιπώς ξέρω πολύ καλά ότι τα ήθη που υπάρχουν σ'αυτήν την Αίθουσα τα υπηρετεί με τον καλύτερο δυνατό τρόπο ο κ. Τζανής. 

ΑΝΑΣΤΑΣΙΟΣ ΙΝΤΖΕΣ: Λοιπόν, ο κ. Τζανής που ασκεί τα καθήκοντα του Κοινοβουλευτικού Εκπροσώπου εδώ και τέσσερις μέρες στην Αίθουσα, εισάγει νέα ήθη και μάλιστα ήθη αήθη. Ξέρετε γιατί, κύριε Πρόεδρε; Θέτει στα στόματα των άλλων ομιλητών αναληθείς -να πω τον πιο επιεική χαρακτηρισμό- φράσεις. Βάσει αυτών των αναληθών φράσεων οικοδομεί τα επιχειρήματά του. 

Ο κ. Τσοβόλας, κύριε Τζανή, δεν είπε ότι το 90% των ήδη εργαζομένων θα απολυθούν. Είπε ότι το 90% διασφαλίζεται μόνο για δεκαοχτώ μήνες. 

ΛΕΩΝΙΔΑΣ ΤΖΑΝΗΣ: Μα, αυτό είπα και εγώ. 

ΑΝΑΣΤΑΣΙΟΣ ΙΝΤΖΕΣ: Δεν είπατε αυτό. Είπατε ότι το ΙΚΑ δεν μας ενδιαφέρει. 

ΛΕΩΝΙΔΑΣ ΤΖΑΝΗΣ: 'Εχετε λάθος. Δεν καταλαβαίνετε. Αυτό είναι το πρόβλημά σας. 

ΑΝΑΣΤΑΣΙΟΣ ΙΝΤΖΕΣ: Επίσης είπε ότι δεν υπάρχει τριετής διασφάλιση. Μόνο για δεκαοχτώ μήνες υπάρχει. 

Τι θα πει λαϊκισμός; Θα σας δώσω εγώ τον ορισμό, κύριε συνάδελφε. Λαϊκισμός θα πει όταν αναφέρεσαι και υποθάλπει το συναίσθημα. 

Και εσείς ακριβώς όλην την ημέρα σήμερα και η κυρία Υφυπουργός και ο κ. Σαατσόγλου αναφέρεσθε στο συναίσθημα. Λέτε ότι διασφαλίζονται οι θέσεις εργασίας για μία τριετία. Είναι ψευδέστατο. Η προσύμβαση εδώ λέει μόνο για δεκαοκτώ μήνες. Να δούμε ποιος είναι λαϊκιστής. 

Ας έρθουμε τώρα να δούμε ποιοι ενδιαφέρονται για τους εργαζομένους. Μέχρι τώρα μας κατακρίνατε και είπατε ότι βάλλουμε εναντίον του εργοστασίου της Δράμας και του εργοστασίου της Αττικής, γιατί δεν θέλουμε τη διασφάλιση των θέσεων εργασίας. Το να είναι ενημερωμένοι οι εργαζόμενοι, κύριε Τζανή, εάν αυτό το θεωρείτε λαϊκισμό, τότε ναι, είμαστε λαϊκιστές. 

Δεν ξέρω όμως αν αυτός ο οποίος αποκρύπτει την αλήθεια και δημιουργεί ψευδείς εντυπώσεις, δεν είναι λαϊκιστής; Θα μας το πείτε εσείς. 

Ακόμη, είπε η κυρία Υφυπουργός ότι δεν φέρνει σύμβαση. 'Εχει δίκιο. 'Ομως, οι διαπραγματεύσεις που έγιναν μεταξύ του ελληνικού δημοσίου και της εν λόγω επιλεχθείσης κοινοπραξίας, υποψηφίας αγοράστριας του εργοστασίου, έχουν καταλήξει σε ορισμένα συμπεράσματα. Οι όροι που έθεσε η υποψήφια αγοράστρια εταιρεία κατοχυρώνονται νομοθετικά και μετά θα υπογραφεί η σύμβαση που έχει άμεση σχέση με αυτό που ψηφίζουμε. Δημιουργείται το πλαίσιο. Επομένως είπε, θα έρθει η σύμβαση. Είτε θα έρθει είτε δεν θα έρθει όφειλε η κυρία Υπουργός, όταν κατέθεσε την τροπολογία μαζί με τις άλλες του άρθρου 31, να την συνοδεύει όχι μόνο από την εισηγητική έκθεση που ήταν καλή, αλλά και με όλα τα έγγραφα, που τώρα έχουμε στη διάθεσή μας, για να μπορέσουμε να την αξιολογήσουμε, όχι μόνο οι εισηγητές, αλλά όλοι οι συνάδελφοι Βουλευτές. 

Κύριε Πρόεδρε, μια που είναι εδώ ο κ. Σαατσόγλου θα πρέπει να μάθει ότι όταν μιλάμε στη Βουλή πρέπει να αναφερόμαστε σε αληθή γεγονότα. Εάν ο κ. Σαατσόγλου λέει ότι εν απουσία του αναφερθήκαμε στο όνομά του, τότε πρέπει να πω ότι πρώτος έκανε αυτό το ατόπημα και ότι δεν πρέπει να το επικαλείται, όπως ο πατροκτόνος που επικαλείται την ορφάνια του και ζητάει επιείκεια. 

Εμείς είπαμε ναι, στη διασφάλιση των θέσεων εργασίας, αλλά να ενημερώσουμε το λαό τι σημαίνει αυτό. Εάν συνομολογήσει ο κ. Σαατσόγλου ότι μόνο για δεκαοκτώ μήνες διασφαλίζονται οι εργαζόμενοι, τότε μπορεί να συμφωνήσουμε. Εάν όμως επικαλείται αναληθή γεγονότα, όπως απεδείχθη από τη σύμβαση, πρέπει να ανακαλέσει αυτά που είπε προηγουμένως. 

ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, παρακαλώ το λόγο επί προσωπικού. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαατσόγλου, να μας πείτε σε τι συνίσταται το προσωπικό σας. 

ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, δεν είχα σκοπό να δώσω συνέχεια, αλλά εν τη απουσία μου έμαθα ότι δέχθηκα μία αήθη επίθεση από τον κ. Τσοβόλα και από τον κ. Ιντζέ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσοβόλας όση ώρα μίλησε δεν αναφέρθηκε στο όνομά σας. 

ΛΕΩΝΙΔΑΣ ΤΖΑΝΗΣ: Αναφέρθηκε. 

ΠΡΟΕΔΡΕΥΩΝ (Παναγιώτης Σγουρίδης): Δεν αναφέρθηκε και δεν αναφέρθηκε με αήθη λόγια. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Αναφέρθηκε. Είπε "ο Βουλευτής Δράμας". 

ΛΕΩΝΙΔΑΣ ΤΖΑΝΗΣ: 'Ενας είναι ο Βουλευτής Δράμας. 

ΑΝΕΣΤΗΣ ΣΑΑΤΣΟΓΛΟΥ: Να μας πει ο κ. Τσοβόλας αν αναφέρθηκε. Είναι παρών. 'Εμαθα όμως ότι αναφέρθηκε αν και ήμουν απών. Και αυτό είναι χειρότερο, διότι εν απουσία μου είπε ότι ψεύδομαι και ότι είμαι γνωστός ενδεχομένως για το ύφος ή το ήθος... 

ΠΡΟΕΔΡΕΥΩΝ (Παναγιώτης Σγουρίδης): Δεν ειπώθηκε τέτοιο πράγμα. 

ΑΝΕΣΤΗΣ ΣΑΑΤΣΟΓΛΟΥ: 'Ετσι με πληροφόρησαν. 

ΠΡΟΕΔΡΕΥΩΝ (Παναγιώτης Σγουρίδης): Ελέχθη ότι αυτά που είπατε δεν είναι αληθή. 

ΑΝΕΣΤΗΣ ΣΑΑΤΣΟΓΛΟΥ: Είναι αληθέστατα. 

ΠΡΟΕΔΡΕΥΩΝ (Παναγιώτης Σγουρίδης): Είναι θέμα εκτίμησης. 

ΑΝΕΣΤΗΣ ΣΑΑΤΣΟΓΛΟΥ: Τον παραπέμπω στα Πρακτικά για να δει τι είπα διότι απουσίαζε ο κ. Τσοβόλας. Είναι αληθέστατα αυτά. 

Ο κ. Τσοβόλας επισκέφθηκε τη Δράμα και το εργοστάσιο της Δράμας και είπε ότι θα διασφαλισθούν οι θέσεις εργασίας και ότι γι'αυτό οι εργαζόμενοι δεν πρέπει να ανησυχούν. Αυτό το γεγονός εμένα με χαροποίησε γιατί από Αρχηγό κόμματος ελέχθησαν τέτοιες σωστές κουβέντες. Αλλά στη συνέχεια είδα τη θέση του κ. Ιντζέ, ως Κοινοβουλευτικού Εκπροσώπου, να άρει όλα αυτά και να λέει ότι δεν πρέπει να ψηφισθεί το άρθρο 31, που στην ουσία βλέπουμε ότι αν δεν το ψηφίσουν θα έχουν αντίθετη θέση από αυτήν που πήρε ο κ. Τσοβόλας. 

ΠΡΟΕΔΡΕΥΩΝ (Παναγιώτης Σγουρίδης): Δευτερολογείτε, κύριε Σαατσόγλου; 

Δε συζητάμε αυτό το θέμα τώρα. 

Ο κ. Κωστόπουλος έχει το λόγο. 

ΛΕΩΝΙΔΑΣ ΤΖΑΝΗΣ: Κύριε Πρόεδρε, το λόγο επί προσωπικού. 

ΠΡΟΕΔΡΕΥΩΝ (Παναγιώτης Σγουρίδης): Κύριε Τζανή, το Προεδρείο κρίνει ότι δεν υπάρχει προσωπικό θέμα. Ανέφερε το όνομά σας, αλλά δεν έθεσε προσωπικό θέμα. 

ΛΕΩΝΙΔΑΣ ΤΖΑΝΗΣ: ... 

ΠΡΟΕΔΡΕΥΩΝ (Παναγιώτης Σγουρίδης): 'Εχω δώσει εντολή στα Πρακτικά να μη γράφονται οι παρεμβάσεις του κ. Τζανή. 

Πάντως, κύριε Τζανή, δεν έθεσε προσωπικό θέμα. 

ΛΕΩΝΙΔΑΣ ΤΖΑΝΗΣ: ... 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κωστόπουλε. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Θέλω να πω στον κ. Σαατσόγλου ότι έχει ευθύνες για μία συζήτηση τέτοια και όχι εκεί που μας χρωστάνε, να μας πάρουν και το βόδι. Το λέω, γιατί ο ίδιος και στην επιτροπή και εδώ ... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κωστόπουλε. Μιλήστε επί του θέματος και αφήστε τα άλλα. Θεωρώ ότι μέσα σ' αυτήν την Αίθουσα αυτοί που διαβάζουν τα Πρακτικά, πρέπει να δουν πως αναφερόμαστε επί του θέματος και όχι τι λέει ο ένας στον άλλο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, πολιτική παρέμβαση κάνω. 

ΠΡΟΕΔΡΕΥΩΝ (Παναγιώτης Σγουρίδης): Δεν κάνετε πολιτική παρέμβαση. Λέτε ότι ο κ. Σαατσόγλου μας χρωστάει μία εξήγηση, γιατί μας είπε ψέματα. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Θα δείτε ότι κάνω πολιτική παρέμβαση. 

ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, υπάρχει προσωπικό θέμα. Εγώ πάντως δεν έχω τίποτα με τον κ. Κωστόπουλο. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σαατσόγλου. 

Κύριε Κωστόπουλε, μπείτε επί της ουσίας του θέματος. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, ή θα μου επιτρέψετε να μιλήσω όπως εγώ επιθυμώ, χωρίς να βρίζω κανένα ή καλύτερα να μου πείτε, σας αφαιρώ το λόγο, για να μπορώ να κάνω και καμιά δουλειά. 

Σας είπα ότι και στην επιτροπή και εδώ ο κ. Σαατσόγλου εντελώς συγκεκριμένα -δεν πρόκειται να βρίσω τον άνθρωπο, δεν έχω τέτοια πρόθεση- είπε ότι όλα τα κόμματα στη Δράμα συμφωνούν με αυτήν τη ρύθμιση. 

ΚΥΡΙΑΚΟΣ ΣΠΥΡΙΟΥΝΗΣ: Οι εργαζόμενοι. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Και είπε και τα στελέχη του ΚΚΕ, κύριε Σπυριούνη. Ξέρω τι λέω. 

ΑΝΕΣΤΗΣ ΣΑΑΤΣΟΓΛΟΥ: Είπα οι εργαζόμενοι. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Πάρε τα Πρακτικά της επιτροπής, κύριε συνάδελφε, να τα δεις. 

ΠΡΟΕΔΡΕΥΩΝ (Παναγιώτης Σγουρίδης): Από τη στιγμή που παρευρίσκεται και διαβεβαιώνει ότι δεν αναφέρθηκε στα στελέχη του ΚΚΕ... 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Αυτά τα πράγματα να μην τα κάνουν, κύριε Πρόεδρε. Με επιχειρήματα να παλέψουν. 'Εχει την πολιτική του άποψη, έχω τη δικιά μου. 'Οχι τέτοια κόλπα! 

ΠΡΟΕΔΡΕΥΩΝ (Παναγιώτης Σγουρίδης): 'Εχετε ψήσει ψωμιά εσείς! 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Είπε η κ. Διαμαντοπούλου ότι η λογική του ΚΚΕ απέναντι στα ευρωπαϊκά δικαστήρια είναι λογική sui generis. Μάλιστα, έκανε και την ανάλυση, την οποία παρακολουθήσαμε. Σας λέω, καθαρά, ποια είναι η πολιτική του ΚΚΕ. Περιφρονούμε πολιτικά εκείνα τα όργανα, που αποφασίζουν για μας, χωρίς εμάς και μεταξύ αυτών είναι και το Ευρωπαϊκό Δικαστήριο. Το περιφρονούμε πολιτικά. 'Ομως, ξέρουμε ότι οι αποφάσεις τους έχουν συνέπειες για το λαό μας, για τους εργαζόμενους και κάνουμε τα αδύνατα δυνατά να περιορίσουμε ή να καταργήσουμε αυτές τις συνέπειες. Το ερώτημα που τέθηκε σε σας δεν ήταν να μας πείτε sui generis, ήταν να μας πείτε αν δώσατε τη μάχη σταθερά, αποφασιστικά, με επιχειρήματα, να πείσετε εκείνους που ξέρουμε τι συμφέροντα εκπροσωπούν. Να μας πείτε ότι έχουμε να κάνουμε με ανθρώπους, οι οποίοι θα έπρεπε να είναι στις φυλακές και όχι να διεκδικούν. Αν δεν τη δώσετε τη μάχη εκεί, έχουμε κάθε λόγο να υποστηρίζουμε ότι δεν τη δώσατε, είσαστε υπόλογοι και αφήστε τώρα τα λεκτικά σχήματα. 

Πάμε παρακάτω τώρα. Επειδή χρησιμοποιήσατε αυτόν τον όρο, αποφεύγουμε συνήθως να χρησιμοποιούμε βαρύτατους χαρακτηρισμούς και όρους. Πολιτικές τοποθετήσεις κάνουμε. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Σας πείραξε το sui gen eris; Εσείς μιλήσατε για ξεπούλημα. Είπατε βαρύτατους χαρακτηρισμούς και σας ενόχλησε το sui generis. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ξεπούλημα είναι. 'Οχι μόνο ξεπουλάτε, αλλά δωρίζετε κι από πάνω. Να ερμηνεύσουμε τη λέξη "ξεπούλημα"; Να φέρουμε και κανέναν ακαδημαϊκό εδώ; 

Κύριε Πρόεδρε, διαβάζω, είναι ντοκουμέντο οικονομικής πολιτικής της κυβέρνησης Ζολώτα. 

Υπουργοί Γεννηματάς, Σουφλιάς, Δραγασάκης. Το οικονομικό επιτελείο εκείνης της κυβέρνησης. Αποφασίζουν: "Στηρίζονται οι βιώσιμες, προωθούνται προγράμματα εκσυγχρονισμού τους και δεν θίγεται το ιδιοκτησιακό τους καθεστώς". Τώρα εγώ δεν θα πω ότι είναι sui generis αυτά που λέτε σε σχέση με εκείνα που λέγατε, αλλά αυτό είναι διγλωσσία. Και δεν είναι μόνο αυτό. Ακούστε παρακάτω. Λέει ο Γιάννος Παπαντωνίου: "Ποια είναι τα σύνορα του σύγχρονου κράτους; Πέρα από τις κλασικές παραδοσιακές λειτουργίες υπάρχουν τρεις σφαίρες οικονομικής δραστηριότητας στις οποίες πιστεύουμε ότι το κράτος πρέπει να συνεχίσει την παρουσία του. Στο χώρο της οικονομίας και ιδιαίτερα στη βιομηχανία και στις τράπεζες υπάρχουν επιχειρήσεις στρατηγικής σημασίας. Η πολιτεία μπορεί να ασκήσει μέσα από αυτές τις επιχειρήσεις αναπτυξιακή πολιτική, πραγματοποιώντας επενδύσεις που ενδεχόμενα να μην ικανοποιούν πλήρως ορισμένα ιδιωτικοοικονομικά κριτήρια, έχουν όμως ευρύτερες θετικές επιπτώσεις. Αυτό το 1990. 

Είναι sui generis; 'Οχι. Αυτά λέγατε τότε, άλλα λέτε σήμερα. 'Αλλα σκεφτόσασταν τότε και άλλα σκέφτεσθε σήμερα. Αυτό είναι διγλωσσία. Είναι και παραλογισμός από μία άποψη. Δεν έχεις δύναμη να πεις στο λαό αυτό το 1990 και έρχεσαι σήμερα που απόκτησες δύναμη, που στην έδωσε ο λαός και τον καρπαζώνεις και από πάνω! 

Αυτή είναι η πραγματικότητα και μη μας λέτε εμάς για sui generis απόψεις γιατί τα κρατάμε τα χαρτιά. Δικά σας είναι τα κιτάπια. 

Πάμε τώρα στο ζήτημα της συμφωνίας. Δεν την διαβάσαμε! Για τους εργαζομένους παλεύουμε ή προσπαθούμε να αγωνιστούμε για αυτά τα συμφέροντα. Κάνουμε ό,τι μπορούμε τέλος πάντων. Λέει η συμφωνία που μας φέρατε στο φύλλο 30: "Η εταιρεία θα έχει συνάψει συλλογική σύμβαση εργασίας με εκπροσώπους του εργατικού της δυναμικού με όρους ικανοποιητικούς για τον αγοραστή". Συνεχίζω πάνω στο θέμα. 'Εχω στα χέρια μου τη συνέχεια αυτής της παραγράφου "με όρους ικανοποιητικούς για τον αγοραστή". Σας διαβάζω: "Καταργείται το χρονοεπίδομα 2% για κάθε έτος υπηρεσίας. Καταργείται η μισθολογική προώθηση στην ανώτερη βαθμίδα μετά από δέκα έτη παραμονής στην ίδια βαθμίδα. Καταργείται το τεχνικό επίδομα πέμπτης βαθμίδας. Καταργείται το επίδομα προγραμματιστών αναλυτών ηλεκτρονικών υπολογιστών". 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Τι είναι αυτό που διαβάζετε; 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Μία στιγμή, θα σας πω, θα σας εξηγήσω. Μην παρεμβαίνετε. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Πώς να μην παρέμβω; Λέτε ότι διαβάζετε τη συνέχεια. Τι είναι αυτό που διαβάζετε; 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Η σύμβαση δέχεστε ότι είναι έτσι. Εντάξει; 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Φυσικά θα απαντήσω... 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Μη με διακόπτετε, πάμε σε αυτό που διαβάζω. Δεν πρόκειται να κρύψω τίποτα. Αυτό που κρατάω στα χέρια μου, που το έφτιαξε ο δικηγόρος του Φορλίν -'Ελληνας είναι και το ξέρουμε κιόλας- που δεν είναι του παρόντος να ανακοινώσω το όνομά του. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Γιατί δεν το ανακοινώνετε; 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ο Αλέξης ο Μητρόπουλος είναι. Μην φοβάστε δεν θα χαριστούμε σε κανέναν! 

Είναι ένα προσχέδιο που δόθηκε πρότινος στους εργαζόμενους να το αποδεχθούν. Είναι η συνέχεια. Δεν ξέρω αν θα υλοποιηθεί, πάντως μοιραία εκεί οδηγούνται τα πράγματα. Εγώ σας τα διαβάζω και σας τα καταθέτω για να δείτε περί συμφερόντων εργαζομένων και ποιοι μεριμνούν. 

Πάμε παρακάτω σχετικά με τα συμφέροντα πάλι των εργαζομένων. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Αντιπροέδρου της Βουλής) 

ΠΡΟΕΔΡΕΥΩΝ (Παναγιώτης Σγουρίδης): Μόνο συντομεύετε, κύριε Κωστόπουλε, γιατί έχουμε μακρύ δρόμο μπροστά μας. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Εντάξει, κύριε Πρόεδρε. 

Στο φύλλο 35: "Ο πωλητής" -εσείς δηλαδή- "θα υποχρεώσει με αποκλειστικά δικά του έξοδα και δαπάνες την εταιρεία να συμπληρώσει το σχέδιο μείωσης εργατικού δυναμικού που παρατίθεται στο παράρτημα... τάδε". Εσείς θα υποχρεώσετε! Δεν δώσατε τη μάχη να το αλλάξετε λιγάκι αυτό. 

Κυρία Υφυπουργέ, για τη Δράμα, επειδή πολύς λόγος γίνεται και φάνηκε προς στιγμή ότι εμάς δεν μας μέλλει για αυτόν τον κόσμο, θα σας πω ότι δεν είναι έτσι. Τα συμφέροντά τους θέλουμε να διασφαλίσουμε. Ο κ. Τσοβόλας μίλησε για το δεκαοκτάμηνο, αλλά έχει και άλλες παραγράφους που το καταργούν και αυτό. 

Λέει εδώ -το έχουμε ξαναπεί στην επιτροπή, το ανέφερε και η κυρία Υπουργός σε κάποια φάση- ότι εάν δεν πάρει ο αγοραστής τα βιβλία του ΟΣΒ θα δικαιούται να παύσει τη λειτουργία του εργοστασίου στην Δράμα. Και έβαλα ένα ζήτημα, αυτό που απάντησε η κυρία Υφυπουργός -και νομίζω ότι σωστά το απάντησε γενικά, πολιτικά- ότι κάποιος αύριο το πρωϊ, κάποιος από τα "τσακάλια" αυτά που γυροφέρνουν την αγορά, προσφεύγει και δικαιώνεται ότι εδώ παραβιάστηκαν οι κανόνες του ανταγωνισμού. 

Και ο ΟΣΒ δεν μπορεί, εφόσον πειθαρχείτε στις αποφάσεις των Ευρωπαϊκών Δικαστηρίων, να δώσει τα βιβλία. Κλείνει το εργοστάσιο. Δεν υπάρχει καμία εγγύηση. Λάβετέ τα αυτά υπόψη και ενημερώστε τον κόσμο. 

Κλείνοντας θα κάνουμε τρεις προειδοποιήσεις. 

Πρώτη προειδοποίηση. Η επιχείρηση δεν έχει μέλλον και ευθύνη έχετε σεις γι' αυτό. 

Δεύτερη προειδοποίηση. Οι εργαζόμενοι δεν έχουν καμία εγγύηση για τη δουλειά τους και την ευθύνη απόλυτα την έχετε εσείς. 

Τρίτη προειδοποίηση. Η υπόθεση δεν θα κλείσει σήμερα εδώ. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει ζητήσει το λόγο για ένα λεπτό. 

ΚΥΡΙΑΚΟΣ ΣΠΥΡΙΟΥΝΗΣ: Μια παρατήρηση για το άρθρο 32 μόνο. Χθες έθιξα το άρθρο 13, που προβλέπει την αποζημίωση για τους πολιτικούς υπαλλήλους σε δέκα χιλιάδες κλπ., και ανέφερα ένα παράδειγμα τι τραβάνε οι στρατιωτικοί. Μου ανταπάντησε ο κύριος Υπουργός ότι προβλέπεται στο άρθρο 32 να τηρείται η επιφύλαξη των ειδικών διατάξεων για τους στρατιωτικούς. Εύχομαι να είναι έτσι, λέγοντας ότι ναι στις διαφοροποιήσεις των στρατιωτικών που υπαγορεύονται από τη φύση του επαγγέλματός τους και της αποστολής τους. Nα δουλέψουν και Σάββατο, να δουλέψουν και Κυριακή και νύκτα και μέρα χωρίς αποζημίωση, κυρία Υπουργέ, όχι όμως στις άδικες διαφοροποιήσεις. Δεν μπορεί ο πολιτικός υπάλληλος, όταν έρχεται για εκπαίδευση επί παραδείγματι δυο μηνών στην Αθήνα, να παίρνει ημερήσια αποζημίωση δέκα χιλιάδες (10.000) δραχμές και ο στρατιωτικός να παίρνει κάθε μήνα μόνο εβδομήντα χιλιάδες (70.000) δραχμές. Και όχι μόνο αυτό. Οι εκπαιδεύσεις να είναι η μια κατόπιν της άλλης, να έχει την οικογένειά του στο Διδυμότειχο και να προβλέπεται και συμπληρωματική εκπαίδευση ενός μηνός, να φεύγει από την Αθήνα και να πηγαίνει στα Τρίκαλα ή να πηγαίνει στην 'Αρτα για τη συμπληρωματική εκπαίδευση και να μην του δίνουμε ούτε μια δραχμή. Είναι άδικες αυτές οι διαφοροποιήσεις. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Υπουργέ, έχετε το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, πριν έλθω, έκανα μια αναδρομή στα Πρακτικά της Βουλής γι' αυτό που ανέφερα πριν. Εκεί, λοιπόν, το ΚΚΕ μας έκανε τις εξής προειδοποιήσεις: 

Πρώτον ότι εξασφαλίζεται ο πωλητής ... 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ο αγοραστής. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): ... με τζίρο και με προίκα κρατική. 

Δεύτερον ότι οι συμβάσεις είναι καταστροφικές για τους εργαζόμενους. 

Τρίτον ότι η εξασφάλιση των θέσεων εργασίας είναι ψεύτικη. 

Και τέταρτον ότι δεν πρόκειται να λειτουργήσει ούτε ένα χρόνο. 

'Οπως είδατε, δεν επαληθεύθηκε καμία από τις προειδοποιήσεις. 

ΣΤΡΑΤΗΣ ΚΟΡΑΚΑΣ: Πότε τα είπαμε αυτά; 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Εχω τα Πρακτικά μαζί μου, είναι για τη σύμβαση της Ελευσίνας. 

Θα πω για το θέμα των εργαζομένων, στο οποίο αναφέρθηκε ο Πρόεδρος του ΔΗ.Κ.ΚΙ.. 

Το πρώτο είναι η πολιτική φιλοσοφία, που εκεί το κάθε κόμμα δικαιούται να έχει τη δική του. Κι εδώ η αντίθεσή μας είναι απόλυτη. Θεωρούμε ότι είναι αδύνατον να εξασφαλίσουμε 'Ελληνα ή ξένο επενδυτή στον οποίο διά νόμου να ορίσουμε τις θέσεις εργασίας. Αν κάναμε οποιαδήποτε απόλυση, θα ήταν παράνομη. Ενώ τώρα με τη σύμβαση, ο αγοραστής θα αποζημιώνει με δυο τρόπους. Ο πρώτος είναι ότι ο οποιοσδήποτε απολύεται από τους χίλιους διακόσιους εβδομήντα πέντε για τρια χρόνια, θα πληρώνεται από τον αγοραστή το τίμημα. Αν δεν το κάνει αυτό, θα εκπέσει εγγυητική επιστολή ύψους 1,2 δισεκατομμυρίων δραχμών. 

Ερχόμαστε τώρα στο 90% που είπατε για τους δεκαοκτώ μήνες. Αρκεί να σας πω, κύριε Πρόεδρε, ότι τα επόμενα δυο χρόνια βγαίνει ένας αριθμός εργαζομένων στη σύνταξη. Πιθανόν να υπάρξουν κάποιοι εργαζόμενοι, οι οποίοι θα έρθουν σε σύγκρουση από κάτι πολύ κακό μέχρι κάτι που θα έχει σχέση με υγεία. Θα φύγει, λοιπόν, ένας αριθμός εργαζομένων από τους χίλιους διακόσιους εβδομήντα πέντε. Πλην όμως, είτε φύγει είτε δεν φύγει οι χίλιες διακόσιες εβδομήντα πέντε θέσεις εργασίας θα είναι σταθερές. 

Εξάλλου εάν λέμε ότι το 90% θα έχει αλλάξει, δηλαδή θα μείνει το 90% αλλά το 10% θα είναι καινούριοι εργαζόμενοι, θα έχουν απολυθεί δηλαδή οι παλιοί και θα έχουν μπει καινούριοι -γιατί συμφωνείτε και σεις ότι το χίλια διακόσια εβδομήντα πέντε είναι φιξαρισμένο- πώς θα απολυθούν; 'Εγιναν μαζικές απολύσεις στην Ελλάδα μέσα σε δεκαοκτώ μήνες; Δεν υπάρχει νόμος που οι απολύσεις γίνονται με το 2%; Πώς δηλαδή θα απολύσει ξαφνικά το 10% και θα πάρει ένα άλλο 10%; Αυτό, λοιπόν, που διαφυλάξαμε, είναι σε κάθε περίπτωση οι χίλιες διακόσιες εβδομήντα πέντε θέσεις εργασίας μέσα στην τριετία να είναι εξασφαλισμένες. 

Για τη Δράμα, νομίζω ότι ήμουνα πολύ αναλυτική. Θα σας πω απλά, κύριε συνάδελφε του Κ.Κ.Ε., ότι δεν υπάρχει θέμα ανταγωνισμού, γιατί δεν υπάρχει κανενός είδους ούτε νομοθετική ρύθμιση ούτε μέσα στη σύμβαση υπάρχει δυνατότητα που να παρέχεται στον αγοραστή, ώστε να έχει προνομιακή πρόσβαση στο Υπουργείο Παιδείας. Απολύτως καμία. Γίνονται οι διαγωνισμοί κανονικά, λαμβάνει μέρος, επιλέγεται, δεν επιλέγεται, άρα δεν υπάρχει κανένα πρόβλημα ανταγωνισμού. 

Θα έλθω τώρα σ'αυτά που διαβάσατε. Υπάρχουν δυο συμφωνίες, οι οποίες πρέπει να γίνουν. Είναι η συμφωνία με τους εργαζόμενους και η συμφωνία με τους πιστωτές. Η συμφωνία με τους εργαζόμενους έχει ένα μίνιμουμ που είναι η συλλογική σύμβαση εργασίας του χαρτιού, που δεν μπορεί να είναι διαφορετική και ένα μάξιμουμ που είναι η σημερινή, η οποία έχει πολλά πράγματα που είχαν πολλές προβληματικές επιχειρήσεις, που είναι πάνω από τα ΜΕΣ. 

Η προσπάθεια θα είναι να υπάρξει -και βέβαια από κει και πέρα δεν είναι το Υπουργείο υπεύθυνο- μια σύμβαση, μια συναίνεση γι'αυτήν τη συλλογική σύμβαση, για την οποία υπεύθυνος, όπως είπατε, από πλευράς αγοραστών είναι ο Αλέξης ο Μητρόπουλος. Δεν έχουν κατατεθεί σχέδια και δεν έχει γίνει κανενός είδους συζήτηση σήμερα και σας είπα ποια είναι τα όρια αυτής της συναίνεσης και της σύμβασης που θα υπογραφεί με τον καινούριο αγοραστή. 

Η χώρα είναι οργανωμένη. Υπάρχει ισοπολιτεία, ισονομία, οι συμβάσεις είναι κατοχυρωμένες από τη ΓΣΕΕ, κανείς δεν μπορεί σ' αυτήν τη χώρα πια και ευτυχώς να καταστρατηγήσει τους υπάρχοντες νόμους και να καταπιέσει τους εργαζόμενους. 

Θα ήθελα, κύριε Πρόεδρε, στο σημείο αυτό να κάνω μια προσθήκη που έχει σχέση με το χρόνο ισχύος του παρόντος άρθρου. 

ΠΡΟΕΔΡΕΥΩΝ (Παναγιώτης Σγουρίδης): Στα άρθρα 30 και 31; 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Μάλιστα. 

Στα άρθρα 30 και 31 προστίθενται οι παράγραφοι 4 και 6 αντίστοιχα, που έχουν ως εξής: "Η ισχύς του παρόντος άρθρου αρχίζει από την 4η Φεβρουαρίου 1999". 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κατ'αρχήν, κύριε Πρόεδρε, θέλω να πω ότι και από την τελευταία παρέμβαση της κυρίας Υφυπουργού φάνηκε ότι αυτή η σύμβαση είναι διάτρητη και δεν υπηρετεί τα συμφέροντα της χώρας μας, τα συμφέροντα του δημοσίου. 

Φυσικά, εάν η Κυβέρνηση ήταν τόσο σίγουρη γι'αυτά που είπε στην πρώτη της ομιλία, θα έπρεπε να μας είχε δώσει τη σύμβαση έγκαιρα για να μπορέσουμε και εμείς να τη μελετήσουμε σε όσο βάθος έπρεπε να μελετηθεί και αξίζει να μελετηθεί, να ψάξουμε και εμείς διάφορα στοιχεία, να ψάξουμε ποιοι είναι οι αγοραστές κλπ. Το ένα είναι αυτό. 

Το δεύτερο είναι ότι έγινε σαφές και απ'αυτά που μας είπε η κυρία Υφυπουργός και μην επικαλείσθε τη ΓΣΕΕ... 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Εσείς γιατί επικαλεσθήκατε τον κ. Παπαντωνίου; 

ΣΤΡΑΤΗΣ ΚΟΡΑΚΑΣ: Ο κ. Κωστόπουλος επικαλέσθηκε τον κ. Παπαντωνίου για να σας πει τι λέγατε εσείς, τι έλεγε η Κυβέρνηση. Εμένα δεν με αφήσατε καν να τελειώσω. Εγώ είπα ότι δεν πρέπει να επικαλείσθε τη ΓΣΕΕ, γιατί τουλάχιστον η σημερινή πλειοψηφία της ηγεσίας της έχει αποδείξει ότι δεν είναι με το πλευρό των εργαζομένων, ότι σιγοντάρει απαράδεκτα την αντιλαϊκή, αντεργατική κυβερνητική πολιτική. 

Να δούμε τι λέει η σύμβαση. Η σύμβαση, λοιπόν, λέει ότι εάν οι εργαζόμενοι δεν δεχθούν τη συλλογική σύμβαση που θα τους προτείνει ο εργοδότης, τη διαφορά την πληρώνει το ελληνικό δημόσιο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Δεν είναι αληθές αυτό. 

ΣΤΡΑΤΗΣ ΚΟΡΑΚΑΣ: Ε, πως δεν είναι αληθές; 

Επίσης, είπατε ότι πριν από δύο χρόνια τα χρέη της εταιρείας ήταν σαράντα επτάμισι δισεκατομμύρια (47.500.000.000) δραχμές και εσείς τα κατεβάσατε στα τριάντα τέσσερα δισεκατομμύρια (34.000.000.000) δραχμές. 

Δεν ξέρω με ποιο τρόπο τα κατεβάσατε στα τριάντα τέσσερα δισεκατομμύρια (34.000.000.000) δραχμές, δηλαδή αν ήταν με τα κέρδη της επιχείρησης, με τον τζίρο ή αν πλήρωσε το δημόσιο εν όψει της ιδιωτικοποίησης... 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Απαγορεύεται από την Ευρωπαϊκή Επιτροπή. Δεν μπορεί να πληρώσει το δημόσιο, δεν μπορεί να βάλει λεφτά μιας επιχείρησης. 

ΣΤΡΑΤΗΣ ΚΟΡΑΚΑΣ: 'Oχι, να έβαλε λεφτά. 

Πέστε μας, λοιπόν, πώς φτάσατε από τα σαράντα επτάμισι δισεκατομμύρια (47.500.000.000) δραχμές -εσείς το είπατε- στα τριάντα τέσσερα δισεκατομμύρια (34.000.000.000) δραχμές; 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Θα σας πω. 

ΣΤΡΑΤΗΣ ΚΟΡΑΚΑΣ: Εγώ λέω τι μας είπατε. 

Εν πάση περιπτώσει, εγώ θα δεχθώ ότι σήμερα τα συνολικά χρέη είναι τριάντα τέσσερα δισεκατομμύρια (34.000.000.000) δραχμές. 

'Εκανα έναν απλό λογαριασμό: Τα εκατόν είκοσι εκατομμύρια (120.000.000) δολάρια που θα πάρει το ελληνικό δημόσιο μετά από δέκα χρόνια -παίρνετε τώρα είκοσι έξι εκατομμύρια (26.000.000) δολάρια και μετά από δέκα χρόνια θα πάρετε ενενήντα τέσσερα εκατομμύρια (94.000.000) δολάρια- έρχονται να αντισταθμίσουν χρέη τριάντα τεσσάρων δισεκατομμυρίων δραχμών ή εκατόν είκοσι δύο εκατομμύρια (122.000.000) δολάρια με σημερινές τιμές. 

Παίρνουμε, λοιπόν, εκατόν είκοσι εκατομμύρια (120.000.000) δολλάρια μετά δέκα χρόνια και αυτήν τη στιγμή τους ξοφλάμε, τους χαρίζουμε εκατόν είκοσι δύο εκατομμύρια (122.000.000) που είναι τα χρέη της επιχείρησης. Και επιπλέον -ή δεν αληθεύει και αυτό;- θα τους δώσουμε πέντε δισεκατομμύρια (5.000.000.000) για κεφάλαια κίνησης που μας κάνουν δεκαεπτάμισι εκατομμύρια (17.500.000) δολάρια, θα δώσουμε άλλα πέντε δισεκατομμύρια (5.000.000.000) δραχμές έτοιμο εμπόρευμα, που μας κάνει άλλα δεκαεπτάμισι εκατομμύρια (17.500.000) δολάρια και θα πληρώσουμε και άλλα τρεισήμισι δισεκατομμύρια (3.500.000.000) για απολύσεις. Συνολικά, σαράντα επτάμισι δισεκατομμύρια (47.500.000.000) δραχμές, δηλαδή εκατόν εβδομήντα εκατομμύρια (170.000.000) δολάρια. 

Εγώ ήθελα απλώς να θέσω το ερώτημα: Αν απαλλάσσαμε τη σημερινή "SOF TEX" από τα βαρίδια που έχει, από αυτά τα χρέη, τα τριάντα τέσσερα εκατομμύρια (34.000.000) δραχμές και της δίναμε και αυτά που δίνουμε στον ιδιώτη -αφήναμε το έτοιμο εμπόρευμα, συν πέντε δισεκατομμύρια (5.000.000.000) δραχμές για να κινηθεί και δεν απολύαμε το προσωπικό και της δίναμε τα 3,5 δισ. δρχ., αν κάναμε και μία καλύτερη διαχείριση, λιγότερο ρουσφετολογική κλπ., μία καλύτερη προβολή των εμπορευμάτων της, μία σωστή εξυγίανση της επιχείρησης, δεν θα μπορούσε να σταθεί αυτή η επιχείρηση όντας στο δημόσιο, μια τέτοια -εσείς την είπατε τιτάνια-επιχείρηση; 

Και στην κυβέρνηση Ζολώτα ήταν μεταξύ των επιχειρήσεων που χαρακτηρίζονταν ως στρατηγικής σημασίας. Από τον κ. Παπαντωνίου και από την κυβέρνηση Ζολώτα χαρακτηρίζονται από τις επιχειρήσεις που μπορεί να αξιοποιηθούν από το δημόσιο για την ανάπτυξη της χώρας μας. Και έρχεστε τώρα και παραδίνετε αυτήν την επιχείρηση σε ξένους. 

Ωραία, μας λέτε τι αλλεργία σας έχει πιάσει με τους ξένους; Δεν θέλουμε να προσελκύσουμε επενδύσεις; 

Εγώ προς στιγμή να συμφωνήσω μαζί σας, να προσελκύσουμε επενδύσεις, αλλά έλα ντε που έχει καεί η γούνα μας με όλους αυτούς! 

Πρόσφατα, είχαμε μία πολύ πικρή εμπειρία με τα Καταστήματα Αφορολογήτων Ειδών. Τι απέγινε τελικά; Αν δεν είχε γίνει όλος εκείνος ο ντόρος, τα καταστήματα θα είχαν πάει τζάμπα, όπως πάει να γίνει και εδώ πέρα με την SOFTEX. Το ξεπούλημα, κυρία Υφυπουργέ, είναι πολύ επιεικής έκφραση. Εδώ χαρίζετε και πληρώνουμε και από πάνω γιατί τους τα χαρίζουμε. 

Λοιπόν, να γιατί πιστεύουμε ότι τέτοιους είδους συμβάσεις είναι αποικιοκρατικού τύπου, απαράδεκτες για την εποχή μας και να γιατί επιμένουμε ότι αυτή η Κυβέρνηση δεν υπηρετεί τα συμφέροντα της χώρας μας. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη, έχετε το λόγο ως Κοινοβουλευτικός Εκπρόσωπος της Νέας Δημοκρατίας. 

Θα αρχίσω να μειώνω το χρόνο από εσάς. 

Ορίστε, έχετε τρία λεπτά. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, απλώς για τα Πρακτικά της Βουλής, θέλω εδώ να διευκρινιστεί ότι το τίμημα -η παρούσα του αξία τουλάχιστον- είναι πάρα πολύ χαμηλό. Δηλαδή, είναι τα είκοσι έξι εκατομμύρια (26.000.000) δολάρια, τα οποία θα εισπράξει σήμερα το ελληνικό δημόσιο σύμφωνα με το προσύμφωνο, η δε παρούσα αξία των ενενήντα τεσσάρων εκατομμυρίων (94.000.000) δολαρίων σε δέκα χρόνια με ένα επιτόκιο 10%, το οποίο είναι ένα λογικό επιτόκιο, είναι τριάντα ένα εκατομμύρια (31.000.000) δολάρια. Δηλαδή το σύνολο της παρούσης αξίας είναι κάπου πενήντα επτά εκατομμύρια (57.000.000) δολάρια ή λιγότερο από δεκαέξι δισεκατομμύρια (16.000.000.000) δραχμές σε σημερινές τιμές. 

Αυτά τα αναφέρω για να είναι καταγεγραμμένα στα Πρακτικά της Βουλής, γιατί φοβάμαι ότι θα δω αύριο στον Τύπο ότι πωλείται για το άθροισμα των είκοσι έξι εκατομμυρίων (26.000.000) και των ενενήντα τεσσάρων εκατομμυρίων (94.000.000) που είναι τα εκατόν είκοσι εκατομμύρια (120.000.000) δολάρια. Στην πραγματικότητα η παρούσα αξία είναι το μισό των εκατόν είκοσι εκατομμυρίων (120.000.000) δολαρίων, για να είμαστε ξεκάθαροι. 

ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Για το θέμα του τιμήματος, στη δευτερολογία μου κύριε Αλογοσκούφη, ανέπτυξα το θέμα της δεκαετίας. 

Θα ήθελα να λάβετε υπόψη σας -και θα ήθελα να γραφεί και αυτό επίσης στα Πρακτικά και κοντά, για να είναι συγκρίσιμα- τις εκτιμήσεις από τους διεθνείς οίκους για την αξία της εταιρείας. 

ΓΕΩΡΓΙΟΣ ΑΛΟΓΟΣΚΟΥΦΗΣ: Μου επιτρέπετε, κυρία Υφυπουργέ; 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Παρακαλώ. 

ΓΕΩΡΓΙΟΣ ΑΛΟΓΟΣΚΟΥΦΗΣ: Το τίμημα στο οποίο αναφέρομαι είναι για την επιχείρηση, αφού έχει ξεκαθαρίσει από τις υποχρεώσεις της προς το δημόσιο κλπ. Οι εκτιμήσεις των διεθνών οίκων είναι για το σύνολο της εταιρείας, μαζί με τις υποχρεώσεις προς το δημόσιο, το ΙΚΑ και τους λοιπούς πιστωτές. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Υπάρχουν όλα τα σενάρια αυτά. 

ΠΡΟΕΔΡΕΥΩΝ (Παναγιώτης Σγουρίδης): Αυτό δεν σημαίνει τίποτα. Γίνεται ξεκαθάρισμα. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Είδατε ότι υπάρχει από μηδενική έως αρνητική, έως μείον δέκα δισεκατομμύρια. Νομίζω ότι ήμουν σαφής και τα διάβασα ακριβώς, μέσα από το κείμενο της "DELOITTE AND TOUCHE". 

Κύριε Κόρακα, διάβασα από τα Πρακτικά την παρέμβασή σας προχθές το βράδυ -που δεν μπορούσα να είμαι εδώ- που συζητήθηκε το νομοσχέδιο επί της αρχής και είδα πάλι τα αθροίσματα που κάνατε και στα ποσά στα οποία καταλήξατε. 

Υπάρχει μία βασική αρχή στην αριθμητική, που λέει ότι δεν μπορώ να προσθέσω πορτοκάλια και μήλα. Εσείς κάνετε αυτό το πράγμα. Προσθέτετε τα χρήματα που θα δώσει το δημόσιο στους εργαζόμενους, που κάνουμε ένα πακέτο κοινωνικών μέτρων. Δίνουμε 3,5 δισεκατομμύρια. 

ΣΤΡΑΤΗΣ ΚΟΡΑΚΑΣ: Για να τους απολύσετε. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Με συγχωρείτε, δεν τους απολύουμε. Κάνουμε ένα πακέτο κοινωνικών μέτρων. Το απολύω σημαίνει ότι φεύγει κάποιος και το πολύ-πολύ, εάν μπορεί η εταιρεία, να πάρει την αποζημίωσή του. Στην περίπτωση αυτή παίρνει την αποζημίωσή του, παίρνει μπόνους γύρω στα έξι εκατομμύρια (6.000.000), γίνονται ειδικά κοινωνικά μέτρα για τριετία και όλο αυτό το πακέτο στοιχίζει 3,5 δισεκατομμύρια. 

ΣΤΡΑΤΗΣ ΚΟΡΑΚΑΣ: Για να βολέψετε τον αγοραστή. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Προσθέτετε, λοιπόν, αυτό με τα χρήματα που χρωστάει πιθανόν στην εφορία και τα οποία δεν θα τα πλήρωνε ποτέ αυτή η εταιρεία, γιατί κάναμε ρύθμιση εδώ για να παγώσουμε τα χρέη. Ακόμα προσθέτετε αυτά που θα μπούν στο άρθρο 44 και αφορούν το ΙΚΑ και θα πληρωθούν από το δημόσιο, τα κάνετε όλα αυτά μια σούμα και λέτε ότι αυτά θα πήγαιναν στον επενδυτή, ότι εάν αυτά τα χρήματα τα βάζαμε στην εταιρεία θα εξυγιαινόταν. 

Πώς θα τα βάζαμε, λοιπόν, αυτά τα χρήματα στην εταιρεία; Υπάρχει πραγματικά μια απόλυτη αδυναμία συμφωνίας στη λογική. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα τρελαθούμε εδώ μέσα. Θα ήθελα, αν μου επιτρέπετε... 

ΠΡΟΕΔΡΕΥΩΝ (Παναγιώτης Σγουρίδης): Ξέρετε γιατί σας δίνω το λόγο; Για να μην τρελαθείτε. 

ΣΤΡΑΤΗΣ ΚΟΡΑΚΑΣ: Ευχαριστώ πάρα πολύ, γιατί φροντίζετε για μένα. 

Θα ήθελα, κύριε Πρόεδρε, κατ'αρχήν να πω στον κ. Αλογοσκούφη ότι από κάτι άλλους λογαριασμούς που είδα, εάν πενήντα τέσσερα εκατομμύρια (54.000.000) δολάρια προεξοφληθούν τώρα, δεν είναι τα τριάντα ένα εκατομμύρια (31.000.000) που είπατε, αλλά είναι γύρω στα δώδεκα εκατομμύρια (12.000.000) δολάρια. 

ΠΡΟΕΔΡΕΥΩΝ (Παναγιώτης Σγουρίδης): Πρέπει να ξέρετε τις συναλλαγματικές διαφορές. 

ΓΕΩΡΓΙΟΣ ΑΛΟΓΟΣΚΟΥΦΗΣ: 'Οποιος έκανε αυτούς τους λογαριασμούς ξέρει λιγότερα οικονομικά από εμένα. 

ΣΤΡΑΤΗΣ ΚΟΡΑΚΑΣ: Είναι, λοιπόν, πολύ μειωμένο το τίμημα. 

Τώρα μας είπατε ότι προσθέτουμε, κύριε Υφυπουργέ, μήλα και πορτοκάλια. Πέρα από το ότι όλα αυτά μπορούν να κάνουν μία ωραία φρουτοσαλάτα -για να κάνουμε και λίγο χιούμορ- και τα 3,5 δισεκατομμύρια κυρία Διαμαντοπούλου, βγαίνουν από την τσέπη του ελληνικού λαού, από το δημόσιο, και τα οκτώ δισεκατομμύρια (8.000.000.000) του ΙΚΑ βγαίνουν πάλι από το δημόσιο και τα λεφτά που χρωστάει η "SOFTEX" στο δημόσιο, βγαίνουν πάλι από το δημόσιο, αλλά και τα λεφτά που θα πάρει το δημόσιο πουλώντας ή δωρίζοντας την επιχείρηση πάλι λεφτά του δημοσίου είναι. 

'Ερχεστε, λοιπόν, εσείς και λέτε ότι από το τίμημα θα πληρωθούν οι ιδιώτες και το δημόσιο, πιστωτές προς την εταιρεία. 

Λέμε λοιπόν ότι εάν προεξοφλήσουμε αυτήν τη στιγμή το τίμημα είναι γύρω στα δεκαεφτά δισεκατομμύρια (17.000.000.000) συνολικά, μαζί με τα είκοσι έξι και τα υπόλοιπα. Τα χρέη είναι τριάντα τέσσερα. 

'Αρα ο ελληνικός λαός δίνει στην εταιρεία, στους αγοραστές, ένα δώρο που ισούται με τη διαφορά. 

Ακόμη, τα πέντε δισεκατομμύρια (5.000.000.0000) δραχμές που θα του δώσετε για κεφάλαια κίνησης είναι επίσης λεφτά του ελληνικού λαού. Τα άλλα πέντε δισεκατομμύρια (5.000.000.000) δραχμές που είναι το έτοιμο εμπόρευμα είναι και αυτά λεφτά του ελληνικού λαού. 

Δηλαδή εσείς διαχωρίζετε τα χρήματα, ανάλογα με την αποστολή τους; 

Εμάς αυτό που μας ενδιαφέρει είναι ποιος θα εκταμιεύει. Και αυτήν τη στιγμή εκταμιεύονται από το ελληνικό δημόσιο, πληρώνονται από τον ελληνικό λαό, για να βολέψουν τους ξένους αγοραστές. Και επιμένουμε ότι αν είχε εξυγιανθεί, όπως είπαμε πιο πάνω αυτή η δημόσια επιχείρηση, η "SOFTEX", θα στεκόταν πολύ καλύτερα στα πόδια της και θα απέφερε κέρδη και νέα απασχόληση. 

Θυμάμαι την ιστορία με τον Σκαραμαγκά που άφησε ο Νιάρχος τα εκατόν είκοσι εκατομμύρια (120.000.000) δολάρια, ή εκατόν τριάντα (130.000.000) -δεν θυμάμαι- χρέος και επί χρόνια που ήταν δημόσια τα Ναυπηγεία Σκαραμαγκά φωνάζαμε να διαγραφούν αυτά και δεν τα διέγραφαν. Και όταν ήταν να πουληθούν, τότε τα διέγραψαν. Δούλευαν τα ναυπηγεία όλα τα χρόνια που ανήκαν στο δημόσιο απλώς για να υπηρετούν το "φέσι" που άφησε ο Νιάρχος. 

Αυτήν την πολιτική ακολουθήσατε για όλες τις δημόσιες επιχειρήσεις και εσείς και οι προκάτοχοί σας της Νέας Δημοκρατίας. Να, γιατί αγανακτούμε, όταν βλέπουμε ενώ είναι δημόσια επιχείρηση αρνείσθε να διαγράψετε τα χρέη, για να μπορέσει να σταθεί η επιχείρηση και να προχωρήσει, μόλις πάτε να τη δώσετε στους ιδιώτες και τα χρέη διαγράφετε και τους δίνετε και πανωπροίκι από πάνω. 

ΠΡΟΕΔΡΕΥΩΝ (Παναγιώτης Σγουρίδης): Να σας λύσω την απορία, κύριε Κόρακα. Και τα χρέη να χαρίσουμε, εφόσον θα παραμείνει στο δημόσιο, μέσα σε λίγα χρόνια, θα ξαναχρεωθεί. 

ΣΤΡΑΤΗΣ ΚΟΡΑΚΑΣ: Να εξυγιανθούν, να δουλέψουν σωστά. Να σταματήσει η κακοδιαχείριση και η ρεμούλα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Θα απαντήσω και στον κ. Κόρακα. 

Διαγράψαμε τα χρέη και του ΟΑΣΑ και της Ολυμπιακής και πολλών άλλων δημοσίων επιχειρήσεων και δυστυχώς, επειδή ακριβώς δεν έχουν αξιόπιστα προγράμματα εξυγίανσης σε πολύ λίγα χρόνια, θα υποχρεωθούμε να διαγράψουμε καινούρια χρέη. 

ΠΡΟΕΔΡΕΥΩΝ (Παναγιώτης Σγουρίδης): Και σ'αυτό σας κάλυψα. 

ΓΕΩΡΓΙΟΣ ΑΛΟΓΟΣΚΟΥΦΗΣ: Εγώ θέλω να το διευκρινίσουμε αυτό το πράγμα. Το δημόσιο θα εισπράξει περίπου δεκαέξι δισεκατομμύρια (16.000.000.000) δραχμές με παρούσες αξίες, τα χρέη τα οποία διαγράφονται από το δημόσιο είναι γύρω στα τριάντα τέσσερα δισεκατομμύρια (34.000.000.000), πληρώνουμε, λοιπόν, δέκα οκτώ δισεκατομμύρια (18.000.000.000) δραχμές, για να ξεφορτωθούμε αυτήν την επιχείρηση και να κρατήσουμε όμως και τις θέσεις εργασίας -είναι σημαντικό αυτό- έστω για τρία χρόνια και εμείς θεωρούμε -ψηφίζουμε αυτό το άρθρο- ότι αξίζει αυτό το τίμημα, προκειμένου από εδώ και μπρος να μην υπάρχει ο κίνδυνος ότι θα φορτωθούμε καινούρια χρέη. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσοβόλας έχει το λόγο. Και θα κλείσουμε με την κυρία Υπουργό και δεν θα ξαναδώσω το λόγο επί του θέματος αυτού. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, μόνο δύο λόγια. 

Η απάντηση της κυρίας Υπουργού για το θέμα που έβαλα το νομικό, αλλά και ουσιαστικό είναι ότι διαφωνεί στη φιλοσοφία, η Κυβέρνηση. Και ότι ακόμη το θέμα για το διάστημα που αναφέρεται ότι η αγοράστρια εταιρεία υποχρεούται να κρατήσει τις θέσεις εργασίας, δεν διασφαλίζεται νομικά, με βάση τη νομολογία που υπάρχει και που αποφάσισαν τα δικαστήρια επί παρομοίων αποφάσεων. Διαφωνεί, λέει, να υπάρξει νομοθετική διάταξη. Αυτό τι σημαίνει; Απλά, με τη λογική, αλλά και με τη νομική λογική σημαίνει ότι αναγνωρίζεται ότι ούτε στο δεκαοκτάμηνο που αναφέρεται μέσα, ούτε πολύ περισσότερο στην τριετία, δεν διασφαλίζονται οι τετρακόσιοι τριάντα σήμερα εργαζόμενοι στη Δράμα ούτε οι υπόλοιποι μέχρι τους χιλίους διακοσίους εβδομήντα πέντε. Και σας ερωτώ: Είστε διατεθειμένοι -και εμείς θα το σκεφθούμε μετά με όλες αυτές τις επιφυλάξεις που κάναμε ως προς την πώληση, το κύρος της, το ότι πράγματι ξεπουλιέται, όλα αυτά είναι σωστά- να βάλετε διάταξη που να λέτε ότι τρία χρόνια όλοι οι χίλιοι διακόσιοι εβδομήντα πέντε που εργάζονται σήμερα, θα είναι στη δουλειά; Δώστε μια απάντηση, για να δούμε κατά πόσο και το ΔΗ.Κ.ΚΙ. και ο Συνασπισμός και το Κ.Κ.Ε. παλεύουμε ή δεν παλεύουμε για τους εργαζόμενους, στους οποίους λέτε άλλα πράγματα απ'αυτά που ισχύουν με τη συμφωνία που έχετε κάνει. 'Αρα δεν προσφέρετε εργασία στους εργαζόμενους της Δράμας και στους άλλους, όταν ομολογείτε έμμεσα αλλά σαφώς με αυτό που λέτε ότι δεν θέλετε τις εταιρείες που αγοράζουν τις επιχειρήσεις αυτές να τις επιβαρύνετε με τις θέσεις ή με τους εργαζόμενους που υπηρετούν σήμερα. Αυτό σημαίνει νομικά. 

Και αν τα λέω αυτά κυρία Υφυπουργέ, τα λέω ως δικηγόρος, διότι από το 1991 μέχρι το 1996 που ήμουν απλός πολίτής τα αντιμετώπισα στα δικαστήρια. 'Ημουν δικηγόρος αμισθί των εργαζομένων στα Ναυπηγεία, όταν έκανε τη συμφωνία η Νέα Δημοκρατία για την πώληση στον Περατικό. Είχε ακριβώς τέτοιο όρο που έχετε βάλει και εσείς εδώ μέσα στη συμφωνία και όχι με διάταξη νόμου. Πέρασε από το εφετείο με το ν. 2000 περί προβληματικών επιχειρήσεων κλπ. Και παρ'ότι είχε αυτόν τον όρο ο Περατικός απέλυσε και έγινε προσφυγή. Ο όρος όμως δεν είχε καλυφθεί με νόμο. Και τα δικαστήρια είπαν ότι δεν είναι δεσμευτικό νομικά και τους απέλυσε. 

'Αρα σας ερωτώ: Είστε διατεθειμένοι να προσθέσετε σε αυτήν τη διάταξη, για να τελειώσουν τα αστεία και η παραπλάνηση των εργαζομένων, οι οποίοι αγωνιούν και νιώθουν ανασφάλεια ότι, "επί τρία χρόνια από σήμερα, δεν έχει δικαίωμα η αγοράστρια εταιρεία να απολύσει κανέναν από τους υπηρετούντες σήμερα, ούτε ασφαλώς να μειώσει έστω και κατά μία τις θέσεις από αυτές τις χίλιες διακόσιες εβδομήντα πέντε που αναφέρατε;" Περιμένω απάντηση και ανάλογη θα είναι και η ψήφος μας, με όλα αυτά που αναφέραμε και τα οποία ισχύουν ότι πουλιέται αντί πινακίου φακής, ότι δεν διασφαλίζεται καθόλου η συνέχεια στη λειτουργία της επιχείρησης και στη Δράμα και στους άλλους νομούς. 

Περιμένουμε, λοιπόν, την απάντησή σας για να αποκαλυφθεί πλήρως ποιος υποστηρίζει τα δικαιώματα των εργαζομένων και του δημοσίου και ποιος δεν τα υποστηρίζει. 

ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, αποκαλύπτεται πλήρως, θα έλεγα, με την ερώτηση που έθεσε ρητορικά ο κ. Τσοβόλας το αδιέξοδο του κόμματος και η ανάγκη διεξόδου διά της ερωτήσεως. Και θα πω απλά γιατί. 

Βλέπετε και μέσα από τη συζήτηση, αλλά και από τις θέσεις που υπάρχουν και στους εργαζόμενους και στη Δράμα και παντού, ότι αυτή η πώληση είναι πραγματικά μία λύση. Βγαίνετε, λοιπόν, έξω και λέτε "δεν την ψηφίσαμε τη διάταξη, αλλά θα την ψηφίζαμε αν διά νόμου εξασφαλιζόταν οι χίλιοι διακόσιοι εβδομήντα πέντε εργαζόμενοι". 

Ξέρετε, όμως, πολύ καλά, διότι έχετε κάνει οκτώ χρόνια υπουργός, και ξέρετε πολύ καλά, γιατί είσαστε μέσα στην αγορά και βλέπετε τι σημαίνει οικονομία, ότι δεν υπάρχει κανένας επενδυτής και καμιά επιχείρηση που να λειτουργεί διά νόμου. Μόνο σε συγκεκριμένα καθεστώτα τα οποία δεν υπάρχουν πια, καθοριζόταν με νόμο. 

Είναι, λοιπόν, σαφές και αυτό σας το εγγυώμαι απολύτως ότι μέσα στη σύμβαση έγινε ό,τι είναι δυνατόν για να εξασφαλιστούν οι χίλιες διακόσιες εβδομήντα πέντε θέσεις εργασίας. Υπάρχουν σαφείς ρήτρες και υπάρχει και εγγυητική επιστολή. 

Στον κ. Κόρακα θα πω για τα πέντε δισεκατομμύρια (5.000.000.000) που είπε ότι δίνουμε εμπορεύματα κλπ. τα εξής: Μια εταιρεία που έχει σαράντα δισεκατομμύρια (40.000.000.000) τζίρο, έχει όπως λένε όλοι οι οικονομολόγοι 20% κυκλοφορούν ενεργητικό. Δηλαδή θα έπρεπε να έχει οκτώ δισεκατομμύρια (8.000.000.000). Σήμερα το κυκλοφορούν ενεργητικό της εταιρείας είναι πέντε δισεκατομμύρια (5.000.000.000). Από αυτά ένα κομμάτι είναι οι απαιτήσεις της, που έχει να λαμβάνει και άλλο ένα κομμάτι ενάμιση δισεκατομμύριο είναι το έτοιμο ή ημιέτοιμο προϊόν. 

Η εταιρεία βάζει, εκτός από την προκαταβολή, στην καινούρια η οποία συνίσταται και είναι η αγοράστρια, δεκαπέντε δισεκατομμύρια (15.000.000.000) μετοχικό κεφάλαιο, το οποίο κατατίθεται. Και ήδη αυτήν τη στιγμή με το προσύμφωνο έχουν μπει διόμισι δισεκατομμύρια (2.500.000.000) από τους αγοραστές, ενδιάμεση χρηματοδότηση, και με εγγύηση του δημοσίου ότι εάν δεν ολοκληρωθεί η πώληση θα επιστραφούν. Δηλαδή έχει μπει δυόμισι δισεκατομμύρια (2.500.000.000) ρευστό. Ούτε κεφάλαιο κίνησης δίνουμε ούτε τίποτα άλλο. Τα πέντε δισεκατομμύρια (5.000.000.000) που αναφέρατε είναι αυτό που σας είπα. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 27, 29, 30 και 31. 

Ερωτάται το Σώμα: Γίνεται δεκτό το άρθρο 27, ως έχει; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 27 έγινε δεκτό ομοφώνως, ως έχει. 

Ερωτάται το Σώμα: Γίνεται δεκτό το άρθρο 29, όπως τροποποιήθηκε από την κυρία Υφυπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 29 έγινε δεκτό κατά πλειοψηφία, όπως τροποποιήθηκε από την κυρία Υφυπουργό. 

Ερωτάται το Σώμα: Γίνεται δεκτό το άρθρο 30, όπως τροποποιήθηκε από την κυρία Υφυπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 30 έγινε δεκτό κατά πλειοψηφία, όπως τροποποιήθηκε από την κυρία Υφυπουργό. 

'Αρθρο 31. Ερωτάται το Σώμα: Γίνεται δεκτό το άρθρο 31, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 31 έγινε δεκτό κατά πλειοψηφία, όπως τροποποιήθηκε. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, με συγχωρείτε. Ο κ. Χριστοδουλάκης μου είπε να σας παρακαλέσω κάτι σε σχέση με τον τίτλο του νομοσχεδίου. 

ΠΡΟΕΔΡΕΥΩΝ (Παναγιώτης Σγουρίδης): Το έχω υπόψη μου κυρία Υφυπουργέ. Θα το πω στη συνέχεια. 

Κύριοι συνάδελφοι, υπάρχουν τώρα οι τροπολογίες. Υπάρχει μία τροπολογία των Υπουργών κυρίων Παπαντωνίου και Παπαδόπουλου την οποία θα αναπτύξει ο Υφυπουργός κ. Φλωρίδης. 

Επίσης, υπάρχουν τρεις εμπρόθεσμες τροπολογίες Βουλευτών και μία εκπρόθεσμη τροπολογία του Προέδρου του ΔΗ.Κ.ΚΙ. κ. Τσοβόλα. 

Κυρία Υφυπουργέ, θα κάνετε δεκτή καμία απ' αυτές τις τροπολογίες. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Οχι. 

ΠΡΟΕΔΡΕΥΩΝ (Παναγιώτης Σγουρίδης): Τις εμπρόθεσμες τροπολογίες είμαστε υποχρεωμένοι να τις συζητήσουμε. Συζήτηση για την εκπρόθεσμη θα γίνει εφόσον το δεχτείτε. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Δεν θα το δεχτώ. 

ΠΡΟΕΔΡΕΥΩΝ (Παναγιώτης Σγουρίδης): Προχωρούμε στη συζήτηση της τροπολογίας με γενικό αριθμό 2349 και ειδικό αριθμό 759 που υπογράφεται από τους Υπουργούς κυρίους Παπαντωνίου και Παπαδόπουλου. 

Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης κ. Γεώργιος Φλωρίδης. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, με τις ρυθμίσεις αυτές τακτοποιούμε το ζήτημα των ελεγκτών εσόδων-εξόδων και των εισπρακτόρων των ΟΤΑ που σήμερα υπηρετούν σε κάθε Δ.Ο.Υ. Με τις συνενώσεις προκύπτει ένα ζήτημα. Οι υπάλληλοι αυτοί παλαιότερα εξυπηρετούσαν κοινότητες. 'Ομως σήμερα με το νέο καθεστώς, μπορεί σε ένα νέο δήμο να έχουμε δύο και τρεις τέτοιους υπαλλήλους και σ' έναν άλλο να μην έχουμε κανέναν. Αυτό είναι αποτέλεσμα των παλαιότερων κατανομών λόγω του ότι είχαμε μικρότερους ΟΤΑ. Προκειμένου να διευκολυνθούν όλοι οι δήμοι στην ταμειακή τους υπηρεσία, δίνουμε τη δυνατότητα για το 1999 στον γενικό γραμματέα της περιφέρειας να δει σε κάθε νομό τις πραγματικές ανάγκες των δήμων και να κάνει αντίστοιχη κατανομή αυτού του προσωπικού και φυσικά επιμερισμό της δαπάνης πληρωμής για να μπορέσουν να πληρωθούν. Αυτό σε σχέση με την πρώτη παράγραφο της τροπολογίας. 

Με τη δεύτερη παράγραφο κάνουμε μία ρύθμιση που αφορά την εγγραφή στις συλλογικές αποφάσεις έργων των περιφερειών όλων εκείνων των χρηματοδοτήσεων που αφορούν έργα και όχι τις λοιπές δαπάνες που μπορεί να είναι και κοινωνικές, γιατί στις συλλογικές αποφάσεις έργων εγγράφονται πιστώσεις που αφορούν μόνο έργα. Γίνεται δηλαδή αυτή η διευκρίνιση ότι εγγράφονται μόνο αυτές οι δαπάνες που αφορούν έργα. Ο δε Υπουργός Εσωτερικών, για όλην τη διάρκεια του Ε.Π.Τ.Α., θα μπορεί να μεταφέρει σε ένα λογαριασμό του Υπουργείου Εσωτερικών, που τηρείται στο Ταμείο Παρακαταθηκών και Δανείων, χρήματα τα οποία αφορούν κυρίως προμήθεια μηχανολογικού εξοπλισμού και οχημάτων που αναφέρονται στο υποπρόγραμμα 4 του ειδικού προγράμματος της Τοπικής Αυτοδιοίκησης του ν. 2539, έτσι ώστε να χρησιμοποιούμε τη δυνατότητα που ήδη έχει πιστοποιηθεί με τον πιο σωστό τρόπο ή μάλλον που προέκυψε ως αποτέλεσμα από την προμήθεια που έκανε το Υπουργείο Εσωτερικών σε μηχανολογικό εξοπλισμό ύψους τριάντα πέντε δισεκατομμυρίων (35.000.000.000) περίπου, όπου πραγματοποιήθηκαν μεγάλης κλίμακας οικονομίες για τα μηχανήματα που πήραμε για λογαριασμό των δήμων και τα οποία αρχίζουμε να αποστέλλουμε πλέον κατά κυριότητα στους δήμους από την επόμενη εβδομάδα. 

ΠΡΟΕΔΡΕΥΩΝ (Παναγιώτης Σγουρίδης): Δηλαδή οι ήδη υπηρετούντες υπάλληλοι κατά κοινότητες, επειδή οι κοινότητες έχουν εξαφανιστεί ως νομικά πρόσωπα, μεταφέρονται στους δήμους. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μάλιστα. Υπάρχουν υπάλληλοι που εξυπηρετούσαν δύο και τρεις κοινότητες και αυτές σήμερα αποτελούν ένα δήμο. Στο διπλανό δήμο μπορεί να μην υπάρχει κανένας αντίστοιχος και έτσι δίνουμε τη δυνατότητα στον γενικό γραμματέα της περιφέρειας να κάνει αυτήν την κατανομή. 

ΠΡΟΕΔΡΕΥΩΝ (Παναγιώτης Σγουρίδης): Δεν προσλαμβάνονται δηλαδή καινούριοι υπάλληλοι. Πρόκειται για ήδη υπηρετούντες. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μάλιστα. Δεν προσλαμβάνεται κανένας. 

ΠΡΟΕΔΡΕΥΩΝ (Παναγιώτης Σγουρίδης): Επιθυμεί κανείς να λάβει το λόγο; 

Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, επειδή θα καταψηφίσουμε την τροπολογία, θα ήθελα να γραφεί στα Πρακτικά η εξής δήλωση. Είναι προφανές ότι με την τροπολογία αυτή ρυθμίζεται ένα ζήτημα που αφορά κάποιους εργαζόμενους και ήταν αναγκαστικές αυτές οι ρυθμίσεις ... 

ΠΡΟΕΔΡΕΥΩΝ (Παναγιώτης Σγουρίδης): Είναι ρυθμίσεις ανάγκης. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Παρακαλώ, κύριε Πρόεδρε. 

Επειδή, όμως, είναι επακόλουθο των "μεταρρυθμίσεων", των αλλαγών που συντελέστηκαν στη Νομαρχιακή και Τοπική Αυτοδιοίκηση και επειδή εμείς ήμασταν κατηγορηματικά αντίθετοι με εκείνες τις αλλαγές, δηλώνουμε την επιφύλαξή μας για την τροπολογία αυτή. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, μπορώ να κάνω μία δήλωση; 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, σας παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ομοίως και εσείς. 

Ορίστε, κύριε Αλογοσκούφη, έχετε το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Δεδομένου ότι είμαστε αντίθετοι με τις αναγκαστικές συνενώσεις και με τον τρόπο που έγιναν με το συγκεκριμένο νομοθέτημα, δεν μπορούμε να αντιμετωπίσουμε και να υπερψηφίσουμε ρυθμίσεις που είναι αποτέλεσμα αυτού του νομοθετήματος. 

ΠΡΟΕΔΡΕΥΩΝ (Παναγιώτης Σγουρίδης): Καλώς. 

Ο κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ακριβώς το ίδιο και εμείς. Επειδή ήμασταν αντίθετοι στο νόμο "Καποδίστρια", έχουμε τις επιφυλάξεις μας. Εάν ψηφίσουμε τη διάταξη είναι σαν να αποδεχόμαστε τη βάση του, που είναι ο νόμος για τις αναγκαστικές συνενώσεις. 'Αρα δεν την υπερψηφίζουμε. 

Κύριε Πρόεδρε, θα ήθελα επίσης για να τελειώσω, να πω το εξής: Είχα θέσει χθες το βράδυ υπόψη του εκείνην τη στιγμή παρισταμένου και αρμόδιου -συναρμόδιου τουλάχιστον- Υφυπουργού Οικονομικών, που είναι και για θέματα μισθολογίων, του κ. Χριστοδουλάκη, το θέμα με τη μονάδα "18 ΑΝΩ". Εάν παίρνω το λόγο είναι για να αφοπλίσω την Κυβέρνηση αύριο -και κυριολεκτώ, αύριο- από όποια επιχειρήματα ότι άλλοι πυροδοτούν εξεγέρσεις κάποιου. Επειδή πήγα προσωπικά χθες -όπως πήγαν και οι Αρχηγοί όλων των κομμάτων που μας κάλεσε- οφείλω να πω ότι αναγκάστηκα και έκανα την τροπολογία με ειδικό αριθμό 2350 και ειδικό 760 χθες, εκπρόθεσμα δηλαδή, γιατί είναι εκρηκτικό το πρόβλημα. 

Και επειδή συνηθίζω υπεύθυνα και σοβαρά να επισημαίνω ό,τι βλέπω, ζητώ από την Κυβέρνηση... 

ΠΡΟΕΔΡΕΥΩΝ (Παναγιώτης Σγουρίδης): Καλώς. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Εφυγε σήμερα ο κύριος Υφυπουργός και δεν είναι σωστή λειτουργία αυτή. Την έβαλα έγκαιρα από χθες για να συνεννοηθεί με το Υπουργείο Υγείας για να κάνει δεκτή αυτήν την τροπολογία, γιατί είναι εξαιρετική η περίπτωση. 

Η επιστημονική επιτροπή του νοσοκομείου, στο Δαφνί στο οποίο υπάγεται η μονάδα "18 ΑΝΩ", βεβαιώνει και επιστημονικά ότι δεν μπορεί να διακοπεί η σχέση εμπιστοσύνης, αλλά και αυτή η επιστημονική σχέση που υπάρχει μεταξύ των θεραπευτριών και των παιδιών που βρίσκονται σε πρόγραμμα απεξάρτησης. Κάνω έκκληση, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Παρελκυστικά, όμως, δεν θα μπαίνουμε να συζητάμε κάποια πράγματα, τα οποία βάσει του Κανονισμού δεν μπορούμε να τα συζητήσουμε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.ΚΙ.Κ.): Κύριε Πρόεδρε, κάνω έκκληση -και τελειώνω- στην Κυβέρνηση να λύσει αμέσως το θέμα, ώστε να μετατραπεί σε σύμβαση αορίστου χρόνου, αυτών των δεκατεσσάρων θεραπευτριών. Θα έχουν μεγάλο πρόβλημα και τότε θα πάνε να τα συμμαζεύουν, όπως τα συμμαζεύουν τώρα. Πάνε να τα συμμαζέψουν -μάταια βέβαια- με τους μαθητές και τους σπουδαστές. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε... 

ΠΡΟΕΔΡΕΥΩΝ (Παναγιώτης Σγουρίδης): Κύριε Κωστόπουλε, βάλατε και εσείς μία τροπολογία παρόμοια. Είναι η με γενικό αριθμό 2368 και ειδικό 761. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Υποστηρίζω αυτά που είπε ο κ. Τσοβόλας. 

ΠΡΟΕΔΡΕΥΩΝ (Παναγιώτης Σγουρίδης): Εδώ, όμως, υπάρχει ένας Κανονισμός και εσείς ως Αντιπρόεδρος πρέπει να ξέρετε ότι εάν δεν τον τηρήσουμε, εδώ μέσα θα γίνει ζούγκλα. 

'Ερχομαι, λοιπόν, να πω ότι αυτή την τροπολογία χθες λίγο πολύ ο κ. Τσοβόλας στην τοποθέτησή του την έβαλε και η απάντηση του κυρίου Υπουργού -γιατί έχω τα Πρακτικά εδώ- είναι η εξής: 'Οτι βεβαίως αυτό θα αντιμετωπιστεί όπως πρέπει από το Υπουργείο Υγείας, το οποίο συντόμως θα φέρει ούτως ή άλλως ένα άλλο σχετικό νομοσχέδιο. 

'Αρα αυτό σημαίνει ότι η Κυβέρνηση ήδη επί του θέματος έχει ενημερωθεί και θα φέρει κάποια τροπολογία ή κάποιο άλλο νομοσχέδιο που εκεί μέσα θα συζητηθεί. 

Κηρύσσεται περαιωμένη η συζήτηση επί της τροπολογίας με γενικό αριθμό 2349 και ειδικό 759. 

Ερωτάται το Σώμα: Γίνεται δεκτή η τροπολογία; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2349 και ειδικό 759 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο. 

Δεν βλέπω να υπάρχει κάποιος Βουλευτής, ο οποίος να θέλει να αναπτύξει τις εμπρόθεσμες τροπολογίες. 

Εισερχόμαστε στην ψήφιση του ακροτελεύτιου άρθρου. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, θέλω να πω δυο λόγια για το ακροτελεύτιο άρθρο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο επί του ακροτελεύτιου άρθρου. 

ΑΝΑΣΤΑΣΙΟΣ ΙΝΤΖΕΣ: Για τα Πρακτικά το βάζω. 

Γιατί υπάρχει τέτοια πρεμούρα από την παρισταμένη κυρία Υφυπουργό να αρχίσει η ισχύς του παρόντος από 4.2.1992; Γιατί; Να μας εξηγήσει το λόγο. 

Αλλιώς, όσα είπαμε μέχρι τώρα επιβεβαιώνονται. Δηλαδή ότι είναι όλα έτοιμα. Απλώς ψηφίσαμε το πλαίσιο, για να τεθεί αύριο σε ισχύ η κύρια σύμβαση. Διαφορετικά ποιος είναι ο λόγος. Περιμένω εξηγήσεις και θα ανακαλέσω όσα έχω πει μέχρι τώρα. 

ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Οσον αφορά τη λέξη "πρεμούρα" θα παρακαλούσα να βρίσκαμε μία άλλη λέξη, γιατί αυτή είναι εξαιρετικά δυσάρεστη. 

Δεύτερον αυτό δεν γίνεται στο ακροτελεύτιο. 'Εχω συμπληρώσει το άρθρο 30 και το άρθρο 31. 

Τρίτον, ο λόγος που γίνεται είναι γιατί, για να προχωρήσουμε, πρέπει να προχωρήσουμε στη συμφωνία των πιστωτών. Από τη στιγμή που θα γίνει η συμφωνία των πιστωτών, υπάρχει μια δικαστική διαδικασία και πρέπει να βγει απόφαση πρωτοδικείου. Προσπαθούμε, λοιπόν, να μειώσουμε, όσο γίνεται, το χρόνο. Γιατί, όπως ξέρετε, μπορεί να χρειαστεί και ένας μήνας για να βγει η τελική απόφαση. Και δεν μπορούμε να περιμένουμε, γιατί τα προβλήματα της εταιρείας είναι μεγάλα. Αυτός είναι ο λόγος και τίποτε φανταστικό και τρομερό. 

Κύριε Πρόεδρε, να διαβάσω τώρα τις τροποποιήσεις, που μου έχει δώσει ο κύριος Υφυπουργός Οικονομικών; 

ΠΡΟΕΔΡΕΥΩΝ (Παναγιώτης Σγουρίδης): 'Οχι, αυτό θα γίνει κατά την ψήφιση στο σύνολο. 

Ερωτάται το Σώμα: Γίνεται δεκτό και το ακροτελεύτιο άρθρο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το ακροτελεύτιο άρθρο έγινε δεκτό κατά πλειοψηφία. 

Συνεπώς το σχέδιο νόμου με το νέο τίτλο του: "Κάλυψη δαπανών μετακινουμένων υπαλλήλων εντός και εκτός Επικράτειας και άλλες διατάξεις" έγινε δεκτό κατ' αρχήν και κατ' άρθρο. Η ψήφισή του στο σύνολο αναβάλλεται για επόμενη συνεδρίαση. 

Κύριοι συνάδελφοι ο Βουλευτής κ. Δημήτριος Σιούφας, Κοινοβουλευτικός Εκπρόσωπος της Νέας Δημοκρατίας, ζητεί ολιγοήμερη άδεια απουσίας στο εξωτερικό. Εγκρίνει η Βουλή; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε. 

Κύριοι Βουλευτές, έχουν διανεμηθεί τα Πρακτικά των συνεδριάσεων της Δευτέρας 18 Ιανουαρίου 1999 και της Τρίτης 19 Ιανουαρίου 1999 και παρακαλώ για την επικύρωσή τους. Επικυρούνται; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά των συνεδριάσεων της Δευτέρας 18 Ιανουαρίου 1999 και της Τρίτης 19 Ιανουαρίου 1999 επεκυρώθησαν. 

Δέχεσθε, κύριοι συνάδελφοι, στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 15.26' λύεται η συνεδρίαση για αύριο Παρασκευή 29 Ιανουαρίου 1999 και ώρα 10.00 με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς τον Υπουργό Εξωτερικών, σύμφωνα με την ημερήσια διάταξη. 

Ο ΠΡΟΕΔΡΟΣ                                                                                   ΟΙ ΓΡΑΜΜΑΤΕΙΣ




















 

































για τις προϋποθέσεις της στρεμματικής επιδότησης στους ελαιοπαραγωγούς. 

