Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1999

ΣΥΝΕΔΡΙΑΣΗ Α'

Τρίτη 22 Ιουνίου 1999

 

 

Αθήνα, σήμερα στις 22 Ιουνίου 1999, ημέρα Τρίτη και ώρα 18.58' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Καλό καλοκαίρι να έχουμε. Εδώ η Βουλή έχει κλιματισμό εξαιρετικό και ελπίζω ότι θα επωφεληθούμε όλοι! 

ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, όμως, όταν μπαίνει στην ημερήσια διάταξη ώρα έναρξης 18.30', να αρχίζει στις 18.30'... 

ΠΡΟΕΔΡΟΣ (Απόστολος Καλαμάνης): Κοιτάξτε, εγώ νομίζω ότι οποιεσδήποτε παρατηρήσεις και συστάσεις όταν γίνονται, προϋποθέτουν ότι αυτός που τις κάνει είναι ο ίδιος πάντοτε συνεπής. 

ΑΠΟΣΤΟΛΟΣ ΣΤΑΥΡΟΥ: Εγώ είμαι συνεπής. 

ΠΡΟΕΔΡΟΣ (Απόστολος Καλαμάνης): Μη με αναγκάζετε να πω τι ώρα έρχεστε στις άλλες συνεδριάσεις. 

Είστε πάντοτε εδώ, στις έξι η ώρα; 

ΑΠΟΣΤΟΛΟΣ ΣΤΑΥΡΟΥ: Σήμερα τουλάχιστον! 

Μιλάμε για την έναρξη των Τμημάτων. 

ΠΡΟΕΔΡΟΣ (Απόστολος Καλαμάνης): Σας παρακαλώ, λοιπόν. Με πρώτον εμένα, όλοι είμεθα συνυπεύθυνοι για την όποια εικόνα του Σώματος. 

Εύχομαι και πάλι καλό καλοκαίρι και καλή δουλειά. 

Οι συνεδριάσεις του Τμήματος, όπως ξέρετε, θα είναι κάθε Τρίτη, Τετάρτη και Πέμπτη. Ελπίζω ότι δεν θα χρειάζεται, από την πορεία του νομοθετικού έργου, να κάνουμε εμβόλιμες συνεδριάσεις. Οι συνεδριάσεις μας θα αρχίζουν την Τρίτη στις 18.30' το απόγευμα -και παρακαλώ να είμεθα εδώ ώστε να μην καθυστερεί η έναρξη- και την Τετάρτη και την Πέμπτη στις 10.00'. 

Συμφωνεί το Τμήμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς το Τμήμα συνεφώνησε ομοφώνως. 

'Εχω την τιμή να ανακοινώσω στο Τμήμα ότι με την υπ'αριθμόν 2656/2086/17.6.99 απόφαση του Προέδρου της Βουλής συγκροτήθηκε το προβλεπόμενο από τα άρθρα 71 του Συντάγματος και 29 του Κανονισμού της Βουλής Τμήμα Διακοπής Εργασιών της Βουλής. 

Η σχετική απόφαση θα καταχωρισθεί στα Πρακτικά της σημερινής συνεδρίασης. 

(Η προαναφερθείσα απόφαση έχει ως εξής: 

[BOYΛΗ ΤΩΝ ΕΛΛΗΝΩΝ 

ΔΙΕΥΘΥΝΣΗ ΝΟΜΟΘΕΤΙΚΟΥ ΕΡΓΟΥ 

Αθήνα, 17/6/1999 

 
 Πρωτ. 2656
 
Αριθ.
  
 
 
 Διεκ. 2086
 

Ο ΠΡΟΕΔΡΟΣ ΤΗΣ ΒΟΥΛΗΣ

`Εχοντας υπόψη: 

α) Τις διαταξεις των άρθρων 71 και 72 του Συντάγματος και των άρθρων 25 και 29 του Κανονισμού της Βουλής. 

β) Τις έγγραφες προτάσεις των Κοινοβουλευτικών Ομάδων και την προτίμηση των ανεξαρτήτων βουλευτών. 

γ) Την ανάγκη της εναλλαγής των κ.κ. βουλευτών στο Τμήμα Διακοπής των Εργασιών της Βουλής κατά το Θέρος του διανυομένου έτους. 

Αποφασίζουμε

1. Συγκροτούμε, για την άσκηση του νομοθετικού έργου της Βουλής κατά τη διάρκεια της διακοπής των εργασιών αυτης, το προβλεπόμεο, από τα άρθρα 71 του Συντάγματος και 29 του Κανονισμού της Βουλής, νομοθετικό Τμήμα στις κατωτέρω αναγραφόμενες τρεις διαδοχικές αυτού συνθέσεις, ορίζουμε δε την πρώτη συνεδρίαση αυτού για την 22α Ιουνίου 1999, ημέρα Τρίτη και ώρα 6.30 μ.μ..

Σελίδα 2
Η σελίδα σε PDF 

Σελίδα 3
Η σελίδα σε PDF

Σελίδα 4
Η σελίδα σε PDF

Σελίδα 5
Η σελίδα σε PDF

2. Κατά τη διάρκεια λειτουργίας του Τμήματος, θα μπορεί, με απόφασή μου και για εξαιρετικούς λόγους, να γίνει εναλλαγή των μελών καθε συνθέσεως, μετά από πρόταση των Κοινοβουλευτικών Ομάδων, χωρίς όμως να αλλάζει ο αριθμός των μετεχόντων από κάθε Κοινοβουλευτική Ομάδα Βουλευτών. 

3. Το Τμήμα θα συνεδριάζει στην Αίθουσα της Ολομέλειας και σε ημέρες και ώρες για τις οποίες το ίδιο θα αποφασίσει. 

Ο ΠΡΟΕΔΡΟΣ ΤΗΣ ΒΟΥΛΗΣ

ΑΠΟΣΤΟΛΟΣ ΧΡ. ΚΑΚΛΑΜΑΝΗΣ.”)

ΠΡΟΕΔΡΟΣ (Απόστολος Κακλαμάνης): Επίσης, με την υπ' αριθμόν 2721/2151/21.6.99 απόφαση του Προέδρου της Βουλής συγκροτήθηκαν οι προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής (Α' σύνθεση). 

Εγκρίνει το Τμήμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Το Τμήμα ενέκρινε. 

Η σχετική απόφαση θα καταχωρισθεί στα Πρακτικά της σημερινής συνεδρίασης και θα κοινοποιηθεί στους ενδιαφερόμενους κυρίους Βουλευτές που συμμετέχουν στις αντίστοιχες επιτροπές οι οποίες θα συνεδριάσουν αύριο στις 10.30' -έχετε πάρει τις προσκλήσεις- προκειμένου να εκλεγεί το Προεδρείο κάθε μιας επιτροπής. 

(Η προαναφερθείσα απόφαση έχει ως εξής: 

[ΒΟΥΛΗ ΤΩΝ ΕΛΛΗΝΩΝ 

ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ 

Αθήνα 21 Iουνίου 1999

 
 Πρωτ.: 2721
 
Αριθμ.
  
 
 
 Διεκπ.: 2151
 

Α Π Ο Φ Α Σ Η

ΘΕΜΑ : Σύσταση και συγκρότηση των Διαρκών Επιτροπών του Τμήματος Διακοπής Εργασιών της Βουλής, θέρους 1999 

Ο ΠΡΟΕΔΡΟΣ ΤΗΣ ΒΟΥΛΗΣ,

'Εχοντας υπόψη: 

1. Τις διατάξεις των άρθρων 71 και 72 του Συντάγματος και των άρθρων 31, 32, 33 σε συνδυασμό με τα άρθρα 25 παρ. 9 και 15 παρ. 5 του Κανονισμού της Βουλής (μέρος κοινοβουλευτικό), 

2. Την υπ' αριθμ. 2656/2086/17.6.99 απόφαση συγκρότησης του προβλεπομένου από τα άρθρα 71 του Συντάγματος και 29 του Κανονισμού της Βουλής Τμήματος Διακοπής των Εργασιών της Βουλής (A' σύνθεση) για την άσκηση του νομοθετικού έργου της Βουλής, 

3. Τις έγγραφες υποδείξεις των Κοινοβουλευτικών Ομάδων και τις δηλώσεις των ανεξάρτητων βουλευτών, 

α π ο φ α σ ί ζ ο υ μ ε,

συνιστούμε, από τα μέλη του Τμήματος Διακοπής των Εργασιών της Βουλής της A' Σύνθεσης (22 Ιουνίου έως και 15 Ιουλίου 1999), τις προβλεπόμενες από το άρθρο 31 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής, οι οποίες συγκροτούνται ως ακολούθως: 

Διαρκής Επιτροπή Μορφωτικών Υποθέσεων 

των Υπουργείων: 

α) Εθνικής Παιδείας και Θρησκευμάτων 

β) Πολιτισμού 

1. Ακριτίδης Νικόλαος 

2. Αλαμπάνος Δημήτριος 

3. Αρσένη Μαρία 

4. Γιαννάκης Ιωάννης 

5. Γκεσούλης Νικόλαος 

6. Θεοδώρου Χρήστος 

7. Κατσιλιέρης Πέτρος 

8. Κοντομάρης Ευτύχιος 

9. Κουράκης Ιωάννης 

10. Κωνσταντινίδης Ιωάννης 

11. Πετσάλνικος Φίλιππος 

12. Σαρρής Δημήτριος 

13. Σμυρλής-Λιακατάς Χρήστος 

14. Φραγκιαδουλάκης Εμμανουήλ 

15. Ακήφογλου Μπηρόλ 

16. Αλεξόπουλος Γεώργιος 

17. Καλός Γεώργιος 

18. Κατσαρός Νικόλαος 

19. Μπενάκη-Ψαρούδα 'Αννα 

20. Μπρατάκος 'Αγγελος 

21. Παπαδόπουλος Σταύρος 

22. Σημαιοφορίδης Κωνσταντίνος 

23. Πετραλιά-Πάλλη Φάνη 

24. Κανταρτζής Αχιλλέας 

25. Δαμανάκη Μαρία 

26. Καρατάσος Γεώργιος 

Διαρκής Επιτροπή Εθνικής 'Αμυνας και Εξωτ. Υποθέσεω 

των Υπουργείων: 

α) Εξωτερικών 

β) Εθνικής 'Αμυνας 

γ) Μακεδονίας Θράκης 

δ) Αιγαίου 

1. Αλευράς Αθανάσιος 

2. Γεωργόπουλος Δημήτριος 

3. Γικόνογλου Μόσχος 

4. Ηλιάδης Νικόλαος 

5. Λεβογιάννης Νικόλαος 

6. Λωτίδης Λάζαρος 

7. Μάτης Αθανάσιος 

8. Ντούσκας Δημήτριος 

9. Παπαδόπουλος Ηλίας 

10. Παπαθεμελής Στυλιανός 

11. Παπανικόλας Βασίλειος 

12. Παπούλιας Κάρολος 

13. Ρωμαίος Γεώργιος 

14. Σκουλάκης Εμμανουήλ 

15. Σφυρίου Κοσμάς 

16. Τσερτικίδης Παντελής 

17. Βαρίνος Αθανάσιος 

18. Δημοσχάκης Θεοφάνης 

19. Καλαντζής Γεώργιος 

20. Λιάπης Μιχαήλ 

21. Μαγγίνας Βασίλειος 

22. Παπαληγούρας Αναστάσιος 

23. Πετραλιά-Πάλλη Φάνη 

24. Τατούλης Πέτρος 

25. Φουντουκίδου Παρθένα 

26. Ψωμιάδης Παναγιώτης 

27. Κόρακας Στρατής 

28. Δαμανάκη Μαρία 

29. Τσοβόλας Δημήτριος 

30. Κηπουρός Χρήστος 

Διαρκής Επιτροπή Οικονομικών Υποθέσεων 

των Υπουργείων: 

α) Εθνικής Οικονομίας 

β) Οικονομικών 

γ) Περιβάλλοντος, Χωροταξίας και Δημοσίων 'Εργων 

1. Βούλγαρης Αλέξανδρος 

2. Γιαννακόπουλος Ιωάννης 

3. Θωμόπουλος Ιωάννης 

4. Κατσανέβας Θεόδωρος 

5. Κατσικόπουλος Δημήτριος 

6. Κεδίκογλου Βασίλειος 

7. Λουκάκης Εμμανουήλ 

8. Λωτίδης Λάζαρος 

9. Μπεντενιώτης Εμμανουήλ 

10. Παπαθεμελής Στυλιανός 

11. Σφυρίου Κοσμάς 

12. Σωτηρλής Δημήτριος 

13. Τσακλίδης Ιωάννης 

14. Χρυσανθακόπουλος Αλέξανδρος 

15. Καλός Γεώργιος 

16. Κεφαλογιάννης Εμμανουήλ 

17. Κουρής Λεωνίδας 

18. Κωστόπουλος Δημήτριος 

19. Παπαγεωργόπουλος Ελευθέριος 

20. Παπαδημόπουλος Ιωάννης 

21. Παπαληγούρας Αναστάσιος 

22. Σκρέκας Θεόδωρος 

23. Χειμάρας Αθανάσιος 

24. Παναγιώτου Σταύρος 

25. Αποστόλου Ευάγγελος 

26. Τσοβόλας Δημήτριος 

Διαρκής Επιτροπή Κοινωνικών Υποθέσεων 

των Υπουργείων: 

α) Υγείας και Πρόνοιας 

β) Εργασίας και Κοινωνικών Ασφαλίσεων 

γ) Μεταφορών και Επικοινωνιών 

1. Αργύρης Ευάγγελος 

2. Βλασσόπουλος Ευάγγελος 

3. Βούλγαρης Αλέξανδρος 

4. Γκεσούλης Νικόλαος 

5. Κατσανέβας Θεόδωρος 

6. Κουράκης Ιωάννης 

7. Κωνσταντινίδης Ιωάννης 

8. Λαμπαδάρης Νικόλαος 

9. Μάτης Αθανάσιος 

10. Σκουλάκης Εμμανουήλ 

11. Σμυρλής-Λιακατάς Χρήστος 

12. Στάικος Ευάγγελος 

13. Τσετινές Δημήτριος 

14. Φραγκιαδουλάκης Εμμανουήλ 

15. Ακήφογλου Μπηρόλ 

16. Αλεξόπουλος Γεώργιος 

17. Γιαννόπουλος Αθανάσιος 

18. Καλαντζής Γεώργιος 

19. Καραγκούνης Ανδρέας 

20. Μιχαλολιάκος Βασίλειος 

21. Χειμάρας Αθανάσιος 

22. Τατούλης Πέτρος 

23. Φουντουκίδου Παρθένα 

24. Αγγουράκης Χαράλαμπος 

25. Μουσταφά Μουσταφά 

26. Καρατάσος Γεώργιος 

Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης 

των Υπουργείων: 

α) Εσωτερικών, Δημόσιας Διοίκησης και Αποκέντρωσης 

β) Δημόσιας Τάξης 

γ) Δικαιοσύνης 

δ) Τύπου και Mέσων Μαζικής Ενημέρωσης 

1. Αλαμπάνος Δημήτριος 

2. Αλευράς Αθανάσιος 

3. Θεοδώρου Χρήστος 

4. Κοντομάρης Ευτύχιος 

5. Λεβογιάννης Νικόλαος 

6. Ντούσκας Δημήτριος 

7. Παπαδόπουλος Ηλίας 

8. Παπανικόλας Βασίλειος 

9. Πετσάλνικος Φίλιππος 

10. Ρωμαίος Γεώργιος 

11. Σαατσόγλου Ανέστης 

12. Σαρρής Δημήτριος 

13. Στάικος Ευάγγελος 

14. Τσερτικίδης Παντελής 

15. Βεζδρεβάνης Ηλίας 

16. Κατσαρός Νικόλαος 

17. Κονταξής Αθανάσιος 

18. Κουρής Λεωνίδας 

19. Μιχαλολιάκος Βασίλειος 

20. Μπενάκη-Ψαρούδα 'Αννα 

21. Μπρατάκος 'Αγγελος 

22. Σημαιοφορίδης Κωνσταντίνος 

23. Φουντουκίδου Παρθένα 

24. Κανταρτζής Αχιλλέας 

25. Κουβέλης Φώτιος 

26. Ρόκος Γεώργιος 

Διαρκής Επιτροπή Παραγωγής και Εμπορίου 

των Υπουργείων: 

α) Ανάπτυξης 

β) Γεωργίας 

γ) Εμπορικής Ναυτιλίας 

2 1. Ακριτίδης Νικόλαος 

2. Αργύρης Ευάγγελος 

3. Αρσένη Μαρία 

4. Βλαχόπουλος Ηλίας 

5. Γεωργόπουλος Δημήτριος 

6. Γικόνογλου Μόσχος 

7. Ηλιάδης Νικόλαος 

8. Θωμόπουλος Ιωάννης 

9. Κατσιλιέρης Πέτρος 

10. Κεδίκογλου Βασίλειος 

11. Μπεντενιώτης Εμμανουήλ 

12. Σωτηρλής Δημήτριος 

13. Τσακλίδης Ιωάννης 

14. Τσετινές Δημήτριος 

15. Χατζηιωαννίδης Βασίλειος 

16. Χρυσανθακόπουλος Αλέξανδρος 

17. Βαρίνος Αθανάσιος 

18. Βεζδρεβάνης Ηλίας 

19. Δημοσχάκης Θεοφάνης 

20. Κονταξής Αθανάσιος 

21. Νεράντζης Αναστάσιος 

22. Παπαδημόπουλος Ιωάννης 

23. Πασσαλίδης Θεόδωρος 

24. Σαλαγκούδης Γεώργιος 

25. Σταύρου Απόστολος 

26. Ψωμιάδης Παναγιώτης 

27. Αγγουράκης Χαράλαμπος 

28. Αποστόλου Ευάγγελος 

29. Ρόκος Γεώργιος 

30. Γιοβανούδας Βαρσάμης 

Ο ΠΡΟΕΔΡΟΣ ΤΗΣ ΒΟΥΛΗΣ 

ΑΠΟΣΤΟΛΟΣ ΧΡ. ΚΑΚΛΑΜΑΝΗΣ’’)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Οικονομίας: "Ρύθμιση θεμάτων Διμερούς Κρατικής Αναπτυξιακής Συνεργασίας και Βοήθειας, ρύθμιση θεμάτων Μη Κυβερνητικών Οργανώσεων και άλλες διατάξεις". 

Για το νομοσχέδιο αυτό έχει αποφασισθεί να διατεθούν δύο συνεδριάσεις, η σημερινή και η αυριανή, με την κανονική διαδικασία και θα αρχίσουμε απόψε τη συζήτησή του. 

Επίσης υπάρχει και το νομοσχέδιο του Υπουργείου Γεωργίας "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας" για το οποίο θα διατεθούν τρεις συνεδριάσεις και θα αρχίσουμε αμέσως μετά την ολοκλήρωση της συζητήσεως του νομοσχεδίου του Υπουργείου Εθνικής Οικονομίας. 

Ο εισηγητής της Πλειοψηφίας κ. Γεώργιος Αδαμόπουλος έχει το λόγο. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Κύριε Πρόεδρε, έχω να κάνω κάποιες διορθώσεις. 

ΠΡΟΕΔΡΟΣ (Απόστολος Κακλαμάνης): Ο κ. Μπαλτάς έχει το λόγο ο οποίος και θα μας εγκαταλείψει. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Πριν σας εγκαταλείψω, να τις κάνω τώρα ή στα άρθρα; 

ΠΡΟΕΔΡΟΣ (Απόστολος Κακλαμάνης): 'Οταν θα μπούμε στη συζήτηση των άρθρων θα πείτε τι έχετε να προσθέσετε. Εάν, όμως, είναι κάτι το οποίο... 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Το έχω έτοιμο. 

ΠΡΟΕΔΡΟΣ (Απόστολος Κακλαμάνης): Να το δώσετε, ώστε να το γνωρίζουν οι συνάδελφοι. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Θα το δώσω. 

ΦΑΝΗ ΠΕΤΡΑΛΙΑ-ΠΑΛΛΗ: Και ειδικά αν αλλοιώνει το σύνολο του νομοσχεδίου. 

ΠΡΟΕΔΡΟΣ (Απόστολος Κακλαμάνης): Αυτό είπα. 

Ο κ. Αδαμόπουλος έχει το λόγο. 

ΓΕΩΡΓΙΟΣ ΑΔΑΜΟΠΟΥΛΟΣ: Κυρίες και κύριοι συνάδελφοι, με το σημερινό νομοσχέδιο επιτυγχάνεται η ένταξη της χώρας μας ως πλήρους μέλους στην Επιτροπή Αναπτυξιακής Βοήθειας του ΟΟΣΑ που είναι ένα όργανο το οποίο λαμβάνει, εισηγείται και προωθεί αποφάσεις που χαράσσουν τις κατευθύνσεις με τις οποίες αξιολογείται και σχεδιάζεται η αναπτυξιακή βοήθεια προς τρίτες χώρες. 

'Ετσι ενώ μέχρι τώρα είχαμε ένα πολύ χαλαρό πλαίσιο σύνδεσης με την παραπάνω Επιτροπή, την Επιτροπή Αναπτυξιακής Βοήθειας του ΟΟΣΑ -νομίζω πως η καλύτερη περίπτωση ήταν ένα επίπεδο παρατηρητή- τώρα γινόμαστε ένα πλήρες μέλος και μπορούμε να επηρεάζουμε και να διαμορφώνουμε πιο αποτελεσματικά συλλογικές αποφάσεις σε διεθνές επίπεδο. 

Το νομοσχέδιο αυτό μας παρέχει την ευχέρεια να αυξήσουμε το ποσοστό συμμετοχής μας στη διεθνή βοήθεια που κατευθύνεται σε τρίτες χώρες και η βοήθεια αυτή να είναι πλέον διμερούς χαρακτήρα και όχι πολυμερούς διασποράς, όπως συνέβαινε μέχρι τώρα. 

Με τον τρόπο αυτό η χώρα μας μπορεί πλέον να συμμετέχει με έναν πιο ουσιαστικό ρόλο σε διεθνείς οργανισμούς, όπως είναι η Ευρωπαϊκή Τράπεζα Ανασυγκρότησης. 

Για μία χώρα όπως η Ελλάδα που έχει σημαία της εξωτερικής πολιτικής τη συμβολή της σε κάθε είδους ειρηνευτικές διαδικασίες, η επιδίωξη της μέγιστης αποτελεσματικότητας, χωρίς πολιτικές σκοπιμότητες σε σχέση με τις χώρες και τους λαούς όπου απευθύνεται, αυτή η βοήθεια θα μπορέσει να μεγιστοποιήσει το ρόλο τον οποίον επιτελεί. 

Το νομοσχέδιο αυτό βοηθά σε μία θεσμική ανασυγκρότηση, σε μία καλύτερη οργάνωση των διαφόρων δομών και διαρθρώσεων της ελληνικής πολιτείας μέσω των Υπουργείων της, του Υπουργείου Εθνικής Οικονομίας και του Υπουργείου Εξωτερικών, με το σχεδιασμό και το συντονισμό της αναπτυξιακής βοήθειας. 

'Ολη αυτή η μεγαλύτερη θεσμική νομική αποτελεσματικότητα είναι καίριας σημασίας για την παρέμβαση που κάνουμε, εν όψει μάλιστα και των γεγονότων που είχαμε στη γειτονική Γιουγκοσλαβία. 

Πιστεύω ότι με τον τρόπο αυτόν η Ελλάδα θα μπορέσει να ανταποκριθεί στις πολύ πιεστικές απαιτήσεις πραγματικής ανθρωπιστικής βοήθειας προς όλες τις πλευρές που υποφέρουν, όπου και αν βρίσκονται, αλλά αυτό δεν θα μπορέσει έγκαιρα να οργανώσει μια διαρκή παρουσία, μια έντονη παρουσία αναπτυξιακής βοήθειας στη γειτονική χώρα. Τέλος, θα μπορέσει να διευκολύνει την προσπάθεια οικονομικής ανασυγκρότησης και κοινωνικής αναβάθμισης. 

Εάν ήθελα να γίνω πιο πολύ αναλυτικός πάνω στο κομμάτι αυτό το οποίο σας ανέφερα, θα πρέπει να δούμε ότι η χώρα μας μετά την ένταξή της στην Ευρωπαϊκή Οικονομική Κοινότητα κατέβαλε σημαντικές προσπάθειες ανάπτυξης των σχέσεών τους με αναπτυσσόμενες χώρες του τρίτου κόσμου που έπαιρναν κοινοτική βοήθεια μέσω των συμβάσεων των πρωτοκόλλων LOME. 

Στο πλαίσιο αυτό έδωσε σημαντικό βάρος στην ανάπτυξη ενός προγράμματος βοήθειας και συνεργασίας κάθε είδους που περιλαμβάνει οικονομική, αναπτυξιακή, τεχνική και επιστημονική βοήθεια και συνεργασία και ανθρωπιστική και επισιτιστική βοήθεια με τις χώρες αυτές. 

Στα ίδια αυτά πλαίσια η Ελλάδα συμμετέχει στις εργασίες όλων των διεθνών οικονομικών αναπτυξιακών και χρηματοδοτικών, χρηματοπιστωτικών οργανισμών και παρακολουθεί τις εργασίες και τις δραστηριότητές τους, που σχετίζονται με τα αντικείμενα αυτά, επί ίσης βάσεως με τις άλλες χώρες μέλη της Ευρωπαϊκής 'Ενωσης καθώς και με τις άλλες αναπτυγμένες χώρες του δυτικού κόσμου. Μετέχουν στο GROUP 24, είκοσι τέσσερις χώρες, οι πιο ανεπτυγμένες χώρες του κόσμου. 

Η προσπάθεια αυτή που κατά τη δεκαετία του '90 κατέδειξε ότι η έλλειψη κατάλληλου θεσμικού νομικού πλαισίου -το οποίο σήμερα βελτιώνεται- είχε ως αποτέλεσμα τη μικρή συγκομιδή αποτελεσμάτων στην ειδική αυτή προσπάθεια της Ελλάδος. 

Στη συνέχεια, οι διαβουλεύσεις και οι διακρατικές επαφές της χώρας με τις κυβερνήσεις των χωρών της κεντρικής και ανατολικής Ευρώπης, μετά και τις θεμελιώδεις μεταβολές που έλαβαν χώρα από το τέλος του 1989 και εντεύθεν και της Κοινοπολιτείας Ανεξαρτήτων Κρατών, καθώς επίσης και η συμμετοχή της στις εργασίες τόσο της Ευρωπαϊκής 'Ενωσης, όσο και της Ομάδας των 24 και όλων των άλλων χωρών του κόσμου, κατέδειξε την ανάγκη βελτίωσης του υπάρχοντος θεσμικού πλαισίου της χώρας για διμερή βοήθεια, ώστε να καταστεί δυνατή η ουσιαστική πρόθεση της προσπάθειας αυτής που μπορεί να προσπορίσει σημαντικές ωφέλειες για τη χώρα μας. 

Στο πλαίσιο αυτό ανέλαβε το 1990 η Ελλάδα την υποχρέωση διάθεσης εφάπαξ ενός κονδυλίου ενός εκατομμυρίου ECU για όσο διάστημα διαρκέσει το πρόγραμμα για βοήθεια για τις χώρες αυτές. 

Οι διαβουλεύσεις που έλαβαν χώρα στη συνέχεια, επέδειξαν την ανάγκη το Πρόγραμμα Βοήθειας της Ελλάδας προς τις χωρες αυτές να μη σταματήσει με τη διασφάλιση του ενός εκατομμυρίου ECU, αλλά να επεκταθεί και να περιλάβει μια πληθώρα δράσεων, όπως είναι έργα και προγράμματα τεχνικής, οικονομικής, αναπτυξιακής βοήθειας και συνεργασίας, ερευνητικά, επιμορφωτικά και άλλου είδους προγράμματα. 

Το 1991 αναπτύχθηκε στις αρμόδιες υπηρεσίες του Υπουργείου Εθνικής Οικονομίας ένα πρόγραμμα τεχνικής βοήθειας προς τις χώρες αυτές, παράλληλα με αντίστοιχα μικρότερα προγράμματα άλλων Υπουργείων. 

Στη συνέχεια, η Ελλάδα καθόρισε ως στόχο την ένταξή της ως πλήρους μέλους της Επιτροπής Αναπτυξιακής Βοήθειας του ΟΟΣΑ. 

'Ετσι, το 1995 η ελληνική Κυβέρνηση ξεκίνησε μια συγκροτημένη και ουσιαστική προσπάθεια, με συναντήσεις στελεχών του ΥΠΕΘΟ με ανώτατα στελέχη της Αναπτυξιακής Επιτροπής Βοήθειας στο Παρίσι, στους οποίους και αναλύονται τα σχέδια και η πολιτική της χώρας μας, τα οποία βρίσκονται κατά μήκος δύο αξόνων. 

Ο πρώτος άξονας είναι η δημιουργία υπηρεσίας του ΥΠΕΘΟ με τη μορφή διεύθυνσης και αντικείμενο την αναπτυξιακή συνεργασία και ειδικές χρηματοδοτήσεις προγραμμάτων και έργων. 

Και ο δεύτερος άξονας είναι η αύξηση σε ετήσια βάση του προϋπολογισμού της επίσημης αναπτυξιακής συνεργασίας, ώστε να προσεγγίσει τα μέσα επίπεδα των χωρών μελών της Αναπτυξιακής Επιτροπής Βοήθειας και του ΟΟΣΑ. 

Τα συμπεράσματα στελεχών του ΟΟΣΑ, όπως καταγράφηκαν σε σχετική έκθεση, ήταν ότι, ενώ η πολυμερής βοήθεια βρισκόταν σε σχετικά ικανοποιητικό επίπεδο, η διμερής υστερούσε. Η ελληνική πλευρά αντέδρασε άμεσα και αποφάσισε την εγγραφή σχετικής πίστωσης στον τακτικό προϋπολογισμό για την πενταετία 1997-2001 κατά την οποία θα προκύψει αύξηση της διμερούς αναπτυξιακής βοήθειας κατά ενενήντα εκατομμύρια (90.000.000) δολάρια. 

Η πορεία υλοποίησης του προγράμματος μέσα στο 1997 κατέδειξε ότι, εκτός του ΥΠΕΘΟ, το οποίο είχε νομοθετικό πλαίσιο για υλοποίηση προγραμμάτων αναπτυξιακής συνεργασίας, τα υπόλοιπα υπουργεία είχαν ελλείψεις και κενά θεσμικού και νομικού περιεχομένου, τα οποία σήμερα βελτιώνουμε και θεσμοθετούμε. 

Την έλλειψη και το κενό αυτό θεραπεύει το σημερινό νομοσχέδιο, το οποίο θέτει παράλληλα και τους βασικούς όρους για μια πλήρη ανάπτυξη ενός ισχυρού προγράμματος εξωτερικής βοήθειας και συνεργασίας της Ελλάδας με τρίτες χώρες για τη δημιουργία σχέσεων, από τις οποίες δύναται να αναμένονται πολλά και άμεσα οφέλη τόσο σε είδος όσο και σε χρήμα. 

Κύριοι συνάδελφοι, το νομοσχέδιο αυτό έχει και ένα δεύτερο σημαντικό σημείο, το οποίο και ρυθμίζει. Και αυτό είναι το θέμα της αναβάθμισης του ρόλου των μη κυβερνητικών οργανώσεων στην οικονομική βοήθεια προς τρίτες χώρες. 

Η διαμόρφωση ενός διαφανούς πλαισίου για τον τρόπο που δραστηριοποιούνται οι μη κυβερνητικές οργανώσεις, θα επιτρέψει να αναπτυχθεί αυτή η δραστηριότητα στη χώρα μας σε επίπεδα που είναι ήδη γνωστά σε άλλες αναπτυγμένες χώρες. 

Το νομοσχέδιο φιλοδοξεί να αυξήσει την ευελιξία των μη κυβερνητικών οργανώσεων, ώστε να παρεμβαίνουν άμεσα, χωρίς να χρειάζεται υποχρεωτικά η παρατεταμένη πολλές φορές επεξεργασία θέσεων και πολιτικής από τα αρμόδια όργανα της πολιτείας. 

Η θεσμοθέτηση των μη κυβερνητικών οργανώσεων θα προαγάγει ένα φαινόμενο το οποίο διαθέτει μεν ανεξάντλητες πηγές στην ελληνική κοινωνία, αλλά μέχρι τώρα δεν είχε τα κατάλληλα κίνητρα για να διοχετευθεί, όπως είναι ο κοινωνικός εθελοντισμός, η κοινωνική προσφορά, η κοινωνική πρωτοβουλία. Αυξάνεται επίσης και η αποτελεσματικότητα της διεθνούς βοήθειας, γιατί οι μη κυβερνητικές οργανώσεις θα έχουν την ευχέρεια να επιλέγουν την οικονομική ενίσχυση από πολλούς διεθνείς οργανισμούς στους οποίους δεν έχει πολύ συχνά πρόσβαση η πολιτεία με τα επίσημα θεσμοθετημένα όργανά της. 

Παρατηρήθηκε στην επιτροπή ότι θα ενισχύονται μόνο οι ελληνικές μη κυβερνητικές οργανώσεις. Υποθέτω ότι η πρόθεση της κάθε κυβέρνησης και της ελληνικής Κυβέρνησης είναι η ενίσχυση των δικών της μη κυβερνητικών οργανώσεων. Και αυτό το κάνουμε, ακριβώς για να μπορέσουμε να προαγάγουμε και να ενισχύσουμε την πολιτισμική διαπλοκή της χώρας μας και της κοινωνίας μας με τις άλλες χώρες και κοινωνίες σε ένα επίπεδο που θα είναι ελεύθερο απο διακρατικές συμφωνίες και δραστηριότητες. 

Στην Ελλάδα, συγκριτικά με τα άλλα κράτη μέλη της Ευρωπαϊκής 'Ενωσης, υπάρχει ένας πολύ μικρός αριθμός μη κυβερνητικών οργανώσεων με ισχυρούς οικονομικούς πόρους και ολιγάριθμο ανθρώπινο δυναμικό. Οι λόγοι για την κατάσταση αυτήν ανάγονται στην ανυπαρξία μέχρι σήμερα δύο βασικών και αναγκαίων παραγόντων. Ο πρώτος είναι μια εθνική πολιτιστική αναπτυξιακή συνεργασία και αντίστοιχο θεσμικό πλαίσιο με ειδικές ρυθμίσεις για τα θέματα αυτά. Και ο δεύτερος μια διαμορφωμένη και ευαισθητοποιημένη κοινή γνώμη σχετικά με την πολιτική, οικονομική και κοινωνική αναγκαιότητα της ελληνικής πολιτικής αναπτυξιακής συνεργασίας. Η έλλειψη των δύο αυτών παραγόντων, αλλά και η σημαντική αύξηση του αριθμού των ευρωπαϊκών μη κυβερνητικών οργανώσεων τα τελευταία χρόνια, καθώς και η συνεχής αύξηση των κοινοτικών πόρων υπέρ των μη κυβερνητικών οργανώσεων, καθιστούν αναγκαία τη δημιουργία του σχετικού θεσμικού πλαισίου το οποίο σήμερα εισηγούμεθα. 

Η υιοθέτηση των ρυθμίσεων του συζητουμένου σχεδίου νόμου, είναι απολύτως αναγκαία, ώστε να ενισχυθεί η ανάπτυξη του εθελοντισμού και της πρωτοβουλίας των μη κυβερνητικών οργανώσεων και των άλλων αναπτυξιακών φορέων, των οποίων ο πολλαπλασιασμός θα έχει ιδιαίτερα ευνοϊκές επιπτώσεις στην προώθηση των εθνικών μας συμφερόντων. 

Με το σχέδιο νόμου ορίζεται ειδικό μητρώο Μη Κυβερνητικών Οργανώσεων, συγκεκριμένα στο άρθρο 11, έτσι ώστε να υπάρχει ένα συγκεκριμένο πλαίσιο, αλλά και η διαφάνεια και η γνώση από το κοινό και γενικότερα από τις διεθνείς οργανώσεις και οργανισμούς. 

Ακόμα αναφέρεται το είδος των προγραμμάτων που θα μπορούν να επεξεργάζονται οι Μη Κυβερνητικές Οργανώσεις, ακόμα και οι φορείς και τα πρόσωπα που θα συμμετέχουν στην εκτέλεση αυτών των προγραμμάτων των Μη Κυβερνητικών Οργανώσεων. 

Επίσης, ο νομοθέτης για να δώσει έμφαση και τόνο στις μη Κυβερνητικές Οργανώσεις δημιουργεί ορισμένες φορολογικές απαλλαγές, σαν ένα κίνητρο για την ανάπτυξη των Μη Κυβερνητικών Οργανώσεων. 

Στο άρθρο 14 περιγράφεται με σαφήνεια πώς συμμετέχουν αυτές οι Μη Κυβερνητικές Οργανώσεις με τα προγράμματά τους στο εξωτερικό. 

Στο άρθρο 15 καταγράφονται τα κίνητρα εθελοντικής συμμετοχής σε προγράμματα Μη Κυβερνητικών Οργανώσεων. 

Επίσης, στο άρθρο 16 υπάρχουν θέματα με τις Μη Κυβερνητικές Οργανώσεις, που σχετίζονται με το Υπουργείο Εθνικής 'Αμυνας και αναφέρονται στους έφεδρους αξιωματικούς, στους οπλίτες και στους οπλίτες υπό εφεδρία, που μπορούν να συμμετέχουν σ' αυτά τα προγράμματα. 

'Ενα άλλο βασικό στοιχείο είναι ότι για θέματα Μη Κυβερνητικών Οργανώσεων δημιουργείται μία εθνική συμβουλευτική επιτροπή στο Υπουργείο Εξωτερικών. Η επιτροπή αυτή συγκροτείται με απόφαση του Υπουργού Εξωτερικών και πρόεδρος της επιτροπής είναι ο Υπουργός Εξωτερικών και αναπληρώνεται από το νόμιμο κάθε φορά αναπληρωτή του. Ως μέλη της επιτροπής δύνανται να συμμετέχουν εκπρόσωποι των αρμόδιων κάθε φορά Υπουργείων και λοιπών φορέων για εκτέλεση των προγραμμάτων διεθνούς ανθρωπιστικής συνεργασίας, εκπρόσωποι Μη Κυβερνητικών Οργανώσεων, του ιδιωτικού τομέα, καθώς και άλλων σχετικών φορέων που έχουν αναλάβει ή προτίθενται να αναλάβουν διεθνούς ανθρωπιστικής και αναπτυξιακής συνεργασίας και βοήθειας και διακεκριμένες προσωπικότητες από την Ελλάδα και το εξωτερικό που διαθέτουν σημαντική εμπειρία πάνω σ' αυτόν τον τομέα. 

Μία σημαντική τομή που δημιουργείται στο Υπουργείο Εξωτερικών είναι η Υπηρεσία Διεθνούς Αναπτυξιακής Συνεργασίας. Αυτή η υπηρεσία συνιστάται -αναφέρεται στο νομοσχέδιο στο άρθρο 18- σαν μία ανεξάρτητη υπηρεσία του Υπουργείου Εξωτερικών, η οποία απευθείας υπάγεται στον Υπουργό Εξωτερικών. Η βασική αρμοδιότητα της ΥΔΑΣ, της Υπηρεσίας Διεθνούς Αναπτυξιακής Συνεργασίας είναι η εποπτεία, ο συντονισμός και η προώθηση των δράσεων και προγραμμάτων επείγουσας ανθρωπιστικής, επισιτιστικής ή άλλης μορφής βοήθειας, αναδιάρθρωσης και αποκατάστασης των αναπτυσσομένων χωρών, που προωθούνται μέσω των Μη Κυβερνητικών Οργανώσεων. 

Η ΥΔΑΣ διαχειρίζεται το σύνολο των πόρων της αναπτυξιακής συνεργασίας που εγγράφονται στον προϋπολογισμό του Υπουργείου Εξωτερικών και επίσης διαχειρίζεται πόρους ή δωρεές που της μεταβιβάζονται από Υπουργεία, οργανισμούς, δημόσιους φορείς ή άλλους φορείς. 

Ειδικότερα η ΥΔΑΣ είναι αρμόδια για ανθρωπιστική και αναπτυξιακή βοήθεια και εποπτεύει και συντονίζει την εκτέλεση στις αναπτυσσόμενες χώρες των έργων αυτών. Ενισχύει ακόμα την ελληνική συμμετοχή σε προγράμματα αναπτυξιακής συνεργασίας Μη Κυβερνητικών Οργανώσεων της Ευρωπαϊκής 'Ενωσης και άλλων πολυμερών διεθνών οργανισμών, ιδιαίτερα σε προγράμματα ανθρωπιστικής βοήθειας που χρηματοδοτούνται από το EUROBAND. Eισηγείται στην ΕΔΟΣ προτάσεις για τη συγκέντρωση της διμερούς αναπτυξιακής βοήθειας που προωθείται μέσω Μη Κυβερνητικών Οργανώσεων σε συγκεκριμένες χώρες προτεραιότητας. 

Εγκρίνει την εγγραφή Μη Κυβερνητικών Οργανώσεων στο ειδικό μητρώο. 

'Ολα αυτά αναγράφονται πιο αναλυτικά στο άρθρο 19 και θα τα δούμε στην κατ' άρθρον συζήτηση. 

Επίσης, στο νομοσχέδιο αυτό προβλέπεται η διάρκεια λειτουργίας Επιτροπής Παρακολούθησης και Διαχείρισης του πενταετούς προγράμματος 1997-2001, δηλαδή επεκτείνεται η λειτουργία της Επιτροπής Παρακολούθησης στη διαχείριση που έχει γίνει μέχρι τώρα. 

Ακόμη υπάρχουν κάποιες τροπολογίες υπουργικές οι οποίες σήμερα έχουν ενσωματωθεί στο νομοσχέδιο και αποτελούν συγκεκριμένα άρθρα. 

Μία τροπολογία είναι αυτή που αποτελεί το άρθρο 21, όπου προκειμένου για ασθενοφόρα οχήματα η φορολογητέα αξία για την επιβολή του τέλους ταξινόμησης διαμορφώνεται χωρίς το συνυπολογισμό της αξίας του ιατρικού εξοπλισμού αυτών. Βεβαίως, εδώ υπάρχει μία τροπολογία των συναδέλφων Μπεντενιώτη και Γεωργακόπουλου, που θα τη δούμε κατά τη συζήτηση των άρθρων. 

'Οσον αφορά το άρθρο 22, ο ΟΤΕ διατηρεί το δημόσιο χαρακτήρα του. Σε οποιαδήποτε περίπτωση η συμμετοχή του ελληνικού δημοσίου επί του εκάστοτε κεφαλαίου της εταιρίας δεν δύναται να είναι κατώτερη του 51% των μετά ψήφου μετοχών της εταιρείας. 'Αρα εδώ καθορίζεται θεσμικά, ότι ο ΟΤΕ διατηρεί το δημόσιο χαρακτήρα του με ποσοστό τουλάχιστον 51%. 

Στο άρθρο 23 κύριοι συνάδελφοι, υπάρχει άλλη τροπολογία η οποία αναφέρεται στο ύψος των προμηθειών, στον τρόπο με τον οποίο γίνονται. Το άρθρο αναφέρει ότι συμβάσεις προμήθειας προϊόντων ή παροχής υπηρεσιών φορέων του δημόσιου τομέα, αναγκαίες για την αντιμετώπιση του προβλήματος που θα παρουσιάσουν τα πληροφοριακά συστήματα το έτος 2000, συνάπτονται μέχρι του ύψους των είκοσι πέντε εκατομμυρίων (25.000.000) δραχμών, σύμφωνα με τη διάταξη του β' εδαφίου του ν.2362/1995, ενώ με σαράντα εκατομμύρια (40.000.000) δραχμές με διαπραγμάτευση ύστερα από δημοσίευση σχετικής προκήρυξης. Οι σχετικές συμβάσεις, αναφέρει το άρθρο, πρέπει να συνομολογηθούν μέχρι 31.12.1999. 

Το άρθρο 24 αφορά τον τρόπο απόδοσης στους ΟΤΑ ποσοστού του τέλους διενέργειας ψυχαγωγικών τεχνικών παιγνίων και άλλες φορολογικές διατάξεις. Είναι η υπόσχεση που είχε δοθεί ότι ένα ποσοστό 10% θα πηγαίνει στους ΟΤΑ. Θα υπάρξει απόφαση ότι από το 1997 μέχρι 31.10.1999 θα αποδοθεί το ποσοστό αυτό στους ΟΤΑ από 31.10.1999. Ο φόρος αυτός πηγαίνει κατευθείαν στους ΟΤΑ με τον περιορισμό που σας είπα, 90% υπέρ του ελληνικού δημοσίου και 10% υπέρ του δήμου ή της κοινότητας στην περιοχή των οποίων εγκαθίστανται και λειτουργούν τα ψυχαγωγικά τεχνικά παίγνια. Επίσης, υποκείμενα στο φόρο προστιθέμενης αξίας πρόσωπα, που εκτελούν μεταφορές προσώπων έναντι κομίστρου και επιδοτούνται από τον κρατικό προϋπολογισμό για την κάλυψη του λειτουργικού τους κόστους, προκειμένου να διατηρηθεί το κόμιστρο σε προκαθορισμένη μειωμένη τιμή, δεν υποχρεούνται να αποδώσουν το φόρο προστιθέμενης αξίας που αναλογεί στις παραπάνω επιδοτήσεις που έλαβαν μέχρι τη δημοσίευση του παρόντος νόμου, εφόσον αποδεδειγμένα δεν εισέπραξαν το φόρο αυτό. Γίνεται ρύθμιση εδώ για τα ποσά του φόρου που έχουν εισπραχθεί, ότι μπορούν να δοθούν σε έξι ίσες μηνιαίες δόσεις της πρώτης καταβαλλομένης με την υποβολή δήλωσης εφόσον οι εν λόγω δηλώσεις υποβληθούν εντός μηνός από τη δημοσίευση του παρόντος νόμου. 

Επίσης, στο ίδιο άρθρο με τροπολογία οι συμβάσεις δανείων ή πιστώσεων, ενυποθήκων ή μη, που χορηγούνται με την εγγύηση του ελληνικού δημοσίου από το Ταχυδρομικό Ταμιευτήριο και το Ταμείο Παρακαταθηκών και Δανείων προς δημόσιες επιχειρήσεις, δημόσιους οργανισμούς, νομικά πρόσωπα δημοσίου ή ιδιωτικού δικαίου, οι μετοχές ή η περιουσία των οποίων ανήκουν κατά ποσοστό άνω του 50% στο δημόσιο, η εξόφληση αυτών των δανείων και πιστώσεων, καθώς και οι τόκοι αυτών, απαλλάσσονται από τα τέλη χαρτοσήμου. 

Στη συνέχεια υπάρχουν πάρα πολλές τροπολογίες. Θα ήθελα από την έδρα να κάνω στο Τμήμα μία πρόταση. Είδα και προσωπικά το θέμα το καλοκαίρι. Υπάρχει μία τροπολογία του φίλου Βουλευτή κ. Κοντομάρη που αναφέρεται στους ψεκασμούς. Πρέπει να το δούμε αυτό το θέμα. Κύριε Υπουργέ, υπάρχει πραγματικά μεγάλο πρόβλημα στην Κέρκυρα, ύστερα από μία απόφαση που πάρθηκε. 

Τελειώνοντας να πω ότι το άρθρο 25 αναφέρεται στον Ελληνικό Οργανισμό Εξωτερικού Εμπορίου, στον ΟΠΕ. Το μετοχικό κεφάλαιο της εταιρείας ανέρχεται σε πενήντα έξι εκατομμύρια επτακόσιες χιλιάδες (56.700.000) δραχμές διαιρούμενο σε πέντε χιλιάδες εξακόσιες εβδομήντα ονομαστικές μετοχές των δέκα χιλιάδων (10.000) δραχμών εκάστη. Επίσης, οι μετοχές ανήκουν εξ ολοκλήρου στο ελληνικό δημόσιο, το οποίο δύναται να μεταβιβάσει το 49%. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ). 

Ακόμα μιλάμε για τον Ελληνικό Οργανισμό Εξωτερικού Εμπορίου τον "ΟΠΕ" ότι για όσο διάστημα μοναδικός μέτοχος της εταιρείας είναι το δημόσιο, αυτό ρυθμίζεται με αποφάσεις του Υπουργείου Εθνικής Οικονομίας και Οικονομικών. 'Οταν όμως αυτό δεν συμβαίνει, πάμε σε απόφαση της γενικής συνέλευσης της εταιρείας. 

Επειδή όμως ο χρόνος παρήλθε -αναφέρθηκα ενδεικτικά στα πιο βασικά σημεία του νομοσχεδίου- επιφυλάσσομαι να αναφερθώ ειδικότερα στα άρθρα για τα οποία θα μιλήσουμε αργότερα. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, πριν δώσω το λόγο στον εισηγητή της Νέας Δημοκρατίας, έχω την τιμή να ανακοινώσω στο Τμήμα ότι η Νέα Δημοκρατία ορίζει Κοινοβουλευτικό Εκπρόσωπο για τη συζήτηση του σημερινού νομοσχεδίου τον Βουλευτή Αρκαδίας κ.Δημήτριο Ν.Κωστόπουλο. 

Επίσης, το Κ.Κ.Ε. ορίζει ως Κοινοβουλευτικό Εκπρόσωπο τον κ. ημήτριο Β.Κωστόπουλο. 

Ο Συνασπισμός της Αριστεράς και της Προόδου ορίζει ειδικό αγορητή τον κ. Ευάγγελο Αποστόλου και το ΔΗ.Κ.ΚΙ. ορίζει ειδικό αγορητή το Βουλευτή κ. Γεώργιο Ρόκο. 

Ο εισηγητής της Νέας Δημοκρατίας κ. Θεόδωρος Σκρέκας έχει το λόγο. 

ΘΕΟΔΩΡΟΣ ΣΚΡΕΚΑΣ: Κύριε Πρόεδρε, κυρίες και κύριοι συνάδελφοι, η έναρξη λειτουργίας του Α' Θερινού Τμήματος της Βουλής εγκαινιάζεται με το νομοσχέδιο "Ρύθμιση θεμάτων Διμερούς Κρατικής Αναπτυξιακής Βοήθειας και Συνεργασίας προς τρίτες χώρες, καθώς και Μη Κυβερνητικών Οργανώσεων και άλλες συναφείς διατάξεις". Πράγματι, το σημερινό νομοσχέδιο είναι σημαντικό για τη χώρα μας υπό την έννοια ότι με αυτό αποκτούμε το αναγκαίο θεσμικό, νομικό και λειτουργικό πλαίσιο δράσης σε δύο σημαντικούς τομείς: Στον τομέα συμβολής της χώρας μας σε προγράμματα ανάπτυξης και ανθρωπιστικής βοήθειας που μπορεί να προσφέρει σε αναπτυσσόμενες χώρες. Δεύτερον, τη συμμετοχή στη διαδικασία και δράση όλων των Υπουργείων κάτι που δεν υπήρχε μέχρι τώρα για τη συμμετοχή σ'αυτόν τον τομέα που είχε κατά κύριο λόγο το Υπουργείο Εθνικής Οικονομίας. Και τρίτον, την καλύτερη οργάνωση και το συντονισμό των υπηρεσιών. 

Το δεύτερο είναι στον τομέα που αναφέρεται στη ρύθμιση θεμάτων των μη κυβερνητικών οργανώσεων στους τομείς ανάπτυξης και ανθρωπιστικής βοήθειας. 

Οι μεγάλες και σημαντικές μεταβολές που πραγματοποιήθηκαν στις χώρες της κεντρικής και ανατολικής Ευρώπης στα τέλη του 1981 και μετά, ανέδειξαν το πρόβλημα που έχουμε ως χώρα της μη συμμετοχής της Ελλάδας στη νέα κατανομή εργασίας που διαμορφώθηκε στην Ευρώπη και στον άλλο κόσμο. 

Η ανάγκη αυτή επέβαλε να προχωρήσουμε και να επιτύχουμε μια έντονη και ισχυρή παρουσία στις χώρες εκείνες με παροχή ποικίλων συνδρομών προς αυτές βάσει ενός συγκεκριμένου νομικού πλαισίου. 

Χαρακτήρισα το νομοσχέδιο σημαντικό για το λόγο ότι δεν υπήρχε προηγούμενο γι'αυτόν τον σκοπό. 'Ερχεται σήμερα η Κυβέρνηση με μεγάλη καθυστέρηση -πρέπει να το ομολογήσουμε- και υπό την πίεση των τελευταίων γεγονότων του πολέμου στη γειτονική μας χώρα στη Γιουγκοσλαβία για να καλύψει αυτό το νομοθετικό κενό. 

Είμαστε το μοναδικό κράτος της Ευρωπαϊκής 'Ενωσης που δεν διαθέτει το απαιτούμενο θεσμικό νομικό και λειτουργικό πλαίσιο για να μπορεί να υλοποιεί προγράμματα αναπτυξιακής και ανθρωπιστικής βοήθειας με χώρες του αναπτυσσόμενου κόσμου. 

Η προσπάθεια ωραιοποίησης της εικόνας του νομοσχεδίου από τους συντάκτες του δεν ανταποκρίνεται στις ανάγκες του σκοπού που καλείται να εξυπηρετήσει. Οι συντάκτες του νομοσχεδίου απ'ό,τι φαίνεται δεν αξιοποίησαν τις εμπειρίες των προηγούμενων χρόνων της Ελλάδας. 

Επίσης, δεν μελέτησαν τη συσσωρευμένη εμπειρία άλλων χωρών, δεν συνεργάστηκαν με φορείς του τόπου μας οι οποίοι δρουν σ' αυτόν το χώρο. Απόδειξη αυτού του ισχυρισμού είναι ότι δεν υπήρξε όχληση προς εμάς τους Βουλευτάς από κανένα με προτάσεις και παρατηρήσεις επί του νομοσχεδίου, όπως συνήθως γίνεται. 

Και εδώ τίθεται το ερώτημα, γιατί αυτή η σιωπή των φορέων. Δύο πράγματα μπορεί να υποθέσει κανείς: 'Η το νομοσχέδιο έγινε στα μουλωχτά για να μην δημιουργηθούν αντιδράσεις και προβλήματα από τους εμπλεκόμενους φορείς ή έγινε βιαστικά για να προλάβουμε κάποια πράγματα μετά το τέλος του πολέμου στη Γιουγκοσλαβία. 'Οτι και αν υποθέσει κανείς, το γεγονός είναι ένα: Αυτό το νομοσχέδιο είναι πρόχειρο, γενικό, αόριστο και ελλιπές. 

Είναι πρόχειρο και η προχειρότητά του επιβεβαιώνεται από το περιεχόμενό του και από το γεγονός ότι αμέσως μετά την είσοδο του νομοσχεδίου στην επιτροπή για συζήτηση ο Υπουργός το απέσυρε και το αντικατέστησε με άλλο αναδιατυπωμένο. Στη συνέχεια με άλλο κείμενο διόρθωσε και συμπλήρωσε το δεύτερο. Τώρα, έρχεται ο Υπουργός με τρίτη τροποποίηση να συμπληρώσει αυτό το νομοσχέδιο. 'Αρα, δεν ευσταθεί ο ισχυρισμός του κυρίου Υπουργού ότι το νομοσχέδιο είναι προϊόν σκληρής δουλειάς και μακρού χρόνου. Εμείς λέμε ότι το νομοσχέδιο είναι προϊόν δουλειάς στο γόνατο, με πολλά κενά και ερωτηματικά. 

Το νομοσχέδιο είναι γενικό και αόριστο διότι κινείται στη λογική των εξουσιοδοτήσεων για την έκδοση των υπουργικών αποφάσεων προκειμένου να εφαρμοστεί. Τα περισσότερα άρθρα του νομοσχεδίου προβλέπουν την εκδοση υπουργικών αποφάσεων προκειμένου να ενεργοποιηθούν. Από την εμπειρία που έχουμε όλοι μας γνωρίζουμε ότι αυτές οι αποφάσεις καθυστερούν σημαντικά να εκδοθούν με αποτέλεσμα την κακή εφαρμογή των νόμων και πολλές φορές και την κατάργησή τους. 

Είναι ελλιπές διότι έπρεπε θεσμικά να υπάρχουν κανόνες και αρχές στη σύνταξη των προγραμμάτων, στις συμβάσεις ανάθεσης, στην εκτέλεση και κυρίως στη διαχείριση και στον έλεγχο. Στο θέμα των συμβάσεων το νομοσχέδιο προβλέπει απευθείας αναθέσεις για πολλά πράγματα επικαλούμενο ειδικούς λόγους χωρίς να προσδιορίζονται ή να αναλύονται αυτοί οι λόγοι, ώστε να υπάρχει διαφάνεια στη διαδικασία ανάθεσης. Αυτό το στοιχείο το τονίζουμε ιδιαίτερα. 

Στα θέματα ελέγχου διαπιστώνουμε ότι έλεγχος για τις περισσότερες περιπτώσεις του νομοσχεδίου δεν υπάρχει. Για τον έλεγχο των ετήσιων εκθέσεων το νομοσχέδιο προβλέπει υπουργικές αποφάσεις του Υπουργού Εθνικής Οικονομίας βάσει των οποίων ρυθμίζονται οι διαδικασίες αξιολόγησης των ετήσιων εκθέσεων οι οποίες πρέπει να είναι σύμφωνες με τις αρχές της DAC για τα επιμέρους προγράμματα και έργα της διμερούς αναπτυξιακής συνεργασίας και βοήθειας. 

Εδώ τίθεται το ερώτημα, αφού είναι σύμφωνο με τις αρχές της DAC τι χρειάζεται η υπουργική απόφαση και γιατί δεν γίνεται λεπτομερής καταγραφή των αρχών που προβλέπει η DAC για τον έλεγχο των ετήσιων εκθέσεων; Δεν υπάρχει το στοιχείο της διαφάνειας στην επιλογή και στην αποστολή των εμπειρογνωμόνων που προέρχονται από τον ιδιωτικό τομέα για την εκτέλεση προγραμμάτων διμερούς κρατικής αναπτυξιακής συνεργασίας και βοήθειας από τα Υπουργεία και από τους Οργανισμούς. 

Το ίδιο ακριβώς συμβαίνει και στην επιλογή για αποστολή στο εξωτερικό υπαλλήλων του δημοσίου και του ευρύτερου δημόσιου τομέα. Μια διαδικασία η οποία θα μπορούσε να βοηθήσει σε αυτήν την κατεύθυνση θα ήταν ο προσδιορισμός αυστηρών κριτηρίων αξιολόγησης αυτών των ατόμων για την αντικειμενική επιλογή τους. Η έλλειψη αυτού του στοιχείου καθιστά ορατό τον κίνδυνο επιλογής ακατάλληλων προσώπων για την εξυπηρέτηση άλλων σκοπών και όχι για τη συγκεκριμένη προσπάθεια. 

Στο κεφάλαιο Β' που έχει σχέση με τις μη κυβερνητικές οργανώσεις παρατηρείται η ίδια εικόνα. Οι οργανώσεις επιτελούν ένα σημαντικό έργο με την παροχή είτε επείγουσας ανθρωπιστικής βοήθειας ή επισιτιστικής σε περιπτώσεις καταστροφών ή εκτάκτων καταστάσεων. 

Η ανάγκη δημιουργίας μητρώου των Μη Κυβερνητικών Οργανώσεων μας βρίσκει σύμφωνους αλλά και εδώ υπάρχει η αδυναμία μη ύπαρξης προδιαγραφών ή κριτηρίων για την επιλογή εγγραφής των Μη Κυβερνητικών Οργανώσεων στο μητρώο του Υπουργείου Εξωτερικών αλλά και για την αξιολόγησή τους από επιτροπή που δεν προσδιορίζεται πως θα επιλεγεί το αντίστοιχο προσωπικό που θα τη στελεχώσει. 

Ο τρόπος λειτουργίας των Μη Κυβερνητικών Οργανώσεων δεν καλύπτεται από πλευράς ελευθερίας δράσης και ελέγχου των χρημάτων που παίρνουν από το δημόσιο από πλευράς παρακολούθησης των πραγμάτων και φορολογικών απαλλαγών. Για παράδειγμα στο εξωτερικό το φιλανθρωπικό έργο ενθαρύνεται με φορολογικές απαλλαγές. Εδώ συμβαίνει το αντίθετο. 

Στο νομοσχέδιο υπάρχει μία σύγχυση. Δεν είναι συγκεκριμένη διαδικασία ποιες ενέργειες απαλλάσσονται του φόρου και ποιες όχι. Μετά την ενσωμάτωση αρκετών τροπολογιών στο νομοσχέδιο κατά τη συζήτηση στην επιτροπή βλέπουμε με έκπληξη, ότι η Κυβέρνηση φέρνει μια σειρά άλλων τροπολογιών που είναι πολύ περισσότερες από ό,τι είναι το περιεχόμενο και τα άρθρα του νομοσχεδίου που συζητάμε σήμερα. 

Η Νέα Δημοκρατία παρά το γεγονός ότι το νομοσχέδιο αυτό είναι πρόχειρο ελλιπές και αόριστο το ψηφίζει γιατί αποτελεί ένα μικρό βήμα προς τη σωστή κατεύθυνση, ώστε η χώρα μας να έχει τη δυνατότητα εναρμόνισης με τις άλλες χώρες που υλοποιούν προγράμματα αναπτυξιακής και ανθρωπιστικής βοήθειας. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δημήτριος Κωστόπουλος Κοινοβουλευτικός Εκπρόσωπος του Κομμουνιστικού Κόμματος Ελλάδος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Θα ήθελα να κάνω μια γενική παρατήρηση για το νομοσχέδιο. Δεν αντιστοιχεί, όσο το διαβάζει κανείς, με αυτά που οι συντάκτες υποστηρίζουν ότι επιχειρεί να κάνει. 

Θα σας διαβάσω από την εισηγητική έκθεση μια μικρή παράγραφο για να καταλάβετε τι εννοώ ή τι εννοεί το νομοσχέδιο στην πραγματικότητα, αντίθετα από αυτά που ισχυρίζονται οι αρμόδιοι της Κυβέρνησης. 

Λέει στην εισηγητική έκθεση: "Οι θεμελιώδεις μεταβολές στις χώρες της Κεντρικής και Ανατολικής Ευρώπης που έλαβαν χώρα από το τέλος του 1989 και εντεύθεν κατέδειξαν την ανάγκη για μια δυναμική προσπάθεια της Ελλάδας για συμμετοχή στη νέα κατανομή εργασίας που δημιουργείται στην Ευρώπη και τον κόσμο, λαμβάνοντας υπόψη την ιδιαίτερη γεωγραφική, γεωπολιτική, πολιτιστική κ.λπ. θέση της Ελλάδας στην Ευρώπη των μεγάλων μεταβολών και εξελίξεων. Αυτό δύναται να πραγματοποιηθεί με την ισχυρή παρουσία της Ελλάδας στις χώρες εκείνες, η οποία απαιτεί και προϋποθέτει την παροχή ποικίλων συνδρομών προς αυτές". 

Αυτό εδώ που σας διάβασα θα μπορούσε να μπει σε ένα νομοσχέδιο που να είναι κατά παραγγελία του Συνδέσμου Ελληνικών Βιομηχανιών ή σε ένα γενικά οικονομικό νομοσχέδιο που σχετίζεται με τις εμπορικές συναλλαγές, εμπορικές ανταλλαγές κ.λπ. Σε ένα όμως νομοσχέδιο που μιλάει για βοήθεια, για συνεργασία, για συνδρομή στην ανάπτυξη κάποιων που έχουν ανάγκη γι'αυτήν την ανάπτυξη, είναι υποκριτικό. 

Δεύτερο σημείο, σχετικά με τους όρους. 

Κύριε Πρόεδρε, νομίζω ότι θα πρέπει να συμφωνήσουμε γενικά να μην τραυματίζουμε τους όρους, τις έννοιες της πλούσιας εξάλλου γλώσσας μας, αυτής της μεγάλης μας περιουσίας. Δεν μπορούμε, δηλαδή, να ερχόμαστε και εκεί που μιλάμε για βοήθεια ή κατά την ευαγγελική ρήση "να μη γνωρίζει η δεξιά τι ποιεί η αριστερά", μια αυστηρή διατύπωση της έννοιας βοήθεια δηλαδή, να αντικαθιστούμε την έννοια της βοήθειας με την έννοια της σκοπιμότητας, με την έννοια της εκμετάλλευσης, με την έννοια στην καλύτερη των περιπτώσεων της προσδοκίας οφέλους από τη βοήθεια. 

Εάν θέλετε, να σας πω ένα τελευταίο χαρακτηριστικό παράδειγμα: Λένε οι Νατοϊκοί και οι Ευρωπαίοι, ότι θα σας δώσουμε βοήθεια αν "ξηλώσετε" τον Μιλόσεβιτς. Είναι βοήθεια αυτή; Ας σοβαρευτούμε! 'Ετσι οι έννοιες αλλοιώνονται, οι λέξεις χάνουν το νόημά τους και φοβούμαι να πω ότι σε αυτό το νομοσχέδιο υπάρχουν πολλά τέτοια παράθυρα αλλοίωσης των νοημάτων και εννοιών των λέξεων. Η βοήθεια είναι πολύ συγκεκριμένη έννοια, πολύ συγκεκριμένο πράγμα. Κάποιος έχει ανάγκη, βρέθηκε σε μία δυσχερή, δυσάρεστη θέση και εγώ που βρίσκομαι σε καλύτερη θέση συνδράμω αυτόν ώστε να ξεπεράσει αυτήν τη δυσκολία. Δεν προσδοκώ όφελος. Στην καλύτερη περίπτωση να προσδοκώ όφελος ηθικό, ότι βρε αδερφέ στάθηκα στη δύσκολη στιγμή στο πλευρό σου, με τη γενική και καλή έννοια του οφέλους. 

Βοήθεια σημαίνει ότι όταν μια χώρα λ.χ. σαν τη γειτονική μας και τολμώ να πω φίλη χώρα Αλβανία -παρότι υπάρχουν ένα σωρό αντιξοότητες που δημιουργήθηκαν από διάφορες πολιτικές και πρέπει να αντιμετωπισθούν- έχει πρόβλημα, συνδράμω εγώ και όποιος άλλος νομίζει, γιατί μόνος μου δεν μπορώ να σηκώσω ένα τόσο μεγάλο φορτίο σαν χώρα, γιατί το μέγεθός μου το οικονομικό κλπ. είναι συγκεκριμένο, ώστε να μείνει ο κόσμος στο χώρο του, να αναπτυχθεί η οικονομία της, να επιβιώσει εκεί μέσα ο λαός και να μην υπάρχει αυτό το "μπάχαλο" γενικά. Δεν το κάνουν όμως και επομένως ανατρέπεται όλη η ουσία της υπόθεση που κουβεντιάζουμε της έννοιας βοήθεια. 

'Οσον αφορά τη συνεργασία: Συνεργασία, κύριε Πρόεδρε, -επειδή στο νομοσχέδιο λέγονται αυτά και είναι ο άξονας γύρω από τον οποίο περιφέρεται όλο το νομοσχέδιο- εάν θέλετε με την εμπορική έννοια να το προσεγγίσουμε, είναι ότι βάζω εκατό και βάζεις άλλα εκατό και μοιράζουμε τα κέρδη. Αμοιβαίο το όφελος δηλαδή. Εδώ δεν πρόκειται για κάτι τέτοιο και με αυτό που σας διάβασα, όπως υπογραμμίζεται στην εισηγητική έκθεση. 

Θα χρησιμοποιήσω μία έκφραση που λεγόταν κατά το παρελθόν και τελευταία ευτυχώς δεν ακούγεται, αν και στην ουσία χρησιμοποιείται. Πρόκειται για μία διείσδυση για να καταλάβω χώρους. 

Μιλάμε για ένα μικρομεγαλοϊμπεριαλισμό θα έλεγε κανείς. Δεν είναι τέτοια η συνεργασία. Συνεργασία σημαίνει να μοιραζόμαστε το αποτέλεσμα του κόπου μας και οι δύο. Δεν σε εκμεταλλεύομαι. Γιατί τότε παύει να ισχύει η συνεργασία και γίνεται Ευρωπαϊκή 'Ενωση και Ελλάδα, που ζούμε αυτό το μαρτύριο δηλαδή. Δεν είναι συμμαχία αυτή, δεν είναι συνεταιρισμός εδώ που τα λέμε. Επομένως, και αυτή η λέξη και αυτή η έννοια ακυρώνεται με όσα περιγράφονται στην ουσία του νομοσχεδίου. 

Ανάπτυξη. Η ανάπτυξη, κύριε Πρόεδρε, εμπεριέχει πολλά πράγματα, εμπεριέχει και την έννοια του κέρδους. Δεν χωρά καμία αμφιβολία σ'αυτόν τον κόσμο που ζούμε. Δεν μπορούμε να δεχθούμε ότι εμπεριέχει την αισχροκέρδια, τη λεηλασία, τον εκβιασμό, τη δολοφονία. Να σταθούμε στην κλασική σημασία της έννοιας ανάπτυξη. 

Κύριε Πρόεδρε, σε όλη την ανθρωπότητα συμβαίνουν τρομερά και φοβερά πράγματα. Υπάρχει ένα δισεκατομμύριο άνθρωποι άνεργοι, υποαπασχολούμενοι. 'Ενα δισεκατομμύριο άνθρωποι έχουν ημερήσιο εισόδημα ένα δολάριο. Ενάμισι τρισεκατομμύριο δολάρια παίζονται στον τζόγο των χρηματιστηρίων, ενώ την ίδια στιγμή το ημερήσιο νταλαβέρι το εμπορικό είναι μόνο δεκαπέντε δισεκατομμύρια δολάρια. Αν έπαιρνες ένα μικρό μέρος από το ενάμισι τρισεκατομμύριο δολάρια που παίζεται στον τζόγο -δηλαδή είναι τεμπέλικο, είναι στα σεντούκια και κάποιοι εκεί κάθονται και παίζουν τις κουμπάρες σε βάρος των λαών, και πατώντας στη δυστυχία των ανθρώπων- θα βελτιωνόταν η κατάσταση τριών δισεκατομμυρίων ανθρώπων. Και βλέπετε ότι βάζουν οι χώρες, και η Ελλάδα μεταξύ αυτών βεβαίως λιγότερα ενδεχομένως- συρματοπλέγματα, ηλεκτροφόρα αύριο, να μην εισβάλουν οι ξένοι. Φτιάχνονται νομοσχέδια, φτιάχνονται κανονισμοί, φτιάχνονται διατάγματα. Βεβαίως, μοιραία οδηγεί σε αυτό. Δημιουργείται το πλέγμα της ξενοφοβίας και σιγά-σιγά του ρατσισμού. Μπορείς να εμποδίσεις τρία δισεκατομμύρια ανθρώπους να κυνηγήσουν ένα κομμάτι ψωμί; Στα σοβαρά μπορεί να υποστηρίξουν οι Εγγλέζοι, που άρμεξαν την ανθρωπότητα για διακόσια, τριακόσια χρόνια, ότι δεν θα πάει κάποιος να πει "δός μου αυτό που μου έκλεψες ή δος μου να φάω και εγώ ένα πιάτο φαγητό;" Δεν είναι αυτή η λογική των συρματοπλεγμάτων που θα δώσει διέξοδο στο πρόβλημα, ούτε η "βοήθεια" που περιέχει το νομοσχέδιο, ούτε η "συνεργασία", ούτε η ανάπτυξη που περιέχει το νομοσχέδιο, που στην ουσία δεν είναι ανάπτυξη, αλλά υποψιάζομαι μία επέλαση κεφαλαιούχων για να οικονομήσουν κανένα φράγκο σε χώρες που βρέθηκαν σε αδύνατη στιγμή. 'Εγινε ένα βήμα πρόσφατα για ρύθμιση των δανείων των χρεωμένων χωρών. Δεν είναι ρύθμιση γροθιά στο μαχαίρι. Είναι ρύθμιση σκοπιμότητας, ύστερα από την πίεση της συγκυρίας, και δεν δίνει λύση στο πρόβλημα. Δεν έβαλα εγώ ζήτημα να κάνουμε συμβολαιογραφική πράξη μεταβίβασης των μέσων παραγωγής από τα χέρια των κεφαλαιούχων στα χέρια της εργατικής τάξης, έβαλα άλλο ζήτημα, πώς βλέπεις τον κόσμο, πού θα πάει ο κόσμος, πού θα πάνε τα τρία δισεκατομμύρια άνθρωποι που δυστυχούν και τα δύο που τα εκμεταλλεύονται και δεν είναι και σε καλύτερη μοίρα εδώ που τα λέμε. 

Επομένως, το νομοσχέδιο -να συνοψίσω σε αυτό το δεύτερο σημείο- έχει αναντιστοιχία με αυτά που γράφει, αυτά που λέει και αυτά που σκέπτεται αυτός που το φιλοτέχνησε. 

Τρίτο ζήτημα: Μη κρατικές οργανώσεις. 

Κύριε Πρόεδρε, είπαμε στην επιτροπή ότι έχουμε μεγάλες ανησυχίες, φοβόμαστε πολύ, δηλαδή. 'Εχει καεί κι η γούνα μας κατά το παρελθόν από τις κρατικές παρεμβάσεις σε διάφορους φορείς, από τα σωματεία κλπ. 

Ωστόσο για να μην ξύνουμε παλιές πληγές και γυρίζουμε τα τεφτέρια προς τα πίσω, το ίδιο το νομοσχέδιο μας προκαλεί αυτούς τους φόβους, όταν σε κάποιο σημείο -και όχι μόνο σε ένα- λέει ότι αν η μη κρατική οργάνωση λειτουργεί κατά τρόπο που δυσχεραίνει τις σχέσεις της χώρας με κάποια άλλη χώρα, αυτή δεν μπαίνει στο Μητρώο. Μα, τι λέτε τώρα; Είναι δημοκρατικό αυτό; 

Εγώ σας λέω τώρα ότι πήγα στην Κούβα ένα αυτοκίνητο με τρόφιμα, για βοήθεια. Αυτό όμως έρχεται σε αντίθεση με την εντολή του αμερικάνικου ιμπεριαλισμού να μη στέλνουν τα τρόφιμα στην Κούβα. Επειδή η κυβέρνηση έχει σχέση με την αμερικάνικη κυβέρνηση, αυτό δημιουργεί προβλήματα στην ελληνική κυβέρνηση. Εγώ παγώνω, δεν βοηθάω! Τι λέτε τώρα; Είναι σοβαρά πράγματα αυτά; 

Δεν θα μου βάλεις τη μη κρατική οργάνωση στο μητρώο, επειδή έκανε ένα ανθρωπιστικό καθήκον, κατά πώς αυτή το εκτιμάει; Δεν λέω να πάρουμε τους όλμους και τα πολυβόλα και να τρέχουμε να σκοτώνουμε τον κόσμο. Μιλάω για ανθρωπιστική βοήθεια, για ενέργειες οι οποίες συμβάλλουν στην ειρηνική διευθέτηση των προβλημάτων, γενικά στην εμπέδωση της ειρήνης στον κόσμο, στη φιλία των λαών κ.λπ. 

Το νομοσχέδιο είναι καθαρό. Τα λέγαμε στην επιτροπή και η απάντηση που παίρναμε είναι ότι μάλλον οι ανησυχίες σας δεν έχουν βάση. 

'Ερχεται η Επιστημονική Επιτροπή και τι μας λέει τώρα; Να τι μας λέει, κύριε Πρόεδρε. 

Λέει: "Από επιμέρους ρυθμίσεις και από το όλο πνεύμα των διατάξεων συνάγεται ότι τα διάφορα ωφελήματα που προβλέπει το σχέδιο νόμου παρέχονται μόνον υπέρ των εγγραμμένων στα μητρώα Μη Κυβερνητικών Οργανώσεων. Η ερμηνευτική αυτή εκδοχή θα συνεπάγεται τον αποκλεισμό από τα ωφελήματα εκείνων των οργανώσεων, οι οποίες ενδεχομένως" -δηλαδή εκείνων που θα βάλει τώρα στο μαύρο κατάστιχο αυτός που θα φτιάχνει τη λίστα, για να ξεκαθαρίσουμε τα πράγματα- "δεν επιθυμούν την εγγραφή τους στο Μητρώο προκειμένου να "διατηρήσουν τις αποστάσεις τους" -γούστο μου, ας επιτραπεί η έκφραση- "από την κρατική εξουσία. Σε κάθε περίπτωση οι σκοποί του νόμου δεν θα μπορούν να πραγματοποιηθούν με τη δημιουργία ενός κύκλου "ευνοουμένων" μη κρατικών οργανώσεων ή μη κρατικών οργανώσεων "σφραγίδων". Θα γεμίσει ο τόπος "σφραγίδες", όπως γίνονταν παλιά με τα σωματεία του Μακρή, θα το δείτε δηλαδή. "Κάτι τέτοιο θα παρέλβαπτε και την αυτονομία και τον ιδιαίτερο χαρακτήρα των μη κρατικών οργανώσεων". 

Και συνεχίζει η Επιστημονική Επιτροπή: "Ερμηνευτικά ζητήματα μπορεί εξ άλλου να προκαλέσει η παράγραφος 4δ του άρθρου 13 που προβλέπει μεταξύ των προϋποθέσεων της εγγραφής στο Μητρώο, "να μην αντιβαίνει η δραστηριότητα της οργανώσεως στην εθνική άμυνα, στη δημόσια τάξη και ασφάλεια, στην πρόληψη του εγκλήματος και στην προστασία της δημόσιας υγείας, ούτε να θέτει σε κίνδυνο τις σχέσεις με ένα άλλο κράτος ή την διατήρηση της διεθνούς ειρήνης και ασφάλειας". 

Μα, τι μας λέτε τώρα, κύριοι της Κυβέρνησης; Θα περνάνε οι Αμερικάνοι, οι γιάνκηδες από τη Σαλονίκη και εγώ θα κάθομαι να τους αγναντεύω; Δεν θα διαμαρτυρηθώ; Και επειδή θα διαμαρτυρηθώ σαν Επιτροπή Διεθνούς 'Υφεσης και Ειρήνης ή τάδε επιτροπή, θα με βάζει στα μαύρα κατάστιχα, δεν θα έχω την επιδότηση; Πού το πάτε; 

Η Επιστημονική Επιτροπή δεν είναι τμήμα του Κομμουνιστικού Κόμματος Ελλάδος, είναι η Επιστημονική Επιτροπή της Βουλής. 

Κύριε Πρόεδρε, με αυτές τις παρατηρήσεις το Κομμουνιστικό Κόμμα Ελλάδος καταψηφίζει το νομοσχέδιο αυτό. Το καταψηφίζει γιατί στην ουσία του δεν έρχεται να διευθετήσει ζητήματα και προβλήματα που υπήρχαν και έπρεπε να αντιμετωπισθούν, αλλά έρχεται να καλύψει ανάγκες των κεφαλαιούχων, ανάγκες διάφορων οργανώσεων χρηματιστών, γιατί εκτιμάνε ότι το έδαφος είναι παρθένο -λάθος εκτίμηση κάνουν και η ζωή θα το επιβεβαιώσει αργά ή γρήγορα- και χρειάζεται ένα νομοθετικό πλαίσιο για να μπορέσουν να λειτουργήσουν. Μην υπερηφανεύεται η Κυβέρνηση που μπήκε στην G-24. Αν μπούμε έτσι στην G-24 και στην G-44, με αυτές τις προδιαγραφές, να πηγαίνουμε και εμείς να παίρνουμε κανένα κοκαλάκι, καλύτερα να μην μπούμε καμιά φορά. Φτωχοί-φτωχοί, αλλά τίμιοι. Ευχαριστώ, κύριε Πρόεδρε. 

(ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Συνασπισμού της Αριστεράς και της Προόδου κ. Ευάγγελος Αποστόλου, έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Αγαπητοί συνάδελφοι, αφού σας ευχηθώ και εγώ με τη σειρά μου καλό καλοκαίρι, αρχίζουμε τα Θερινά Τμήματα με ένα νομοσχέδιο το οποίο μπορούμε να πούμε ότι έρχεται να αντιμετωπίσει ένα πρόβλημα με καθυστέρησης χρόνων, όμως ο τρόπος με τον οποίο αντιμετωπίζεται δεν λύνει ουσιαστικά το πρόβλημα και πολύ φοβόμαστε μήπως δημιουργήσει μεγαλύτερα από αυτά που υποτίθεται ότι θέλει να επιλύσει. 

Το πρόβλημα της αποτελεσματικότητας στη διμερή συνεργασία και της έλλειψης νομοθετικού πλαισίου λειτουργίας των μη κυβερνητικών οργανώσεων είναι γνωστό από την προηγούμενη δεκαετία. Η Ελλάδα είναι η μόνη χώρα της Ευρωπαϊκής 'Ενωσης που δεν διαθέτει θεσμικό πλαίσιο για τους μηχανισμούς υλοποίησης των προγραμμάτων αυτών μέσω ελληνικών μη κυβερνητικών οργανώσεων με αναπτυσσόμενες χώρες. 

Βέβαια, όπως είπα και στην αρχή, το συγκεκριμένο νομοσχέδιο κάνει ενα πρώτο, δειλό όμως βήμα -πολύ δειλό για μας- που δεν θα λύσει ουσιαστικά το πρόβλημα και ίσως δημιουργήσει περισσότερα. 

Είχαμε πει στη Διαρκή Επιτροπή, κατά τη συζήτηση του σχεδίου νόμου, ότι αποδίδουμε μεγάλη σημασία σε αυτό γιατί από τον τρόπο με τον οποίο νομοθετούμε μπορούμε να συμβάλουμε στην ανάπτυξη ή μη ή στη σύνθληψη των μη κυβερνητικών οργανώσεων. Και επειδή οι οργανώσεις αυτές σε διεθνές επίπεδο έχουν παίξει σημαντικό, θεσμικό, θετικό, αλλά και αρνητικό ρόλο, είχαμε πει επίσης πως πρέπει η Κυβέρνηση να δώσει μεγάλη προσοχή για να μη δημιουργηθούν πρόσθετα προβλήματα στη χώρα μας από τη λειτουργία τους. 

Το συγκεκριμένο νομοσχέδιο έρχεται με καθυστέρηση δέκα χρόνων και τούτο διότι ανεξάρτητα από το πότε μπήκαμε εμείς στη διακρατική βοήθεια του ΟΟΣΑ προβλήματα θεσμικής ρύθμισης τέτοιων θεμάτων υπάρχουν εδώ και πολλά χρόνια. Θα περίμενε κανείς τις εμπειρίες που έχει τόσο το Υπουργείο Εξωτερικών όσο και το Υπουργείο Εθνικής Οικονομίας γύρω από αυτά τα θέματα να τις αξιοποιούσε, πράγμα που δυστυχώς με τη συγκεκριμένη ρύθμιση δεν κάνει. 

Για μας τα βασικά προβλήματα που βλέπουμε στο συγκεκριμένο σχέδιο νόμου, είναι στους ορισμούς. Ποια είναι μη κυβερνητική οργάνωση; Υποτίθεται ότι μη κυβερνητικές οργανώσεις δεν είναι επιχειρήσεις, είναι θεσμοί της κοινωνίας των πολιτών. Επομένως, το νομοσχέδιο θα πρέπει να κατοχυρώνει τον ανοικτό τους χαρακτήρα, τη δημοκρατική τους λειτουργία, την ανεξαρτησία τους, πράγμα που δεν συμβαίνει. Με το νομοσχέδιο αυτό υπάρχει ο κίνδυνος αυτοί οι θεσμοί να γίνουν εξάρτημα της εξουσίας και εξαρτήματα διαφόρων συμφερόντων. 

Ο όρος που έχει παραδείγματος χάρη στο άρθρο 11, παράγραφος 2, στο σημείο γ', ότι η δράση τους δεν εξαρτάται από κανένα δημόσιο ή ιδιωτικό οργανισμό κερδοσκοπικού χαρακτήρα, είναι τόσο γενικός που δεν λέει τίποτα. 

Με τέτοιες ρυθμίσεις δεν εμποδίζονται οι μεγάλοι επιχειρηματίες μέσα σε λίγα χρόνια να έχει ο καθένας και από μια μη κυβερνητική οργάνωση. Γενικά ο ορισμός των μη κυβερνητικών οργανώσεων πάσχει. 

Αναφέρεται το εξής: Νομικά πρόσωπα ιδιωτικού δικαίου, μη κερδοσκοπικού χαρακτήρα, έχουν ως αντικείμενο κυρίως την παροχή επείγουσας ανθρωπιστικής βοήθειας προς αναπτυσσόμενες χώρες, προκειμένου να συντελέσουν στην οικονομική και κοινωνική ανάπτυξη, στην υπεράσπιση των ανθρωπίνων δικαιωμάτων -ζήσαμε στη γειτονιά μας πως εννοούν την προστασία των ανθρωπίνων δικαιωμάτων- και την ενίσχυση των διαδικασιών εκδημοκρατισμού. 

Δηλαδή, να πάμε να τους πούμε τι; Ερχόμαστε να σας βοηθήσουμε στον εκδημοκρατισμό σας; Πρέπει να γίνει μια τέτοια διατύπωση, ώστε τέτοιοι οργανισμοί να μπορούν να έχουν ως αντικείμενο την παροχή ανθρωπιστικής βοήθειας, την ανάπτυξη της συνεργασίας των λαών, της αλληλοκατανόησης των λαών και κυρίως την ανάπτυξη της κοινωνίας των πολιτών. 

Είναι χαρακτηριστικό αυτό που αναφέρει η Διεύθυνση Επιστημονικών Μελετών στο άρθρο 13 παράγραφος 4δ', όπως είπε και ο εκπρόσωπος του Κομμουνιστικού Κόμματος, να μην αντιβαίνει η δραστηριότητα στην εθνική άμυνα, στη δημόσια τάξη, στην ασφάλεια, στην πρόληψη, στην προστασία της δημόσιας υγείας. 'Ολοι καταλαβαίνουμε, κυρίως μετά από τα τελευταία γεγονότα, τι μπορεί να υποκρύπτεται πίσω από τέτοιες ρυθμίσεις. Είναι κάτι, το οποίο βέβαια έρχεται και η ίδια η επιτροπή και το επιβεβαιώνει. 

'Ενας όρος που μπορεί να μπει για μας, είναι οι οργανώσεις να είναι ανοικτές, να έχουν δημοκρατική συγκρότηση, διότι έτσι όπως θεσμοθετείται, θα δημιουργηθούν κλειστές καταστάσεις. Αυτές οι οργανώσεις μπορούν να λειτουργούν ως προσωπείο άλλων πραγμάτων, ενώ αν έχουν σωματειακή μορφή και μπορεί οποιοσδήποτε να εγγραφεί με βάση το κατασταστικό αυτής της οργάνωσης, αυτό είναι ένα στοιχείο, είναι ένα εχέγγυο ότι αυτή η οργάνωση μπορεί να κάνει πραγματικά αυτό που αναφέρει το όνομά της. 

Επίσης, θα ήθελα να πω ότι είναι πολλά τα όργανα του συντονισμού. Η επιτροπή που θα έχει την ευθύνη για το μητρώο και παρέχει και περιέχει χώρους αυθαιρεσιών. Δηλαδή, ποιοι αποτελούν αυτήν την Επιτροπή; Αναφέρεται ότι την αποτελούν εκπρόσωποι μη κυβερνητικών οργανώσεων. Ποιος τους ορίζει; Εδώ μπορούμε να έχουμε πεντακόσιους μη κυβερνητικούς οργανισμούς. Ποιος θα επιλέξει εάν ο α' εκπροσωπεί τους υπολοίπους; 

Πρέπει, λοιπόν, να μπει η έννοια του εκπροσώπου που σημαίνει οτι πρέπει αυτές οι οργανώσεις να υποχρεωθούν να κάνουν κάποιο σύλλογο και να έχουν μια συγκεκριμένη εκπροσώπηση. 'Ετσι, δεν θα εμπλακεί και το Υπουργείο σ'αυτήν τη διαδικασία. 

Αφήνει επίσης το νομοσχέδιο το παράθυρο να μπουν και φορείς που δεν έχουν καμία δράση, αλλά υποτίθεται ότι θέλουν ν'αναλάβουν. Νομίζω ότι και ο ίδιος ο Υπουργός έχει κάποιο λόγο να αφήνει αυτά τα παράθυρα ανοικτά στο νομοσχέδιο και σ'αυτό το θέμα ειλικρινά χρειάζεται μια αυστηρότερη διατύπωση. 

Εμείς βέβαια, στη συζήτηση στην Επιτροπή είχαμε ζητήσει να μπουν στο γνωμοδοτικό όργανο και εκπρόσωποι των Κομμάτων. Δεν έγινε δεκτό. Περιμένουμε μήπως τυχόν γίνει δεκτό κατά τη διάρκεια της συζήτησης. 

Επίσης με το συγκεκριμένο νομοσχέδιο, αγαπητοί συνάδελφοι, υπάρχει σημαντική συγκέντρωση εξουσιών στον εκάστοτε Υπουργό και ιδίως στους Υπουργούς Εθνικής Οικονομίας και Εξωτερικών, σχετικά με τη σύναψη συμβάσεων για τον άνευ ορίων διορισμό μη υπηρεσιακών παραγόντων σε ομάδες, για την παρακολούθηση της πορείας των δράσεων. Μάλιστα, ο Υπουργός Εθνικής Οικονομίας μπορεί να ανακατανέμει τις δαπάνες μετά από εισήγηση της Επιτροπής Παρακολούθησης και Διαχείρισης. 

Ουσιαστικά με το νομοσχέδιο δεν λύνεται το κατεπείγον πρόβλημα των μη κυβερνητικών οργανώσεων και της αξιοποίησής τους. Χορηγείται απλώς εξουσιοδότηση στον Υπουργό Εξωτερικών να προτείνει την έκδοση προεδρικών διαταγμάτων για τη διάρθρωση, οργάνωση και λειτουργία της Υπηρεσίας Διεθνούς Αναπτυξιακής Συνεργασίας, του φορέα που θα έχει την ευθύνη των μη κυβερνητικών οργανώσεων. 

'Ομως, δεν μπαίνει κανένας περιορισμός για το πότε ο Υπουργός Εξωτερικών είναι υποχρεωμένος να φέρει το συγκεκριμένο προεδρικό διάταγμα. Εμείς προτείνουμε τουλάχιστον να μη χρειαστεί να περάσει για τη συγκεκριμένη θεσμοθέτηση πέρα από ένα δίμηνο. 

Ο συντονισμός που επιχειρείται με αυτό το σχέδιο νόμου για το πρόγραμμα διμερούς κρατικής αναπτυξιακής συνεργασίας της Ελλάδας με τρίτες χώρες, αναπτυσσόμενες ή σε μετάβαση, είναι σύνθετος και αναποτελεσματικός. Προτείνονται συνολικά πέντε νέα όργανα, χωρίς να είναι ξεκαθαρισμένη η οριοθέτηση της ευθύνης των αρμοδιοτήτων και της δράσης του κάθε οργάνου. 

'Οπως είπα και στην αρχή, το συγκεκριμένο νομοσχέδιο έρχεται πολύ καθυστερημένα. Ουσιαστικά αναθέτει σε μια σειρά προεδρικών διαταγμάτων και υπουργικών αποφάσεων την υλοποίησή του και δεν λύνει κανένα πρόβλημα. Δεν προσφέρει δηλαδή ένα ολοκληρωμένο θεσμικό πλαίσιο, δεν ρυθμίζει, όπως ακριβώς λέει ο τίτλος του, αλλά αφήνει στο μέλλον και στη δικαιοδοσία των Υπουργών Εθνικής Οικονομίας και Εξωτερικών τη ρύθμιση αυτών των θεμάτων. 

Θεσμοθετεί σημαντικές αρμοδιότητες στη διαχείριση των πόρων σε υπουργούς και όργανα, που θα οριστούν απ' αυτούς, χωρίς να θέτει κριτήρια κοινωνικής συμμετοχής και ελέγχου. Επιχειρεί να μεταφέρει το ζήτημα των μη κυβερνητικών οργανώσεων σε ένα επίπεδο αδιευκρίνιστων σχέσεων με την κρατική εξουσία, που μπορεί να πάρει εύκολα και πελατειακό χαρακτήρα. 

Δεν μπορεί να μας βρει σύμφωνους το συγκεκριμένο νομοσχέδιο, που εμείς πιστεύουμε ότι αν ψηφιστεί έτσι όπως είναι, θα δημιουργήσει επιπλέον και τριβές και αυθαιρεσίες από τις πελατειακές σχέσεις ή τις υπερεξουσίες, που προβλέπει για τους υπουργούς. 

Είχαμε επιφυλαχθεί στη Διαρκή Επιτροπή, περιμένοντας να γίνουν δεκτές οι τροποποιήσεις, που προτείναμε. Δυστυχώς, έτσι όπως θεσμοθετούμε, ακόμα και για θέματα που έχουν υπερωριμάσει, τα προβλήματα δεν λύνονται. Μπορεί να γίνεται ένα βήμα, όπως είπα στην αρχή, δεν είναι όμως αρκετό. Γι' αυτό το λόγο, καταψηφίζουμε επί της αρχής το νομοσχέδιο. 

Βέβαια, στην αρνητική μας ψήφο έρχεται να προστεθεί και η σωρεία τροπολογιών, που έχουν ενσωματωθεί στο συγκεκριμένο νομοσχέδιο, πολλές από τις οποίες είναι πολύ σημαντικές και αλλοιώνουν ουσιαστικά το περιεχόμενο του νομοσχεδίου, για τις οποίες εμείς θα τοποθετηθούμε αναλυτικότερα στη σχετική συζήτηση. 

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Δημοκρατικού Κοινωνικού Κινήματος κ. Γεώργιος Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, κυρίες και κύριοι συνάδελφοι, για ένα καλοκαίρι ακόμα αισθάνομαι πραγματικά τραγικά δύσκολα σαν πολιτικός, σαν Βουλευτής σ' αυτήν την Αίθουσα, διαπιστώνοντας πως ακόμη τα Τμήματα λειτουργούν ως πλυντήριο πολιτικής. 

Νομοθετούμε διά τροπολογιών. Αυτό είναι απαράδεκτο. Δεκατέσσερις τροπολογίες του Υπουργού, που αφορούν θέματα διαφορετικών Υπουργείων, προσπαθούμε για μια ακόμη φορά να τις περάσουμε, υποβαθμίζοντας έτσι το ίδιο το κοινοβουλευτικό μας έργο, τα ίδια τα νομοσχέδια που φέρνει η Κυβέρνηση. 

Κύριε Πρόεδρε, τέλος πάντων, κάποια στιγμή έχετε κι εσείς ευθύνη. Πολλές φορές έχετε υποσχεθεί ότι δεν θα δεχθείτε, τουλάχιστον τροπολογίες που αφορούν άλλα Υπουργεία. Συνεχίζετε όμως και εσείς να αυτοδιαψεύδεσθε με την τακτική που ακολουθείτε. 

Θα παρακαλέσω να το δείτε με σοβαρότητα. Θέλουμε κι εμείς να περάσουν προβλήματα, που αφορούν πολίτες της κοινωνίας, αλλά επιτέλους με κάποια σοβαρότητα. Επιτέλους, όχι εν μία νυκτί. 

Ας μπούμε στο νομοσχέδιο. Κύριε Υπουργέ, δεν συμμετείχα βέβαια στην επιτροπή και διάβασα με προσοχή τις δικές σας τοποθετήσεις. Ομολογείτε πως δεν μπορεί πια το οργανωμένο κράτος να δώσει λύσεις και πως ο εθελοντισμός, που εκφράζεται μέσα από τις μη κυβερνητικές οργανώσεις, θα μπορέσει πράγματι να δώσει λύσεις ή θα μπορέσει να βοηθήσει. 

Λέτε σε κάποιο σημείο της εισήγησή σας, πως αυτό που κάνουν οι γιατροί χωρίς σύνορα, δεν μπορεί να το κάνει κανένας υπάλληλος και κανένας Υπουργός. 

Πράγματι έτσι είναι. Από τη στιγμή που το επίσημο κράτος, εσείς που εκφράζετε αυτό, δεν μπορείτε να δώσετε λύσεις, δεν μπορείτε να προσεγγίσετε τους πολίτες της κοινωνίας και της χώρα μας, αλλά και έξω απ' αυτήν, πράγματι δημιουργείτε αυτήν την ανάγκη της αντίδρασης των λαϊκών μαζών και των κοινωνικών ομάδων να μπορούν να αυτοπροστατεύονται. 

Πολύ φοβάμαι, όμως, ότι με αυτό το νομοσχέδιο, πάτε να καταργήσετε αυτόν τον εθελοντισμό που εκφράζεται από τμήματα της κοινωνίας. Πάτε να τον βάλετε σε καλούπια, αυτό κάνετε. Μη κυβερνητικές οργανώσεις, οι οποίες είχαν μέσα τους τον αυθορμητισμό και την εθελοντικότητα. Προσπαθείτε να τα κατατάξετε και να τα μοιράσετε, με βάση τις δικές σας αντιλήψεις και να τα προσδιορίσετε, με βάση τις πελατειακές σας σχέσεις. Δεν είναι τωρινό βεβαίως, γιατί έτσι λειτουργούσαν μέχρι σήμερα. 

Πολλοί από εμάς ανήκουμε σε μη κυβερνητικές οργανώσεις και έχουμε μια δράση. Ζήσαμε στο πετσί μας κάθε φορά την εξουσία να χρηματοδοτεί αυτές, με βάση τους δικούς της σκοπούς και να περνά κυβερνητικές πολιτικές. 

'Ετσι ακόμη και σήμερα, έμμεσα μέχρι τώρα, μπορούσατε να τις επηρεάζετε. Τώρα θέλετε να τους ταξινομήσετε και να τους ελέγξετε. Δικαιολογία: Ο εκσυγχρονισμός. Ο ορισμός αυτός σε μία εθνική στρατηγική άσκησης πολιτικής, η οποία θα αποδώσει. Ε, δεν θα αποδώσει. Το έχετε τονίσει εξάλλου. 

Λέτε πως ορίζετε εδώ την ΕΔΟΣ η οποία θα διαχειρισθεί με δικές σας εντολές -και μόνο με δικές σας- διά προεδρικών διαταγμάτων κάθε φορά, την πολιτική και την άσκηση πολιτικής επένδυσης που θα κάνουμε σε χώρες γειτονικές που πάσχουν και ήρθαμε εμείς οι νεόπλουτοι να κάνουμε το δικό μας σχέδιο Μάρσαλ. 

Για να δούμε λίγο τα πράγματα. ΙΑΠΟ. Διαχειρίστηκε πέντε δισεκατομμύρια (5.000.000.000) δραχμές. Είναι το 'Ιδρυμα Αποκατάστασης Παλιννοστούντων Ομογενών. Και δεν έχει φθάσει μία δραχμή πουθενά. 

Είχαμε επισκεφθεί με επιτροπή της Βουλής την Βόρεια 'Ηπειρο. Τα χωριά αυτά, όπου σφύζει ο Ελληνισμός. Είχαν ταχθεί εκεί πάρα πολλά. Το μόνο που έγινε, μέσω αυτού του ιδρύματος, είναι να δημοπρατηθούν κάποια έργα και να γίνουν κάποιες παρεμβάσεις. Κάποιες γνωστές επώνυμες εταιρείες να πάρουν τα έργα, να τραβήξουν μία αυλακιά και να τα αφήσουμε έτσι, ώστε να μεγαλώσει η απογοήτευση αυτών των ανθρώπων που περίμεναν κάτι από εμάς. 

'Εχετε εκεί στα γραφεία των Ιωαννίνων πενήντα επιστήμονες. Κάθε Υπουργός των Αθηνών διορίζει και ένα-δύο μηχανικούς, αρχιτέκτονες που σχεδιάζουν με παχυλούς μισθούς. Και τα πέντε δισεκατομμύρια έφυγαν σε μισθώματα. Αν θέλετε να φτιάξετε πάλι κάποιους οργανισμούς, οι οποίοι θα διαχειρίζονται κάποια από αυτά τα κομμάτια που από τη μια μεριά, θα εξυπηρετούν κάποιες συγκεκριμένες εταιρείες και απο την άλλη, θα διατηρούν γραφεία με παχυλούς μισθούς και υπηρέτες του κρατικού συστήματος, θα βλάψετε για μία ακόμη φορά τους 'Ελληνες πολίτες, οι οποίοι πιστεύουν ότι κάτι θα κάνουμε τέλος πάντων, που δεν μπορούμε να το κάνουμε. 

Κύριε Υπουργέ, εδώ, παρεμβαίνετε σε λεπτά σημεία. Παραβιάζετε κανόνες του Διεθνούς Δικαίου. Στο άρθρο 11, λέτε πως μέσα από αυτές τις οργανώσεις, τις μη κυβερνητικές τάχα, θα παρέμβετε βεβαίως για ανθρωπιστική στήριξη και βοήθεια, αλλά και για εκδημοκρατισμό των κοινωνιών των νέων χωρών, όπως ομολογείται στις εισηγήσεις στην επιτροπή που δημιουργήθηκαν με τη διάλυση του Συμφώνου της Βαρσοβίας. Αυτόν το σκοπό κάνουν οι μη κυβερνητικές οργανώσεις, που θα έπρεπε να τον κάνουν οι μόνιμες κυβερνήσεις, οι υπεύθυνες κυβερνήσεις των κρατών. 'Ισως όμως ομολογείτε εμμέσως ότι αυτές είναι συντεταγμένες πια σε ένα διεθνές παιχνίδι δημιουργίας της νέας τάξης πραγμάτων, ότι αυτές είναι εντεταλμένες και μέσα από την ομολογία σας προσπαθείτε μέσα από αυτές τις οργανώσεις που εσείς θα ταξινομήσετε -εσείς θα κάνετε το μητρώο- να παρέμβετε, για να ασκήσετε και εκεί εθνική στρατηγική και πολιτική. 'Ομως, αυτό είναι ένα επικίνδυνο παιχνίδι. 

Είναι βέβαια πάρα πολλά σημεία, τα οποία θα αναφέρουμε στην κατ' άρθρο συζήτηση που ομολογούν πράγματι πως δεν υπάρχει διάθεση, δεν υπάρχει βούληση από τα ίδια συνταγμένα όργανα της πολιτείας, από το ίδίο το Κοινοβούλιο, από τις ίδιες τις κυβερνήσεις, να παρέμβουν στη διεθνή σκηνή και με μισόλογα και με παρεμβάσεις που θυμίζουν αλήστου εποχές να κάνετε εσείς αναπτυξιακή διείσδυση, να κάνετε παρεμβάσεις αποκατάστασης αδικιών, όταν δεν έχετε κάνει αποκατάσταση σ' αυτά που ήδη μας αφορούν. Λέμε να παρέμβουμε στην αποκατάσταση αυτών των κινημάτων που δημιουργήθηκαν μέσα από αναζητήσεις εκδημοκρατισμού και άσκησης πολιτικής, όταν στην ίδια τη χώρα μας έχουμε τόσους παλιννοστούντες, εγκαταλελειμμένους, κατ' αρχήν προγραμματισμένους για ευαίσθητες περιοχές της χώρας μας, στη Βόρειο Ελλάδα, οι οποίοι σήμερα τρέχουν από Βορρά σε Νότο για να έχουν μια ουσιαστική αποκατάσταση δικαιωμάτων -γιατί έχουν δικαίωμα στη ζωή- και δεν το έχουμε κάνει. Και κοιτάμε προς τα έξω, γιατί πρέπει να προλάβουμε τάχα κάποιους άλλους κλπ. 

Είναι μία σύγχυση που υπάρχει, είναι μια έλλειψη στρατηγικής την οποία πρέπει να σκεφθείτε. Δεν μπορείτε με τέτοια νομοσχέδια, φτιαγμένα μέσα από ευχολόγια να αντιμετωπίσετε μια πραγματικότητα που δημιουργεί σήμερα η νέα τάξη πραγμάτων κυρίως στα Βαλκάνια που μας αφορά και άμεσα. 

Στην κατ' άρθρο συζήτηση θα σας επισημάνω συγκεκριμένες παρατηρήσεις, οι οποίες στοιχειοθετούν την άρνηση του ΔΗ.Κ.ΚΙ. να ψηφίσει αυτό το πείραμα νομοσχεδίου που δεν δίνει καμία προοπτική στα υπάρχοντα προβλήματα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κυρίες και κύριοι συνάδελφοι, το υπό ψήφιση νομοσχέδιο αναμφιβόλως, αν θέλουμε να είμαστε ειλικρινείς στην αίθουσα αυτή, έρχεται να πληρώσει ένα κενό. Αυτή είναι η πρώτη παρατήρηση που θέλω να κάνω. Δεν υπήρχε παρόμοια ρύθμιση μέχρι τώρα και τα θέματα αυτά τα οποία αντιμετωπίζονται στο εν λόγω νομοσχέδιο ρυθμίζονται κατά πρόχειρο μη συστηματικό και ασαφή τρόπο. 

Ωστόσο όμως χρειαζόταν κάποια ρύθμιση των θεμάτων αυτών που αφορούν την κρατική συνεργασία και βοήθεια προς τρίτες χώρες. 

Εκείνο που ήθελα ιδιαίτερα να τονίσω είναι το γεγονός, ότι στο νομοσχέδιο αυτό δεν υπάρχει ορθή ταξινόμηση των περιπτώσεων, τέτοια που να δίνει στον αναγνώστη να αντιλαμβάνεται ευθύς εξ αρχής, πού ακριβώς απευθύνεται η κάθε ρύθμιση αυτού του νοοσχεδίου. Δηλαδή, έχει σκοπό να επουλώσει πληγές μιας καταστροφικής μανίας από τον εγκέλαδο, από μια φυσική καταστροφή, από πυρκαγιές, από πολεμικές συρράξεις; Θα έπρεπε να επεμβαίνουμε επειγόντως για επούλωση πληγών από τέτοιες θεομηνίες, για ανθρωπιστική βοήθεια, για επισιτιστική βοήθεια, για παροχή φαρμακευτικού υλικού κλπ. 

Από την άλλη πλευρά όμως πρέπει κανείς να διακρίνει μια σοβαρότερη προσπάθεια που πρέπει να γίνει προς την κατεύθυνση της πραγματικής ώθησης της ανάπτυξης χωρών που βρίκονται στη διαδικασία υποτυπώδους ανάπτυξης. Σε τι από τα δύο στοχεύει το νομοσχέδιο; Από τον τίτλο του νομοσχεδίου βγαίνει ότι στόχος του είναι και οι δύο αυτές πτυχές του προβλήματος. Ωστόσο όμως έπρεπε να είχε ταξινομηθεί έτσι η ύλη που να αφορά αφ' ενός μεν όλες αυτές τις παρεμβάσεις που μπορούν να γίνουν σε περίπτωση εκτάκτων αναγκών και όλες τις άλλες περιπτώσεις που μπορούν να αφορούν κυρίως σοβαρά αναπτυξιακά προγράμματα τα οποία βέβαια δεν μπορούν να γίνουν με μη κυβερνητικές οργανώσεις. 

Θα ήταν αστείο να δεχθούμε ότι την προσπάθεια ανάπτυξης μιας αναπτυσσόμενης σήμερα χώρας θα μπορούσαμε να την εμπιστευθούμε στα χέρια των γιατρών του κόσμου ή του Ερυθρού Σταυρού ή στην GREENPEACE ή σε οποιαδήποτε άλλη παρόμοια οργάνωση. Πάντως δεν είναι δυνατόν να αναληφθεί σοβαρή προσπάθεια από τέτοιου είδους οργανώσεις. 

Νομίζω ότι αυτού του είδους οι διεργασίες που είναι προς τη σωστή πράγματι ανάπτυξη μιας τρίτης χώρας, θα έπρεπε να παραμείνει στα χέρια της Κυβέρνησης, στα χέρια των κρατικών υπηρεσιών ή, αν θέλετε, στα χέρια μιας οργάνωσης γενικής αποδοχής που αναλαμβάνεται από πολλές χώρες, αν θέλετε στα πλαίσια της Ευρωπαϊκής 'Ενωσης ή εν πάση περιπτώσει των χωρών του ΟΟΣΑ ή του ΟΗΕ. 

Θέλετε να είναι κάτι παρόμοιο με το σχέδιο Μάρσαλ; Μα τότε, είναι δυνατόν αυτές οι οργανώσεις να φέρουν σε πέρας αυτό το σημαντικό έργο της ανάπτυξης των χωρών αυτών που υστερούν σε πολλούς τομείς; 

'Αρα, λοιπόν, στο σημείο αυτό δικαιούμαι να πω τη γνώμη μου, ότι, παρά την επεξεργασία του νομοσχεδίου επί δύο και πλέον έτη, δεν κατορθώθηκε αυτό. Επιμένω ότι έπρεπε να χωριστεί σε δύο κεφάλαια το όλο νομοσχέδιο, δηλαδή, σε περιπτώσεις αμέσου βοηθείας για να επουλώσουμε πληγές, όπως είπα, που προκύπτουν από θεομηνίες, παροδικούς πολέμους, συρράξεις που δεν διαρκούν πολύ καιρό κλπ. Και από την άλλη πλευρά κυρίως να δούμε τα αναπτυξιακά προγράμματα, τα οποία θα μπορούσαν πράγματι να συμβάλουν στην ανάπτυξη αυτών των χωρών που υπολείπονται σημαντικά του οικονομικού, τεχνικού, πολιτιστικού και λοιπών επιπέδων των άλλων ανεπτυγμένων χωρών. 

Δεν νομίζω, κύριε Υπουργέ, ότι με πενταροδεκάρες μπορούμε να κάνουμε τέτοιου είδους εγχειρήματα. Δεν είναι δυνατόν με τριακόσια εκατομμύρια (300.000.000) ή με πεντακόσια εκατομμύρια (500.000.000) ή με δύο δισεκατομμύρια (2.000.000.000) να συμβάλουμε στην ανάπτυξη τρίτων χωρών. Τέτοια βοήθεια που μπορεί η χώρα μας να προσφέρει δεν θα ήταν ικανή ούτε ως επισιτιστική ή ευρύτερα ανθρωπιστική βοήθεια να χαρακτηριστεί, γιατί, όπως είπα, τα ποσά είναι μικρά και οι δυνατότητες ελάχιστες. 

Επίσης, βλέπω και έναν κατάλογο, κύριε Υπουργέ, πολύ μακροσκελή των προγραμμάτων για τα οποία μπορούν να δοθούν αυτού του είδους οι πιστώσεις. 'Ενας αναγνώστης μια απλή ματιά να ρίξει στα παραρτήματα θα δει εκατοντάδες προγράμματα. Με τι θα γίνουν όλα αυτά; Δεν θα ήταν προτιμότερο να κατονομαστούν ορισμένοι κλάδοι, όπου η βοήθεια αυτή θα πήγαινε φερ' ειπείν για τρόφιμα, για φάρμακα, ενδεχομένως σε έργα οδοποιίας ή σε σχολεία ή σε νοσοκομεία, δηλαδή σε πέντε, δέκα τομείς, αλλά αυτούς τους τομείς να τους προσέξουμε ιδιαίτερα και να προσφέρουμε σημαντικό έργο; 

Ετσι λοιπόν με τα παραρτήματα αυτά, που ταξινομούν τα προγράμματα και τις δαπάνες των προγραμμάτων, θα γίνει τέτοια διασπάθιση και τέτοιος κατακερμετισμός των σχετικών πιστώσεων, που τελικά κανένα απολύτως πρόγραμμα δεν πρόκειται να γνωρίσει πρόοδο και να επιτύχει τους στόχους του. 

'Οπως είπα και στην αρχή, το νομοσχέδιο θα έπρεπε να επουλώσει αυτό το κενό, αλλά όμως δεν θα έπρεπε να είμαστε εδώ πολυπράγμονες, δηλαδή, να ασχοληθούμε με εκατοντάδες τομείς που μπορούμε να καλύψουμε. 

'Υστερα, υπάρχουν διατάξεις στο νομοσχέδιο οι οποίες δεν θα έπρεπε, κατά την άποψή μου, να ρυθμίζονται σ'αυτό το νομοσχέδιο, όπως είναι τα θέματα του Υπουργείου Εθνικής 'Αμυνας. 

Τι προγράμματα θα εφαρμόσει ο Στρατός; Θα πάει δηλαδή ως ελληνική αποστολή, όπως πήγε στη Βοσνία-Ερζεγοβίνη και όπως θα πάει τώρα στο Κόσοβο ένας αριθμός στρατιωτών; Ποιος θα είναι ο στόχος; Να τηρεί την τάξη και την ασφάλεια της περιοχής που διασαλεύεται κάθε μέρα ή να αρχίσει να μοιράζει τρόφιμα και να κτίζει σχολεία κ.λπ.; Νομίζω ότι μια μικρή αποστολή δεν μπορεί να τα πετύχει αυτά. 'Η θα πάει ο Στρατός να επιβάλει την τάξη ή να επιτηρήσει εν πάση περιπτώσει την τάξη, αλλά την εφαρμογή των προγραμμάτων θα την κάνουν κάποιοι άλλοι. Αλλά δεν ήταν αναγκαίο εδώ να εμπλέξουμε τις 'Ενοπλες Δυνάμεις οι οποίες δεν περισσεύουν. 'Εχουν άλλους στόχους σοβαρότερους. Και λέμε εδώ ότι θα μπορούν να πάρουν δημόσιοι υπάλληλοι, στρατιωτικοί, φαντάροι και τούτο και το άλλο άδειες μέχρι δύο ετών μετ' αποδοχών για να συμμετάσχουν όλοι αυτοί οι άνθρωποι σ' αυτά τα προγράμματα. Και δεν φθάνει μόνο αυτό, πάμε και στο Υπουργείο Παιδείας. Σάμπως δεν έχουμε ρυθμίσει μέχρι τώρα ή δεν έχουμε θεσπίσει ένα σωρό ευεργετικές διατάξεις για βραδυπορούντες σπουδαστές, ερχόμαστε να πούμε ότι θα κάνουμε και εξαιρέσεις σε φοιτητές που χρωστούν μαθήματα, που είναι να προσέλθουν σε περιόδους εξετάσεων, να τους διευκολύνουμε. Εάν πρόκειται να λάβουν μέρος σε τέτοιου είδους αποστολές, ας μην τους στενοχωρήσουμε και πολύ. Τους λέμε, πάτε να εκπληρώσετε τα καθήκοντά σας εκεί και δεν πειράζει το Υπουργείο Παιδείας θα έλθει με τη σειρά του και θα πει ότι καθιερώνει και μια πέμπτη, έκτη, έβδομη, δεν ξέρω ποια άλλη, εξεταστική περίοδο για σας τους πέντε, δέκα, είκοσι φοιτητάς που θέλετε να συμμετάσχετε σ' αυτήν την περιπέτεια εφαρμογής κάποιου προγράμματος μη κυβερνητικής οργάνωσης. 

'Αρα, λοιπόν, φρονώ -και το ξανατονίζω- ότι δεν θα έπρεπε στο νομοσχέδιο αυτό να εμπλακούν οι κατηγορίες αυτών των προσώπων. Υπάρχουν τόσοι αργόσχολοι, υπάρχουν τόσοι άλλοι οι οποίοι ψάχνουν την περιπέτεια που δεν θα έπρεπε εν πάση περιπτώσει να εμπλέξουμε αυτά τα πρόσωπα. 

Νομίζω ότι αυτές οι γενικές παρατηρήσεις είναι αρκετές. 'Οταν αύριο με το καλό συζητήσουμε τα επιμέρους άρθρα, θα τοποθετηθούμε και πάλι για να πούμε τις ατέλειες που εμφανίζονται σ' αυτά τα άρθρα. Ευχαριστώ πολύ. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, αν μου επιτρέπετε. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, θέλω να κάνω μια επισήμανση. Δεν θα πάρω τώρα το λόγο. Θα τον πάρω μετά τον κύριο Υπουργό. Αλλά σχετικά με αυτές τις τροπολογίες θέλω να πω το εξής: Είναι δεκατρείς τροπολογίες Υπουργών για θέματα τελείως άσχετα με το νομοσχέδιο. 

ΠΡΟΕΔΡΕΥΩΝ (Παναγιώτης Ν. Κρητικός): Για την ιστορία, είναι εννέα τροπολογίες. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οχι, κύριε Πρόεδρε, τις έχω μπροστά μου. 

ΠΡΟΕΔΡΕΥΩΝ (Παναγιώτης Ν. Κρητικός): Οι άλλες έχουν συζητηθεί στην επιτροπή και έχουν ενσωματωθεί στο νομοσχέδιο. Αυτοτελείς και ανεξάρτητες είναι εννέα. Τέλος πάντων, δεν είναι εκεί το θέμα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εγώ, κύριε Πρόεδρε, πήρα από τον κλητήρα αυτές που θα συζητηθούν και είναι δεκατρείς. Μάλιστα είναι και η δέκατη τέταρτη που κατατέθηκε χθες και η οποία αφορά το χρηματιστήριο. 

Αντιλαμβάνεσθε, λοιπόν, ότι εφόσον η συζήτηση είναι περιορισμένη για δύο μέρες, δεν είναι δυνατόν να κατατίθενται τροπολογίες καινούριες, πέραν από το ότι αυτή η τακτική είναι απαράδεκτη. Υποβαθμίζει η Κυβέρνηση το ρόλο του Κοινοβουλίου και το μετατρέπει, όπως το έχω επισημάνει πολλές φορές καλόπιστα, σε βιομηχανία ψήφισης νομοσχεδίων, που η Κυβέρνηση τα φέρνει και απλά τα επικυρώνει έτσι, αβλεπί, κυριολεκτικά, η πλειοψηφία που έχει στη Βουλή. Αυτό καταρρακώνει κυριολεκτικά το κύρος του Κοινοβουλίου. 

Δεν μπορεί όλοι και στη Διάσκεψη των Προέδρων να λέμε πράγματα τελείως διαφορετικά από αυτά, δεν μπορεί να λέει η Κυβέρνηση και ο Πρωθυπουργός ότι θέλει την αναβάθμιση του Κοινοβουλίου, δεν μπορεί να επισημαίνει -και καλά κάνει και επισημαίνει- ο Πρόεδρος της Βουλής ότι αυτά τα πράγματα δεν είναι σωστά και ότι πρέπει ουσιαστικά και όχι με διοικητικά μέτρα να συμβάλουμε όλοι στην αναβάθμιση του Κοινοβουλίου και να έρχονται οι τροπολογίες άσχετες με το νομοσχέδιο. Μάλιστα η μία εξ' αυτών -κάθησα χθες και τις διάβασα όλες- είναι ολόκληρο νομοσχέδιο, που με παραγράφους ρυθμίζει τελείως διαφορετικά πράγματα μέσα στην ίδια την τροπολογία. 

Παρακαλώ, κύριε Πρόεδρε, να συστήσετε στην Κυβέρνηση να τηρήσει το Σύνταγμα που λέει ότι μη συναφείς προς συζητούμενο νομοσχέδιο δεν μπορεί να εισάγονται προς συζήτηση, να δει το Προεδρείο της Βουλής αυτήν την τακτική ότι υποβαθμίζει το κύρος του Κοινοβουλίου. Και τελικά, κύριε Πρόεδρε, με όλον το σεβασμό και προς εσάς και προς το Προεδρείο, χάριν του θεσμού του Κοινοβουλευτισμού, εγώ παρακαλώ, αυτές τις καινούριες τροπολογίες -την καινούρια που ήρθε χθες- να την αποσύρει η Κυβέρνηση. Και, δεύτερον, είμαι υποχρεωμένος να καταγγείλω αυτήν την τακτική της Κυβέρνησης, όπου με τροπολογίες και μάλιστα σε Τμήμα Διακοπών, με περιορισμένο αριθμό Βουλευτών, προσπαθεί να ρυθμίσει σημαντικά ζητήματα, τα οποία κάθε άλλο παρά, αν προχωρήσει και επιμείνει η Κυβέρνηση στο να συζητηθούν, τιμούν και την Κυβέρνηση αλλά και το Κοινοβούλιο. Αυτό θέλω έγκαιρα να το βάλω. Γιατί, αν δεν τα αποσύρει αυτά η Κυβέρνηση και αν δεν σταματήσει αυτήν την τακτική, λυπάμαι ότι συμβάλλει η Κυβέρνηση καθημερινά στην υποβάθμιση του Κοινοβουλίου. Και δεν είμαστε διατεθειμένοι, εμείς τουλάχιστον, ως Αντιπολίτευση, όσον αφορά το ΔΗ.Κ.ΚΙ. -και νομίζω και τα άλλα κόμματα της Αντιπολίτευσης- να συμβάλουμε εμείς στη συνέχιση αυτής της υποβάθμισης και της νομοθέτησης με τέτοιον τρόπο, που αναγκάζει πολλές φορές και την Κυβέρνηση, μέσα και από τη διαδικασία της ψήφισης ομάδων άρθρων, να τροποποιεί ή καταργεί άρθρα, πριν αυτά εφαρμοστούν. Αυτό πραγματικά είναι ξεπεσμός του Κοινοβουλίου και ειδικότερα της Κυβέρνησης. Γι' αυτό παρακαλώ πάρα πολύ να το λάβετε υπόψη και να συστήσετε στην Κυβέρνηση. Και μη μου πει το Προεδρείο ότι είναι τακτική από τα παλιά. Δηλαδή θα μιμούμαστε παλιές, κακές εποχές, λειτουργίας του Κοινοβουλίου; Και μάλιστα από μία Κυβέρνηση η οποία ήρθε και επικαλέστηκε τον εκσυγχρονισμό, προκειμένου να πάρει την ψήφο του λαού; Διότι αυτό που γίνεται με αυτές τις τροπολογίες, με αυτήν τη σωρεία των τροπολογιών, ήταν σπάνιο και σε παλιές, κακές για το Κοινοβούλιο εποχές. Και δεν μπορεί να επικαλείται το κακό η Κυβέρνηση και οποιοσδήποτε πολιτικός φορέας, για να νομοθετεί επαναλαμβάνοντας τέτοιες καταστάσεις και τέτοιες μεθόδους, οι οποίες είναι άλλωστε και καταδικασμένες κατά την άποψή μου στη συνείδηση του Ελληνικού Λαού. 

Παρακαλώ, κύριε Πρόεδρε, να ληφθούν σοβαρά αυτά υπόψη, γιατί θα αναγκαστούμε τελικά να εφαρμόσουμε άλλες τακτικές που μας παρέχει ο ίδιος ο Κανονισμός της Βουλής και δεν το θέλουμε. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Πρόεδρε, γνωρίζετε ότι είναι συνταγματικό δικαίωμα της Κυβέρνησης σε κάθε στάδιο της συζήτησης ενός νομοσχεδίου να φέρνει τροπολογίες. Αυτό είναι δεδομένο δικαίωμα από το Σύνταγμα. Βεβαίως για την πρακτική να έρχονται τροπολογίες με καθυστέρηση όλοι έχουμε εκφράσει τις αντιρρήσεις μας και ο κύριος Πρόεδρος της Βουλής το έχει επαναλάβει πολλές φορές και στη Διάσκεψη των Προέδρων, όπως και εσείς το επισημάνατε. Και, βεβαίως, αυτή η πρακτική που είναι από το παρελθόν τώρα τελευταία έχει περιοριστεί σημαντικά. 

Ωστόσο, οι ανάγκες του νομοθετικού έργου επιβάλλουν πολλές φορές να ασκείται εκείνο το συνταγματικό δικαίωμα από την Κυβέρνηση, και έτσι να φέρνει και κατά το στάδιο της συζητήσεως του νομοσχεδίου τροπολογίες. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, μία κουβέντα μόνο. 

ΠΡΟΕΔΡΕΥΩΝ (Παναγιώτης Ν. Κρητικός): Σας είπα, το γνωρίζετε, είναι συνταγματικό δικαίωμα, αλλά ας μη γίνεται κατάχρηση. Συμφωνούμε σ' αυτό. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εφόσον επικαλείστε το Σύνταγμα και με όλον το σεβασμό προς το πρόσωπό σας -και το ξέρετε- το Σύνταγμα, όμως, έχει και άλλη διάταξη, που λέει ότι δεν εισάγονται προς συζήτηση τροπολογίες της Κυβέρνησης και Βουλευτών, όταν αυτές οι τροπολογίες δεν έχουν συνάφεια με το θέμα που ρυθμίζει το νομοσχέδιο, στο οποίο προσαρτώνται τροπολογίες ή προσθήκες. 

ΠΡΟΕΔΡΕΥΩΝ (Παναγιώτης Ν. Κρητικός): Και για τη θεραπεία αυτού υπάρχει άλλη συνταγματική διάταξη που λέει: εν εναντία περιπτώσει αποφαίνεται η Βουλή. Μην πάμε τώρα σε ανάλυση διατάξεων του Συντάγματος. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αλλά ανεξάρτητα από το Συνταγματικό, κύριε Πρόεδρε, είναι το θέμα το ουσιαστικό. Καταβάλλουμε προσπάθεια... 

ΠΡΟΕΔΡΕΥΩΝ (Παναγιώτης Ν. Κρητικός): Δεν διαφωνήσαμε, κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Ετσι, κύριε Πρόεδρε. Αυτό θέλω να πω, για την ουσία. 

ΠΡΟΕΔΡΕΥΩΝ (Παναγιώτης Ν. Κρητικός): Αλλά έχει περιοριστεί η πρακτική αυτή, η παλαιά, σε σημαντικό βαθμό και το γνωρίζετε. Αν πάρουμε και κάνουμε σύγκριση εισαγομένων τροπολογιών στο παρελθόν με το παρόν, είναι μεγάλη η διαφορά. 

Ο κ. Βεζδρεβάνης έχει το λόγο. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, επειδή ο αγαπητός Πρόεδρος του ΔΗ.Κ.ΚΙ. κ. Τσοβόλας έθεσε ένα θέμα ότι, όσον αφορά εμάς -το ΔΗ.Κ.ΚΙ. δηλαδή- έχουμε αυτήν την άποψη, πρέπει να σας διαβεβαιώσουμε αγαπητέ, κύριε Πρόεδρε, ότι όλοι μέσα στην Αίθουσα αυτή έχουμε την ίδια άποψη όσον αφορά τον τρόπο με τον οποίο η Κυβέρνηση νομοθετεί και προσπαθεί την τελευταία στιγμή να επιβάλει απόψεις που δεν δέχθηκε προηγουμένως να φέρει στη Διαρκή Επιτροπή, να συζητηθεί με κάθε λεπτομέρεια το θέμα και να πάρουμε την ανάλογη θέση. Και είστε παλαιός στην Αίθουσα αυτή, αλλά κι εγώ το ίδιο είμαι και γνωρίζω ότι πολλές φορές δεν προλαβαίνουμε να κάνουμε ανάγνωση, όχι μελέτη, για να πάρουμε θέση επί των τροπολογιών. 

Συμφωνούμε λοιπόν απόλυτα, κύριε Πρόεδρε, μαζί σας και θέτουμε και εμείς το ίδιο θέμα προς την Κυβέρνηση παρά την αιτιολόγηση την οποία έκανε ο κύριος Πρόεδρος. 

Εγώ θα επιμείνω, κύριε Πρόεδρε, ότι είναι απαράδεκτη η τακτική αυτή της Κυβερνήσεως και μάλιστα μιας Κυβερνήσεως που ήδη μετρημένα πλέον είναι μειοψηφία στον ελληνικό λαό. 

ΠΡΟΕΔΡΟΣ (Απόστολος Κακλαμάνης): Εάν είναι πλειοψηφία, πρέπει να παραβιάζει το Σύνταγμα; 

ΗΛΙΑΣ ΒΕΖΔΡΕΒΑΝΗΣ: 'Οχι, κύριε Πρόεδρε, αλλά πρέπει να σέβεται ακόμη περισσότερο... 

ΠΡΟΕΔΡΟΣ (Απόστολος Κακλαμάνης): Τότε μιλήστε επί του νομοσχεδίου και ας αφήσουμε φράσεις που δημιουργούν απλώς εντυπώσεις. 

ΗΛΙΑΣ ΒΕΖΔΡΕΒΑΝΗΣ: Γιατί δημιουργούν εντυπώσεις; 

ΠΡΟΕΔΡΟΣ (Απόστολος Κακλαμάνης): Τι σημαίνει δηλαδή αυτό; Αν είναι κυβέρνηση μειοψηφίας πρέπει να είναι σωστή και αν δεν είναι πρέπει να παραβιάζει το Σύνταγμα; 

ΗΛΙΑΣ ΒΕΖΔΡΕΒΑΝΗΣ: 'Οχι, κύριε Πρόεδρε, πρέπει να δείχνει περισσότερο σεβασμό στους Βουλευτές, για να μπορούν να κάνουν καλύτερα το έργο τους, μια και είναι και κυβέρνηση μειοψηφίας. 

ΠΡΟΕΔΡΟΣ (Απόστολος Κακλαμάνης): 'Εχω τη γνώμη ότι και η Κυβέρνηση αλλά και οι Βουλευτές πρέπει να σεβόμαστε την αποστολή μας και να μιλούμε επί της ουσίας, διότι σπαταλήσαμε τώρα σχεδόν μισή ώρα σαν να μην έχουμε να πούμε κάτι επί της ουσίας. 

Ας πούμε, λοιπόν, για το νομοσχέδιο αν έχουμε να πούμε κάτι και όταν έρθει η ώρα των τροπολογιών εκεί να βάλουμε τις διαδικαστικές μας ενστάσεις, αν θέλουμε πράγματι να μιλούμε για αναβάθμιση του Κοινοβουλίου. Διότι υπάρχει και ένας τρόπος να υποβαθμίζουμε το Κοινοβούλιο κοπτόμενοι για την αναβάθμισή του. 

ΗΛΙΑΣ ΒΕΖΔΡΕΒΑΝΗΣ: Δίνουμε την ευκαιρία, κύριε Πρόεδρε, στην Κυβέρνηση από την αρχή της συζητήσεως του νομοσχεδίου να λάβει κάποια μέτρα και μάλιστα να δεχθεί -όπως η πρόταση την οποία έκανε ο κ. Τσοβόλας- να αποσύρει τις τροπολογίες. Θα μπορούσε να το κάνει από τώρα για να λήξει το θέμα. 

ΠΡΟΕΔΡΟΣ (Απόστολος Κακλαμάνης): Αγαπητέ συνάδελφε, εγώ έχω κρατήσει το χρόνο σας για να μπορέσετε να μιλήσετε κανονικά. Θέλω, όμως, να σας πω τούτο: 

Επειδή παρακολούθησα τη συζήτηση από το γραφείο μου, όπως κάνω πάντοτε, όπως γνωρίζετε, θεωρώ ότι είναι απαράδεκτο να επαναλαμβάνουμε στην Αίθουσα αυτή, ιδιαίτερα κατά τη διάρκεια του ωφελίμου χρόνου από πλευράς δημοσιότητος των απόψεων, πράγματα τα οποία αφορούν διαδικασίες και όχι την ουσία των συζητήσεών μας. Αδικούμε συναδέλφους οι οποίοι περιμένουν να μιλήσουν επί της ουσίας, για να επαναλαμβάνουμε πράγματα γνωστά και τετριμμένα. 

Απήντησε ο κύριος Αντιπρόεδρος ότι κατά το Σύνταγμα η Κυβέρνηση μπορεί να καταθέσει οποτεδήποτε μία τροπολογία. 

Και γνωρίζουμε όλοι, ιδιαίτερα οι παλαιοί συνάδελφοι σε αυτήν την Αίθουσα, ότι το Σώμα αποφαίνεται, εάν υπάρξει σχετική ένσταση, αν είναι συναφής μία τροπολογία ή όχι. Και αν το Σώμα αποφανθεί ότι δεν είναι συναφής, τότε δεν συζητείται. 

Αυτό λοιπόν το γνωστό από εικοσαετίας, το να το επαναλαμβάνουμε κάθε φορά που θέλουμε μεταξύ 20.00' και 20.30' να παρεμβληθούμε στα δελτία ειδήσεων και να διακόψουμε ουσιαστικά τη συζήτηση επί της ουσίας, εγώ το θεωρώ απαράδεκτο και υποβαθμίζει πραγματικά τη λειτουργία του Κοινοβουλίου, όσα και αν ισχυριζόμεθα περί του αντιθέτου ότι διαμαρτυρόμεθα, τάχα, διότι δεν θέλουμε να υποβαθμίζεται το Κοινοβούλιο. Αυτή είναι η δική μου διαπίστωση. 

Τώρα σε ό,τι αφορά τον αριθμό των τροπολογιών, γνωρίζετε πάρα πολύ καλά, ιδιαίτερα οι ασκήσαντες καθήκοντα Υπουργού, ότι στις δεκάδες των τροπολογιών που έφερναν οι ίδιοι και οι προ ολίγου ομιλήσαντες, την τελευταία στιγμή της συζητήσεως ενός νομοσχεδίου τους, έχουμε τώρα έναν περιορισμένο αριθμό και είναι προς τιμήν του Υπουργού Εθνικής Οικονομίας ότι η τροπολογία αυτή -και μη μου πείτε ότι είναι άσχετη μία τροπολογία που αφορά τις μεταβιβάσεις μετοχών... 

ΗΛΙΑΣ ΒΕΖΔΡΕΒΑΝΗΣ: Να καθήσω κάτω, κύριε Πρόεδρε; 

ΠΡΟΕΔΡΟΣ (Απόστολος Κακλαμάνης): 'Εχω κρατήσει το χρόνο σας. 

ΗΛΙΑΣ ΒΕΖΔΡΕΒΑΝΗΣ: Να καθήσω κάτω; 

ΠΡΟΕΔΡΟΣ (Απόστολος Κακλαμάνης): 'Εχω κρατήσει το χρόνο σας. 

ΗΛΙΑΣ ΒΕΖΔΡΕΒΑΝΗΣ: Δεν βλέπω το λόγο να κάθομαι στο Βήμα. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, είμαι υπεύθυνος για τη λειτουργία του Κοινοβουλίου και δεν μπορούμε με κορώνες εδώ πέρα, όταν απουσιάζει μάλιστα ο Πρόεδρος, να λέμε ό,τι θέλουμε και όταν έχει την ευκαιρία να μας απαντήσει, να λέμε να καθήσουμε. Δεν θα καθήσετε, θα μιλήσετε. Είστε ελεύθερος. 

'Oταν εσείς, όμως, καταναλώσατε δυόμισι λεπτά, για να μιλήσετε εκτός θέματος, δεν δικαιούται ο Πρόεδρος να καταναλώσει άλλα δύο λεπτά, για να σας απαντήσει, για ένα θέμα μάλιστα που τον αφορά και άμεσα; Αυτό κάνω, λοιπόν! 

Και είναι καιρός, νομίζω, να είμαστε πιο σοβαροί σε αυτήν την Αίθουσα! Γιατί ο λαός μας ακούει και μας κρίνει. Αλίμονο αν με κάθε ευκαιρία θα ζητούμε το λόγο επί διαδικαστικού θέματος, για να εκπέμπουμε μύδρους κοπτόμενοι για τη λειτουργία του Κοινοβουλίου και να κάνουμε το αντίθετο με την πρακτική μας. 

'Οταν έρθει η σειρά των τροπολογιών, καθένας μπορεί να πει τις ενστάσεις του διαδικαστικώς και τις αντιρρήσεις του επί της ουσίας. 

Ορίστε, κύριε συνάδελφε. Ο χρόνος σας ξαναρχίζει να μετρά σύμφωνα με τον Κανονισμό. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, δεν έκανα καμία παρέμβαση, ούτε επέλεξα το χρόνο να είναι ο χρόνος της δημοσιότητας. 

Ομίλησε πριν από εμένα ο κ. Τσοβόλας και έθεσε ένα θέμα όσον αφορά την πλευρά του. 

Ομιλώντας αμέσως μετά από αυτόν, εθεώρησα καθήκον μου... 

ΠΡΟΕΔΡΟΣ (Απόστολος Κακλαμάνης): Κύριε Βεζδρεβάνη, εγώ τώρα είμαι στην 'Εδρα και ακούω εσάς. Και σας λέγω ότι ασφαλώς θα έχετε να πείτε επί της ουσίας αρκετά πράγματα και, επομένως, μην αδικείτε τον εαυτόν σας ακολουθώντας μία τακτική που εσείς, είκοσι πέντε χρόνια εδώ μέσα, ξέρετε πολύ καλά ότι είναι μία τακτική την οποία γνωρίζουμε εμείς απλώς εδώ στην Αίθουσα. Ζητούμε το λόγο για να ομιλούμε όχι επί της ουσίας, αλλά για να δημιουργούμε κάποιες εντυπώσεις. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, όσα είπατε, δεν με αφορούν, γιατί σας εξήγησα με δύο λέξεις. Και επιτρέψτε μου να μπω στο θέμα μου. 

Κύριοι συνάδελφοι, είναι ανάγκη να συνειδητοποιήσουμε ότι η χώρα πρέπει να παρακολουθεί και να συμμετέχει στο παγκόσμιο γίγνεσθαι. Πολλές φορές όμως όχι μόνο δεν παρακολουθούμε τις διεθνείς εξελίξεις, αλλά τις παρακολουθούμε ως απλοί θεατές, ως αδιάφοροι θεατές. 'Ετσι, απλοί θεατές, είδαμε τις μεγάλες μεταβολές που έγιναν το 1989 με την κατάρρευση του υπαρκτού σοσιαλισμού που άλλαξε τον κόσμο. 

Αν εξαιρέσουμε κάποιους επιχειρηματίες που τόλμησαν να προσαρμοστούν στις νέες καταστάσεις, σαν πολιτεία, σαν ελληνικό κράτος, καθυστερήσαμε να συνειδητοποιήσουμε αυτές τις εξελίξεις. 

Η Ελλάδα, σαν χώρα της Ευρωπαϊκής 'Ενωσης, δεν είναι δυνατόν να θεάται τα γεγονότα και να μη μετέχει ενεργά σε αυτά, όπου και οι άλλες χώρες-μέλη της Ευρωπαϊκής 'Ενωσης και δη με την κοινή βοήθεια προς τρίτες χώρες λήπτριες της βοήθειας της Ευρωπαϊκής 'Ενωσης δραστηριοποιούνται. 'Οποια ανάμειξη είχε η χώρα μας τα χρόνια αυτά ήταν ευκαιριακή, αποσπασματική και απρογραμμάτιστη. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Κατ'αυτόν τον τρόπο ούτε το κύρος της χώρας προστατεύεται ούτε τα συμφέροντα της Ελλάδος υπηρετούνται. 

Ακόμη η χώρα μας για πολλά χρόνια αγνόησε τη δύναμη των Μη Κυβερνητικών Οργανώσεων στις διάφορες χώρες του κόσμου. Αν λάβουμε μάλιστα υπόψη ότι αυτές οι Μη Κυβερνητικές Οργανώσεις ξεπερνούν ήδη τις σαράντα χιλιάδες σε ολόκληρο τον κόσμο, εύκολα αντιλαμβανόμεθα πόση ζημία σε πολλούς τομείς έχουμε ήδη υποστεί. 

Από τις εκτεθείσες κατά το σύντομο αυτόν τρόπο παρατηρήσεις μου προκύπτει αβίαστα η ανάγκη και αλλαγής τακτικής, αλλά και η δημιουργία του θεσμικού εκείνου πλαισίου που θα εξασφαλίζει τη δυνατότητα στην πατρίδα μας να παίξει τον ανάλογο ρόλο της στο παγκόσμιο γίγνεσθαι. Η έλλειψη αυτού του απαραίτητου θεσμικού πλαισίου μας απέκλεισε μέχρι τώρα από χρησιμότατες παρεμβάσεις στις εξελίξεις, σε αντίθεση και προς αυτήν την υπανάπτυκτη Τουρκία, η οποία δημιούργησε σοβαρότατα ερείσματα σε πάρα πολλές τρίτες χώρες, ιδιαίτερα στις χώρες της πρώην Σοβιετικής 'Ενωσης. 

Δηλαδή, η Ελλάδα ως μέλος της Ευρωπαϊκής 'Ενωσης και ως συμμετέχουσα κατά το μέρος της στη χορήγηση αυτής -της όποιας βοηθείας προς τις τρίτες χώρες- δεν έπραξε αυτό που έπραξε η Τουρκία, που δεν είναι μέλος της Ευρωπαϊκής 'Ενωσης. 

Με ιδιαίτερα μεγάλη καθυστέρηση η Κυβέρνηση φέρνει σήμερα το νομοσχέδιο που συζητούμε με τίτλο "Ρύθμιση θεμάτων διμερούς κρατικής αναπτυξιακής βοηθείας και συνεργασίας προς τρίτες χώρες, καθώς και Μη Κυβερνητικών Οργανώσεων και άλλες συναφείς διατάξεις". 

Κύριε Υπουργέ, δεν είμεθα ούτε μεμψίμοιροι ούτε και άνθρωποι οι οποίοι όταν βλέπουμε το καλό από την άλλη πλευρά θέλουμε να το βαφτίσουμε κακό. Δεν είμαστε από εκείνους που κάνουμε το άσπρο μαύρο, γι'αυτό και χαιρετίζουμε έστω και αυτήν την καθυστερημένη σας προσπάθεια. Και τη χαιρετίζουμε μέσα στα πλαίσια της παγίας τακτικής της Αξιωματικής Αντιπολιτεύσεως, να στηρίζει τα νομοσχέδια εκείνα τα οποία βρίσκονται προς τη σωστή κατεύθυνση. Και το έχουμε πράξει πολλές φορές και ο υποφαινόμενος μάλιστα το έχει πράξει περισσότερες ακόμη και από το κόμμα του, διότι έτσι θεωρούμε το ρόλο μας σ'αυτήν την Αίθουσα. 

Κάθε κυβερνητικό νομοσχέδιο, λοιπόν, που βρίσκεται προς τη σωστή κατεύθυνση εμείς το στηρίζουμε και το ψηφίζουμε. Το ίδιο κάνουμε και για το συζητούμενο νομοσχέδιο, κύριε Υπουργέ, και το κάνουμε με καθαρή τη συνείδησή μας, παρά το γεγονός ότι, όπως θα πω παρακάτω, έχει πολλές ελλείψεις. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Δεν θα χρειασθώ άλλο χρόνο, κύριε Πρόεδρε, θα κλείσω μέσα στο χρόνο μου. 

Κύριε Υπουργέ, παρ' ότι γνωρίζετε ότι το νομοσχέδιό σας είναι πρόχειρο, είναι ελλιπές, είναι αόριστο, εμείς θα το ψηφίσουμε. Θα παρακαλέσουμε όμως στην κατ'άρθρον συζήτηση να δώσετε σημασία στις παρατηρήσεις μας. Το ότι είναι πρόχειρο το γνωρίζετε, το ότι είναι ελλιπές το γνωρίζετε, το ότι είναι αόριστο το γνωρίζετε, γι'αυτό και από τη συζήτηση στη Διαρκή Επιτροπή μέχρι σήμερα το τροποποιήσατε τρεις φορές. Κάντε και μία τροποποίηση ακόμη σ'αυτές τις παρατηρήσεις που θα κάνουμε στην κατ'άρθρον συζήτηση, προκειμένου το νομοσχέδιό σας να ανταποκριθεί στην αποστολή του, μία αποστολή που χαιρετίζει η Νέα Δημοκρατία και που θα ψηφίσει την αρχή του με τη λαϊκή φράση "από την αναβροχιά, καλό είναι και το χαλάζι". 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κατσανέβας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ, το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Πρόεδρε, έχετε το λόγο. 

ΧΡΗΣΤΟΣ ΚΗΠΟΥΡΟΣ: Πολύ πρόχειρο και αόριστο το νέο ξεκίνημα! 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν φταίμε εμείς, κύριε Πρόεδρε, εάν εφαρμόζεται ή δεν εφαρμόζεται ο Κανονισμός της Βουλής ή αν είναι ή δεν είναι στην 'Εδρα ο κύριος Πρόεδρος. 

Ο Κανονισμός της Βουλής δεν λέει ότι τα κόμματα ελέγχουν την εφαρμογή του Συντάγματος και του Κανονισμού όταν είναι παρών μόνο ο Πρόεδρος και όχι οι προεδρεύοντες. 'Οχι και να μας ψέγει ο κ. Κακλαμάνης... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, μη δημιουργείτε θέμα. Δεν υπάρχει θέμα, κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Σας παρακαλώ! 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ και εγώ. Δεν είναι ο Πρόεδρος εδώ. Το να αναφέρεσθε... 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οχι, κύριε Πρόεδρε, δεν είμαστε οι μαθητές εμείς και ο Πρόεδρος ο δάσκαλος, που μπορεί να μας μαλώνει, να παραβιάζει ο ίδιος τον Κανονισμό, να λέει πράγματα κατά παράβαση του Κανονισμού και εμείς να τα ανεχόμαστε. Επιτέλους, τέλος σε αυτήν την τακτική. Και ούτε μπορεί να μιλάει, δεν είναι σοβαρή... 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος άσκησε το καθήκον του και το γνωρίζετε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Σας παρακαλώ, δεν μπορεί να λέει ότι όταν μιλάει Αρχηγός κόμματος, μιλάει για τα κανάλια ή ότι εδώ υπάρχουν τροπολογίες. Είναι ή δεν είναι πραγματικότητα αυτό; 

ΠΡΟΕΔΡΕΥΩΝ (Παναγιώτης Ν. Κρητικός): Υπάρχουν τροπολογίες και είναι σύμφωνες με το Σύνταγμα, κύριε Πρόεδρε. Μήπως ήρθαν κατά παράβαση του Συντάγματος; 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ναι. 

ΠΡΟΕΔΡΕΥΩΝ (Παναγιώτης Ν. Κρητικός): Το γνωρίζετε αυτό γιατί και ως Υπουργός φέρνατε τροπολογίες. Να μην καταφύγουμε στα Πρακτικά. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, θα πάρουμε την άδεια του κ. Κακλαμάνη για να θέσουμε θέματα εφαρμογής του Συντάγματος; 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν ετέθη τέτοιο θέμα από τον Πρόεδρο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Από εκεί και πέρα, ο Προεδρεύων μπορεί να απαντήσει, αλλά δεν μπορεί να κατηγορεί και να λέει μάλιστα ότι επιλέγουμε οκτώ, οκτώμισι ή εννιά. 'Ισως εξ ιδίων να κρίνει τα αλλότρια ο κύριος Πρόεδρος. 

ΠΡΟΕΔΡΕΥΩΝ (Παναγιώτης Ν. Κρητικός): Είναι απών ο κύριος Πρόεδρος και είμαι υποχρεωμένος να σας επισημάνω ότι διαπράττετε ολίσθημα αυτήν τη στιγμή αναφερόμενος σε εκείνο, εν απουσία του. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ουδέποτε λειτούργησα έτσι. Απλά το λέω, γιατί δεν δεχόμαστε τέτοιου είδους... 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

ΠΡΟΕΔΡΟΣ (Απόστολος Κακλαμάνης): Κύριε Τσοβόλα, σας ακούω. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Γιατί με διακόπτετε, κύριε Πρόεδρε; 

ΠΡΟΕΔΡΟΣ (Απόστολος Κακλαμάνης):'Ηρθα για να σας ακούσω, γιατί μιλήσατε και τώρα που έλειπα και πριν που έλειπα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Καλά κάνατε. Ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Σας ακούω. Πείτε μου τι θέλετε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αφήστε με να μιλήσω. 

Κύριε Πρόεδρε, ο Κανονισμός της Βουλής επιτρέπει στους Προέδρους κοινοβουλευτικών ομάδων να κάνουν πεντάλεπτες παρεμβάσεις. Κατ'αρχήν είπατε ότι απασχολήσαμε επί μισή ώρα το Τμήμα, ενώ η τοποθέτησή μου έγινε στα όρια των πέντε λεπτών. Δεν χτύπησε καν το κουδούνι λήξης χρόνου, γιατί δεν έφτασα στα πέντε λεπτά. 'Αρα, αυτό που είπατε είναι μια ανακρίβεια και με αδικήσατε. 

Δεύτερον, ο Πρόεδρος κάθε κόμματος ή ο Κοινοβουλευτικός Εκπρόσωπος, κατά τον Κανονισμό της Βουλής -δεν το λέει όποιος θέλει να δικαιολογήσει πράγματα- έχει δικαίωμα να θέτει ζητήματα εφαρμογής ή παραβίασης του Συντάγματος και από κει και πέρα είναι άλλο θέμα εάν θα κρίνει η Βουλή ότι είναι συναφής ή όχι. Δεν μπορεί ο Πρόεδρος της Βουλής ή ο Προεδρεύων να ψέγει αυτούς που θεωρούν ότι παραβιάζεται το Σύνταγμα, όπως είναι οι Πρόεδροι κομμάτων και οι Βουλευτές. Πολύ περισσότερο όταν θέτουν ζητήματα ουσίας, που έχουν σχέση με τον τρόπο που νομοθετεί η Βουλή. 

Τι κακό έγινε με μια ολιγόλεπτη παρέμβαση, που παρέχει το δικαίωμα ο Κανονισμός; Είπατε ότι ενδιαφερθήκατε γιατί δεν μπορούν να μιλήσουν οι Βουλευτές. Είμαι βέβαιος ότι δεν ξέρατε πως δεν υπήρχε άλλος Βουλευτής. Ο τελευταίος ήταν ο κ. Βεζδρεβάνης. Πήρα πριν την κατάσταση. 

Κύριε Πρόεδρε, πάντα συμβάλλουμε στην ομαλή λειτουργία του Κοινοβουλίου, αλλά παράλληλα μας ενδιαφέρει η ουσία και όχι ο τύπος, διότι "ο κόσμος το έχει τούμπανο και εμείς κρυφό καμάρι" για τον τρόπο που λειτουργεί το Κοινοβούλιο, με ευθύνη της Κυβέρνησης κατά κύριο λόγο και όχι δική σας. 

Κύριε Πρόεδρε, έχουμε δικαίωμα να βάζουμε ζητήματα ουσιαστικά, αλλά και εφαρμογής του Συντάγματος και του Κανονισμού της Βουλής. Αυτό το δικαίωμα δεν θα επιτρέψουμε σε κανέναν να μας το αφαιρέσει -όσο μας το παρέχει το δικαίωμα αυτό το Σύνταγμα και ο Κανονισμός της Βουλής- γιατί ενδεχομένως φοβάται μη γραφτεί κάτι, λες και το πρόβλημα είναι αν θα γραφτεί κάτι και όχι αυτό που συζητάει ο λαός και που δίνει το δικαίωμα γι' αυτό η Κυβέρνηση και κάποιες διαδικασίες που εφαρμόζονται με ευθύνη της Κυβέρνησης μέσα στη Βουλή. 

Εμάς δεν μας ενδιαφέρει ο τύπος. Δεν μας ενδιαφέρει τι θα γράψει η εφημερίδα. Αυτό είναι θέμα της εφημερίδας. Εμάς ως ΔΗ.Κ.ΚΙ. -εγώ το έχω αποδείξει είκοσι δύο χρόνια μέσα στη Βουλή- μας ενδιαφέρει η ουσία και κυρίως η αναβάθμιση του κύρους του Κοινοβουλίου. Γι' αυτό όταν ερχόμαστε εδώ κάνουμε πολιτικό διάλογο ή προσπαθούμε να προβάλουμε πολιτικές θέσεις, για να προκαλέσουμε δημοκρατικό διάλογο, για να αναβαθμίσουμε επί της ουσίας το ρόλο του Κοινοβουλίου και όχι απλά να έρχονται τροπολογίες δεκατέσσερις τον αριθμό μαζί με τη χθεσινή και εμείς να μη λέμε τίποτε, γιατί αυτό θίγει την Κυβέρνηση. 

Κύριε Πρόεδρε, δεν μίλησα εγώ με τρόπο υβριστικό, όπως μιλήσατε εσείς. Πάρτε τα Πρακτικά για να δείτε ότι μιλήσατε για μη σοβαρότητα κλπ. 'Εχετε το δικαίωμα να μιλάτε έτσι, να μιλάτε για Αρχηγούς κομμάτων και για Βουλευτές; Εμείς δεν σας το αναγνωρίζουμε αυτό το δικαίωμα. 

Δεν θα απαντήσω άλλο, κύριε Πρόεδρε, διότι μας κρίνει και η Βουλή και ο λαός. 

ΠΡΟΕΔΡΟΣ (Απόστολος Κακλαμάνης): Αγαπητέ, κύριε Τσοβόλα, θα μου επιτρέψετε να σας πω τα εξής: Κατ' αρχήν έχω μια παράκληση προς εσάς. Εδώ είμεθα τριακόσιοι εκπρόσωποι του ελληνικού λαού και έχουμε πέντε Αρχηγούς κομμάτων. Θα ήθελα από αυτήν τη θέση να σας πω ότι δεν είναι πολύ ευχάριστο να ακούμε έναν από τους πέντε Αρχηγούς να τονίζει ... 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Με κατηγορείτε; Γιατί; 

ΠΡΟΕΔΡΟΣ (Απόστολος Κακλαμάνης): Παρακαλώ, είπατε ότι δεν θα μου απαντήσετε καν. Τουλάχιστον μη με διακόπτετε. 

Θέλω να πω ότι δεν είναι τόσο ευχάριστο σε μας να τονίζει κάποιος εδώ την ξεχωριστή του θέση. Σας βεβαιώ ότι το γνωρίζουμε πως είσαστε Αρχηγός κόμματος, το γνωρίζουμε ότι είσαστε Πρόεδρος κόμματος. Δεν χρειάζεται, όποτε αγορεύετε, να μας το λέτε μια ή δύο φορές. 

Αυτό σε ό,τι αφορά εμένα ως Πρόεδρο πρέπει να σας πω ότι δεν με επηρεάζει. Οφείλω να εφαρμόζω τον Κανονισμό το ίδιο, είτε πρόκειται για τον Πρωθυπουργό είτε πρόκειται για το νεότερο σε θητεία Βουλευτή. Και το έχετε διαπιστώσει νομίζω. Το κουδούνι χτυπάει όταν περάσουν τα δύο λεπτά που αγορεύει ο Πρωθυπουργός, όπως και όταν περάσουν τα δύο λεπτά που αγορεύει οποιοσδήποτε ερωτών συνάδελφος. Αυτά, για να βάζουμε κάποια πράγματα στη θέση τους. 

Ως Πρόεδρος του Σώματος οφείλω, διότι εμένα βαρύνει περισσότερο η οποιαδήποτε ατέλεια στη λειτουργία του Σώματος, να επισημαίνω οτιδήποτε είναι αρνητικό. 

Πρέπει να σας πω με όλον το σεβασμό και στην ιδιότητά σας ως Βουλευτή και στην ιδιότητά σας ως Προέδρου κόμματος ότι έχετε και εσείς ως παλαιός Βουλευτής και ως Αρχηγός κόμματος ηυξημένη ευθύνη. 

Δεν είναι δυνατόν, κύριε Πρόεδρε, στην πρώτη συνεδρίαση του Τμήματος να είναι η ώρα 21.00' και να μην έχετε τιμήσει τη Βουλή και τον ελληνικό λαό με τις απόψεις σας επί του νομοσχεδίου, αλλά μας απασχολείτε για ένα θέμα το οποίο είναι τετριμμένο και το γνωρίζουμε όλοι, το θέμα εάν κατατέθηκε τροπολογία από τον Υπουργό και πόσες κατατέθηκαν και γιατί κατατέθηκαν. 

Εν ονόματι αυτής της απόψεώς σας δίδετε μια εικόνα, κύριε Τσοβόλα, ότι περίπου το Κοινοβούλιο έχει καταλυθεί. Εγώ θα σας στείλω τα Πρακτικά, για να δείτε τι είπατε. Εγώ σας άκουγα από το γραφείο μου και έλεγα: μα, επιτέλους, μπορεί ένας Βουλευτής που κήδεται του κύρους του Κοινοβουλίου, πολύ περισσότερο ένας Αρχηγός κόμματος, να εκπέμπει προς τον ελληνικό λαό απόψεις "ότι η Κυβέρνηση...[. 

Μου λέτε για την Κυβέρνηση. Γιατί εγώ τι ρόλο παίζω εδώ; Εάν η Κυβέρνηση θέλει να καταργήσει, όπως λέτε, στην ουσία το Κοινοβούλιο και αβλεπτί να περνούν τα νομοσχέδια, όπως είπατε, ο Πρόεδρος τι ρόλο παίζει; Και με επικρίνετε διότι αισθάνθηκα την ανάγκη να έλθω στη θέση μου, για να αποκαταστήσω τα πράγματα; Αντιθέτως, νομίζω ότι θα έπρεπε να πείτε στον Προεδρεύοντα ότι, ακούστε, προς το τέλος της συνεδριάσεως, παρακαλώ ειδοποιήστε και τον Πρόεδρο, γιατι θέλω να βάλω ένα θέμα, το οποίο νομίζω οτι είναι σοβαρό. 'Οχι απόντος εμού να εκτοξεύετε αυτούς τους μύδρους. 

'Ηλθα και απήντησα στον κ. Βεζδρεβάνη και μόλις εξήλθα της Αιθούσης, πήρατε πάλι το λόγο για να πείτε ότι δεν δέχεσθε μαθήματα. Και ποιος δέχεται μαθήματα, κύριε Τσοβόλα, σ'αυτήν την Αίθουσα; Μήπως νομίζετε ότι δεχόμαστε εμείς μαθήματα από σας; Ούτε εσείς από μένα ούτε εγώ από σας. Είμαστε όλοι εκπρόσωποι του ελληνικού λαού και κανείς δεν είναι δάσκαλος του άλλου ή μαθητής των άλλων. 

Αυτά θα παρακαλέσω, για τον αμοιβαίο σεβασμό τον οποίον οφείλουμε, να λείψουν απ'όλους μας. Εδώ μιλάμε επί της ουσίας. Τα θέματα τα διαδικαστικά τα βάζουμε στην ώρα τους. 

Σας είπα και το επαναλαμβάνω, όταν θα έλθει η εν λόγω τροπολογία, έχετε δικαίωμα, όπως ο οποιοσδήποτε Βουλευτής, να μιλήσετε. Το δε δικαίωμα που σας δίδει ο Κανονισμός και σε σας τους Αρχηγούς και στους Υπουργούς να παρεμβαίνετε για πέντε λεπτά, σας το δίδει όχι για να καταστρατηγείτε τα δικαιώματα των άλλων, αλλά προκειμένου να κάνετε χρήση εξαιρετική αυτού του δικαιώματος για κάποιο σοβαρό ζήτημα. Γιατί το ζήτημα του αν μια τροπολογία μπαίνει κανονικά ή όχι, μπορεί να το θέσει οποιοσδήποτε Βουλευτής. Εκεί είναι το θέμα; Και είναι ένα ζήτημα που το συζητάμε είκοσι πέντε χρόνια. 

Κάθε φορά που δεν μας αρέσει μια τροπολογία ή που ο Υπουργός κάνει κατάχρηση της ευχέρειας που έχει να φέρνει τροπολογίες, αλίμονο αν οι Αρχηγοί των κομμάτων θα επικαλούνται το Σύνταγμα για το πεντάλεπτο αυτό και θα "καπελώνουν" -θα χρησιμοποιήσω αυτήν την έκφραση- τη συζήτηση δημιουργώντας εντυπώσεις και εμφανίζοντας την κατάσταση ότι η τροπολογία παραδείγματος χάριν του Υπουργού Εθνικής Οικονομίας για τις μετοχές -καθ'όλα της αρμοδιότητάς του θέμα- καταλύει το Κοινοβούλιο, διότι έρχεται μάλιστα όχι την τελευταία στιγμή. Επιτρέψτε μου, κύριε Τσοβόλα, να σας το πω. 'Ολοι μας διατελέσαμε Υπουργοί και ξέρουμε ότι οι ανάγκες του νομοθετικού μας έργου μας οδηγούσαν πολλές φορές και στις δώδεκα παρά ένα λεπτό να φέρνουμε τροπολογίες. Δεν γίνεται αυτό πια. 'Ερχεται σήμερα για αύριο. Κατατίθεται μια τροπολογία, την οποία επαναλαμβάνω όταν έλθει η ώρα, δεν είναι θέμα του Προεδρείου, δικό σας θέμα είναι, να κρίνετε ότι είναι άσχετη ή όχι. Το κάνετε όμως ακαίρως. Και επιτρέψτε μου να πω ότι δεν δίδω άλλη εξήγηση για την επανάληψη των ίδιων πραγμάτων στην αρχή μάλιστα μιας συνεδριάσεως, παρά την πρόκληση κάποιων εντυπώσεων. 

Και αυτό νομίζω ότι αδικεί και εσάς, διότι έχετε ασφαλώς απόψεις να πείτε επί της ουσίας. Αν μου ζητήσετε το λόγο να μιλήσετε επί της ουσίας, παρακαλώ, πάρτε τον και τώρα. 'Αλλως να δώσω το λόγο στον επόμενο συνάδελφο, σε όποιον είναι. 

Ο κ. Κατσανέβας έχει το λόγο. 

ΘΕΟΔΩΡΟΣ ΚΑΤΣΑΝΕΒΑΣ: Κύριοι συνάδελφοι, ο εθελοντισμός, η δράση των μη κυβερνητικών οργανώσεων σε διάφορους τομείς, όπως η κοινωνική προστασία, η ανθρωπιστική βοήθεια, αποτελεί ένα παγκόσμιο κίνημα προόδου και ανθρωπισμού σε μία εποχή που έχει χάσει ένα μεγάλο μέρος της ανθρωπιάς της. Στην Ελλάδα, που διακρίνεται ασφαλώς από κοινωνική και ανθρωπιστική ευαισθησία αλλά ταυτόχρονα υπάρχει και μία έμφυτη διάθεση προς χαοτική υποδομή και ελλιπής κρατική υποδομή, κάτι τέτοιο είναι ένας τομέας στον οποίον εμείς έχουμε φύση και θέση μεγάλο και σημαντικό ρόλο, στον οποίο μπορούμε να αναπτυχθούμε. 

Δεν υπάρχει αμφιβολία ότι το νομοσχέδιο καλύπτει ένα σοβαρό και υπαρκτό κενό σε αυτόν τον τομέα, που παραδοσιακά η χώρα μας έχει και οφείλει να έχει, μία έντονη παρουσία. Είναι γνωστή η αναγνώριση που έχουμε τελευταία, ιδιαίτερα με την παρέμβασή μας στο Κόσοβο και τη σημαντική ανθρωπιστική βοήθεια, που παρείχαμε σε αυτό το ολέθριο και περίεργο μέτωπο, όπου έπεφταν σωρηδόν οι λεγόμενες ανθρωπιστικές βόμβες. 

Βεβαίως ο σκοπός για την ανθρωπιστική βοήθεια δεν πρέπει να είναι άλλος από την εσωτερική μας ανάγκη να καλύψουμε τις ανθρώπινες ευαισθησίες μας. 'Ομως οι διπλωμάτες και οι οικονομολόγοι ασφαλώς μπορούν να μιλήσουν για πολύ ώρα όσον αφορά τα πολιτικά και εθνικά οφέλη που μπορούν να προκύψουν από μια τέτοια σημαντική δραστηριότητα. Εξ ου και η ανάγκη να σπεύσουμε σε έναν τομέα που έχουμε καθυστερήσει νομοθετικά και θεσμικά πάρα πολύ. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Οι οργανώσεις όπως οι "Γιατροί του Κόσμου" και πολλές άλλες, έχουν δείξει το δρόμο. Τυχαίνει, κύριοι συνάδελφοι, να είμαι και πρόεδρος μιας κατά τεκμήριο μη κυβερνητικής οργάνωσης, όπως είναι ο Σύνδεσμος Ελληνοαρμενικής Φιλίας. Και κατά καιρούς στο παρελθόν προσπαθήσαμε να οργανώσουμε και να μεθοδεύσουμε την αποστολή ανθρωπιστικής βοήθειας στην αδελφή αυτή χώρα, αδελφή και χειμαζόμενη αυτή χώρα. Ασφαλώς στην προσπάθειά μας βρήκαμε αρωγούς τον πληθυσμό, τον απλό κόσμο, τους επιχειρηματίες, όλους που ενδιαφέρονται να βοηθήσουν ιδιαίτερες περιπτώσεις όπως η Αρμενία αλλά και ασφαλώς και άλλες χώρες σαν τη Σερβία. Εκεί που είχαμε πρόβλημα ήταν πώς θα οργανώσουμε αυτήν την αποστολή, πώς θα μεθοδεύσουμε τη διαδρομή της, πώς θα έχουμε δηλαδή την κατάλληλη υποδομή ώστε αυτό που λέει η καρδιά μας και αυτό που συντονίζει η καρδιά ενός μεγάλου μέρους του ελληνικού λαού να καταλήξει στα σωστά χέρια. 

Γι' αυτό η κρατική βοήθεια υπό πλαίσια αν θέλετε για τη δράση των καλών σαμαρειτών, των εθελοντών, που θέλουμε να βοηθήσουμε τους πάσχοντες στην εποχή μας, θα πρέπει σήμερα να επενδυθεί και να ντυθεί από ένα σωστό θεσμικό, πολιτιστικό, θα έλεγα και κρατικό πλαίσιο. Γι' αυτό το νομοσχέδιο με τις όποιες βελτιώσεις και τροποποιήσεις γίνουν εδώ μέσα νομίζω ότι θα βοηθούσε τα μέγιστα σε αυτό που στην αρχή της ομιλίας μου αποκάλεσα ένα παγκόσμιο κίνημα. Ο εθελοντισμός, το τονίζω, είναι ένα παγκόσμιο κίνημα σήμερα. Και εμείς εδώ ασφαλώς δεν έχουμε αντιληφθεί τη σύγχρονη πτυχή αυτού του ζητήματος. Και αυτό το νομοσχέδιο αυτό κάνει. Και θα είμαι σύντομος, γιατί δεν χρειάζεται να πω περισσότερα ιδιαίτερα επί της αρχής που απ' ότι αντιλαμβάνομαι όλες σχεδόν οι πτέρυγες τουλάχιστον επί της αρχής, δεν μπορούν παρά να συμφωνήσουν. 

Εκείνο που θέλω να τονίσω είναι ότι πέρα από την ανάγκη που υπάρχει να βοηθήσουμε με τις εθνικές αναγκαιότητες πολιτικές και εθνικές, χρειάζεται να προσέξουμε πάρα πολύ να μην πέσει και αυτός ο θεσμός όπως και πολλοί άλλοι, στην αγκαλιά μιας περιρέουσας διαφθοράς και παρακμής που κυβερνά σήμερα τη ζωή μας και που φέρεται να διαβρώνει τη δημόσια ζωή της χώρας. 

Γι'αυτό θέλω να επιστήσω την προσοχή στους θεσμοθετούντες και στους συμβούλους, να προσέξουμε για να βρούμε τους τρόπους, ώστε να υπάρξουν οι αναγκαίες διαδικασίες για τη δημιουργία ενός τέτοιου θεσμικού πλαισίου που θα αποκλείει τις οποιεσδήποτε πιθανότητες αδιαφάνειας παρασπονδιών και συναλλαγών κάτω από το τραπέζι. Σε καμία περίπτωση δεν πρέπει -το λέω χωρίς να φέρνω καμία αντίρρηση ούτε για την αρχή ούτε για τα άρθρα του νομοσχεδίου- να επιτρέψουμε και σε αυτόν το θεσμό να γίνει βορά διαφόρων επιτηδείων -κατά τη λαϊκή έκφραση καταφερτζήδων- οι οποίοι συνήθως καταφέρνουν να χρησιμοποιούν ειλικρινείς και καλές προθέσεις για να βοηθούν τις προσωπικές και άνομες ορέξεις τους. 

Νομίζω ότι μπορούμε να βρούμε εκείνα τα λεπτά σημεία στα επί μέρους άρθρα, στα οποία πρέπει να υπάρξουν διαδικασίες ελέγχου απολογιστικού και όχι προϋπολογιστικού. Ελέγχου όχι γραφειοκρατικού και τέτοιου που θα αποτρέπει τη δυνατότητα να προχωρήσει η όποια πρωτοβουλία. Θέλουμε έλεγχο, ο οποίος απολογιστικά μετά από το έργο θα απολογείται για τη χρήση και τη σωστή αξιοποίηση των πόρων που θα χρησιμοποιηθούν. 

Το επισημαίνω αυτό σαν μια επισήμανση όχι τόσο ηθικοπλαστική αλλά μέσα στη γενικότερη αγωνία όλων μας να μην παραπέσει αυτός ο θεσμός σε κακά χέρια και ευτελιστεί στην πορεία. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εθνικής Οικονομίας κ. Μπαλτάς έχει το λόγο. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Κύριοι συνάδελφοι, το νομοσχέδιο αυτό υπήρξε καρπός της συνεργασίας του Υπουργείου Εξωτερικών και του Υπουργείου Εθνικής Οικονομίας. Η συνεργασία αυτή πήρε πολύ χρόνο. Εκινείτο προς δύο κατευθύνσεις και το κάθε Υπουργείο πέρα από τις μεταξύ τους επαφές είχε επαφές και με πάρα πολλούς ενδιαφερόμενους ελληνικούς και ξένους οργανισμούς, για να καταλήξουμε σε αυτό που συζητάμε σήμερα, σε ένα νομοσχέδιο που όλοι θεωρούμε ότι είναι σπουδαίο. Βεβαίως, ανάλογα με τη θέση που έχει ο καθένας στην Αντιπολίτευση ή στη Συμπολίτευση, το βρίσκει πολύ πρόχειρο ή πολύ καλό. 

Περιμένω και η Βουλή η δική μας κάποτε να φύγει από αυτόν το διπολισμό, όσον αφορά τις μεταξύ μας συζητήσεις και να υπάρχει κατανόηση και συνεργασία σε θέματα στα οποία μπορούμε να συμφωνήσουμε. Το λέω αυτό με ένα παράπονο, διότι γνωρίζετε ότι φεύγω απ'αυτήν τη Βουλή και δεν θέλω να φύγω με την εντύπωση ότι συμβάλλοντας και εγώ στην επεξεργασία αυτού του νομοσχεδίου είχα πίσω μου κάποιες καταχθόνιες προθέσεις, που δεν φαίνονται ακόμη, αλλά θα φέρουν την καταστροφή στη χώρα κλπ. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Το νομοσχέδιο αυτό, αγαπητοί συνάδελφοι, είναι ένα πολύ απλό νομοσχέδιο, κατανοητό, σύντομο στην έκτασή του και αποτελείται ουσιαστικά απο δύο μέρη. Το πρώτο μέρος αφορά την αναπτυξιακή βοήθεια και το δεύτερο μέρος τις μη κυβερνητικές οργανώσεις. 

Η αναπτυξιακή βοήθεια αλλά και οι μη κυβερνητικές οργανώσεις υπάρχουν. Υπήρχε αναπτυξιακή βοήθεια, δίναμε τέτοια βοήθεια σαν χώρα. Το νομοσχέδιο λοιπόν αυτό το κάναμε γιατί έπρεπε να φέρουμε κανόνες διαχείρισης και ελέγχου. Αν διαβάσετε το νομοσχέδιο θα δείτε ότι πέρα από τη διαφάνεια διατύπωσης των άρθρων του υπάρχει και παράρτημα στο οποίο μπορείτε να εντρυφήσετε, για να δείτε περιοριστικά πώς μπορούμε να ενεργήσουμε με βάση τους κανόνες που έρχονται από τον ΟΟΣΑ μέσω της DAC, δηλαδή της Επιτροπής Αναπτυξιακής Βοήθειας. 

'Ολα λοιπόν μπορείτε να τα βρείτε σε αυτό το νομοσχέδιο. Το κάναμε γι' αυτό που σας είπα και απαντάω έτσι στον κ. Κατσανέβα. 'Ισα-ίσα, όχι μόνο υπάρχουν κανόνες ελέγχου μέσα από το νομοσχέδιο, αλλά με βαση το νομοσχέδιο επιβάλλεται να γίνεται έκθεση προς τη Βουλή των Ελλήνων για το τι έκανε σε μία συγκεκριμένη χρονιά. Πού πήγε η βοήθεια; Τι αποτελέσματα είχε αυτή η βοήθεια και αυτό να μπορεί να συζητιέται στη Βουλή. Προχωράει δηλαδή πέρα και από τους τετριμμένους ελέγχους, που συνήθως υπάρχουν, ή δεν υπάρχουν στη χώρα μας. 

Σας έλεγα λοιπόν ότι η αναπτυξιακή βοήθεια λειτουργούσε. 'Οπως είχαν όμως τα πράγματα, θεσμικό πλαίσιο για να λειτουργήσει σωστά με κανόνες, με διαγωνισμούς, πού πάει, και τι αποτελέσματα έχει, είχε μόνο το Υπουργείο Εθνικής Οικονομίας. 'Ομως τέτοια αναπτυξιακή βοήθεια έχουν και άλλα Υπουργεία και θα το δείτε μέσα στο νομοσχέδιο και στο παράρτημα που δείχνει ποια Υπουργεία και πόσα χρήματα έχει το κάθε Υπουργείο να διαθέσει προς αυτήν την κατεύθυνση κάθε χρόνο κλπ. 

'Ολα αυτά τα Υπουργεία έρχονταν μέσω του Υπουργείου Εθνικής Οικονομίας για να κάνουν τη δουλειά τους. Και είπαμε με αυτό το νομοσχέδιο, ότι το καθένα θα έχει από το νόμο το δικαίωμα να προβεί σε ανθρωπιστική βοήθεια, αναπτυξιακή βοήθεια και άλλες βοήθειες, αλλά θα πρέπει ταυτόχρονα να υπάρχει και ένας συντονισμός. Δεν μπορεί δηλαδή το κάθε Υπουργείο να αναπτύσσει μία πρωτοβουλία και να στέλνει βοήθεια-συνδρομή σε άλλες χώρες και να μην το γνωρίζει το Υπουργείο Εξωτερικών. Το Υπουργείο Εξωτερικών δεν καπελώνει τίποτα. Εξάλλου είναι κανείς στην Αίθουσα που μπορεί να ισχυρισθεί ότι το Υπουργείο Εξωτερικών δεν έπρεπε να έχει γνώση του τι γίνεται; Κάνει την εξωτερική πολιτική της χώρας. Ε, με αυτό το νομοσχέδιο λοιπόν συντονίζεται όλη αυτή η προσπάθεια, με το Υπουργείο Εθνικής Οικονομίας να έχει την ευθύνη απέναντι της DAC, να έχει και τα στατιστικά στοιχεία, να βλέπει όλα τα άλλα Υπουργεία, αλλά το αποτελεσματικότερο είναι ότι αυτή η βοήθεια να είναι σε γνώση στην κατεύθυνση που επιθυμεί και το ίδιο το Υπουργείο Εξωτερικών, για να κάνουμε τη δουλειά μας. 

Αυτό είναι το νομοσχέδιο που σας είπα, απλό, απλούστατο, κατανοητό και σύντομο στην έκτασή του. 'Ολα τα άλλα τα καταχθόνια που βρέθηκαν εδώ, ότι διαιρέθηκε ο κόσμος και πάμε να καπελώσουμε τις μη κυβερνητικές οργανώσεις και ότι όλη αυτή η αναπτυξιακή βοήθεια δεν ξέρει κανένας πού πάει και δεν υπάρχει μέχρι σήμερα βοήθεια, δείχνει πως είτε δεν διαβάσαμε το νομοσχέδιο ή μας έχει γίνει κουσούρι η συνήθεια πως είμαστε αντιπολίτευση και πρέπει ό,τι και να έρχεται να το καταστρέφουμε. Δεν είναι σωστό. 

Με την ευκαιρία λοιπόν θέλω να σας πω ότι και μέχρι σήμερα έχουμε πολύ καλά αποτελέσματα από αυτήν τη βοήθεια που έχουμε δώσει. 

'Εχουμε δώσει σε πολλές χώρες. Αναφέρθηκαν μερικές πριν και από τον κ. Κατσανέβα για παράδειγμα. 'Εχουμε δώσει βοήθεια χωρίς να είναι δάνειο ή απλή συνεργασία, όπως είπε ο κ. Κωστόπουλος. 'Εχουμε δώσει δωρεάν βοήθεια και στην Αρμενία και στη Γεωργία και στην Αλβανία, για να αναφέρω μερικές χώρες. 'Eχουμε κάνει πολλά προγράμματα. 'Εχουμε κάνει πολλές μελέτες που τις έχουν ανάγκη αυτές οι χώρες. 'Εχουμε εκπαιδεύσει και εκπαιδεύουμε συνεχώς στελέχη αυτών των χωρών στη δική μας Δημόσια Διοίκηση, ώστε να μάθουν πώς λειτουργεί το σύστημα. Φεύγοντας δε από εδώ παίρνουν μαζί τους -και αντιλαμβάνεσθε πώς- όλο αυτό που έδωσε η χώρα με τη συμπαράστασή της, αλλά ιδιαίτερα και την αγάπη τους γι' αυτήν εδώ τη χώρα, τη δική μας. Αυτά λοιπόν συνεχίζονται. 

Θέλω να κλείσω εδώ λέγοντάς σας ότι στο εξής με βάση αυτό το νομοσχέδιο οι έλεγχοι είναι διαφανέστατοι σε όλους. 'Αλλωστε, μην ξεχνάτε ότι αυτά είναι χρήματα του προϋπολογισμού και δεν μπορείτε να μην έχετε έλεγχο, δεν υπάρχει περίπτωση να μην υπάρξει έλεγχος. Αλλά με το νομοσχέδιο κατοχυρώνονται όλα, διότι αυτή είναι μία ξεχωριστή βοήθεια που μας επιτρέπει να συνδράμουμε χώρες που την έχουν ανάγκη, να εμφανιστούμε σ' αυτές τις χώρες, γιατί μέχρι τώρα εμφανιζόμασταν μέσω πολυμερούς βοήθειας, δηλαδή έδινε και η Ελλάδα τρία δισεκατομμύρια (3.000.000.000) δραχμές σε ένα πλαίσιο που η Γερμανία μπορεί να έδινε τριάντα δισεκατομμύρια (30.000.000.000) δραχμές, οι Ηνωμένες Πολιτείες πενήντα δισεκατομμύρια (50.000.000.000) δραχμές και αυτά τα τρία δισεκατομμύρια (3.000.000.000) δραχμές της Ελλάδας δεν φαίνονταν. Τώρα με αυτό το νομοσχέδιο δίνεται η ευκαιρία να γίνει διμερής συνεργασία, διμερής βοήθεια. Η Ελλάδα εμφανίζεται ότι έδωσε αυτά τα χρήματα, η Ελλάδα πήρε την ευθύνη να κάνει αυτές τις μελέτες που τις χρειάζονται οι κοντινές μας χώρες, η Ελλάδα είναι εκείνη που έφτιαξε ένα γεφύρι που έπεσε, η Ελλάδα είναι εκείνη που έδωσε κάποια αυτοκίνητα τα οποία έχουν μέσα ιατρικό υλικό τέτοιο, ώστε περιφερόμενα να μπορούν να εξετάζουν τον κόσμο στα χωριά της Αλβανίας κ.ο.κ. Αυτό είναι αυτό το νομοσχέδιο. Επαναλαμβάνω, απλό, απλούστατο, κατανοητό, σύντομο στην έκτασή του, απαραίτητο για τη σωστή λειτουργία μας, γι' αυτό σας παρακαλώ να το ψηφίσετε και όσοι έχουν την αντίρρησή τους, παρακαλώ να το διαβάσουν και ας μην το ψηφίσουν. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριοι συνάδελφοι, μελέτησα το νομοσχέδιο και άκουσα μετά προσοχής και τον κύριο Υφυπουργό. 

Κύριε Υφυπουργέ, χαρά μου θα ήταν να φεύγατε από την Ελληνική Βουλή για το Ευρωκοινοβούλιο χωρίς να σας δυσαρεστήσουμε, αλλά νομίζω ότι το παρόν νομοσχέδιο δεν μας δίνει αυτήν τη δυνατότητα. 

Είναι γνωστό ότι η Ελλάδα υπήρξε η χώρα της φιλοξενίας. Η Ελλάδα έδωσε τα φώτα στην ανθρωπότητα. Η Ελλάδα πάντοτε στο διεθνή πόνο είναι παρούσα και πολύ σωστά λοιπόν αυτό το νομοσχέδιο έρχεται σήμερα για να καλύψει ένα νομοθετικό κενό -χαίρομαι που το αναγνωρίσατε, κύριε Υφυπουργέ- το οποίο υπάρχει, όταν μάλιστα από πλευράς ουσίας είμαστε στη DAC εδώ και δύο χρόνια. 

Το πρώτο ερώτημα το οποίο υπάρχει -πριν μπω στο νομοσχέδιο- είναι, πώς μέχρι σήμερα, κύριε Υφυπουργέ και κύριοι της Κυβέρνησης, δίνατε βοήθεια για επισιτισμό, γενικά βοήθεια στην ανθρωπότητα και πώς συμμετείχατε στην ανάπτυξη κάποιων κρατών; Υπάρχει πράγματι διαφάνεια; Υπάρχουν πράγματι ξεκαθαρισμένοι λογαριασμοί; Μήπως υπάρχουν ακόμα απαιτήσεις και λογαριασμοί που δεν εκπληρώθηκαν, διότι υπάρχουν υπονοούμενα και το Ελεγκτικό Συνέδριο τώρα τα εντελόμενα δεν τα περνάει; 

Μήπως ο κ. Ζαχαριάδης, ο οποίος έφυγε από τη Γραμματεία των Διεθνών Οικονομικών Σχέσεων, είχε κάποιο λόγο με αυτά τα προγράμματα; 

Εμείς σαν Νέα Δημοκρατία και διότι πιστεύουμε πως η Ελλάδα πρέπει να παίξει ουσιαστικό ρόλο στη βοήθεια και διότι το νομοσχέδιο δεν έχει μόνο ανθρωπιστική βοήθεια, αλλά περιλαμβάνει και αναπτυξιακή βοήθεια, η οποία έχει σχέση και με την Ελλάδα και με την πολιτιστική παρουσία της Ελλάδος, αλλά και με την "οικονομική" εκμετάλλευση της χώρας μας έναντι των άλλων κρατών, θα ψηφίσουμε το νομοσχέδιο κατ' αρχήν. 'Ομως, έχουμε πάρα πολλές ενστάσεις ως προς την ουσία του νομοσχεδίου. 

Εξηγούμαι: Το νομοσχέδιο, από τη μελέτη την οποία έκανα, είδα ότι έχει μία καθυστέρηση της τάξεως των δύο περίπου ετών και μετεφέρετο από Υπουργείο σε Υπουργείο. 

Δεύτερον, το νομοσχέδιο αυτό περιλαμβάνει δύο νομοσχέδια, ένα του Υπουργείου Εθνικής Οικονομίας και ένα του Υπουργείου Εξωτερικών. 

Η πρώτη ερώτηση που γεννάται σε μένα είναι: Θέλουμε να δώσουμε ανθρωπιστική βοήθεια, ναι. Θέλουμε να δώσουμε αναπτυξιακή βοήθεια σε διάφορες χώρες, ναι. Γιατί πρέπει να γίνεται και από τα δύο Υπουργεία; Δεν μπορεί να συντονίσει το ένα Υπουργείο; Να πάει στο Υπουργείο Εξωτερικών. Χώρες ανεπτυγμένες, όπως η Γαλλία, η Γερμανία, αν δεν απατώμαι, έχουν αυτήν τη διεθνή εξωτερική οικονομική πολιτική στο Υπουργείο Εξωτερικών, αλλά και την αναπτυξιακή και τις άλλες βοήθειες στο ίδιο Υπουργείο. Γιατί όχι και στην Ελλάδα; Δεν θέλετε να το πάτε στο Υπουργείο Εξωτερικών; Αφήστε το στο Υπουργείο Εθνικής Οικονομίας και με τη σύμφωνη γνώμη του Υπουργείου Εξωτερικών να δίδονται εκεί που πρέπει να δίδονται. 

Γιατί χρειάστηκε να τα χωρίσουμε; Αναπτυξιακή πολιτική βλέπω στο ένα σκέλος του νομοσχεδίου, αναπτυξιακή πολιτική βλέπω και στο άλλο σκέλος. Η μόνη δικαιολογία που πιθανόν υπάρχει είναι οι μη Κυβερνητικοί Οργανισμοί. Θα μπορούσαν αυτοί να συντονίζονται από αρμόδια διεύθυνση στο Υπουργείο Εθνικής Οικονομίας. 'Η θα μπορούσε και το άλλο κομμάτι του Υπουργείου Εθνικής Οικονομίας να το πάρει το Υπουργείο Εξωτερικών. Δεν έγινε αυτό, διότι έχουμε μία -ας μου επιτραπεί να πω- διαρκή αντιπαλότητα των δύο Υπουργείων. Δεν το λέω εγώ. Το βλέπω και το ακούω από τους υπαλλήλους. 

Τρίτον, λέτε ότι υπάρχει διαφάνεια. Πρώτα πρώτα ερωτώ και δεν ξέρω αν είναι αληθές, αλλά φοβάμαι ότι είναι: Εδόθη σε μελετητικό γραφείο η σύνταξη του νομοσχεδίου; Καταβάλαμε κάποιες δεκάδες εκατομμύρια σε μελετητικό γραφείο, για να συντάξει αυτό εδώ το νομοσχέδιο; Δεν υπάρχουν ειδικοί υπάλληλοι; Απ' ό,τι πληροφορούμαι υπάρχουν και μάλιστα είναι εξπέρ του είδους. Θα ήθελα μία απάντηση σε αυτό. 

Προχωρώ: Υπάρχει διαφάνεια ως προς τον τρόπο παρακολούθησης από το νομοσχέδιο των έργων εκτελέσεως; 

Λέει σε ένα σημείο το άρθρο ότι, πρώτον, είναι δυνατόν για προμήθειες και υπηρεσίες μέχρι διακόσιες χιλιάδες (200.000) ECU -που σημαίνει γύρω στα εξήντα εκατομμύρια (60.000.000) δραχμές- μπορεί να δοθεί κατ' ανάθεση, χωρίς διαγωνισμό. Και προχωρά στο άλλο άρθρο ότι για έργα μέχρι πέντε εκατομμύρια (5.000.000) ECU -γύρω στο ένα δισεκατομμύριο επτακόσια- μπορούν να δοθούν κατ' ανάθεση. Και υπάρχει διαφάνεια εξ ορισμού; 

Ποιος θα παρακολουθήσει αυτά τα έργα; Εάν αυτά τα έργα γίνονται στο εξωτερικό -από τη μελέτη του νομοσχεδίου που έκανα- δεν προκύπτει ότι υπάρχει έλεγχος, δεν προκύπτει ότι υπάρχουν υπάλληλοι οι οποίοι θα ελέγξουν και την υλοποίηση του έργου και την καταβολή των δαπανών. 

Είπε ο κύριος Υφυπουργός "μα, αφού περνάνε μέσα από τον προϋπολογισμό, ελέγχονται". Ελέγχονται από τον προϋπολογισμό τύποις. Το έργο έγινε; Ανέλαβε κάποιος ιδιώτης από την Ελλάδα να κάνει ένα έργο στη Ζιμπάμπουε. 'Εγινε το έργο; Ποια είναι η διαδικασία ελέχγου; Κύριοι συνάδελφοι, δεν προκύπτει από το παρόν νομοσχέδιο. 

Απ' ό,τι είδα στο νομοσχέδιο, κύριε Υπουργέ των Εξωτερικών, δεν υπάρχει και εθνική στρατηγική στο θέμα της διεθνούς οικονομικής πολιτικής. Επι μέρους διατάξεις υπάρχουν, πώς θα βολέψουμε κάποια χρήματα, τα εκατό δισεκατομμύρια (100.000.000.000), που κατά μέσο όρο είναι είκοσι δισεκατομμύρια (20.000.000.000) το χρόνο. Δεν βλέπω καμία εθνική στρατηγική. Και, εν πάση περιπτώσει, ο Οργανισμός Προωθήσεως Εξαγωγών, που γνωρίζει τη διεθνή πρακτική, έχει γνώση των αγορών, έχει γνώση των προσώπων, γιατί δεν συμμετέχει για να βοηθήσει, μια και το νομοσχέδιο δεν είναι μόνο επισιτισμός και ανθρωπιστική βοήθεια, είναι και αναπτυξιακό, όπως είπα προηγουμένως και έχει την έννοια της πολιτιστικής αλλά και της εμπορικής και της οικονομικής διείσδυσης της Ελλάδος στις άλλες χώρες ; 

Είδα σε κάποιο σημείο, στις μη κυβερνητικές οργανώσεις, ότι κάθε δωρεά που γίνεται δεν φορολογείται. Κάθε προμήθεια που γίνεται από το εξωτερικό δεν πληρώνει δασμούς και φόρους. Κάθε εξαγωγή προϊόντων δεν πληρώνει δασμούς και φόρους. Πολύ σωστά, το δέχομαι. Ρωτάω όμως την Κυβέρνηση: Μόνο για το εξωτερικό ενδιαφερόμαστε να μην πληρώνουμε φόρους και δασμούς και να μη φορολογείται η δωρεά; 'Ολοι στους άλλους οργανισμούς εν Ελλάδι που επιτελούν κοινωνική πολιτική, τα γηροκομεία, τα ορφανοτροφεία, πρέπει να πληρώνουν και φόρους επί των δωρεών και φόρους επί της ακίνητης περιουσίας; 

Είχα την τύχη τότε να είμαι Kοινοβουλευτικός Eκπρόσωπος, όταν συνεζητείτο το νομοσχέδιο πριν από δυόμισi χρόνια. Φωνάζαμε εδώ. Δεν σας πείσαμε. Βλέπουμε κατά εποχές να το βγάζετε σιγά-σιγά. Ακούμε τον Πρωθυπουργό να βεβαιώνει τον Αρχιεπίσκοπο ότι θα καταργήσει τις δωρεές. Δεν βλέπουμε όμως να καταργούνται. Και το λέω αυτό γιατί μου δώσατε με αυτήν τη διάταξη αυτήν τη δυνατότητα. 

Κύριε Υπουργέ, θα ήθελα να μου πείτε -και αυτό έχει μεγάλη σημασία- γιατί αποδεχθήκατε μόνο τις μη κυβερνητικές οργανώσεις. Δεν σας ενδιαφέρει το άλλο κομμάτι, το αναπτυξιακό; Σας ενδιαφέρει μόνο η ανθρωπιστική βοήθεια; Και αυτή είναι η επιμονή σας, για να ελέγχετε την εξωτερική οικονομική πολιτική και κυρίως τη συμμετοχή της χώρας μας στην ανάπτυξη κάποιων άλλων κρατών; 

Για μας το νομοσχέδιο είναι ακαταλαβίστικο. Δεν έχει αρχή, δεν έχει μέσον, δεν έχει κορμό. Είναι, όπως είπα στην αρχή, δύο νομοσχέδια και εγώ προσωπικά που το διάβασα πολλές φορές διαπιστώνω έναν κακό τρόπο συντάξεως νομοτεχνικό. Δεν το καταλαβαίνω. 

Τώρα έρχομαι και σε κάτι άλλο, το οποίο με εντυπωσίασε, αλλά φοβάμαι ότι αποτελεί και την ουσία. 'Ηταν σε τροπολογία και το βλέπω ενσωματωμένο στο νομοσχέδιο. Είναι το άρθρο, αν δεν απατώμαι 22, το οποίο αναφέρεται στην κατάργηση του ν. 2414 και τις εταιρείες αυτές τις παραπέμπει στο ν. 2190. Τώρα θυμηθήκατε ότι ο ν. 2414 δεν είναι ο εκσυγχρονιστικός νόμος, τον οποίο αναφέρατε σαν αλλαγή θεσμών στην Ελλάδα, σαν εκσυγχρονισμό; Τώρα διαπιστώσατε ότι ο νόμος αυτός δεν περπατάει; Μα, ο νόμος αυτός ήταν η σημαία σας, το πλέον εκσυγχρονιστικό ατού. Τι σκοπιμότητα εξυπηρετεί; Γιατί προσπαθώ να το ερμηνεύσω και δεν μπορώ. Θα σας την πω όμως. 

Διαπιστώνω ότι αφού πάμε στο ν. 2000, στο άρθρο τάδε, για προβληματικές επιχειρήσεις, δεν εφαρμόζεται ο ν. 2414 και εφαρμόζεται ο ν. 2190. Τι αποτελεί αυτό για μένα; Και αυτό υποκρύπτει δόλο. Αυτό νομίζω ότι είναι η τροπολογία που αναφέρεται για την "Ολυμπιακή Αεροπορία" -αυτό είναι σαφώς- και θα έπρεπε να υπάρχει λεβέντικη θέση ότι το κάνουμε για την "Ολυμπιακή Αεροπορία" και για πιθανές άλλες μελλοντικές τέτοιες τοποθετήσεις. 

Βρισκόμαστε σε μια περίοδο όπου η Κυβέρνηση έχει φοβερά προβλήματα. Δεν με ενδιαφέρουν τα προβλήματα της Κυβέρνησης, διότι αυτά στο κάτω-κάτω θα τα πάρει μαζί της. Με ενδιαφέρουν τα προβλήματα της Κυβέρνησης που αποτυπώνονται και ενσωματώνονται στον ελληνικό λαό, στους φτωχούς, στους άνεργους, στους δυστυχείς. 

Δεν μπορούμε λοιπόν, μετά τουλάχιστον τις ευρωεκλογές, σε μια περίοδο που η χώρα μας έχει ανάγκη από την υποστήριξη όλων μας -και γνωρίζετε πάρα πολύ καλά ότι η Νέα Δημοκρατία -και απαντώ στον κύριο Υφυπουργό και σε κάθε άλλον ο οποίος δυσπιστεί- διά του Αρχηγού της και δι'όλων ημών, είναι εκείνη η οποία πιστεύει ότι η Ελλάδα πρέπει να πάει μπροστά και εκεί όπου μπορούμε βοηθάμε και βοηθάμε να μπούμε στην ΟΝΕ και βοηθάμε να περάσει ο τόπος τις δύσκολες ώρες- να ανεχθούμε δολιότητες μιας Κυβέρνησης η οποία, επαναλαμβάνω, θα μπορούσε να έχει τη λεβεντιά να πει ότι αυτή η διάταξη αφορά την "Ολυμπιακή Αεροπορία". 

Κυρίες και κύριοι συνάδελφοι, για μας το νομοσχέδιο είναι προς τη σωστή κατεύθυνση, διότι η Νέα Δημοκρατία πιστεύει ότι η χώρα μας πρέπει να προσφέρει, μια και είναι ανεπτυγμένη χώρα, την ανθρωπιστική βοήθειά της και οποιαδήποτε άλλη βοήθεια στους συνανθρώπους μας ανά την ανθρωπότητα. 

Πιστεύει ότι μπορεί να βοηθήσει στην ανάπτυξη των φτωχών χωρών και για δικό της συμφέρον, με την ευρεία έννοια, πολιτιστικό ή οικονομικό. Γι'αυτό ψηφίζει κατ'αρχήν το νομοσχέδιο, αλλά στην κατ'άρθρον συζήτηση θα είναι πάρα πολύ αυστηρή, διότι πιστεύει ότι αυτό είναι ένα νομοσχέδιο που συντάχθηκε στο πόδι, ένα νομοσχέδιο το οποίο είναι απόρροια, αποτέλεσμα ισορροπίας μεταξύ των αντιμαχομένων Υπουργείων, ένα νομοσχέδιο το οποίο ήρθε πάρα πολύ καθυστερημένα και μέχρι σήμερα άφησε περιθώρια για να υπάρχει αδιαφάνεια ως προς τις μέχρι σήμερα βοήθειες τις οποίες έδωσε η Ελλάδα, αλλά αφήνει και σήμερα πάρα πολλά σημεία αδιαφάνειας. 

Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο κ. Κουρουμπλής ζήτησε να προηγηθεί, για να μιλήσει για πέντε λεπτά. 

Το Τμήμα συμφωνεί; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Το Τμήμα συνεφώνησε. 

Ορίστε, κύριε Κουρουμπλή, έχετε το λόγο. Θα σας παρακαλέσω να είσθε σύντομος και συνεπής στο χρόνο σας. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, το νομοσχέδιο που φέρνει σήμερα η Κυβέρνηση έρχεται σε μια εποχή όπου η διεθνής κοινότητα δοκίμασε τη λογική των ισχυρών και βγαίνει τραυματισμένη από αυτήν την εμπειρία. Οι λαοί όλου του κόσμου ζουν την ανασφάλεια της κατάργησης ουσιαστικά της διεθνούς νομιμότητας. 

'Ερχεται ένα νομοσχέδιο το οποίο επιχειρεί να θεσμοθετήσει την προώθηση ενός κινήματος που έχει μέσα του το στοιχείο του ανθρωπισμού. 'Ενας ανθρωπισμός που πραγματικά απέδειξε και αποδεικνύει πολλές φορές ότι μπορεί να νικήσει και τους ισχυρούς της γης και να προωθήσει τις αξίες της αλληλεγγύης μεταξύ των λαών. Να προωθήσει δηλαδή εκείνες τις αξίες της φιλίας, της γνωριμίας, της απόκτησης εμπιστοσύνης, διαμορφώνοντας ακριβώς συνθήκες που πραγματικά μπορούν να συμβάλουν αποφασιστικά και αποτελεσματικά στη διασφάλιση της ειρήνης και της ανάπτυξης των λαών. 

Βεβαίως ο εθελοντισμός είναι μια σημαντική αξία, που έχει να κάνει με την υπόθεση "άνθρωπος", όταν βέβαια αντιστέκεται ουσιαστικά στις λογικές που υπηρετούν ουσιαστικά άλλες σκοπιμότητες και διαμορφώνουν άλλες συνθήκες. 

Πιστεύω πραγματικά ότι με αυτό το νομοσχέδιο, που η απουσία του διαμόρφωνε ένα κενό στην ελληνική νομοθεσία, συμπληρώνεται ένας τομέας όπου ο Ελληνισμός, ο οποίος έχει μια ιστορία πίστης και προσφοράς στις αξίες αυτές, θεσμοθετεί το πλαίσιο εκείνο όπου οργανωμένα πλέον θα προωθούνται τέτοιου είδους παρεμβάσεις. 

Είναι παρεμβάσεις που έχουν μέσα τους τις αξίες τις πολιτιστικές του ανθρώπου, παρεμβάσεις που πραγματικά μπορούν να συμβάλουν αποφασιστικά στην ανάπτυξη πάρα πολλών λαών, που έχουν ανάγκη τέτοιας προσφοράς. 

Βεβαίως πιστεύουμε ότι αυτές οι παρεμβάσεις και αυτές οι πολιτικές θα αφήσουν την αίσθηση και την αισθητική στους λαούς εκείνες, που πραγματικά προσδοκούν και δεν θα νιώσουν ό,τι ένιωσαν με εκείνους τους περίφημους ιεραποστόλους, που πήγαν στις χώρες τους και στο τέλος τους πήραν τις περιουσίες και τους άφησαν τα ευαγγέλια. 

Γι' αυτό πιστεύω ότι αυτό το σχέδιο νόμου θα συντονίσει όλες αυτές τις δράσεις, θα τις μορφοποιήσει, θα τους δώσει περισσότερο περιεχόμενο, περισσότερη ουσία, ώστε πραγματικά να είναι πιο αποτελεσματική η όποια παρέμβαση στις χώρες που θα γίνεται. 

Σε μια εποχή που πραγματικά ο άνθρωπος βιώνει την ανασφάλεια, τη μοναξιά, τα φαινόμενα της ξενοφοβίας και του ρατσισμού που ζει, μπορούμε με τέτοιου είδους παρεμβάσεις να συμβάλουμε στην ανάπτυξη μίας εποχής βιοκεντρικής χωρίς ρατσισμούς και αποκλεισμούς, σε μία εποχή που πραγματικά και πάλι ο ανθρωπισμός θα υπερνικήσει τις σκοπιμότητες των συμφερόντων εκείνων, που πραγματικά στο βωμό αυτό των συμφερόντων συνθλίβουν και ποδοπατούν τις αξίες του ανθρωπισμού. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, θα μιλήσω από τη θέση μου. 

Θέλω να αναφερθώ πολύ σύντομα, αφού βέβαια υπογραμμίσω ότι πράγματι χαιρόμαστε, γιατί κάποια πολιτικά κόμματα της Αντιπολίτευσης ψηφίζουν το συγκεκριμένο νομοσχέδιο, μια και δεν υπάρχει τουλάχιστον επί της αρχής... 

ΔΗΜΗΤΡΙΟΣ Β ΚΩΣΤΟΠΟΥΛΟΣ (Ε' Αντιπρόεδρος της Βουλής): Εμείς δεν το ψηφίζουμε. 

ΚΟΣΜΑΣ ΣΦΥΡΙΟΥ: Το Κομμουνιστικό Κόμμα το καταψηφίζει... 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Και ο Συνασπισμός και το ΔΗ.Κ.ΚΙ. 

ΚΟΣΜΑΣ ΣΦΥΡΙΟΥ: Τουλάχιστον από την πλευρά της Νέας Δημοκρατίας δηλώθηκε ότι ψηφίζεται το νομοσχέδιο. 

Τώρα βέβαια η αλήθεια είναι, κύριε Κωστόπουλε, ότι δεν μπορεί κανείς να βρει μία λογική εξήγηση στα επιχειρήματα τα οποία αναπτύξατε σχετικά με την αρνητική σας θέση πάνω σ' ένα τέτοιο νομοσχέδιο, το οποίο δίνει ένα θεσμικό πλαίσιο αναγκαίο για τις πρωτοβουλίες που παίρνει η χώρα μας. 

Και παίρνει εδώ και αρκετά χρόνια τέτοιες πρωτοβουλίες και μέσα από τη συμμετοχή σε διεθνείς παρεμβάσεις αναπτυξιακού και ανθρωπιστικού χαρακτήρα, αλλά και μέσα από διμερείς σχέσεις που αναπτύσσει η χώρα μας με ελληνική πρωτοβουλία για την παροχή αναπτυξιακής βοήθειας και ανθρωπιστικής βοήθειας. 

Δεν απαντήθηκε από την πλευρά των κομμάτων της ελάσσονος Μειοψηφίας που καταψηφίζουν, αν δεν συμφωνούν με αυτήν την πολιτική της παροχής βοήθειας είτε με αναπτυξιακό περιεχόμενο είτε με ανθρωπιστικό περιεχόμενο. Εκφράστηκαν απλά ως Αντιπολίτευση για την αντιπολίτευση, γιατί έτσι πιστεύουν ότι δικαιώνουν το ρόλο τους στην Εθνική Αντιπροσωπεία. 

Η Νέα Δημοκρατία δήλωσε ότι ψηφίζει το νομοσχέδιο και μάλιστα το ανέφερε σαν στοιχείο υπεύθυνης πολιτικής,λέγοντας ότι βοηθάει η Αξιωματική Αντιπολίτευση, όπως για παράδειγμα "βοήθησε και βοηθάει για την ένταξη στην Oικονομική και Nομισματική 'Eνωση". 

Είναι γνωστό βέβαια ότι αυτό το τελευταίο το ανεκάλυψε τους τελευταίους μήνες του 1998 μετά τις νομαρχιακές και δημοτικές εκλογές και τους πρώτους μήνες του 1999. Μέχρι εκείνη την ώρα μας μιλούσε για αποτυχία της προσπάθειας για την ένταξη και προέβλεπε ως Κασσάνδρα ότι η χώρα δεν θα ενταχθεί στην Οικονομική και Νομισματική 'Ενωση και παρουσίαζε δήθεν αλλοίωση των οικονομικών στοιχείων της πατρίδας μας κάνοντας ό,τι είναι δυνατόν ουσιαστικά για να υπονομεύσει αυτήν την προσπάθεια. 

Πού βρίσκεται η υπευθυνότητα, εγώ δεν έχω καταλάβει, αλλά κι αν πούμε ότι είναι θετική η ψήφος που παρέχει σήμερα ψηφίζοντας την αρχή αυτού του νομοσχεδίου, τη συνόδευσε όμως από μία σειρά επικρίσεις. 

Για παράδειγμα: Ενώ δέχεται ότι πολύ σωστά έρχεται να καλύψει το κενό που υπάρχει, θέτει "αμείλικτα" τα ερωτήματα, με ποιο θεσμικό πλαίσιο εδίδετο η μέχρι τώρα αναπτυξιακή και ανθρωπιστική βοήθεια από την πλευρά της πατρίδας μας. 

Μα, νομίζω με αυτό που και εκείνη ως κυβέρνηση από το 1989 (που είχαμε τις κοσμοϊστορικές εξελίξεις, τουλάχιστον στον ευρωπαϊκό χώρο). Τότε ούτε αυτήν την πολιτική διέβλεψε ότι έπρεπε να προωθήσει, ούτε καν προώθησε την παραμικρή διάταξη για κανένα Υπουργείο της χώρας διαμορφώνοντας κάποιο θεσμικό πλαίσιο στα πλαίσια του οποίου θα μπορούσε να αναπτύξει αυτήν τη δραστηριότητα παροχής αναπτυξιακής ή ανθρωπιστικής βοήθειας. 

Τουλάχιστον από τη σημερινή Κυβέρνηση έγιναν οι διατάξεις του ν. 2297/95 και έρχεται σήμερα με αυτό το νομοσχέδιο να επεκτείνει την εφαρμογή αυτών των διατάξεων, να θεσπίσει και άλλες δημιουργώντας ένα θεσμικό πλαίσιο, βάσει του οποίου να μπορεί να κινείται η χώρα. 

Τι έγινε στον τομέα αυτόν από το 1989 μέχρι και το τέλος του 1993 από την πλευρά της Αξιωματικής Αντιπολίτευσης, για να έρχεται σήμερα να επικρίνει, όταν τώρα συμπληρώνεται αυτό το θεσμικό πλαίσιο; Κάνοντας αρχή από το 1995 επικρίνει την Κυβέρνηση γιατί -λέει- δεν έσπευσε εγκαίρως να διαμορφώσει αυτό το θεσμικό πλαίσιο τονίζοντας ότι υπάρχουν πολλά ερωτήματα για τον τρόπο με τον οποίον παρείχετο μέχρι αυτήν τη στιγμή η αναπτυξιακή και ανθρωπιστική βοήθεια. Μάλλον περί υποκρισίας πρόκειται και όχι περί πολιτικής θέσης. 

'Εκανε και ορισμένους υπαινιγμούς η Αξιωματική Αντιπολίτευση λέγοντας ότι δεν υπάρχει η διαφάνεια, διότι σύμφωνα με το άρθρο 8 οι συμβάσεις εκτελέσεως έργων, όταν πρόκειται για προϋπολογισμούς μέχρι πέντε εκατομμύρια (5.000.000) ECU, δίνονται με απευθείας αναθέσεις. 

Εδώ, αν προσέξουμε τις διατάξεις, θα δούμε ότι μάλλον πρόκειται για παρερμηνεία ή τουλάχιστον για υπερβολική ερμηνεία αυτών που αναφέρονται στις ρητές διατάξεις του νομοσχεδίου. 

Διότι το άρθρο 8 λέει ότι γίνονται σύμφωνα με τις διατάξεις του 7α που αναφέρεται ρητά μετά από πρόσκληση εκδήλωσης ενδιαφέροντος με όρους συμμετοχής που δημοσιεύονται σε δύο ημερήσιες εφημερίδες της έδρας του νομού που εδρεύει το Υπουργείο κλπ. 

'Ισως θα έπρεπε, κύριε Υπουργέ, αυτό το διαζευκτικό που λέτε εκεί "ή με απευθείας ανάθεση" να προσδιορισθεί σε χαμηλότερα επίπεδα, για να μην υπάρχει ο οποιοσδήποτε υπαινιγμός από την πλευρά της Αξιωματικής Αντιπολίτευσης. 

'Αρα, νομίζω ότι η κορώνα την οποία εκτόξευσε η Αξιωματική Αντιπολίτευση δεν βρίσκει το στόχο της στην προσπάθεια να δημιουργήσει εντυπώσεις. 

Σε ό,τι αφορά τον τρόπο με τον οποίον ισχυρίζεται ότι θα βλάψει την επιτυχία τελικά της λειτουργίας αυτών των διατάξεων στην πράξη -επειδή υπάρχει ο διαχωρισμός και αναφέρονται τα ζητήματα που είναι αρμοδιότητας επιτροπής αναπτυξιακής βοήθειας, δηλαδή αυτά που χειρίζεται έτσι κι αλλιώς εδώ και χρόνια σε ό,τι αφορά τις διεθνείς προσπάθειες παροχής ανθρωπιστικής και αναπτυξιακής βοήθειας το ίδιο το Υπουργείο της Εθνικής Οικονομίας δεν βλέπω το λόγο, γιατί θα έπρεπε να αποσχιστούν τώρα από την αρμοδιότητα του Υπουργείου Εθνικής Οικονομίας. Δεν έχει δίκιο δηλαδή η Αξιωματική Αντιπολίτευση, γιατί υπάρχει έτσι κι αλλιώς σαφής αρμοδιότητα που ασκείται και καλώς ασκείται και πρέπει να παραμείνει, διότι υπάρχει -και είναι γνωστό- η αρμόδια υπηρεσιακή δομή του εξωτερικού εμπορίου, άρα και των εξωτερικών σχέσεων της χώρας μας με τρίτες χώρες μέσω του Υπουργείου Εθνικής Οικονομίας. 

Βέβαια δεν διανοήθηκε κανείς να υπαγάγει όλη αυτήν τη δομή στο Υπουργείο των Εξωτερικών. Πιστεύουμε ότι καλώς λειτουργεί με τις διατάξεις, όπως είναι διατυπωμένος αυτός ο διαχωρισμός, διότι μιλάμε για διαφορετικά αντικείμενα, το ένα αλληλοσυμπληρώνει το άλλο και συνθέτουν από κοινού την πολιτική την οποία στην πράξη εφαρμόζει η χώρα, σε ό,τι αφορά την παροχή αναπτυξιακής και ανθρωπιστικής βοήθειας. 

Πιστεύω, κύριοι συνάδελφοι, ότι θα πρέπει να αρθούν αυτές οι αντιρρήσεις που προέβαλε η Αξιωματική Αντιπολίτευση και ένα τέτοιο νομοσχέδιο, το οποίο είναι εύστοχο, όσον αφορά τους σκοπούς που υπηρετεί, να ψηφιστεί με ευρύτατη πλειοψηφία. 

Βέβαια, αν έλειπε και η μικροψυχία από την πλευρά των μικρών κομμάτων, θα μπορούσε να ψηφιστεί και ομόφωνα το συγκεκριμένο νομοσχέδιο. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Σφυρίου. 

Ο κύριος Υπουργός έχει το λόγο. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Κύριε Πρόεδρε, αγαπητοί συνάδελφοι, θα έχουμε την ευκαιρία να συζητήσουμε και κατ'άρθρο το νομοσχέδιο. Θέλω, όμως, επί της αρχής και πριν αναλύσω το νομοσχέδιο να τονίσω ότι αισθάνθηκα και αισθάνομαι μια ιδιαίτερη υπερηφάνεια ως 'Ελληνας πολίτης για το ότι κατά τη διάρκεια της πρόσφατης κρίσης στο Κόσοβο, στον πόλεμο, αλλά και σήμερα ακόμα, 'Ελληνες πολίτες, εθελοντές και Μη Κυβερνητικές Οργανώσεις, παρά τους βομβαρδισμούς, παρά τον πόλεμο, παρά τις βίαιες συγκρούσεις, παρά τον κίνδυνο για τη ζωή τους, βρέθηκαν κοντά και σε Αλβανούς και σε Σέρβους και σε άλλες μειονότητες, χωρίς διάκριση. Στάθηκαν δίπλα στον ανθρώπινο πόνο τους, στην πείνα, στην αρρώστια, στην έλλειψη στέγης, φαρμάκων, στον τραυματισμό τους, ακόμα και στο θάνατο μελών της κοινωνίας τους. 

'Οσοι βρέθηκαν στο Κόσοβο ή στη Σερβία, δεν βρέθηκαν γιατί ήθελε η Ελλάδα να διεισδύσει -και συμφωνώ ότι αυτή η λέξη δεν μπορεί να χρησιμοποιείται, όταν μιλάμε για μια ισότιμη σχέση με οποιονδήποτε άλλο λαό- ή διότι ήσαν πράκτορες, όπως κάποιοι είπαν ότι θα μπορούσαν να γίνουν, ή διότι είχαν παχυλούς μισθούς, ή ήταν κάτω από τις εντολές του Υπουργείου Εξωτερικών. Αυτοί ήσαν εκεί διότι είχαν τη λεβεντιά -ήταν μια αυτοθυσία- είχαν το θάρρος. 

Αυτό δεν το μνημονεύω μόνο εγώ. Αναγνωρίστηκε η ελληνική προσφορά, αν θέλετε η ελληνική πρωτοπορία στον ανθρωπιστικό τομέα, αγαπητοί συνάδελφοι, από ηγέτες όλων των χωρών. 'Εχω ακούσει κολακευτικά λόγια γι'αυτήν την προσπάθεια από Ρωσία και ΗΠΑ, από Βελιγράδι και Τίρανα, Αγγλία, Γαλλία, Γεωργία, Ελβετία και από τον ίδιο το Γενικό Γραμματέα του ΟΗΕ τον κ. Κόφι Ανάν. Αλλά και σήμερα, τώρα που μιλάμε, οι 'Ελληνες είναι αυτοί που πρώτοι έχουν γυρίσει ολόκληρο το Κόσοβο, αλλά βεβαίως και όλη τη Γιουγκοσλαβία, αναπτύσσοντας πρώτοι πάλι την ανθρωπιστική δραστηριότητα. 

Αυτή η πρωτοβουλία αναπτύχθηκε κατά τη διάρκεια της κρίσης, καταρχήν σε συνεργασία με τις αρχές του Βελιγραδίου και αργότερα με τις τοπικές αρχές στο Κόσοβο. Μετά με τη Ρωσία και την Ελβετία προχωρήσαμε σε μια κοινή σύμπραξη στον ανθρωπιστικό τομέα, με κατάληξη την υπογραφή μεταξύ Ελλάδας, Ρωσίας, Ελβετίας, Αυστρίας και Γιουγκοσλαβίας μιας κοινής προσπάθειας στον ανθρωπιστικό τομέα με την ονομασία Focus, που είναι σήμερα η βασική ανθρωπιστική παρουσία και είναι η δική μας πρωτοβουλία μέσα στο χώρο της Γιουγκοσλαβίας. 

Αυτή αναγνωρίζεται και διεθνώς. Φέρνω απλώς ένα παράδειγμα. Προχθές, την Παρασκευή, ενώ βρισκόμουν στις Βρυξέλλες, με αναζήτησε και με βρήκε ο Καναδός Υπουργός Εξωτερικών και μου ανακοίνωσε ότι καταθέτει ένα εκατομμύριο δολάρια από τον Καναδά σε αυτήν τη δική μας προσπάθεια. 

'Ομως αυτή η ιδιαίτερης σημασίας ελληνική παρουσία έγινε μέσα στο υπάρχον σύστημα, ένα παλιό, αν θέλετε, αναχρονιστικό σύστημα λειτουργίας, μέσα σε ένα θεσμικό κενό, ή αν όχι απόλυτο κενό, διότι πράγματι υπάρχει ένα θεσμικό πλαίσιο, το οποίο όμως, δεν ανταποκρίνεται στις σημερινές ανάγκες, ανάγκες συντονισμού της πολιτικής μας, όπως ανέφερε και ο κ. Μπαλτάς. 

'Εχουμε αγαστή συνεργασία τα δύο Υπουργεία και έχουμε διαμορφώσει το νομοσχέδιο όχι μόνο πάνω στις σύγχρονες ιδέες αλλά και στην παράδοση που έχει αναπτυχθεί και στα δύο Υπουργεία, για την ανάγκη υποστήριξης των δράσεων. 

'Ενα θεσμικό πλαίσιο που θα επιτρέπει την ουσιαστική υποστήριξη αυτών των δράσεων, ενώ υπάρχει παράλληλα ο έλεγχος και η διαφάνεια -θα το δούμε και στα άρθρα και επιπλέον έγιναν και βελτιώσεις κατά τη διάρκεια της συζήτησης στην επιτροπή- ώστε να καλύπτεται η ανάγκη γρήγορης, άμεσης, ευέλικτης παρέμβασης όταν υπάρχει κρίση, γιατί δεν είναι κάτι που προγραμματίζεις εκ των προτέρων. Βεβαίως έχεις τις στρατηγικές σου κατευθύνσεις. Η Ελλάδα σαφώς βάζει μια προτεραιότητα, λέει: Βαλκάνια, Μέση Ανατολή, Μαύρη Θάλασσα, γειτονικές χώρες, ίσως Αφρική, αλλά ανάλογα με τις κρίσεις και τις δυνατότητες που έχει η κάθε χώρα αποφασίζει για τις άμεσες ενέργειες ευέλικτα και την τελευταία στιγμή. 

Και βεβαίως καλύπτεται η ανάγκη που υπάρχει να υποστηριχθούν και να αναπτυχθούν οι Μη Κυβερνητικές Οργανώσεις, ώστε να μπορούν πράγματι να επιτελέσουν αυτό το δύσκολο έργο, όπου δεν αρκεί μόνο, αν θέλετε, η μεγάλη καρδιά, η φιλοτιμία, η λεβεντιά, που πράγματι έδειξαν οι 'Ελληνες που πήγαν αυτές τις μέρες στο Κόσοβο, αλλά χρειάζεται και η τεχνογνωσία, η οργάνωση, η εμπειρία και η γνώση, ώστε να μπορέσουν να λειτουργήσουν αποτελεσματικά. 

Σε ό,τι αφορά την καθυστέρηση ή όχι του νομοσχεδίου, μπορώ να σας πω ότι δύο χρόνια τώρα γίνεται ένας ουσιαστικός διάλογος, όχι μόνο ενδοκυβερνητικός, αλλά με όλες τις οργανώσεις τις Μη Κυβερνητικές, αλλά επίσης και με αρκετούς φορείς που έχουν δράσει στο εξωτερικό, είτε είναι συνδικαλιστές είτε είναι επιχειρηματίες είτε είναι η Τοπική Αυτοδιοίκηση, που έχουν και αυτοί μια παρουσία πια στο εξωτερικό. 

Βεβαίως το νομοσχέδιο μας βρίσκει κατά τη διάρκεια ακόμη της κρίσης στο Κοσσυφοπέδιο και αυτή η εμπειρία η δική μας δεν θα μπορούσε παρά να αφήσει και αυτή το θετικό σημάδι πάνω στο νομοσχέδιο. Mε ποια έννοια; 'Οτι αποκτήσαμε και μέσα από τη σκληρή αυτή εμπειρία κάποιες γνώσεις, τις οποίες δεν είχαμε πρωτύτερα και σαφώς υπήρξαν βελτιώσεις και κατά τη διάρκεια των τελευταίων συζητήσεων που κάναμε στην επιτροπή, όπως και πιθανώς μικρές φραστικές περισσότερο διορθώσεις στα άρθρα τις επόμενες ημέρες ή ημέρα, όσο θα κρατήσει αυτή η συζήτηση. 

Θέλω επίσης να τονίσω ότι η σημασία τουλάχιστον σε ό,τι αφορά την παρουσία των Μη Κυβερνητικών Οργανώσεων έχει και άλλες διαστάσεις. Πρώτα απ' όλα το είδος της πολιτικής κρίσης ή, αν θέλετε, κρίσης στο εξωτερικό, στις άλλες χώρες, είναι τέτοιο, ώστε να διαφέρει αρκετά από την εποχή του ψυχρού πολέμου, όπου συγκρουόντουσαν δύο υπερδυνάμεις. Βλέπουμε κρίσεις μέσα σε κοινωνίες, κρίσεις οικονομικές ή κρίσεις κοινωνικές, πολιτικές, που έχουν αιτίες βαθύτερες, εθνικισμούς, συγκρούσεις. 'Εχουμε, δηλαδή, να κάνουμε πολλές φορές με αντιλήψεις, με τον τρόπο που κατανοούν οι λαοί τα προβλήματά τους ή την επίλυση των προβλημάτων και αν η διπλωματία του πολίτη, όπως την ονομάζουμε, έχει μια ιδιαίτερη σημασία στη διαμόρφωση ενός κλίματος συνεργασίας, ειρήνης και ανάπτυξης. Δεύτερον, υπάρχει ένας πολύ μεγαλύτερος πολυπολισμός στην εξωτερική πολιτική, αλλά και ένα στοιχείο κοινής γνώμης που εμπλέκεται πολύ πιο έντονα, αν θέλετε θα μπορούσε να πει κανείς ένας εκδημοκρατισμός της εξωτερικής πολιτικής. Ασχολείται περισσότερο η κοινή γνώμη, όσο και αν δεν μπορούμε να πούμε ότι παίρνονται οι αποφάσεις από τους λαούς σε συγκρούσεις μεγάλες, όπως είδαμε και πρόσφατα, αλλά, εν πάση περιπτώσει, η κοινή γνώμη παίζει πολύ σημαντικότερο ρόλο. Αν λοιπόν είναι προς το συμφέρον της χώρας η κοινή γνώμη, ο πολίτης της χώρας δραστήρια να συμμετέχει στην εξωτερική πολιτική, αλλά αυτή η δραστηριότητα να μπορεί να γίνεται με έναν οργανωμένο τρόπο, που ουσιαστικά θα τον διαπαιδαγωγήσει, ώστε να μπορεί να αντιληφθεί, να συμβάλει και πολλές φορές να παίξει και καθοριστικό ρόλο στην άμβλυνση αντιθέσεων και προβλημάτων που δημιουργούνται σε διάφορες περιοχές. 

Πέραν αυτών βεβαίως υπάρχει και μια οικονομική διάσταση της αυξανόμενης ανισότητας μεταξύ βορρά και νότου. Παρά τις τεχνολογικές εξελίξεις, παρά την παγκοσμιοποίηση της οικονομίας βλέπουμε σημαντικότατες αποκλίσεις μεταξύ των φτωχότερων και των πλουσιότερων στην υφήλιο. Θα λύσουν οι ανθρωπιστικές οργανώσεις ή η ανθρωπιστική βοήθεια τα προβλήματα; Σαφώς όχι. Αλλά είναι ένα εργαλείο και ιδιαίτερα σημαντικό που αμβλύνει πολλές φορές καθοριστικά αυτές τις ανισότητες. Η ουσία είναι βεβαίως αυτές οι ανισότητες, αυτή η δραστηριότητα των Μη Κυβερνητικών Οργανώσεων, αυτή η δραστηριότητα της ανθρωπιστικής βοήθειας ή της αναπτυξιακής βοήθειας να συμβάλει, ώστε οι άλλοι λαοί που πράγματι είναι φτωχότεροι, να μπορούν να σταθούν στα πόδια τους χωρίς εξαρτήσεις. Δηλαδή, να μην είναι μια βοήθεια η οποία δημιουργεί νέες εξαρτήσεις και αυτό βεβαίως έχει ιδιαίτερη σημασία, εάν θέλουμε να μιλάμε για ουσιαστική βοήθεια μακροπρόθεσμη για τις αναπτυσσόμενες χώρες. 

'Ενας επίσης σημαντικός λόγος -για την Ελλάδα- ανάπτυξης αυτής της δραστηριότητας, είναι βεβαίως ότι ενταγμένοι μέσα στην Ευρωπαϊκή 'Ενωση, έχουμε μια ουσιαστική δυνατότητα απορρόφησης σημαντικών κονδυλίων, δηλαδή έχουμε να παίξουμε ρόλο. Αλλά η απορρόφηση των κονδυλίων έχει σχέση με την άρτια, διαφανή οργάνωση όλης αυτής της υπόθεσης. 

Θα γνωρίζετε ότι και πρόσφατα, με την παραίτηση της Επιτροπής της Κομισιόν, ένα από τα θέματα που είχαν οδηγήσει σ' αυτήν την παραίτηση ήταν η έλλειψη διαφάνειας για περίπου ένα ποσό διακοσίων χιλιάδων (200.000) δολαρίων, που είχαν πάει στη Βοσνία μέσω των προγραμμάτων ΕΚΟ και που δεν είχε γίνει ο απαραίτητος απολογισμός. Αν λοιπόν και η Ευρωπαϊκή 'Ενωση, με τις νέες ρυθμίσεις, τη νέα ευαισθησία και τον ιδιαίτερο ελεγκτικό ρόλο του Ευρωκοινοβουλίου, θα παίξει και εδώ ένα σημαντικότατο ρόλο κατοχύρωσης της διαφάνειας και για τα δικά μας προγράμματα, τα οποία θα χρηματοδοτούνται από την ίδια. 

Σε ό,τι αφορά τις Mη Kυβερνητικές Οργανώσεις, όπως τόνισα, είναι απαραίτητο βεβαίως να βοηθηθεί αυτός ο εθελοντισμός, αυτός ο αυθορμητισμός, που εγώ πιστεύω ότι είναι πηγαίος στην ελληνική κοινωνία, που έχει ο 'Ελληνας πολίτης και που συμβάλλει και στη δημοκρατική λειτουργία της κοινωνίας, αλλά που όμως πολλές φορές δεν βρίσκει τη θεσμική ανταπόκριση ώστε να μπορέσει να έχει συνέχεια, συνέπεια και αποτέλεσμα. Και πράγματι, μέσα απ'αυτήν τη δραστηριότητα να διαπαιδαγωγηθούν χαρακτήρες, νέοι άνθρωποι κλπ. Κάποιος μάλιστα είπε να τους δίνουμε το δικαίωμα, να μπορούν να αναβάλουν την εξεταστική περίοδο, όπως αναφέρεται στο νομοσχέδιο. Πιστεύω ότι αυτή η εμπειρία μπορεί να είναι πολύ ουσιαστική για τη διαμόρφωση του χαρακτήρα του νέου ανθρώπου, που πράγματι θα πρέπει να δώσουμε τα κίνητρα στη νέα γενιά, όχι απλώς γενικά και αόριστα να πούμε, πάρτε πρωτοβουλίες, αλλά να βρεθεί η υποδομή, η ανταπόκριση στη Δημόσια Διοίκηση, που θα επιτρέψει σ'εκείνον που πράγματι έχει το ενδιαφέρον να ακουμπήσει και να βοηθηθεί -με ανεξάρτητη βεβαίως δικιά του απόφαση και λειτουργία- μέσα από τις Μη Κυβερνητικές Οργανώσεις, να προχωρήσει σε τέτοιου είδους πράγματι φιλανθρωπικά, ανθρωπιστικά προγράμματα και δραστηριότητες. 

Γι'αυτό ακριβώς υπάρχει το μητρώο, το οποίο θα πιστοποιεί το κατά πόσον μια οργάνωση έχει τη δυνατότητα να λειτουργήσει ως Μη Κυβερνητική Οργάνωση για το συγκεκριμένο σκοπό. Δόξα τω Θεώ, στη χώρα μας υπάρχουν άπειρες Μη Κυβερνητικές Οργανώσεις, αλλά εδώ μιλάμε για τη δυνατότητα να παίξει ένα σημαντικό ρόλο στην αναπτυξιακή διαδικασία μιας τρίτης χώρας. Θα γίνεται αξιολόγηση από την Υπηρεσία Διεθνούς Αναπτυξιακής Συνεργασίας την οποία δημιουργούμε με το νομοσχέδιο, πιστοποιήσεις όπως σας είπα, εκθέσεις και απολογισμός. 

Βεβαίως, κάποιοι τόνισαν για το άρθρο 11 παράγραφος γ' ότι ασφυκτικά πλαίσια μπαίνουν, διότι αναγράφεται ότι δεν θα πρέπει οι οργανώσεις αυτές να δρουν ενάντια στα εθνικά συμφέροντα, να βλάπτουν τη δημόσια υγεία κλπ. Νομίζω όμως ότι αυτά είναι αυτονόητα. Θα ήταν πολύ περίεργο ένα οποιοδήποτε Υπουργείο να χρηματοδοτήσει μια οργάνωση που θα πήγαινε στο εξωτερικό για να βλάψει τα εθνικά συμφέροντα της Ελλάδας, να βλάψει τη δημόσια υγεία. 

Θεωρώ, λοιπόν, ότι αυτές οι έννοιες είναι αυτονόητες. Αλλά ακριβώς επειδή είναι αυτονότητες, πράγματι θα μπορούσα να δεχθώ την εισήγηση του Κομμουνιστικού Κόμματος αλλά και άλλων κομμάτων, να φύγει αυτή η παράγραφος, εκτός από την πρώτη φράση που μιλά για τη μη εξάρτησή τους από ιδιωτικές επιχειρήσεις κλπ. 

Επίσης, θέλω να τονίσω ότι αυτό σε καμία περίπτωση δεν σταματά Μη Κυβερνητικές Οργανώσεις να έχουν τις πολιτικές τους θέσεις, τις πολιτικές τους απόψεις. Βεβαίως η δραστηριότητά τους δεν είναι άμεσα πολιτική. Θα μου πείτε ότι όλα στη ζωή πολιτική είναι, αλλά δεν είναι άμεσα πολιτικοποιημένη δραστηριότητα, διότι ακριβώς ο ανθρωπιστικός χαρακτήρας ξεπερνά τα όρια των στενών ιδεολογικών πολιτικών διαφορών. Και σήμερα παραδείγματος χάριν που συζητούμε, η Ελλάδα που προωθεί τη λογική ότι πρέπει να αρθούν οι κυρώσεις προς τη Γιουγκοσλαβία, γιατί τέλειωσε ο πόλεμος, άλλες χώρες έχουν άλλες απόψεις. 

Καμία χώρα δεν μπορεί να αρνηθεί την ανθρωπιστική βοήθεια που πρέπει να δοθεί στη Γιουγκοσλαβία για τους πολίτες της χωρας αυτής, είτε είναι Σέρβοι είτε Αλβανοί είτε οτιδήποτε άλλο. 

Θα ήθελα επίσης να δώσω μερικές απαντήσεις σε κάποια ερωτήματα που νομίζω ήταν από τον εισηγητή του ΔΗ.Κ.ΚΙ., όπου αναρωτιόταν πώς μπορεί η χώρα μας να έχει την πολυτέλεια να επενδύει στην ανθρωπιστική βοήθεια, όταν έχουμε άλλα προβλήματα με τους παλιννοστούντες κλπ. και δεν τα αντιμετωπίζουμε. 

Πρώτα απ' όλα δεν το θεωρώ πολυτέλεια. Σαφώς όμως η χώρα μας βρίσκεται σε ένα οικονομικό επίπεδο πολύ καλύτερο απ' ό,τι ήταν πριν από δέκα, είκοσι, τριάντα και σαράντα χρόνια. 

Δεύτερον, αν πάρουμε το πρόβλημα των παλιννοστούντων Ελλήνων ή αν πάρουμε το πρόβλημα των προσφύγων Αλβανών, ακριβώς η ανθρωπιστική και αναπτυξιακή βοήθεια θα είχε και έχει ως στόχο να βοηθήσει αυτούς τους ανθρώπους να παραμείνουν στις εστίες τους. 

'Οταν κάναμε ουσιαστική παρέμβαση στην Αλβανία και στη FYROM, ένας λόγος ήταν ακριβώς για να μη φύγουν από την κοντινή περιοχή του Κοσσυφοπεδίου και έρθουν στην Ελλάδα καταρχήν και σε άλλες χώρες, απ' όπου πια θα ήταν πολύ δύσκολο να υπάρξει επιστροφή. Ακριβώς, λοιπόν, για να μην έχουμε κύματα προσφύγων, για να μην έχουμε κύματα παλιννοστούντων και ουσιαστικά ερήμωση χωρών από τον Ελληνισμό, επιδιώκουμε μια αναπτυξιακή δραστηριότητα με στόχο όχι μόνο μη 'Ελληνες, αλλά και 'Ελληνες, σε πάρα πολλές περιοχές που θα βοηθήσει όμως ευρύτερα και την κοινωνία όπου ζουν και οι 'Ελληνες. 

Κύριε Πρόεδρε, υπήρξαν και πολλές άλλες ερωτήσεις, που πολλές απ' αυτές είχαν σχέση με ειδικά άρθρα. 'Αρα λοιπόν, θα απαντήσω και στη συζήτηση επί των άρθρων. 'Ομως θα ήθελα να τονίσω εδώ ότι σε σχέση με τα κριτήρια για τις Μη Κοινωνικές Οργανώσεις, προβλέπονται στα άρθρα 11 παράγραφος 2 και 12 παράγραφος 1 ειδικά κριτήρια, όπως π.χ. να υπάρχει κατάλληλη υποδομή και διετής εμπειρία. Ευνοούνται οι συνεργασίες αυτών που έχουν και αυτών που δεν έχουν διετή εμπειρία. 

Πολλοί συνάδελφοι είπαν ότι αν κάποια δοκιμαστεί για πρώτη φορά, πώς θα μπορέσει να βοηθηθεί, άρα θα υπάρξει ένα ολιγοπώλιο των Μη Κυβερνητικών Οργανώσεων. Εδώ δεν θα είχαμε αντίρρηση να βάλουμε τη δυνατότητα ύπαρξης ενός ανώτατου πλαφόν χρηματοδότησης για τις νεοϊδρυθείσες οργανώσεις, για να δοκιμαστούν. 

Κλείνοντας θέλω να αναφερθώ στην παρατήρηση του συναδέλφου της Νέας Δημοκρατίας, του κ. Κωστόπουλου, σε σχέση με αυτό το νομοσχέδιο ότι θα έπρεπε να το θέσουμε υπόψη και σε κάποια μελετητική εταιρεία. Δεν θα είχα αντίρρηση να αναθέσουμε την προσπάθεια κατάρτισης ενός νομοσχεδίου και σε μια μελετητική εταιρεία, να μας πει δηλαδή την άποψή της, αλλά αυτό δεν έγινε. 'Εχουμε έμπειρους ανθρώπους -βρίσκονται εδώ στην Αίθουσα, τους οποίους και θα ήθελα να ευχαριστήσω- και από το Υπουργείο Εθνικής Οικονομίας και από το Υπουργείο Εξωτερικών, με πολυετή εμπειρία σ' αυτά τα θέματα της διεθνούς αναπτυξιακής συνεργασίας, αλλά και από άλλα Υπουργεία, οι οποίοι συνέβαλαν δύο χρόνια ουσιαστικά στην κατάρτιση αυτού του νομοσχεδίου αλλά και στη συνεργασία με άλλες χώρες και με άλλους φορείς αυτών των χωρών. Αναφέρω μερικές: Σκανδιναβικές χώρες, Ισπανία, Πορτογαλία, που έχουν έντονη δραστηριότητα στο εξωτερικό. Οι σκανδιναβικές χώρες είναι γνωστές για τη φιλανθρωπική τους πολιτική. Η Ισπανία και η Πορτογαλία για τις παραδοσιακές τους σχέσεις με την Αφρική, Λατινική Αμερική και Ασία και άρα την πολύ εξειδικευμένη εμπειρία τους. Και πάνω σ' αυτήν την εμπειρία αναπτύξαμε τις προτάσεις μας, αξιοποιώντας βεβαίως και τα ισχυρά συμπεράσματα των εκθέσεων και τη γνώση της Κομισιόν, της Ευρωπαϊκής 'Ενωσης, που βεβαίως και αυτή έχει μια ουσιαστική εμπειρία. 

Τελείωσα, κύριε Πρόεδρε. Θα έχω την ευκαιρία να αναπτύξω τις απόψεις μου και αύριο κατά τη συζήτηση των άρθρων, για να δούμε και τις άλλες ενστάσεις ή τους προβληματισμούς που είχαν οι συνάδελφοι εδώ στην Αίθουσα. Ευχαριστώ πολύ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα ότι οι Υπουργοί Εθνικής Οικονομίας και Οικονομικών, Εσωτερικών Δημόσιας Διοίκησης και Αποκέντρωσης, Ανάπτυξης και Μεταφορών και Επικοινωνιών, κατέθεσαν σχέδιο νόμου: "Σύσταση Νέας Χρηματιστηριακής Αγοράς (ΝΕ.Χ.Α.), ρυθμίσεις γενικοτέρων θεμάτων της Κεφαλαιαγοράς των Δημοσίων Επιχειρήσεων και Οργανισμών, της Ανώνυμης Εταιρείας Διώρυγας Κορίνθου και άλλες διατάξεις". 

Παραπέμπεται στην αρμόδια Διαρκή Επιτροπή. 

Το λόγο έχει ο Πρόεδρος του Δημοκρατικού Κοινωνικού Κινήματος, κ. Δημήτριος Τσοβόλας. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ο εισηγητής μας κ. Ρόκος αλλά και ο κ. Ιντζές στην επιτροπή καταψήφισαν με συγκεκριμένο σκεπτικό, για λόγους αρχής, το νομοσχέδιο. 

Εκφράζοντας την άποψη του ΔΗ.Κ.ΚΙ. θα εξηγήσω και αν μπορούν οι κύριοι Υπουργοί να διαγράψουν κάποιες φράσεις, που εμείς θεωρούμε ότι είναι θέμα αρχής, αλλά και να απαλείψουν κάποιες παραγράφους στα άρθρα 5 και 6, τότε πραγματικά μπορεί να δούμε θετικά το νομοσχέδιο. 

Η μεγάλη αντίρρησή μας είναι κατ' αρχήν στο άρθρο 11. Δεν μπορούμε να δεχθούμε ότι τρίτες χώρες, όπως η Ελλάδα, αλλά ακόμη περισσότερο μη κερδοσκοπικού χαρακτήρα, φορείς που είναι νομικά πρόσωπα ιδιωτικού δικαίου, μπορούν να παρεμβαίνουν σε άλλη χώρα και να συμβάλουν, όπως λέει το άρθρο 11, στον εκδημοκρατισμό της. Γιατί στο όνομα του εκδημοκρατισμού, αλλά και της προστασίας των ανθρωπίνων δικαιωμάτων των Κοσοβάρων, οι Ηνωμένες Πολιτείες Αμερικής και το ΝΑΤΟ έκαναν την απαράδεκτη, βάρβαρη, απάνθρωπη επέμβαση, καταλύοντες την κυριαρχία του κράτους αυτού, αλλά και τα ανθρώπινα δικαιώματα και των Κοσοβάρων, Αλβανών και των Σέρβων, και των ανθρώπων των άλλων εθνικοτήτων. 

Δεν επιτρέπεται στο όνομα του εκδημοκρατισμού να καταλύονται κυβερνήσεις που εκλέγονται από τους λαούς οποιασδήποτε χώρας, όπως ήταν και στη Γιουγκοσλαβία. Διότι το ίδιο μπορούν να επικαλεστούν αυτοί οι οργανισμοί, που είναι γνωστό ότι εξυπηρετούν δικά τους συμφέροντα, των μεγάλων χωρών, για την Ελλάδα και για οποιαδήποτε άλλη χώρα. 'Αρα για μας είναι θέμα αρχής να μη δεχόμαστε να μπαίνει σε νομοθέτημα της χώρας μας ότι εμείς ως χώρα, κυβέρνηση, ιδιωτικοί φορείς, μπορούν να παρεμβαίνουν εν ονόματι του εκδημοκρατισμού και της προστασίας των ανθρωπίνων δικαιωμάτων σε άλλη χώρα. Γιατί αυτή είναι επικίνδυνη πράξη και σκέψη, η οποία μπορεί να χρησιμοποιηθεί και εναντίον της Ελλάδος, όταν ξέρουμε ότι οι ίδιες οι μεγάλες δυνάμεις, οι Ηνωμένες Πολιτείες Αμερικής, Γερμανία, Μεγάλη Βρετανία, Γαλλία κλπ., στηρίζουν τις παράνομες και απαράδεκτες τουρκικές διεκδικήσεις σε βάρος της Ελλάδας. Και μπορεί όποια κυβέρνηση, που εκλέγει ο ελληνικός λαός, αυθαίρετα, μετά μάλιστα και από το νέο καταστατικό χάρτη, που υπέγραψε δυστυχώς και η ελληνική Κυβέρνηση, αλλά και οι κυβερνήσεις της Ενωμένης Ευρώπης, για το ΝΑΤΟ. Πλέον το ΝΑΤΟ παίρνει έναν επιθετικό χαρακτήρα. Και προβλέπονται ρητά στον καταστατικό χάρτη του ΝΑΤΟ ότι μπορεί για λόγους εκδημοκρατισμού, ύπαρξης τρομοκρατίας ή προστασίας των ανθρωπίνων δικαιωμάτων, να παρεμβαίνει. Γι' αυτό είμαστε και αντίθετοι κατά κύριο λόγο με αυτό το νομοσχέδιο. 

Κάτι άλλο που θέλω να επισημάνω. Στο άρθρο 6, κύριοι Υπουργοί, προβλέπεται ότι συμβάσεις εκτέλεσης έργου ύψους μέχρι πέντε εκατομμύρια (5.000.000) ευρώ μπορούν, με την παραπομπή που κάνετε στο άρθρο 5, να ανατίθενται απευθείας, χωρίς καμία διαδικασία, από εκείνους οι οποίοι συνάπτουν τη σύμβαση, άρα από πρόξενους κλπ. Και αυτό ξέρετε πού μπορεί να οδηγήσει; 'Οταν σήμερα γνωρίζουμε ότι υπάρχει έλλειμμα ηθικής διαχείρισης δημόσιου χρήματος, αυτό ανοίγει τους ασκούς του Αιόλου, ώστε να δαπανώνται χωρίς κανέναν έλεγχο τεράστια ποσά, αφού τα πέντε εκατομμύρια (5.000.000) ευρώ είναι ενάμισι δισεκατομμύριο δραχμές. Και μάλιστα είναι παραπάνω, γιατί βάζω το ευρώ με τριακόσιες δραχμές. 

Θα νομοθετήσετε -εμείς είμαστε τελείως αντίθετοι- ότι θα ανατίθενται έργα απευθείας ύψους μέχρι ενάμισι δισεκατομμυρίου (1.500.000.000) από κάποιους που θα συνάπτουν στο εξωτερικό σύμβαση; 

Το ίδιο ισχύει και για το άρθρο 5, όπου αναφέρει ότι συμβάσεις μέχρι διακόσιες χιλιάδες (200.000) ευρώ μπορούν να ανατεθούν χωρίς καμία διαδικασία και χωρίς κανέναν έλεγχο, όπως προβλέπουν άλλες διατάξεις, που να εγγυώνται την ορθή διαχείριση του δημοσίου χρήματος. 

Και αντιλαμβάνεσθε τώρα με αυτό το άνοιγμα που κάνετε μέσα από όλο αυτό το νομοθέτημα, τι τεράστια προβλήματα μπορεί να υπάρξουν και πόση ενδεχομένως διασπάθιση του ελληνικού χρήματος μπορεί επίσης να υπάρξει χωρίς κανέναν έλεγχο και να δηλητηριασθεί, χωρίς να υπάρχει λόγος και ο πολιτικός βίος της χώρας ακόμη περισσότερο. 

'Αλλα δύο πράγματα που θέλω να επισημάνω είναι τα εξής: 

Στις τροπολογίες που ήρθαν υπάρχει μία τροπολογία, κύριε Πρόεδρε, που αναφέρεται στον ΟΤΕ. Τι σχέση έχει τώρα αυτό το νομοσχέδιο με τον ΟΤΕ και την αλλαγή του νόμου για τις προβληματικές επιχειρήσεις του 2000; Βέβαια μόνο οι κυβερνητικοί Βουλευτές και η Κυβέρνηση μπορούν να πουν ότι έχει. Σε αυτήν όμως την τροπολογία που τη θεωρώ πάρα πολύ σημαντική για την οικονομία, τροποποιείται βασική δέσμευση της Κυβέρνησης. Εμείς ήμασταν αντίθετοι και είμαστε αντίθετοι προς την όποια ιδιωτικοποίηση του ΟΤΕ, έστω και του 1%. 

Εδώ όμως ενώ ο νόμος προέβλεπε, για να μπορέσει να διασφαλίσει ανοχή η Κυβέρνηση, ότι σε όποια μετοχοποίηση του κερδοφόρου αυτού οργανισμού το κράτος δεν πρόκειται να έχει μετοχές κάτω από το 55%, με αυτήν την τροπολογία -μία από τις τροπολογίες που έρχονται για ψήφιση- κατεβάζει το 55% στο 51%. Και αυτό λέμε ότι είναι δευτερεύον ζήτημα; Καταψηφίζουμε ασφαλώς αυτήν την τροπολογία, η οποία είναι απαράδεκτη, γιατί εμείς είμαστε αντίθετοι προς τη μετοχοποίηση του οργανισμού ή την ιδιωτικοποίηση. Είναι η τροπολογία με γενικό αριθμό 2738 και ειδικό 93. 

'Αλλη τροπολογία η οποία γεννά πολλά ερωτηματικά, είναι η τροπολογία με γενικό αριθμό 2767. Και αυτές πηγαίνουν ως τροπολογίες αύριο, δεύτερη ημέρα, που θα συζητηθούν όλα τα άρθρα, τα οποία είναι πάνω απο τριάντα και θα έρθουν με συνοπτικές διαδικασίες, χωρίς ουσιαστικά καμία συζήτηση. Η τροπολογία αυτή, λοιπόν, παρέχει τη δυνατότητα να συναφθούν, χωρίς καμία διαδικασία που να διασφαλίζει το δημόσιο χρήμα, συμβάσεις προμήθειας προϊόντων ή παροχής υπηρεσιών φορέων του δημοσίου τομέα αναγκαίες για την αντιμετώπιση του προβλήματος που θα παρουσιάσουν τα πληροφοριακά συστήματα του έτους 2000, εφόσον οι συμβάσεις είναι μέχρι είκοσι πέντε εκατομμύρια (25.000.000) δραχμές. Εάν είναι από είκοσι πέντε εκτατομμύρια (25.000.000) μέχρι σαράντα εκατομμύρια (40.000.000) πάλι συνοπτικές διαδικασίες. Μέχρι τα είκοσι πέντε εκατομμύρια (25.000.000) ανάθεση και εδώ. 

ΠΡΟΕΔΡΕΥΩΝ (Παναγιώτης Σγουρίδης): Kύριε Τσοβόλα, η τροπολογία αυτή έχει περάσει ήδη στα ολυμπιακά έργα και δεν υπάρχει σαν άρθρο μέσα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, από εδώ τις πήρα. Ζήτησα σήμερα τις τροπολογίες του νομοσχεδίου ... 

ΠΡΟΕΔΡΕΥΩΝ (Παναγιώτης Σγουρίδης): 'Εχει περάσει στα ολυμπιακά έργα. Δεν υπάρχει στο νομοσχέδιο αυτό. Διαγράφεται. 

ΕΥΑΓΓΕΛΟΣ ΑΠΟΣΤΟΛΟΥ: Υπάρχει. Δεν έχει διαγραφεί. 

ΠΡΟΕΔΡΕΥΩΝ (Παναγιώτης Σγουρίδης): Διαγράφεται. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Διαγράφεται το άρθρο 23; 

ΠΡΟΕΔΡΕΥΩΝ (Παναγιώτης Σγουρίδης): Φυσικά. 'Εχει περάσει σαν τροπολογία. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ωραία, διαγράφεται. 

Εν πάση περιπτώσει, υπάρχει και μία σειρά άλλων τέτοιων τροπολογιών, που έχουμε δικαίωμα επί της αρχής να τοποθετηθούμε. 

Για παράδειγμα, κύριε Πρόεδρε, επειδή είσθε και εσείς παλαιός κοινοβουλευτικός, η τροπολογία με γενικό αριθμό 2773 και ειδικό 96 αυτή καθ' εαυτή είναι νομοσχέδιο ξεχωριστό. Ρυθμίζει με πέντε παραγράφους πέντε διαφορετικά πράγματα. 

Κύριε Πρόεδρε, κλείνοντας, γιατί δεν θέλω να πάρω αρκετό χρόνο, εγώ καταψηφίζω βέβαια το νομοσχέδιο και επιμένω ότι θα πρέπει από τώρα -γι' αυτό το έβαλα προηγουμένως το θέμα- η Κυβέρνηση να δει ότι τέτοιες τροπολογίες με τέτοιο σοβαρό αντικείμενο δεν μπορεί να έρχονται σε τέτοια νομοθετήματα και να περνούν χωρίς ουσιαστικά καμία συζήτηση. Και παρακαλώ την Κυβέρνηση αλλά και το Προεδρείο να συστήσει στην Κυβέρνηση να δει τις τροπολογίες και να μην επιμείνει να τις φέρει αύριο. Γιατί ακριβώς αν τις φέρει, καταλαβαίνετε ότι θα υπάρξει πρόβλημα όχι μόνον από εμάς αλλά και από άλλα κόμματα. 

ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Εξωτερικών κ. Γεώργιος Παπανδρέου έχει το λόγο. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Κύριε Πρόεδρε, σε κάποιες από τις παρατηρήσεις θα απαντήσει ο κ. Μπαλτάς. 

'Ομως για το σημείο το οποίο αναφέρεται ειδικότερα στις αρμοδιότητες του Υπουργείου Εξωτερικών, θέλω να τονίσω όσον αφορά το άρθρο 11 και τη φράση που μιλάει για την υπεράσπιση των ανθρωπίνων δικαιωμάτων, τον εκδημοκρατισμό κλπ. ... 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τη συμβολή τους στον εκδημοκρατισμό. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Καταρχήν να τονίσω κάτι σε σχέση με το παράδειγμα που φέρατε για τη Γιουγκοσλαβία. 

Πρώτον, η ανθρωπιστική βοήθεια πάντα γίνεται σε συνεργασία με τις αρχές, ακόμη και αν είναι εκδημοκρατισμός. 

Δεύτερον, δεν είναι στρατιωτική δράση. Αντιθέτως είναι μία κατ' εξοχήν ήπια δράση, δράση ανθρώπινη και υπέρ της ειρήνης ή αν θέλετε και κατά της βίας. 

Παρά ταύτα, κύριε Τσοβόλα, εάν θεωρείτε ότι υπάρχει μία ιδιαίτερη ευαισθησία γι' αυτήν τη φράση, δεν θα είχα κανένα πρόβλημα να την απαλείψω. 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εθνικής Οικονομίας κ. Μπαλτάς έχει το λόγο. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): 'Εκανε κάποιες παρατηρήσεις ο κύριος Πρόεδρος του ΔΗ.Κ.ΚΙ. στα άρθρα 5 και 6. Κύριε Πρόεδρε, δεν μπορούμε να αλλάξουμε τίποτα σε αυτά. Δεν υπάρχουν οι φόβοι τους οποίους επικαλείστε. Είναι αντιγραφή σε σχέση και με το τι συμβαίνει στην Ευρωπαϊκή 'Ενωση. Και δεν θέλουμε να είμαστε υποδεέστεροι εκείνων. 

Σας υπενθυμίζω όμως: "Απευθείας ανάθεση, εάν συντρέχουν ειδικοί λόγοι." Δηλαδή ορίζεται εάν συντρέχουν ειδικοί λόγοι. Εάν οι ειδικοί λόγοι τους οποίους θα επικαλεστεί κάποιος για την απευθείας ανάθεση δεν είναι εκείνοι που πρέπει να είναι, έχει ο καθένας ασφαλώς το δικαίωμα να παρέμβει και να μας πει "γιατί δεν έγινε αυτό". 

Πρέπει όμως να μείνει ως έχει, γιατί διευκολύνει τα πράγματα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο, παρακαλώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσοβόλα, έχετε το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, επί της ουσίας αυτών που είπε ο κ. Μπαλτάς. 

Κύριε Μπαλτά, η εμπειρία τι λέει; Και νομίζω ότι πρέπει να είναι και δική σας εμπειρία. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Από την εμπειρία βγαίνει αυτό, κύριε Τσοβόλα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Η εμπειρία πρέπει να οδηγήσει σε αντίθετη ρύθμιση. 

Ξέρετε ότι ειδικός λόγος είναι πραγματικό περιστατικό και εναπόκειται στην κρίση εκείνου που συνάπτει τη σύμβαση κατά το άρθρο 6. Οπότε διατάξεις τέτοιες με ποσά πολύ μικρότερα, χιλιάδων δραχμών -και σας λέω την εμπειρία του Υπουργείου Οικονομικών επί οκτώ χρόνια, αλλά και σε άλλα Υπουργεία- πώς αξιοποιήθηκαν; Πρώτον, με κατάτμηση των έργων. Και όταν είναι μεγάλο το ποσό, όπως είναι, ενάμισι δισεκατομμύριο, καταλαβαίνετε κύριε Υπουργέ, μπορεί να είναι ένα πρόγραμμα πέντε δισεκατομμυρίων και αυτός που συνάπτει το έργο, που όπως λέτε παρακάτω -γιατί το διάβασα το νομοσχέδιο- μπορεί να είναι κάποιου προξενείου μας κλπ., μπορεί να βγάλει ξεχωριστά το ένα τμήμα μέχρι ενάμισι δισεκατομμύριο, ξεχωριστά το δεύτερο κλπ. Και εδώ σας επισημαίνω τις αλλεπάλληλες και κάθε χρόνο παρατηρήσεις ανάλογες -και δεν τα λέω έτσι για να πω κάτι- που κάνει το Ελεγκτικό Συνέδριο. 'Οταν προχωράει στον κατασταλτικό έλεγχο των δαπανών εκτέλεσης του προϋπολογισμού, αυτά επισημαίνει. Και εσείς δεν τα λαμβάνετε αυτά υπόψη με αυτήν τη ρύθμιση και συνεχίζετε, διευρύνοντας μάλιστα μία διάταξη και μία πρακτική, η οποία από το Ελεγκτικό και όχι από εμένα, έχει κατακριθεί, το οποίο συνιστά και στις προηγούμενες κυβερνήσεις και στη σημερινή να προσέξει και να διορθώσει αυτές τις ρυθμίσεις. 

Εμείς επιμένουμε γιατί είναι μεγάλα τα ποσά και υπάρχει μεγάλη δυνατότητα καταστρατήγησης με το εύρος που κάνετε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είχα την εντύπωση ότι θα έπαιρνα κάποιες απαντήσεις επί της ουσίας, αλλά τέτοιες απαντήσεις δεν πήρα. Συνεπώς η πρωτολογία μου ισχύει και θα περιμένω έστω και αύριο να απαντήσει ο κύριος Υπουργός. 

'Οσον αφορά αυτά που είπε ο αγαπητός συνάδελφος και Κοινοβουλευτικός Εκπρόσωπος του ΠΑ.ΣΟ.Κ. ότι πλέον εμείς δεχόμαστε ότι είμαστε στην Ο.Ν.Ε., πρέπει να πω στους συναδέλφους και δι'αυτών στον ελληνικό λαό ότι ο δρόμος είναι ακόμα δύσκολος για την Ο.Ν.Ε., είναι πάρα πολύ δύσκολος και θέλει μεγάλη προσοχή και πολλές θυσίες από τον ελληνικό λαό, μια και η Κυβέρνηση ακολούθησε αυτήν την πολιτική, την πολιτική της φτώχειας, την πολιτική της μη ανάπτυξης, την πολιτική των φόρων. 

Κύριε Σφυρίου, όταν λέμε ότι επιτύχαμε τα κριτήρια σύγκλισης, φοβάμαι ότι κάνουμε λάθος. Είναι δύσκολες οι ώρες. Θα αναφερθώ σε ένα μόνο, αφού προηγουμένως πω ότι πράγματι ανεχθήκαμε και ανεχόμεθα τις αλχημίες των αριθμών. Εμείς δεν λέμε ότι δεν κάνετε αλχημίες. Τις κάνετε, απλώς σιωπάτε. Θα αναφερθώ όμως σε ένα κριτήριο για το οποίο η Κυβέρνηση πρέπει να μην αισθάνεται και τόσο άνετα στο κριτήριο του πληθωρισμού. 

Βρισκόμαστε στον Ιούνιο. Μακάρι να κατέβει λίγο ο πληθωρισμός τον Ιούλιο. 'Ομως, πρέπει να θυμίσω στη Βουλή ότι για να έχουμε το συν 1,5% από τους καλύτερους δείκτες πληθωρισμού των άλλων χωρών, δεν πρέπει κατά μέσο όρο το 1999 να είμαστε πάνω από 2% ή το πολύ-πολύ 2,1%. Ο μέσος όρος σήμερα βρίσκεται πάνω από 3%. Αντιλαμβάνεσθε λοιπόν ότι από εδώ και πέρα θα πρέπει να έχουμε της τάξεως του 1,1% μέσο όρο το δεύτερο εξάμηνο, για να πούμε ότι επιτύχαμε στο τέλος του έτους το κριτήριο. 

Συνεπώς να μην αρχίσουμε να θριαμβολογούμε. 'Εχουμε μακρύ δρόμο ακόμη, δύσκολο δρόμο. Φοβάμαι ότι ο πληθωρισμός το Σεπτέμβριο και τον Οκτώβριο, λόγω των παλιών μέτρων μείωσης των ειδικών φόρων, θα πάρει την ανηφόρα και θα βρεθούμε σε δύσκολες στιγμές στο τέλος του έτους. Δεν το ευχόμαστε, αλλά το βλέπουμε σαν γεγονός. 

Συνεπώς μη θριαμβολογούμε κύριοι συνάδελφοι. 'Εχουμε ακόμη μακρύ δρόμο για να πούμε "ζήτω η Ο.Ν.Ε.". 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση... 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, παρακαλώ, το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, τελειώσαμε τη συζήτηση επί της αρχής. Δεν έγιναν δεκτές οι προτάσεις μας, εκτός της περίπτωσης της αφαίρεσης της φράσης που αφορά τον εκδημοκρατισμό. Επειδή αύριο θα μπούμε στην κατ'άρθρον συζήτηση και ειδικά το άρθρο 22... 

ΠΡΟΕΔΡΕΥΩΝ (Παναγιώτης Σγουρίδης): Λέω να μπούμε σήμερα. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Οχι, κύριε Πρόεδρε, αύριο. 

ΠΡΟΕΔΡΕΥΩΝ (Παναγιώτης Σγουρίδης): Εφόσον δεσμευτούμε όμως ότι θα τελειώσουμε αύριο και το νομοσχέδιο και τις τροπολογίες. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θα τελειώσουμε το νομοσχέδιο υπό τον όρο ότι έχουμε και κάποια δικαιώματα κάποιων ψηφοφοριών, γιατί εμείς σε κάποια άρθρα θα ζητήσουμε ονομαστικές ψηφοφορίες. Σε αυτό δεν μπορούμε να δεσμευτούμε. Να δεσμευτούμε σε χρόνους φυσιολογικούς στις αγορεύσεις μας. 

ΠΡΟΕΔΡΕΥΩΝ (Παναγιώτης Σγουρίδης): Προσέξτε, κύριε Κωστόπουλε. Εγώ δεν θα στερήσω από την Αντιπολίτευση, τη μείζονα ή την ελλάσσονα, το δικαίωμα να κάνει οποιεσδήποτε ψηφοφορίες θέλει. Θα πρέπει όμως να πούμε ότι για να μπορέσουμε να τελειώσουμε, θα πρέπει να συζητήσουμε σε μια ενότητα τα άρθρα και σε μια ενότητα τις τροπολογίες. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν νομίζω ότι χρειάζεται, κύριε Πρόεδρε. Να έχουμε φυσιολογική και ουσιαστική συζήτηση του νομοσχεδίου. Είναι δύο κομμάτια το νομοσχέδιο, οι ομιλητές όπως βλέπετε θα είναι ελάχιστοι, ο χρόνος θα είναι επαρκής και δεν νομίζω ότι έχουμε κανένα μα κανένα πρόβλημα να ξεκινήσουμε αύριο τα άρθρα, γιατί μέσα σε ελάχιστο χρονικό διάστημα θα έχουμε τελειώσει. Εκείνο που θα είναι δύσκολο, θα είναι οι τροπολογίες. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, έχουμε συνηθίσει πάντα την πρώτη μέρα να συζητάμε τα νομοσχέδια επί της αρχής και τη δεύτερη επί των άρθρων. 

Εμείς λοιπόν, λέμε, γιατί αυτή η εντύπωση υπάρχει σε όλην την Αίθουσα, ότι αύριο που θα συζητήσουμε κατ'άρθρον το νομοσχέδιο, ειδικά το άρθρο 22 που αναφέρεται στην τροπολογία του ν.2414/96 και έχει γίνει ένας τεράστιος θόρυβος από πλευράς ειδικά του Υπουργού Μεταφορών, του κ. Μαντέλη, σχετικά με την "Ολυμπιακή Αεροπορία" με την πρόσληψη ξένου μάνατζερ -και επειδή έχει ο ίδιος πει ότι εντός της εβδομάδος θα τακτοποιηθεί στη Βουλή το συγκεκριμένο θέμα- τουλάχιστον ο κ. Μαντέλης να είναι εδώ, επειδή υπογράφει και τη συγκεκριμένη τροπολογία. Να υποστηρίξει την τροπολογία και επιτέλους να ενημερώσει και τον ελληνικό λαό γι'αυτά που ο ίδιος λέει ότι έχει αποφασίσει σχετικά με την "Ολυμπιακή Αεροπορία". 

ΠΡΟΕΔΡΕΥΩΝ (Παναγιώτης Σγουρίδης): Η Κυβέρνηση είναι ενιαία, όπως ξέρετε. Είσαστε χρόνια Κοινοβουλευτικός Εκπρόσωπος του Συνασπισμού. Εάν ο κ. Μαντέλης κρίνει ότι πρέπει να έρθει, θα έρθει. Εάν όχι, νομίζω ότι και ο κ. Μπαλτάς και ο κ. Παπανδρέου έχουν το δικαίωμα αλλά και την ικανότητα να υποστηρίξουν το άρθρο αυτό. Δεν είναι τροπολογία, είναι άρθρο. 

ΕΥΑΓΓΕΛΟΣ ΑΠΟΣΤΟΛΟΥ: Δεν το αμφισβητούμε αυτό, αλλά καταλαβαίνουμε όλοι πόσο απαραίτητη είναι η παρουσία του. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του σχεδίου νόμου: "Ρύθμιση Θεμάτων Διμερούς Κρατικής Αναπτυξιακής Συνεργασίας και Βοήθειας, ρύθμιση θεμάτων Μη Κυβερνητικών Οργανώσεων και άλλες διατάξεις". 

Ερωτάται το Τμήμα, αν γίνεται δεκτό το σχέδιο νόμου επί της αρχής. 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΘΕΟΔΩΡΟΣ ΣΚΡΕΚΑΣ: Κατά πλειοψηφία. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το σχέδιο νόμου του Υπουργείου Εθνικής Οικονομίας: "Ρύθμιση Θεμάτων Διμερούς Κρατικής Αναπτυξιακής Συνεργασίας και Βοήθειας, ρύθμιση θεμάτων Μη Κυβερνητικών Οργανώσεων και άλλες διατάξεις" έγινε δεκτό επί της αρχής κατά πλειοψηφία. 

'Οπως είπαμε και προηγουμένως θα συζητήσουμε τα άρθρα σε μία ενότητα και τις τροπολογίες, οπότε αύριο δεσμευόμαστε να τελειώσουμε το νομοσχέδιο. 

Στο σημείο αυτό δέχεσθε να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 22.30' λύεται η συνεδρίαση για αύριο Τετάρτη 23 Ιουνίου 1999 και ώρα 10.00' με αντικείμενο εργασιών του Τμήματος νομοθετική εργασία: Συνέχιση της συζήτησης επί των άρθρων και του συνόλου του σχεδίου νόμου: "Ρύθμιση Θεμάτων Διμερούς Κρατικής Αναπτυξιακής Συνεργασίας και Βοήθειας, ρύθμιση θεμάτων Μη Κυβερνητικών Οργανώσεων και άλλες διατάξεις", σύμφωνα με την ημερήσια διάταξη. 

O ΠΡΟΕΔΡΟΣ                                                                                             ΟΙ ΓΡΑΜΜΑΤΕΙΣ


 
































