      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΙΘ΄
      Πέμπτη 6 Νοεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή Γεωργίου Καρατζαφέρη, σελ.
      3. Ανακοινώνεται ότι τη συνεδρίαση παρακολουθούν ο Πρόεδρος της Δημοκρατίας της Βουλγαρίας, μαθητές από το 10ο Δημοτικό Σχολείο Λαμίας, τα Δημοτικά Σχολεία Αγίου Ιωάννη και Αγίου Λουκά Ευβοίας, το Δημοτικό Σχολείο Φθιώτιδας, το 6ο  Δημοτικό Σχολείο Αμαλιάδος Ηλείας και πολίτες από το ΚΑΠΗ Πορταριάς Χαλκιδικής, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 7 Νοεμβρίου 2003, σελ.
      4. Συζήτηση επικαίρων ερωτήσεων: 
      α) Προς τον Υπουργό Εξωτερικών, σχετικά με την αναστολή ανάθεσης έργου, που αφορά τη διαμόρφωση του περιβάλλοντος χώρου του Μεθοριακού Σταθμού Εξοχής Δράμας, σελ.
      β) Προς τον Υπουργό Ανάπτυξης, σχετικά με τις διαφορές στην τιμή πώλησης του πετρελαίου θέρμανσης κλπ., σελ.
      γ) Προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου να εισαχθεί από το Δημοτικό Σχολείο ως διδαχή η σημασία της εθελοντικής αιμοδοσίας κλπ., σελ.
      δ) Προς τον Υπουργό Γεωργίας, σχετικά με τις εκτιμήσεις του Οργανισμού Ελληνικών Γεωργικών Ασφαλίσεων για τις ζημιές που υπέστησαν οι ροδακινοπαραγωγοί του Νομού Πέλλας από τον παγετό κλπ., σελ.
      ε) Προς τον Υπουργό Εμπορικής Ναυτιλίας, σχετικά με τις απεργιακές κινητοποιήσεις των εργαζομένων στα πορθμεία του Ρίου – Αντιρρίου, την επίλυση συνταξιοδοτικών προβλημάτων των ναυτεργατών κλπ., σελ.
      στ) Προς τον Υπουργό Οικονομίας και Οικονομικών, σχετικά με τις απολύσεις προσωπικού στη γαλακτοβιομηχναία ΑΓΝΟ κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση των Πρωτοκόλλων στη Συνθήκη του Βόρειου Ατλαντικού για την προσχώρηση της Δημοκρατίας της Βουλγαρίας, της Δημοκρατίας της Εσθονίας, της Δημοκρατίας της Λεττονίας, της Δημοκρατίας της Λιθουανίας, της Ρουμανίας, της Δημοκρατίας της Σλοβακίας και της Δημοκρατίας της Σλοβενίας», σελ.
      2. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση των Συμφωνηθέντων Πρακτικών των διαπραγματεύσεων μεταξύ της Κυβέρνησης της Ομοσπονδιακής Δημοκρατίας της Γερμανίας και των Κυβερνήσεων του Βασιλείου της Δανίας, της Ελληνικής Δημοκρατίας, του Βασιλείου της Ισπανίας, της Δημοκρατίας της Ιταλίας, του Μεγάλου Δουκάτου του Λουξεμβούργου, του Βασιλείου της Νορβηγίας, της Δημοκρατίας της Πορτογαλίας και της Τουρκικής Δημοκρατίας, σχετικά με το καθεστώς των δυνάμεών τους κατά τη διάρκεια προσωρινής διαμονής τους στην Ομοσπονδιακή Δημοκρατία της Γερμανίας μετά των δύο Παραρτημάτων αυτών, καθώς και των ανταλλαγεισών διακοινώσεων μεταξύ του Ομοσπονδιακού Υπουργείου Εξωτερικών της Ομοσπονδιακής Δημοκρατίας της Γερμανίας και της Πρεσβείας της Ελλάδος στη Γερμανία της 29ης Απριλίου 1998, συνοδευομένων από την Ελληνική Δήλωση περί ασκήσεως ποινικής δικαιοδοσίας, καθώς και της Ρηματικής Διακοίνωσης του Γερμανικού Υπουργείου Εξωτερικών όπου περιέχεται η Γερμανική Δήλωση περί ποινικής δικαιοδοσίας», σελ.
      3. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Οργάνωση των Υπηρεσιών Διεθνών Οικονομικών Σχέσεων και Αναπτυξιακής Συνεργασίας του Υπουργείου Εξωτερικών και άλλες διατάξεις», σύμφωνα με τα άρθρα 72, παράγραφος 4 του Συντάγματος και 108, παράγραφος 7, του Κανονισμού της Βουλής, σελ.
      4. Κατάθεση έκθεσης Διαρκούς Επιτροπής:
      Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Αιγαίου: «Αποκατάσταση, προστασία και ανάδειξη του φυσικού και δομημένου περιβάλλοντος των Νησιών που υπάγονται στην αρμοδιότητα του Υπουργείου Αιγαίου», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΡΓΥΡΗΣ Ε., σελ.
      ΓΚΕΣΟΥΛΗΣ Ν., σελ.
      ΚΟΥΒΕΛΗΣ Φ., σελ.
      ΚΟΥΛΟΥΡΗΣ Κ., σελ.
      ΛΟΒΕΡΔΟΣ Α., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΑΔΕΛΛΗΣ Φ., σελ.
      ΠΑΠΑΔΟΠΟΥΛΟΣ Σ., σελ.
      ΠΑΣΧΑΛΙΔΗΣ Γ., σελ.
      ΣΤΡΙΦΤΑΡΗΣ Σ., σελ.
      ΤΖΑΜΤΖΗΣ Ι., σελ.
      ΦΑΡΜΑΚΗΣ Ν., σελ.
      Β. Επί των σχεδίων νόμων του Υπουργείου Εξωτερικών:
      ΑΓΓΕΛΗΣ Α., σελ.
      ΓΙΑΝΝΑΚΟΠΟΥΛΟΣ Ι., σελ.
      ΔΡΑΓΑΣΑΚΗΣ Ι., σελ.
      ΚΑΝΕΛΛΗ Λ., σελ.
      ΚΑΣΣΙΜΗΣ Θ., σελ.
      ΚΑΨΗΣ Γ., σελ.
      ΛΟΒΕΡΔΟΣ Α., σελ.
      ΜΗΤΣΟΤΑΚΗΣ Κ., σελ.
      ΜΟΛΥΒΙΑΤΗΣ Π., σελ.
      ΠΑΓΚΑΛΟΣ Θ., σελ.
      ΣΠΥΡΙΟΥΝΗΣ Κ., σελ.
      ΤΖΑΝΗΣ Λ., σελ.
      ΧΑΪΤΙΔΗΣ Ε., σελ.
      ΧΑΤΖΗΓΑΚΗΣ Σ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΙΘ΄
Πέμπτη 6 Νοεμβρίου 2003
	Αθήνα, σήμερα στις 6 Νοεμβρίου 2003, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
	ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
	 Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Σταύρο Παπαδόπουλο, Βουλευτή Δράμας, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Επιμελητήριο Ρεθύμνης ζητεί να διατηρηθεί το στρατόπεδο «Θεοδωράκη» στο Ρέθυμνο.
      2. Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Πρόεδρος της Πανελλήνιας Ομοσπονδίας Ποντιακών Σωματείων ζητεί τη λήψη μέτρων προστασίας των Ποντιόφωνων  Μουσουλμάνων της Τουρκίας.
      3. Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία η Κοινότητα Δροσιάς Αττικής ζητεί να ανασταλεί η απόφαση συγχώνευσης της Α΄ και Β΄ τάξης του Γυμνασίου Δροσιάς.
      4. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Περιβαλλοντική Πρωτοβουλία Μαγνησίας διαμαρτύρεται για την προοπτική της κατασκευής ξενοδοχειακής μονάδας 1000 περίπου κλινών στο νησάκι Αλατάς, που βρίσκεται στο ΝΑ μυχό του Παγασητικού Κόλπου.
      5. Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία οι κύριοι Πέτρος Αρμένης και Μανούσος Δρούγκας, κάτοικοι Αδάμαντα Μήλου Κυκλάδων διαμαρτύρονται για την εφαρμογή του συστήματος αντικειμενικού προσδιορισμού της αξίας της εκτός σχεδίου γης της Μήλου.
      6. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία οι Σύλλογοι Γονέων και Κηδεμόνων 2ου, 3ου Γυμνασίου και 3ου Ενιαίου Λυκείου Σπάρτης διαμαρτύρονται για την απόφαση του Διευθυντή της Δευτεροβάθμιας Εκπαίδευσης Λακωνίας, για σύμπτυξη τμημάτων των Σχολείων, 2ου, 3ου Γυμνασίου και 3ου Ενιαίου Λυκείου Σπάρτης.
      7. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Φάριδος Λακωνίας ζητεί τη στελέχωση του Δημοτικού Ιατρείου Ξηροκαμπίου, με γιατρό και νοσηλεύτρια.
      8. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία η Ένωση Πολυτέκνων Μουζακίου καιΠεριχώρων Νομού Καρδίτσας ζητεί οικονομική ενίσχυση για τη συνέχιση του έργου της.
      9. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Αργιθέας Νομού Καρδίτσας ζητεί οικονομική ενίσχυση για την αποκατάσταση των ζημιών που προκλήθηκαν από την κακοκαιρία της 5-6/10/2003 και 18-19/10/2003.
      10. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Μουζακίου Νομού Καρδίτσας ζητεί την αναπροσαρμογή της χορηγούμενης χρηματοδότησης, για τον Παιδικό Σταθμό Μουζακίου.
      11. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία η Αθλητική Ένωση Μουζακίου ζητεί οικονομική ενίσχυση.
      12. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Γυμναστικός Σύλλογος Μουζακίου και Περιχώρων «Γ. ΠΑΣΙΑΛΗΣ» ζητεί οικονομική ενίσχυση.
      13. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία η Εταιρεία Καρδιτσιώτικων μελετών ζητεί οικονομική ενίσχυση.
      14. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Ποδοσφαιρικός Αθλητικός Σύλλογος «ΘΥΕΛΛΑ ΡΙΖΟΒΟΥΝΙΟΥ» ζητεί οικονομική ενίσχυση.
      15. Η Βουλευτής Κυκλάδων κ. ΕΛΙΣΑΒΕΤ ΠΑΠΑΖΩΗ κατέθεσε αναφορά με την οποία ο Έπαρχος Θήρας ζητεί την τροποποίηση της 3763/15.9.03 Απόφασης της Δ/νσης Αγροτικής Ανάπτυξης Κυκλάδων, σχετικά με την κατανομή ποσοτήτων ζωοτροφών για τη νήσο Θήρα το δίμηνο Οκτωβρίου – Νοεμβρίου 2003.
      16. Ο Βουλευτής Θεσσαλονίκης κ. ΣΩΤΗΡΙΟΣ ΚΟΥΒΕΛΑΣ κατέθεσε αναφορά με την οποία ζητεί τον καθορισμό των ιδιοτήτων των μελών του Διοικητικού Συμβουλίου της ΕΥΑΘ.
      17. Ο Βουλευτής Θεσσαλονίκης κ. ΣΩΤΗΡΙΟΣ ΚΟΥΒΕΛΑΣ κατέθεσε αναφορά με την οποία η Επιτροπή Συνταξιούχων Λυκειαρχών Μέσης Εκπαίδευσης Ν. 309/76 ζητεί την οικονομική αποκατάσταση των συνταξιούχων Λυκειαρχών.
      18. Ο Βουλευτής Θεσσαλονίκης κ. ΣΩΤΗΡΙΟΣ ΚΟΥΒΕΛΑΣ κατέθεσε αναφορά με την οποία ο κ. Ναπολέων Πλατσάς, συνταξιούχος Αντιεισαγγελέας Εφετών, κάτοικος Θεσσαλονίκης, ζητεί την ικανοποίηση οικονομικού αιτήματος.
      19. Ο Βουλευτής Χανίων κ. ΕΥΤΥΧΙΟΣ ΔΑΜΙΑΝΑΚΗΣ κατέθεσε αναφορά με την οποία τα στελέχη των Κέντρων Συμβουλευτικής και Προσανατολισμού και των Γραφείων Σχολικού Επαγγελματικού Προσανατολισμού Περιφέρειας Κρήτης ζητούν την οικονομική τους αναβάθμιση.
      20. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Μουζακίου Νομού Καρδίτσας ζητεί την αναπροσαρμογή της χορηγούμενης επιχορήγησης για τον Παιδικό Σταθμό Μουζακίου.
      21. Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Σύλλογος Γονέων και Κηδεμόνων Μουσικού Σχολείου Καβάλας ζητεί την άμεση κάλυψη των θέσεων αναπληρωτών και ωρομισθίων καθηγητών των μουσικών μαθημάτων καθώς και τη θέση καθηγητή γερμανικής γλώσσας του Μουσικού Σχολείου Καβάλας.
      22. Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Αλιέων Σαντορίνης Κυκλάδων «Η ΣΑΝΤΟΡΙΝΗ» διαμαρτύρεται για παράνομες ενέργειες ιδιωτών στον πυθμένα και στον αιγιαλό της βραχονησίδας «Παλιάς Καμένης» της νήσου Θήρας.
      23. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατοϋπαλληλικό Κέντρο Αγρινίου ζητεί την ικανοποίηση οικονομικών, φορολογικών, υγειονομικών και άλλων αιτημάτων.
      24. Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Επιμελητήριο Πέλλας ζητεί τη βελτίωση της εθνικής οδού Νέα Χαλκηδόνα – Γιαννιτσά – Έδεσσα – Φλώρινα.
      25. Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύνδεσμος των εν Ελλάδι Τουριστικών και Ταξιδιωτικών Γραφείων, αναφέρεται στις επιπτώσεις που θα έχει στον κλάδο του, η αλλαγή του καθεστώτος ΦΠΑ.
      26. Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Ομοσπονδία Ποντιακών Σωματείων ζητεί η 19η Μαΐου να αναγνωρισθεί ως ημέρα μνήμης της γενοκτονίας του Ποντιακού Ελληνισμού.
      27. Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Σωματείο Συνταξιούχων Τυπογράφων Μισθωτών Γραφικών Τεχνών ζητεί την επίλυση συνταξιοδοτικού και ασφαλιστικού προβλήματος των μελών του.
      28. Οι Βουλευτές κύριοι ΙΩΑΝΝΑ ΣΤΕΡΓΙΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Πανελλήνια Ομοσπονδία Βιοτεχνικών Σωματείων Κατεργασίας Ξύλου ζητεί την επίλυση αιτημάτων που απασχολούν τον κλάδο τους.
      29. Η Βουλευτής Αττικής κ. ΙΩΑΝΝΑ ΣΤΕΡΓΙΟΥ κατέθεσε αναφορά με την οποία ο Σύνδεσμος Εργαζομένων της ΑΣΠΡΟΦΩΣ ΑΕ ζητεί την επίλυση οικονομικών και εργασιακών προβλημάτων που απασχολούν τους εργαζόμενους στην εταιρεία.
      30. Οι Βουλευτές κύριοι ΙΩΑΝΝΑ ΣΤΕΡΓΙΟΥ	 και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Ενιαίος Σύλλογος Ταχυδρομικών Αθήνας – Αττικής και όλης της Ελλάδας «ΘΕΟΔΩΡΟΣ ΛΕΟΝΑΡΔΟΣ» ζητεί την επίλυση εργασιακών προβλημάτων που απασχολούν τους εργαζόμενους.
      31. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Επαρχείο Θήρας ζητεί να χορηγηθεί στους κτηνοτρόφους του νησιού άδεια για σφαγή αμνοεριφίων, κτηνιατρική επιθεώρηση των αμνών και των εριφίων γάλακτος, καθώς και να επιτραπεί η μεταφορά  ζώντων ζώων εντός του Νομού.
      32. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Επαρχείο Θήρας ζητεί την επιδότηση της καθημερινής αεροπορικής σύνδεσης της Θήρας με τη Σύρο.
      33. Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία οι κύριοι Πέτρος Αρμένης και Μανούσος Δρούγκας από τον Αδάμανα Μήλου διαμαρτύρονται για την εφαρμογή του συστήματος αντικειμενικού προσδιορισμού της αξίας της εκτός σχεδίου γης στη Μήλο και ζητούν τη διαίρεση του νησιού σε ζώνες.
      34. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Επαρχείο Θήρας ζητεί τη στελέχωση του Αστυνομικού Τμήματος Θήρας, την ίδρυση Τουριστικής Αστυνομίας καθώς και την ίδρυση Τμήματος – Σταθμού στον Διεθνή Αερολιμένα Θήρας.
      35. Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία η Ομοσπονδία Πολυτέκνων Β. Ελλάδος ζητεί την ίδρυση Υπουργείου Δημογραφίας – Οικογένειας κ.λπ.
      36. Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Σύνδεσμος Συνταξιούχων ΕΑΠΑΕ ζητεί την αύξηση της επικουρικής σύνταξης των μελών του.
      37. Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Σύλλογος Υπαλλήλων ΗΛΠΑΠ ζητεί την άμεση υπογραφή της ΣΣΕ-03.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2622/8-9-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. 815/30-9-2003 έγγραφο από τον Υπουργό Δικαιοσύνης η ακόλουθη απάντηση:
     «Απαντώντας στην υπ΄ αριθ. 2622/8-9-2003 ερώτηση που κατέθεσε στη Βουλή των Ελλήνων ο Βουλευτής κ. Σπ. Σπηλιωτόπουλος σας γνωρίζουμε ότι στο πλαίσιο του τριετούς προγραμματισμού προσλήψεων 2002-2004 εκδόθηκε η σχετική απόφαση της τριμελούς Επιτροπής του άρθρου 2 παρ.1 της αριθ.55/98 Π.Υ.Σ. με την οποία εγκρίθηκε, μεταξύ άλλων, η πλήρωση 309 θέσεων διαφόρων κλάδων και ειδικοτήτων για τα καταστήματα κράτησης της χώρας. Από τις εγκριθεί σε αυτές θέσεις αποφασίστηκε η πλήρωση των εξής θέσεων για το κατάστημα κράτησης Πάτρας:
     1 θέση του κλάδου ΠΕ Ψυχιάτρων
     2 θέσεις του κλάδου ΠΕ Ψυχολόγων και
     1 θέση του κλάδου ΤΕ Υγείας-πρόνοιας, ειδικότητας Νοσηλευτικής.
     Τέλος, σας γνωρίζουμε ότι επίκειται απόφαση μετάθεσης 4 υπαλλήλων (κατόπιν αιτήσεώς τους) του κλάδου ΔΕ Φύλαξης από άλλα καταστήματα κράτησης για την πληρέστερη στελέχωση του συγκεκριμένου καταστήματος κράτησης.
     Ο Υπουργός
     ΦΙΛΙΠΠΟΣ ΠΕΤΣΑΛΝΙΚΟΣ»
     2. Στην με αριθμό 2638/8-9-03 ερώτηση του Βουλευτή κ. Αριστοτέλη Παυλίδη δόθηκε με το υπ΄ αριθμ. 95693/ΙΗ/1-10-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2638/8-9-03, που κατέθεσε ο Βουλευτής κ. Αριστοτέλης Α. Παυλίδης σχετικά με το αίτημα για σύσταση οργανικής θέσης μουσικής στο Δημοτικό Σχολείο Αστυπάλαιας, σας γνωρίζουμε τα ακόλουθα:
     Η κάλυψη όλων των θέσεων εκπ/κών ειδικοτήτων γίνεται σταδιακά. Οι θέσεις των εκπαιδευτικών Αγγλικής Γλώσσας και Φυσικής Αγωγής έχουν καλυφθεί, ενώ η διαδικασία κάλυψης των θέσεων της Μουσικής δεν έχει ακόμη ολοκληρωθεί.
     Οι άτυπες λοιπόν προτάσεις για σύσταση νέων θέσεων μουσικής, όπως αυτή για το σχολείο της Αστυπάλαιας, θα ληφθούν υπόψη κατά το προσεχές στάδιο ενεργοποίησης της διαδικασίας κάλυψης των θέσεων μουσικής.
     Ο Υφυπουργός
     ΝΙΚ. ΓΚΕΣΟΥΛΗΣ»
      3. Στην με αριθμό 2196/28-8-03 ερώτηση του Βουλευτή κ. Γεράσιμου Γιακουμάτου δόθηκε με το υπ΄ αριθμ. 7017/4/3683/18-9-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Γ. ΓΙΑΚΟΥΜΑΤΟΣ, σας γνωρίζουμε ότι η πρόληψη και καταστολή της εγκληματικότητας, η διασφάλιση της δημόσιας τάξης και ασφάλειας και η εμπέδωση αισθήματος ασφαλείας στους πολίτες αποτελεί βασικό στόχο και καθημερινή επιδίωξη του Υπουργείου μας και κύρια αποστολή της Ελληνικής Αστυνομίας.
     Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, αξιώνοντας διαρκώς αναβάθμιση της ποιότητας των παρεχόμενων αγαθών και υπηρεσιών, το Υπουργείο μας με ιδιαίτερη ευαισθησία και υπευθυνότητα, καταβάλλει κάθε δυνατή προσπάθεια και εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους με προοπτική αποτελεσματικότητας σε τοπικό και εθνικό επίπεδο.
     Στο πλαίσιο αυτό; έχουμε προχωρήσει στον σταδιακό λειτουργικό και οργανωτικό εκσυγχρονισμό των περιφερειακών Υπηρεσιών της Αστυνομίας, προκειμένου αυτές να καταστούν δυναμικότερες, λειτουργικότερες και αποτελεσματικότερες στην αντιμετώπιση των πάσης φύσεως αστυνομικών προβλημάτων και εκδηλώνουμε όλες τις απαραίτητες ενέργειες για την αποδέσμευση των αστυνομικών από έργα ξένα προς την αποστολή τους και την απόδοσή τους στην αστυνόμευση.
     Επίσης, έχουμε θέσει σε διαρκή ετοιμότητα και επαγρύπνηση το προσωπικό και τις Υπηρεσίες και ιδιαίτερα αυτές που ασχολούνται με την αντιμετώπιση της εγκληματικότητας, τις στελεχώνουμε με κατάλληλο προσωπικό, το οποίο εκπαιδεύεται συνεχώς και τις ενισχύουμε με την απαραίτητη υλικοτεχνική υποδομή και τον κατάλληλο εξοπλισμό. Οι Υπηρεσίες μας παρακολουθούν τις εξελίξεις στον τομέα της εγκληματικότητας, τόσο σε εθνικό, όσο και σε διεθνές επίπεδο, μελετούν τα αίτια, τις τάσεις, τα κίνητρα και τους τρόπους δράσης των κακοποιών, καθώς και τις διεθνείς αστυνομικές και επιστημονικές πρακτικές, τις οποίες προσαρμόζουν στις ιδιαιτερότητες που παρουσιάζει το έγκλημα στη χώρα μας.
     Για τον ίδιο σκοπό, έχουμε ιδρύσει ειδικές Υπηρεσίες δίωξης της εγκληματικότητας, αναβαθμίσαμε άλλες για την αντιμετώπιση ορισμένων μορφών εγκληματικότητας, όπως της παράνομης διακίνησης ναρκωτικών, της ζωοκλοπής, της τρομοκρατίας κλπ., ενώ σημαντική στην καταπολέμηση του εγκλήματος είναι και η συμβολή, τόσο των συνοριακών φυλάκων, οι οποίοι έχουν θωρακίσει τα χερσαία σύνορά μας, όσο και των ειδικών φρουρών, οι οποίοι έχουν ενισχύσει τις Υπηρεσίες που αντιμετωπίζουν τα σοβαρότερα προβλήματα και βοηθούν τους αστυνομικούς στο έργο τους.
     Με βάση την πολιτική αυτή λαμβάνουμε σειρά μέτρων, τα οποία, πέραν του αναφερθέντος καλύτερου σχεδιασμού, οργάνωσης και συντονισμού των αστυνομικών Υπηρεσιών, συνίστανται, κυρίως, στην αύξηση του αριθμού των εποχούμενων και πεζών περιπολιών σε 24ωρη βάση, τη διαρκή επιτήρηση και φρούρηση των ευπαθών στόχων και τη μεγιστοποίηση και εντατικοποίηση των ελέγχων προσώπων και πραγμάτων, μέσω της αυξημένης επιχειρησιακής δράσης, τόσο των Ομάδων Πρόληψης και Καταστολής της Εγκληματικότητας που ιδρύσαμε σε όλη τη χώρα, όσο και των λοιπών αστυνομικών δυνάμεων, και τη θωράκιση των συνόρων μας με την ενίσχυση των Υπηρεσιών Συνοριακής Φύλαξης και Δίωξης Λαθρομετανάστευσης, για την αντιμετώπιση της λαθρομετανάστευσης και της διασυνοριακής εγκληματικότητας. Ιδιαίτερη σημασία δίνουμε στην πεζή αστυνόμευση, την οποία καθιερώσαμε στις μεγάλες πόλεις και ιδίως στις περιοχές που εμφανίζουν αυξημένα αστυνομικά προβλήματα. Πρόσθετα μέτρα λαμβάνουμε για την αυστηρότερη επιτήρηση σχολείων, φροντιστηρίων, αθλητικών και λοιπών ευαίσθητων χώρων, στους οποίους σπουδάζουν, αθλούνται και συχνάζουν οι νέοι, με στόχο την αποτροπή εμφάνισης σε αυτούς τους χώρους υπόπτων και κακοποιών στοιχείων.
     Ωστόσο, έχοντας ως γνώμονα τα αποτελέσματα αυτά και λαμβάνοντας υπόψη τις νέες συνθήκες ασφαλείας που διαμορφώνονται στη χώρα μας, αλλά και την ανάγκη αντιμετώπισης της μικροεγκληματικότητας, η οποία πράγματι παρουσιάζει αύξηση, κυρίως στα μεγάλα αστικά κέντρα, βελτιώνουμε διαρκώς τις πολιτικές μας και επαναπροσδιορίζουμε τους στόχους και τις δράσεις των Υπηρεσιών μας. Ειδικότερα, για την πρόληψη και καταστολή των αδικημάτων που προκαλούν ανασφάλεια, όπως κλοπές-διαρρήξεις, κλοπές οχημάτων, κλοπές και μικροληστείες στο δρόμο κινητών τηλεφώνων, πορτοφολιών, μικροποσών, αρπαγές τσαντών, κλοπές από αυτοκίνητα κ.λ.π., από τις αρμόδιες Υπηρεσίες μας εκπονήθηκε σχέδιο επιχειρησιακής δράσης σε επίπεδο Γενικής Αστυνομικής Διεύθυνσης Αττικής, ενώ καταρτίσθηκαν σχέδια δράσης, με εξειδικευμένα προληπτικά και κατασταλτικά μέτρα, σε επίπεδο Αστυνομικού Τμήματος. Αποτέλεσμα της δραστηριότητας αυτής των Υπηρεσιών μας είναι η σημαντική αύξηση των εξιχνιάσεων των υποθέσεων, γεγονός που συμβάλλει καθοριστικά στην παγίωση του αισθήματος ασφαλείας των πολιτών.
     Επίσης, από το Αρχηγείο της Ελληνικής Αστυνομίας, ύστερα από μελέτη Επιτροπής, η οποία εξέτασε όλες τις παραμέτρους και το πλαίσιο λειτουργίας, αποφασίστηκε η καθιέρωση του νέου θεσμού, του «αστυνομικού της γειτονιάς» στην Αττική και Θεσσαλονίκη, ο οποίος συνιστά μια νέα, σύγχρονη μορφή αστυνόμευσης με την οποία επιδιώκεται να αντιμετωπισθούν τα προβλήματα των πολιτών.
     Με τον νέο αυτό θεσμό, ο οποίος είναι μία πρόσθετη αστυνομική δράση και σε συνδυασμό με τις λοιπές αστυνομικές δραστηριότητες, όπως είναι οι εποχούμενες και πεζές περιπολίες που διενεργούνται σε καθημερινή βάση καθ΄ όλη τη διάρκεια του 24ώρου, θα ενισχυθεί ακόμη περισσότερο ο τομέας της πρόληψης και καταστολής της εγκληματικότητας σε επίπεδο γειτονιάς, ενώ ταυτόχρονα ο αστυνομικός θα επιλαμβάνεται και στα τοπικά καθημερινά προβλήματα των κατοίκων, συμβάλλοντας έτσι στην προσέγγιση Αστυνομίας-πολίτη. Ήδη, ο θεσμός αυτός, εφαρμόζεται από 17-3-2003 σε Αστυνομικά Τμήματα στην Αττική και στη Θεσσαλονίκη, ενώ στις προθέσεις του Υπουργείου μας είναι να επεκταθεί σε ολόκληρη τη χώρα.
     Πέραν αυτών, σε ό,τι αφορά την αστυνόμευση του οικισμού Φαληράκι της Ρόδου, σας πληροφορούμε ότι η περιοχή αυτή αστυνομεύεται από το Αστυνομικό Τμήμα Αρχαγγέλου με τη συνδρομή της Ομάδας Πρόληψης και Καταστολής της Εγκληματικότητας που δραστηριοποιείται στην περιοχή, καθώς και των λοιπών Υπηρεσιών της έδρας της Αστυνομικής Διεύθυνσης Δωδεκανήσου (Τμήμα Ασφάλειας, Τμήμα Τροχαίας). Πέραν αυτού, στο Φαληράκι ιδρύσαμε πρόσφατα Αστυνομικό Σταθμό περιορισμένης χρονικής διάρκειας, και προωθούμε τις διαδικασίες για τη λειτουργία του προκειμένου να αντιμετωπίζονται αποτελεσματικότερα τα αστυνομικά προβλήματα της περιοχής σε συνεργασία με τις προαναφερθείσες Υπηρεσίες.
     Αναφορικά με την υπόθεση της κλοπής-διάρρηξης του Ι.Χ.Ε. αυτοκινήτου του Δημάρχου Μυκόνου, σας πληροφορούμε ότι το συμβάν αυτό, που έλαβε χώρα τις νυχτερινές ώρες της 2-3/8/2003 σε υπαίθριο χώρο στάθμευσης στην περιοχή Άνω Μήλων Μυκόνου, κρίνεται ως τυχαίο, καθώς δεν στρεφόταν άμεσα εναντίον του προσώπου του Δημάρχου, ενώ από την αρμόδια Υπηρεσία μας εκδηλώθηκαν όλες οι επιβαλλόμενες ενέργειες για την ανακάλυψη και σύλληψη των δραστών.
     Σε ό,τι αφορά τη στελέχωση των αστυνομικών Υπηρεσιών, σας πληροφορούμε ότι το θέμα αυτό αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος της Ελληνικής Αστυνομίας με ορθολογική κατανομή αυτής. Πάντως, οι αναφερόμενες στην ερώτηση αστυνομικές Υπηρεσίες, κατά την θερινή περίοδο του τρέχοντος έτους ενισχύθηκαν, η Γενική Αστυνομική Διεύθυνση Αττικής με 1360 δόκιμους αστυφύλακες, η Αστυνομική Διεύθυνση Δωδεκανήσου με 6 αξιωματικούς, 18 αστυφύλακες και 146 δόκιμους αστυφύλακες και η Αστυνομική Διεύθυνση Κυκλάδων με 2 αξιωματικούς, 23 αστυφύλακες και 125 δόκιμους αστυφύλακες, προκειμένου να αντιμετωπίσουν αποτελεσματικά τις αυξημένες υπηρεσιακές υποχρεώσέις, ενώ θα καταβληθεί προσπάθεια για περαιτέρω ενίσχυσή τους με την τοποθέτηση των νέων αστυφυλάκων, μετά την έξοδό τους από τη Σχολή.
     Για την πληρέστερη στελέχωση του συνόλου των αστυνομικών Υπηρεσιών, από το Υπουργείο μας, επειδή θεωρήθηκε αναγκαία η ενίσχυση αυτών με προσωπικό ενόψει και της διεξαγωγής των Ολυμπιακών Αγώνων του 2004, αλλά και άλλων αναγκαιοτήτων, όπως η ανάληψη από την Αστυνομία της αρμοδιότητας έκδοσης των διαβατηρίων, μετά από ειδική επεξεργασία των δεδομένων που αφορούν την οργανική δύναμη του Σώματος, ζητήθηκε και ήδη εγκρίθηκε, η πρόσληψη ικανού αριθμού αστυνομικών και ειδικών φρουρών για το τρέχον έτος και ικανού αριθμού προσωπικού για το επόμενο έτος.
     Τέλος, αναφορικά με την προτεινόμενη ρύθμιση για την ποινική αντιμετώπιση αυτών που διευκολύνουν παράνομα αλλοδαπούς κλπ. σας πληροφορούμε ότι, ήδη, με το άρθρο 54 του ν.2910/2001 περί αλλοδαπών, προβλέπεται μεταξύ άλλων, η επιβολή ποινής φυλάκισης τουλάχιστον 3 μηνών και χρηματική ποινή 1.500 ευρώ σε όσους από πρόθεση διευκολύνουν την παράνομη παραμονή αλλοδαπού στη χώρα, ενώ σε βάρος αυτών που εκμισθώνουν ακίνητα σε αλλοδαπούς που δεν έχουν διαβατήριο ή άλλο ταξιδιωτικό έγγραφο ή θεώρηση εισόδου ή άδεια παραμονής προβλέπεται η επιβολή, με απόφαση του Γενικού Γραμματέα Περιφέρειας, χρηματικού προστίμου από 1500-3000 ευρώ.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     4. Στην με αριθμό 2163/27-8-03 ερώτηση του Βουλευτή κ. Παναγιώτη Λαφαζάνη δόθηκε με το υπ΄ αριθμ.  έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην αριθμ.2163/2003 ερώτηση, που κατατέθηκε στη Βουλή από το Βουλευτή κ. Π. Λαφαζάνη, σχετικά με το ωράριο απασχόλησης των ειδικευόμενων γιατρών στη Β΄ Παθολογική Κλινική του Ασκληπιείου Βούλας, σας πληροφορούμε τα εξής:
     Σύμφωνα με την παράγραφο 4 του άρθρου 1 του Π.Δ. 88/1999 «Ελάχιστες προδιαγραφές για την οργάνωση του χρόνου εργασίας σε συμμόρφωση με την οδηγία 93/104/ΕΚ» (ΦΕΚ 94 13/5/1999), οι ειδικευόμενοι γιατροί εξαιρούνται των γενικών διατάξεων του εν λόγω διατάγματος.
     Η συμμετοχή των γιατρών στο πρόγραμμα εφημεριών και ο τρόπος αμοιβής τους, καθορίζονται από το άρθρο 7 του ν. 2606/1998 «Μισθολογικές ρυθμίσεις διπλωματικών υπαλλήλων και άλλων συναφών κατηγοριών του Υπουργείου Εξωτερικών, καθώς και των Ιατρών του Εθνικού Συστήματος Υγείας και άλλες διατάξεις, κλπ.» (ΦΕΚ 89/Α/ 22-4-1998).
     Παράλληλα σας ενημερώνουμε ότι, από το Υπουργείο Εργασίας και Κοινωνικών Ασφαλίσεων ολοκληρώθηκε Σχέδιο Προεδρικού Διατάγματος, με το οποίο θα ενσωματωθεί στην Ελληνική Νομοθεσία η Οδηγία 2000/34/ΕΚ του Ευρωπαϊκού Κοινοβουλίου και του Συμβουλίου της 22ας lουνίου 2003 «Για την τροποποίηση της Οδηγίας 93/104/ΕΚ του Συμβουλίου σχετικά με ορισμένα στοιχεία της οργάνωσης του χρόνου εργασίας, ώστε να καλυφθούν οι τομείς και οι δραστηριότητες, που εξαιρούνται από την εν λόγω οδηγία».
     Στο Σχέδιο του π.δ. θα περιλαμβάνονται ρυθμίσεις σχετικές με το ωράριο εργασίας των ειδικευόμενων γιατρών.
     Για τα υπόλοιπα θέματα, αρμόδιο να σας απαντήσει είναι το συνερωτώμενο Υπουργείο Υγείας και Πρόνοιας.
     Ο Υπουργός
     ΔΗΜΗΤΡΙΟΣ ΡΕΠΠΑΣ»
     5. Στην με αριθμό 2164/27-8-03 ερώτηση του Βουλευτή κ. Παναγιώτη Λαφαζάνη δόθηκε με το υπ΄ αριθμ. 6303/19-9-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην αριθμ. 2164/2003 ερώτηση, που κατατέθηκε στη Βουλή από το Βουλευτή κ. Π. Λαφαζάνη, για τα θιγόμενα σ΄ αυτή θέματα, σας πληροφορούμε τα εξής:
     1. Το Υπουργείο Εργασίας και Κοινωνικών Ασφαλίσεων με το Π.Δ. 81/2003 (ΦΕΚ 77/Α/2003) «Ρυθμίσεις για τους εργαζομένους με συμβάσεις ορισμένου χρόνου», ενσωμάτωσε στην Ελληνική Νομοθεσία την Κοινοτική Οδηγία 99/70 ΕΚ, σχετικά με τη συμφωνία πλαίσιο για την εργασία ορισμένου χρόνου, η οποία διαγράφει ευρείες γενικές Αρχές και ελάχιστες απαιτήσεις, σχετικά με την εργασία ορισμένου χρόνου, αναγνωρίζοντας ότι "για τις λεπτομέρειες της εφαρμογής πρέπει να ληφθούν υπόψη τα πραγματικά στοιχεία των συγκεκριμένων εθνικών, τομεακών και εποχιακών καταστάσεων".
     Η έκδοση του Π.Δ., με το οποίο έχει γίνει η εναρμόνιση, έχει ολοκληρωθεί από τον Απρίλιο του 2003. Για το προηγούμενο χρονικό διάστημα υπήρχαν διατάξεις της εργατικής νομοθεσίας για τις συμβάσεις ορισμένου και αορίστου χρόνου αλλά και διαμορφωμένη νομολογία των δικαστηρίων.
     2. Σύμφωνα με το άρθρο 2 του Π.Δ. 81/2003, το οριζόμενο Πεδίο εφαρμογής ταυτίζεται με το Πεδίο εφαρμογής της Οδηγίας.
     3. Η Αρχή της μη διάκρισης, όπως προβλέπεται στο άρθρο 4 του Π.Δ. ταυτίζεται με το περιεχόμενο της Οδηγίας.
     4. Με το άρθρο 5 του Π.Δ. ορίζονται κανόνες προστασίας των εργαζομένων και αποφυγής καταχρήσεων σε βάρος τους. Ορίζεται ρητά ότι, η ανανέωση συμβάσεων εργασίας ορισμένου χρόνου είναι επιτρεπτή, αν δικαιολογείται από αντικειμενικό λόγο και αναφέρονται ενδεικτικά περιπτώσεις συνδρομής αντικειμενικού λόγου.
     Σημειώνεται ότι είναι θέμα δικαστικής εκτίμησης και ελέγχου των δικαστηρίων η συνδρομή περιπτώσεων καταστρατήγησης. Με το διάταγμα ορίζονται τεκμήρια δεκτικά ανταπόδειξης.
     5. Σημειώνεται ότι, της έκδοσης του Διατάγματος προηγήθηκε η γνωμοδότηση του Συμβουλίου της Επικρατείας, με την οποία εναρμονίστηκε απόλυτα το περιεχόμενό του, καθώς και η γνώμη της ΟΚΕ, επί του αρχικού σχεδίου, η οποία προηγήθηκε της γνωμοδότησης του Συμβουλίου της Επικρατείας και ελήφθη υπόψη κατά την κατάρτιση του τελικού Σχεδίου του Διατάγματος.
     Ο Υπουργός
     ΔΗΜΗΤΡΙΟΣ ΡΕΠΠΑΣ»
     6. Στην με αριθμό 2173/27-8-03 ερώτηση του Βουλευτή Νικολάου Κορτσάρη δόθηκε με το υπ΄ αριθμ. 91061/ΙΗ/18-9-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2173/27-8-03 την οποία κατέθεσε ο Βουλευτής κ. Νικ. Κορτσάρης, σχετικά με τον ορισμό του κ. Χρήστου Μασσαλά ως Προέδρου της Διοικούσας Επιτροπής στο Παν/μιο Δυτικής Μακεδονίας σας γνωρίζουμε τα ακόλουθα:
     Ο κ. Χρήστος Μασσαλάς έχει διατελέσει επί έξι (6) έτη Πρύτανης και επί (3) τρία έτη Αντιπρύτανης του Παν/μίου Ιωαννίνων. Ως εκ τούτου διαθέτει πολύχρονη πείρα σε διοικητικά και οργανωτικά θέματα των Πανεπιστημίων, πρόκειται δε για μια μεγάλη προσωπικότητα με άριστη επιστημονική κατάρτιση και αναγνωρισμένο επιστημονικό κύρος.
     Το Πανεπιστήμιο Δυτικής Μακεδονίας μόνο οφέλη μπορεί να αποκομίσει από την εμπειρία, τις γνώσεις και τις αδιαμφισβήτητες ικανότητες του κ. Μασσαλά.
     Όσον αφορά στο μεταπτυχιακό πρόγραμμα αειφορικής διαχείρισης προστατευόμενων περιοχών με έδρα τη Ζάκυνθο σας γνωρίζουμε ότι δεν αμείβεται, δεν διδάσκει και δεν συμμετέχει στη διοίκησή του, παρά μόνο ως υπεύθυνος της σχολής του Αγρινίου εποπτεύει τη νομιμότητα των σχετικών διαδικασιών.
     Ως προς τη συμμετοχή του στο Διοικητικό Συμβούλιο του φορέα διαχείρισης Εθνικού Πάρκου Βόρειας Πίνδου σας γνωρίζουμε ότι ο ίδιος έχει ελάχιστη απασχόληση και η παρουσία του σ΄ αυτό αποτελεί παράγοντα εγγύησης για τη λειτουργία των Εθνικών Δρυμών, η δε συμμετοχή του σ΄ αυτόν έχει συμβολικό χαρακτήρα επειδή εκφράζει τη Δυτική Μακεδονία και την Ήπειρο (ως Πρόεδρος της Διοικούσας Επιτροπής του Παν/μίου Δυτικής Μακεδονίας και ως τέως Πρύτανης και νυν Αντιπρύτανης του Παν/μίου Ιωαννίνων).
     Σε σχέση με τη θέση του στο Παν/μιο Ιωαννίνων ο κ. Μασσαλάς είναι ο τρίτος αντιπρύτανης και σηματοδοτεί με τη συμμετοχή του στην Πρυτανική Αρχή τη συνέχεια και δεν κατέχει καμία από τις θέσεις των Αντιπρυτάνεων με αρμοδιότητες Ακαδημαϊκών υποθέσεων και Προσωπικού και Οικονομικού Προγραμματισμού και Ανάπτυξης, παρά μόνο έχει την εποπτεία της λειτουργίας της Σχολής στο Αγρίνιο και συμμετέχει στα συλλογικά όργανα του Πανεπιστημίου.
     Τέλος, όσον αφορά στο χρόνο που διαθέτει για το Παν/μιο Δυτ. Μακεδονίας και που αποτελεί την κύρια αποσχόλησή του έχει ήδη οργανώσει σχεδόν πλήρως τη λειτουργία του νέου Παν/μίου, έχει επισκεφθεί όλους τους νομούς της Δυτ. Μακεδονίας, με την βοήθεια των μελών της Δ.Ε. συντάσσει χωρίς αμοιβή το στρατηγικό σχεδιασμό και αρχίζει τις επαφές του με όλες τις δομές της περιφέρειας Δυτ. Μακεδονίας.
     Επιπρόσθετα πρέπει να τονισθεί ότι ο διοικητικός μηχανισμός του Παν/μίου Ιωαννίνων συμβάλλει σημαντικά στην οργάνωση της αρχικής λειτουργίας του Παν/μίου Δυτ. Μακεδονίας.
     Σχετικά με το θέμα της Ίδρυσης Σχολής Καλών Τεχνών με έδρα τη Φλώρινα σας γνωρίζουμε ότι ουδέποτε συζητήθηκε.
     Όσον αφορά στο θέμα του αναπτυξιακού σχεδιασμού του Παν/μίου Δυτικής Μακεδονίας σας γνωρίζουμε ότι η Διοικούσα Επιτροπή του αναμένεται να υποβάλλει μέσα στο ακαδημαϊκό έτος 2003 - 2004 την ολοκληρωμένη σχετική πρότασή της. Προφανώς οποιαδήποτε συζήτηση περί ίδρυσης Σχολής Καλών Τεχνών στη Φλώρινα εντάσσεται ακριβώς στο πλαίσιο του ανωτέρω αναπτυξιακού σχεδιασμού του ιδρύματος. Θα πρέπει πάντως να τονισθεί ότι κατ' αρχήν το Εθνικό Χωροταξικό Σχέδιο Ανάπτυξης της Ανώτατης Εκπ/σης που έχει ανακοινωθεί από το Υπουργικό Συμβούλιο δεν προβλέπει λειτουργία νέου Τμήματος στο Παν/μιο Δυτικής Μακεδονίας κατά το ακαδημάϊκό έτος 2004 - 2005.
     Ο Υφυπουργός
     ΝΙΚ. ΓΚΕΣΟΥΛΗΣ»
      7. Στην με αριθμό 2218/28-8-03 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. 91063-IH/18-9-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2218/28-8-2003, που κατέθεσε ο Βουλευτής κ. Γιώργος Β. Γαρουφαλιάς- σας γνωρίζουμε τα εξής: 
     1. Το ελληνικό εκπαιδευτικό σύστημα προσφέρει δωρεάν Παιδεία στο δημόσιο σχολείο. Η Ελληνική Πολιτεία έχει στελεχώσει τα δημοτικά σχολεία με μεγάλο αριθμό εκπαιδευτικών με αποτέλεσμα σήμερα να παρουσιάζεται η μικρότερη αναλογία μαθητών ανά εκπαιδευτικό απ' όλες τις χώρες της Ευρώπης. Συγκεκριμένα, η αναλογία μαθητών ανά εκπαιδευτικό ανέρχεται σε 12 αν υπολογίσουμε δασκάλους και εκπαιδευτικούς ειδικοτήτων (ήτοι 594.639 μαθητές: 47.998) και σε 14 αν υπολογίσουμε μόνο τους δασκάλους (594.639 μαθητές: 41.775). Οι αναλογίες αυτές δίνουν τη δυνατότητα να εφαρμοστούν δωρεάν προγράμματα πέρα από το κανονικό τα οποία αναβαθμίζουν την ποιότητα της εκπαίδευσης και ενισχύουν γενικά το δημόσιο σχολείο.
     Όσον αφορά στις δαπάνες ανά μαθητή σε σχέση με το Α.Εγχ.Π., η Ελλάδα παρουσιάζει για την Α/θμια Εκπ/ση λόγο(Ratίο) 17 έναντι 19 του Μ.Ο. των κρατών μελών του Ο.Ο.Σ.Α., για τη Β/θμια Εκπ/ση 28 έναντι 26 του Μ.Ο. του Ο.Ο.Σ.Α., για τη Μεταδευτεροβάθμια μη τριτοβάθμία 19 έναντι 20 του Μ.Ο. του Ο.Ο.Σ.Α. και για την Τριτοβάθμια 29 έναντι 44 του Μ.Ο. του Ο.Ο.Σ.Α.
     Επιπλέον, η εικόνα που παρουσιάζει η Ελλάδα στους μισθούς των εκπαιδευτικών με 15ετή προϋπηρεσία ως προς το κατά κεφαλήν Α.Εγχ.Π. είναι ιδιαίτερα ικανοποιητική. Συγκεκριμένα, για την Α/θμια Εκπ/ση η Ελλάδα εμφανίζει λόγο (Ratio) 1,58 σε σχέση με το 1,32 του Μ.Ο. του Ο.Ο.Σ.Α., για τη Γυμνασιακή 1,60 σε σχέση με το 1,36 του Μ.Ο. του Ο.Ο.Σ.Α., για τη Γενική Λυκειακή 1,60 έναντι 1,46 του Ο.Ο.Σ.Α. και για την Τεχνική Λυκειακή 1,60 έναντι 1,38 του Μ.Ο. του Ο.Ο.Σ.Α.
     Σχετικά με το ποσοστό εξόδων για την επιμόρφωση του ανθρώπινου δυναμικού, η χώρα μας κατατάσσεται πρώτη με μεγάλη διαφορά σε ευρωπαϊκό επίπεδο.
     Αξίζει να αναφέρουμε ότι παρουσιάζονται αρκετές δυσκολίες στη μέτρηση της κατανομής των πόρων μεταξύ των ευρωπαϊκών χωρών. Αυτό συμβαίνει επειδή σε ορισμένες χώρες τα έξοδα για την επιμόρφωση προσωπικού και την αγορά εξοπλισμού προέρχονται από διαφορετικές πηγές. Για παράδειγμα στη Γαλλία ο εξοπλισμός είναι ευθύνη της Τοπικής Αυτοδιοίκησης. Ως γενικό συμπέρασμα, με εξαίρεση τη χώρα μας όπου τα ποσοστά αντιστρέφονται, περίπου το 60%-80% των πόρων διατίθεται σε αγορά υλικού και το 20%-40% διατίθεται σε επιμόρφωση προσωπικού. Σε ορισμένες χώρες δε όπως στο Λουξεμβούργο και στην Κύπρο σχεδόν όλοι οι πόροι χρησιμοποιούνται για την αγορά εξοπλισμού (European Commission, 2000, Key Data οn Education in Europe, σελ 170-171).
     Όσον αφορά στις υποτροφίες και στη Φοιτητική Μέριμνα, οφείλουμε να σημειώσουμε ότι μέσω του ΕΠΕΑΕΚ χρηματοδοτούνται προγράμματα υποτροφιών για φοιτητές και σπουδαστές της Τριτοβάθμιας Εκπαίδευσης και προωθούνται υποστηρικτικές δράσεις για την αύξηση της αποτελεσματικότητας των παρεχόμενων υποτροφιών και τον προσδιορισμό των πραγματικών αναγκών.
     Τέλος, σχετικά με την αύξηση της επιχορήγησης των Πανεπιστημίων και ΤΕΙ της χώρας από τον τακτικό προϋπολογισμό, για κάλυψη λειτουργικών δαπανών τους, σας γνωρίζουμε ότι:
     Η επιχορήγηση για το οικ. ,έτος 1993 διαμορφώθηκε ως εξής:
     Πανεπιστήμια: 62,6 εκατ. ευρώ
     ΤΕΙ:14,1 εκατ. ευρώ
     Η επιχορήγηση για το οικ. έτος 2002 (Δεκέμβριος) διαμορφώθηκε τελικά ως εξής: Πανεπιστήμια: 161,99 εκατ. ευρώ
     ΤΕΙ: 83,35 εκατ. ευρώ
     Η επιχορήγηση για το οικ. έτος 2003 (μέχρι τις 9/9.03) διαμορφώθηκε ως εξής: Πανεπιστήμια: 144,85 εκατ. ευρώ
     ΤΕΙ            80,00 εκατ.. ευρώ
     2. Τα διδακτικά βιβλία χορηγούνται δωρεάν σε όλους τους μαθητές και μάλιστα χωρίς την υποχρέωση επιστροφής.
     3. Στην Πρωτοβάθμια Εκπαίδευση εφαρμόζεται δωρεάν πρόγραμμα ολοήμερου σχολείου. Το ολοήμερο σχολείο έχει έντονο εκπαιδευτικό και κοινωνικό περιεχόμενο.
     Σχεδιάστηκε για να εξυπηρετήσει υψηλούς παιδαγωγικούς στόχους, όπως είναι η παιδαγωγική αξιοποίηση του απογευματινού χρόνου παραμονής των παιδιών στο σχολείο, με την πλήρη ευθύνη και εποπτεία των εκπαιδευτικών. Το πρόγραμμά του περιλαμβάνει και υποστηρικτική βοήθεια στην Ελληνική Γλώσσα και στα Μαθηματικά, δηλαδή μελέτη και προετοιμασία των μαθητών για τα μαθήματα της επόμενης ημέρας, από υπεύθυνο δάσκαλο και όχι από τους γονείς.
     Στο πλαίσιο του εντάσσονται επιλογές των μαθητών σε μαθήματα και δραστηριότητες που αναβαθμίζουν το ρόλο του σχολείου, όπως η Ξένη Γλώσσα, η εισαγωγή στην Πληροφορική, ο Αθλητισμός, ο Χορός, η Θεατρική Αγωγή, η Μουσική και τα Εικαστικά, αντικείμενα που διαμορφώνουν συνθήκες ανοικτού εκπαιδευτικού περιβάλλοντος και ελκυστικότερης μάθησης.
     Για να ανταποκριθεί το ολοήμερο σχολείο στους παραπάνω σκοπούς, έχει γίνει πρόβλεψη για τη στελέχωσή του, με οικονομική ευθύνη της Πολιτείας, με το δάσκαλο του τμήματος (ο οποίος αναλαμβάνει την προετοιμασία και την πρόσθετη βοήθεια στη Γλώσσα και στα Μαθηματικά), αλλά και με εκπαιδευτικούς ειδικοτήτων για τα αντικείμενα: Αγγλική Γλώσσα, Αθλητισμός, Πληροφορική, Εικαστικά, Θεατρική Αγωγή, Μουσική, Χορός.
     Από τα παραπάνω γίνεται φανερό ότι το ολοήμερο απαντά στους γονείς που θέλουν ένα οργανωμένο δωρεάν σχολείο, στηρίζει και μορφώνει το παιδί και στέκεται δίπλα στην εργαζόμενη οικογένεια, της οποίας προστατεύει το εισόδημα αφού την απαλλάσσει από την οικονομική επιβάρυνση και τη φροντίδα αναζήτησης εκτός σχολείου πρόσθετου εκπαιδευτικού έργου.
     4. Στο δημοτικό σχολείο εφαρμόζονται δωρεάν ειδικά προγράμματα για την ένταξη στο εκπαιδευτικό μας σύστημα μαθητών που παρουσιάζουν ιδιαίτερες δυσκολίες. Έτσι λοιπόν, σήμερα στο κανονικό σχολείο λειτουργούν Τάξεις Υποδοχής και Φροντιστηριακά Τμήματα για παλιννοστούντες και αλλοδαπούς μαθητές, Προπαρασκευαστικά Τμήματα για τσιγγάνους μαθητές και Τμήματα Ένταξης για μαθητές που έχουν ιδιαίτερες εκπαιδευτικές ανάγκες.
     5. Επιπλέον το ΥΠΕΠΘ με τα προγράμματα Πρόσθετης Διδακτικής Στήριξης και Ενισχυτικής διδασκαλίας στη Β/θμια Εκπ/ση επενδύοντας στο ανθρώπινο δυναμικό της χώρας, στηρίζει εκπαιδευτικά, ψυχολογικά, αλλά και οικονομικά τον μαθητή και την οικογένεια και του πιο μικρού χωριού, όπου καμιά πρόσθετη εκπαιδευτική βοήθεια δεν φθάνει, μετακινώντας τους μαθητές ακόμη και με ταξί. 
     Η Πρόσθετη Διδακτική Στήριξη (Π.Δ.Σ.) εφαρμόσθηκε το σχολικό έτος 97-98 (23 Μαρτίου - 25 Μαΐου) στην Α΄ Λυκείου σε πιλοτική φάση και σημείωσε πανελλήνια μεγάλη επιτυχία.
     Το σχολικό έτος 1998-99 η Π.Δ.Σ. επεκτάθηκε και στη Β΄ Λυκείου, βρίσκοντας θερμή ανταπόκριση τόσο από τον εκπαιδευτικό, όσο και από το μαθητικό κόσμο.
     ΤΟ ΥΠΕΠΘ συνεχίζοντας αυτό το τεράστιας σημασίας κοινωνικό έργο επέκτεινε από τον Οκτώβριο του 1999 τα προγράμματα ΠΔΣ και στη Γ Λυκείου και ταυτόχρονα συμπεριέλαβε στο θεσμό και τα ΤΕΕ και τα Εσπερινά Λύκεια καλύπτοντας έτσι όλη τη λυκειακή βαθμίδα.
     Σήμερα τα προγράμματα ΠΔΣ υλοποιούνται σε όλες τις τάξεις Ενιαίων Λυκείων και ΤEΕ και σχεδόν σε όλα τα μαθήματα που χρειάζονται οι μαθητές (Γενικής Παιδείας και Κατεύθυνσης και ειδικότητας ΤΕΕ). Σκοπός της ΠΔΣ είναι αφενός να μειώσει τη μαθητική διαρροή της Δευτεροβάθμιας Εκπαίδευσης επανεντάσσοντας τους αδύνατους μαθητές στη μαθησιακή διαδικασία και αφετέρου να ενισχύσει τις γνώσεις των μαθητών ώστε να μπορούν να αντιμετωπίσουν άνετα τις αυξημένες απαιτήσεις της Τριτοβάθμιας Εκπαίδευσης ή της αγοράς εργασίας. Όπως φαίνεται από τα στοιχεία που τηρούμε, τη σχολική χρονιά 2002-03 το πρόγραμμα υλοποιείται σε 1565 σχολεία με 33.789 τμήματα και 100.915 μαθητές εκ των οποίων 26.565 είναι μαθητές της Β' τάξης (26% του συνόλου των μαθητών της τάξης) και 34.449 μαθητές της Γ τάξης (33% του συνόλου των μαθητών της τάξης).
     Συγχρόνως με την ΠΔΣ εφαρμόζεται και η Ενισχυτική Διδασκαλία στα Γυμνάσια, με σκοπό τη μείωση της μαθητικής διαρροής και την ενίσχυση των αδύνατων μαθητών στα βασικά μαθήματα. Η συμβολή της είναι εξίσου σημαντική με την ΠΔΣ, αφού βοηθάει τους μαθητές να τελειώσουν το Γυμνάσιο, δηλαδή να ολοκληρώσουν την υποχρεωτική εκπαίδευση. Από τα 434 Γυμνάσια που εφάρμοσαν το πρόγραμμα τη χρονιά 2000-01, αυξήθηκαν σε 611 την χρονιά 2001-02 και για τη χρονιά 2002-2003 το πρόγραμμα Ενισχυτικής Διδασκαλίας εφαρμόσθηκε σε 1028 Γυμνάσια βοηθώντας 52.551 μαθητές.
     
     6. -Η αρμοδιότητα της σίτισης και στέγασης των φοιτητών έχει περιέλθει στα Πανεπιστήμια (Ν. 2817/00 και Ν. 1771/88 αντίστοιχα).
     -Σκοπός των παροχών αυτών είναι η ανακούφιση των φοιτητών και των οικογενειών τους από τα επιπρόσθετα οικονομικά βάρη.
     -Η Πρυτανεία του εκάστοτε Πανεπιστημίου συνεκτιμά όλους τους λόγους, προκειμένου να χορηγήσει στους φοιτητές δωρεάν σίτιση και στέγαση.
     Το Εθνικό Ίδρυμα Νεότητας, είναι επικουρικός φορέας σε θέματα φοιτητικής και σπουδαστικής μέριμνας. Αναλαμβάνει την ευθύνη λειτουργίας των Φοιτητικών-Σπουδαστικών Εστιών, όταν καλείται από τα Πανεπιστήμια και Τ.Ε.Ι. με προγραμματική σύμβαση. Προσφέρει τις υπηρεσίες του σε ένα σύνολο 7.000 οικoτρόφoυς φοιτητές-σπουδαστές, τόσο Ελλήνων όσο και αλλοδαπών φοιτητών και αλλοδαπών υποτρόφων, για στέγαση και 13.700 για σίτιση.
     Οι Φοιτητικές και Σπουδαστικές Εστίες που την ευθύνη λειτουργίας των έχει το E.I.N. λειτουργούν με βάση τον Εσωτερικό Κανονισμό Λειτουργίας ο οποίος προσδιορίζει τις προϋποθέσεις εισόδου και  παραμονής των φοιτητών - σπουδαστών.
     Κριτήριο επιλογής για τις εισδοχές είναι η οικονομική και οικογενειακή κατάστασή των.
     Βάσει του άρθρου 8 παρ. 10 του Ισχύοντος Κανονισμού Λειτουργίας Φοιτητικών - Σπουδαστικών Εστιών, για τις εισδοχές των φοιτητών - σπουδαστών, (ο οποίος τροποποιήθηκε πρόσφατα από το Διοικητικό Συμβούλιο του Ε.Ι.Ν. με την σχετική απόφαση υπ' αριθμ. 17565/815/26-6-2003) για τις πολύτεκνες οικογένειες η εισδοχή των παιδιών τους έχουν προτεραιότητα και η διαμονή τους είναι δωρεάν.
     Σύμφωνα με τον Ν. 2817/14-3-2000 «εκπαίδευση των ατόμων με ειδικές εκπαιδευτικές ανάγκες και άλλες διατάξεις» άρθρο 14 παράγραφος 6 α): Για την κάλυψη δαπάνης σίτισης των φοιτητών σπουδαστών με απόφαση του Υπουργού Εθνικής Παιδείας και Θρησκευμάτων επιχορηγούνται τα Πανεπιστήμια και τα T.E.I. οι φοιτητικές ή σπουδαστικές λέσχες τους καθώς και η λέσχη της ΑΣΕΤΕΜ (ΣΕΛΕΤΕ) ονομασία σημερινή ΑΣΠΑΙΤΕ.
     Με απόφαση της Συγκλήτου ή της Διοικούσας Επιτροπής κάθε Πανεπιστημίου ή του Συμβουλίου κάθε T.E.I. ή του Διοικητικού Συμβουλίου της ΑΣΠΑΙΤΕ (πρώην ΣΕΛΕΤΕ) μετά από Εισήγηση της Εφορείας της Λέσχης, (εφόσον υπάρχει), καθορίζονται οι προϋποθέσεις για την δωρεάν σίτιση και οι όροι οικονομικής συμμετοχής φοιτητών -σπουδαστών στη σίτιση.
     Για τον προσδιορισμό των ανωτέρω προϋποθέσεων συνεκτιμώνται ιδίως η οικονομική και οικογενειακή κατάσταση του σιτιζομένου και η εντοπιότητά του.
     Με την έναρξη της Νέας Ακαδημαϊκής χρονιάς 2003-2004 θα λειτουργήσουν 2 νέες Φοιτητικές Εστίες. Μία στην Αθήνα Β΄ Φ.Ε.Π.Α. στα Ιλίσια του Εθνικού Καποδιστριακού Πανεπιστημίου, δυναμικότητας 150 κλινών και μία στο Βόλο του Πανεπιστημίου Θεσσαλίας, δυναμικότητας 40 κλινών ( και σίτισης 1000 ατόμων).
     Τέλος σας γνωρίζουμε ότι ύστερα από τις τελευταίες εξαγγελίες του κ. Πρωθυπουργού, προωθείται η διαδικασία καταβολής της οικονομικής ενίσχυσης των 1000 ευρώ σε φοιτητές που σπουδάζουν μακριά από τον τόπο κατοικίας τους.
     Ο Υφυπουργός
     ΝΙΚ. ΓΚΕΣΟΥΛΗΣ»
      8. Στην με αριθμό 2643/8-9-2003 ερώτηση του Βουλευτή κ. Τάσου Μαντέλη δόθηκε με το υπ’ αριθμ. 34952/25-9-03 έγγραφο από τον Υφυπουργό η ακόλουθη απάντηση:
     «Σε απάντηση της με αρ. πρωτ. 2643 ερώτησης που κατατέθηκε στη Βουλή των Ελλήνων στις 8/9/2003 από τον Βουλευτή κ. Τάσο Μαντέλη, σας ενημερώνουμε ότι για την κατασκευή των κεραιών των ραδιοερασιτεχνών δεν απαιτείται η έγκριση - της παρ. 2 Η του άρθρου 1 του Ν. 2801/00 ΦΕΚ 46/Α - από την αρμόδια πολεοδομική υπηρεσία.
     Η Υφυπουργός
     Ρ. ΖΗΣΗ»
      9. Στην με αριθμό 2674/9-9-2003 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 96663-ΙΗ/1-10-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2674/9.9.2003 την οποία κατέθεσε ο Βουλευτής κ. Σπήλιος Π. Σπηλιωτόπουλος, σχετικά με τις προσλήψεις πολύτεκνων εκπαιδευτικών, σας γνωρίζουμε τα εξής:
     Στις εκάστοτε εγκυκλίους πρόσκλησης υποψηφίων για μόνιμο διορισμό, το ΥΠ.Ε.Π.Θ. εφιστά την προσοχή στους Προϊσταμένους των Διευθύνσεων Δευτεροβάθμιας Εκπαίδευσης για αυστηρό και ενδελεχή έλεγχο των αιτήσεων, δικαιολογητικών και λοιπών νόμιμων προϋποθέσεων που πρέπει να συντρέχουν στους διοριστέους εκπαιδευτικούς κατά το χρόνο διορισμού τους, αλλά και κατά τον χρόνο ορκωμοσίας και ανάληψης υπηρεσίας.
     Ειδικότερα, στις ανωτέρω εγκυκλίους διευκρινίζεται ότι η ιδιότητα του πολύτεκνου αποδεικνύεται με την προσκόμιση πρόσφατου πιστοποιητικού οικογενειακής κατάστασης που εκδίδεται από τους Δήμους ή τις Κοινότητες και όχι από την Ανωτάτη Συνομοσπονδία Πολυτέκνων Ελλάδας (Α.Σ.Π.Ε.).
     Σύμφωνα με τα ανωτέρω, εφόσον οι πολύτεκνοι κατέχουν τα πλήρη τυπικά προσόντα, προτάσσονται σύμφωνα με τις κείμενες διατάξεις στους πίνακες διοριστέων που συντάσσονται από το ΑΣΕΠ.
     Ο Υφυπουργός
     ΝΙΚ. ΓΚΕΣΟΥΛΗΣ»
     
      10. Στην με αριθμό 2682/9-9-03 ερώτηση του Βουλευτή κ. Σάββα Τσιτουρίδη δόθηκε με το υπ’ αριθμ. 16522Β/12-9-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της με αριθ. 2682 ερώτησης, που κατατέθηκε στις 9-9-03 από τον βουλευτή κ. Σάββα Τσιτoυρίδη, σας γνωρίζουμε τα ακόλουθα.
     1. Για το χώρο του Ολυμπιακού Χωριού, και συγκεκριμένα για τα Ο. Τ. 1 και 2 αυτού, έχει εκδοθεί η με αριθ. 4877/17-6-03 απόφαση Υπουργού ΠΕΧΩΔΕ, που αποτελεί την με αριθ. 82/2003 οικ. άδεια ανέγερσης Συγκροτήματος Κτιρίων του Υπ. Εργασίας και Κοιν. Ασφαλίσεων. Η άδεια αυτή εκδόθηκε από την ΔΟΚΚ, κατ΄ εφαρμογή του άρθρου 5 του Ν. 2730/1999 (ΦΕΚ 140 Α), και σύμφωνα με τις αποφάσεις του Υπουργού ΠΕΧΩΔΕ με αριθ. 49493/5-7-01 «Καθορισμός αρμόδιας Υπηρεσίας για την έκδοση οικ. αδειών των Ολυμπιακών έργων» και 59936/24-7 -02 «Απαιτούμενα δικαιολογητικά και διαδικασία για την έκδοση των οικ. αδειών των Ολυμπιακών Έργων».
     2. Η συγγραφή υποχρεώσεων στην οποία αναφέρεται η ερώτηση, δεν αποτελεί στοιχείο απαραίτητο για την έκδοση της συγκεκριμένης οικ. άδειας, σύμφωνα με τις παραπάνω αναφερόμενες Υπ Αποφάσεις και κατά συνέπεια εκφεύγει των αρμοδιοτήτων του ΥΠΕΧΩΔΕ και είναι αρμοδιότητος του συνερωτώμενου Υπ Εργασίας.
     Η Υπουργός
     ΒΑΣΩ ΠΑΠΑΝΔΡΕΟΥ»
      11. Στην με αριθμό 2273/29-8-03 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. Δ8-Α/Φ 936/οικ. 15782/4674/19-9-03 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ερώτησης με α/α 2273/29.08.2003, που κατέθεσε στη Βουλή ο Βουλευτής κ. Ευάγγελος Μπασιάκος, υποβάλλουμε συνημμένα τις απαντήσεις, τις οποίες λάβαμε, αφενός μεν από τον Επιθεωρητή Μεταλλείων Νοτίου Ελλάδος (συνημμ.: 1), αρμόδιο για την ασφάλεια των μεταλλείων της εταιρίας ΜΡΚΟ, που βρίσκονται στην περιοχή του Αγίου Ιωάννη και αφετέρου από την ίδια την εταιρία (συνημμ.: 3).
     Στην απάντησή του ο Επιθεωρητής Μεταλλείων αναφέρει ότι γίνονται συχνοί έλεγχοι στις εγκαταστάσεις της εταιρίας στα πλαίσια των αρμοδιοτήτων του και σε περιπτώσεις, όπου διαπιστώνονται παραβάσεις επιβάλλονται ανάλογες χρηματικές ποινές. Η ΜΡΚΟ με την επιστολή της αντικρούει τις καταγγελίες, που περιέχονται στο Ψήφισμα.
     Συνυποβάλλουμε επίσης το έγγραφο του Επιθεωρητή, με το οποίο δίνονται στην εταιρία συνολικές εντολές για την αντιμετώπιση τυχόν προκυπτόντων προβλημάτων κατά την εκμετάλλευση, καθώς και για την λήψη μέτρων ασφαλείας (συνημμ.: 2).
     Το Υπουργείο δεν έχει αρμοδιότητα επέμβασης και επηρεασμού του επιχειρηματικού σχεδιασμού και προγραμματισμού της οποιασδήποτε εταιρίας – νομικού προσώπου ιδιωτικού δικαίου. Στα πλαίσια της μεταλλευτικής νομοθεσίας εγκρίνει τεχνικές μελέτες και προγράμματα ερευνών και εκμετάλλευσης, ελέγχει την τήρηση ή μη αυτών και αξιολογεί τα προκύπτοντα αποτελέσματα.
     Για την τήρηση των συμβατικών υποχρεώσεων των μεταλλευτικών εταιριών και τον έλεγχο των αποτελεσμάτων της παραγωγής τους συγκροτεί περιοδικά ή και όποτε κρίνεται σκόπιμο, τις εκάστοτε προβλεπόμενες επιτροπές, οι οποίες συντάσσουν και υποβάλλουν σχετική έκθεση.
     Για την τήρηση των μέτρων ασφαλείας και την επιβολή αντιστοίχων κυρώσεων κατά των παραβατών αρμοδιότητα έχουν οι Επιθεωρήσεις Μεταλλείων, οι οποίες φυσικά ελέγχονται από τον Υπουργό Ανάπτυξης.
     Για την συγκεκριμένη περίπτωση σας γνωστοποιούμε ότι η ΜΡΚΟ υποβάλλει κάθε χρόνο στοιχεία και αποτελέσματα της παραγωγής της, τα οποία αξιολογούνται από το Υπουργείο. Από τα στοιχεία αυτά, πάντως, προκύπτει ότι η συνολική παραγωγή των μεταλλείων της ΜΡΚΟ αυξήθηκε την τριετία 2000-01-02 κατά 30,68% έναντι της προηγούμενης τριετίας 1997-98-99.
     Ο Υφυπουργός
     ΑΛΕΞΑΝΔΡΟΣ ΚΑΛΑΦΑΤΗΣ»
      12. Στην με αριθμό 2284/29.8.03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 7017/4/3688/18.8.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Μ. ΔΑΜΑΝΑΚΗ, σας γνωρίζουμε ότι η πρόληψη και καταστολή της εγκληματικότητας, η διασφάλιση της δημόσιας τάξης και ασφάλειας και η εμπέδωση αισθήματος ασφαλείας στους πολίτες αποτελεί βασικό στόχο και καθημερινή επιδίωξη του Υπουργείου μας και κύρια αποστολή της Ελληνικής Αστυνομίας. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, αξιώνοντας διαρκώς αναβάθμιση της ποιότητας των παρεχόμενων αγαθών και υπηρεσιών, το Υπουργείο μας με ιδιαίτερη ευαισθησία και υπευθυνότητα, καταβάλλει κάθε δυνατή προσπάθεια και εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους με προοπτική αποτελεσματικότητας σε τοπικό και εθνικό επίπεδο.
      Σε ό,τι αφορά την περιοχή του Δήμου Κηφισιάς, σας πληροφορούμε ότι αυτή αστυνομεύεται από το Αστυνομικό Τμήμα Κηφισιάς, ενώ σημαντική είναι η επιχειρησιακή δράση των Υπηρεσιών Ασφάλειας, της Διεύθυνσης Άμεσης Δράσης, της Ομάδας Πρόληψης και Καταστολής της Εγκληματικότητας, καθώς και του Τμήματος Δίωξης Λαθρομετανάστευσης που δραστηριοποιούνται στην περιοχή αυτή με τη διενέργεια πεζών και εποχούμενων περιπολιών σε 24ωρη βάση, για την αντιμετώπιση της εγκληματικότητας.
      Επίσης, στην αναφερόμενη περιοχή, από 17-3-2003, εφαρμόζεται και ο θεσμός του αστυνομικού της γειτονιάς και σε συνδυασμό με τις λοιπές αστυνομικές δραστηριότητες έχει ενισχυθεί ακόμη περισσότερο ο τομέας της πρόληψης και καταστολής της εγκληματικότητας σε επίπεδο γειτονιάς, ενώ ταυτόχρονα, ο αστυνομικός επιλαμβάνεται και στα τοπικά καθημερινά προβλήματα των κατοίκων.
      Σε ό,τι αφορά τη στελέχωση των αστυνομικών Υπηρεσιών, σας πληροφορούμε ότι αυτή αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος της Ελληνικής Αστυνομίας με ορθολογική κατανομή αυτής. Στο πλαίσιο αυτό έχει στελεχωθεί και το Αστυνομικό Τμήμα Κηφισιάς με δύναμη, η οποία υπερβαίνει την οργανική του κατά 8 άτομα, όταν άλλες αστυνομικές Υπηρεσίες, που αντιμετωπίζουν τα ίδια ή και περισσότερα αστυνομικά προβλήματα, εμφανίζουν σημαντικά ελλείμματα. Επίσης στο εν λόγω Αστυνομικό Τμήμα υπηρετεί και ικανός αριθμός ειδικών φρουρών.
      Πάντως, το θέμα της περαιτέρω ενίσχυσης του ανωτέρω Αστυνομικού Τμήματος με προσωπικό θα εξετασθεί μελλοντικά στα πλαίσια των υπηρεσιακών δυνατοτήτων, ενώ επισημαίνεται ότι θα καταβληθεί προσπάθεια ώστε οι Υπηρεσίες της Γενικής Αστυνομικής Διεύθυνσης Αττικής να στελεχωθούν με ικανό αριθμό νέων αστυφυλάκων μετά την έξοδό τους, κατά το μήνα Οκτώβριο, από την Σχολή.
      Τέλος, στην αρμόδια Υπηρεσία μας, δόθηκαν πρόσθετες εντολές και οδηγίες, προκειμένου να εντείνουν τις προσπάθειές τους για αποτελεσματικότερη αστυνόμευση της περιοχής αυτής. 
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      13. Στην με αριθμό 2328/29.8.03 ερώτηση του Βουλευτή κ. Κωνσταντίνου Τασούλα δόθηκε με το υπ’ αριθμ. 92088/ΙΗ/18.9.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2328/29-8-03 την οποία κατέθεσε ο Βουλευτής κ. Κων. Τασούλας και η οποία αναφέρεται στη διδασκαλία των Θρησκευτικών στην πρωτοβάθμια Εκπ/ση από θεολόγου ς καθηγητές, σας γνωρίζουμε τα ακόλουθα:
      Σύμφωνα με τη διάρθρωση του εκπαιδευτικού μας συστήματος, σε επίπεδο τριτοβάθμιας εκπαίδευσης, οι εκπαιδευτικοί των γενικών μαθημάτων (πολυδύναμοι δάσκαλοι) οι οποίοι προέρχονται από τα παιδαγωγικά τμήματα, είναι οι καταλληλότεροι για να διδάξουν όλα τα γενικά μαθήματα στις συγκεκριμένες παιδικές ηλικίες.
      Οι διαφορετικές απόψεις και προσεγγίσεις του θέματος είναι σαφές ότι πρέπει να λαμβάνουν υπόψη τους τα ψυχολογικά, πνευματικά και επιστημονικά δεδομένα κάθε ηλικίας χωρίς να αποτελεί κύριο κριτήριο των προτάσεων η διεύρυνση του χώρου εργασίας ενός κλάδου.
      Ο Υφυπουργός
      Ν. ΓΚΕΣΟΥΛΗΣ»
      14. Στην με αριθμό 2354/1.9.03 ερώτηση του Βουλευτή κ. Παναγιώτη Τατούλη δόθηκε με το υπ’ αριθμ. 7017/4/3697/18.9.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Π. Τατούλης, σας γνωρίζουμε ότι το Αστυνομικό Τμήμα Δημητσάνας ενισχύθηκε πρόσφατα με τρεις (3) αστυφύλακες με αποτέλεσμα να πραγματοποιούνται στην περιοχή του δύο εποχούμενες περιπολίες σε καθημερινή βάση, οι οποίες διατίθενται τις περισσότερες ώρες για αστυνόμευση στις έδρες των Δήμων Δημητσάνας, Τρικολώνων και Ηραίας, όπου παρουσιάζεται η μεγαλύτερη κίνηση επισκεπτών, ιδιαίτερα κατά τους θερινούς μήνες. Παράλληλα, στην περιοχή του ανωτέρω Τμήματος δραστηριοποιείται και η Ομάδα Πρόληψης και Καταστολής της Εγκληματικότητας, που έχει συγκροτηθεί στην Αστυνομική Διεύθυνση Αρκαδίας.
      Σε ό,τι αφορά την εγκληματικότητα στις περιοχές των αναφερόμενων Δήμων, σας πληροφορούμε αυτή, σύμφωνα με τα υφιστάμενα στατιστικά στοιχεία, ευρίσκεται σε πολύ χαμηλά επίπεδα, με αποτέλεσμα να μην υπάρχει καμία ανησυχία στους κατοίκους σε θέματα ασφαλείας, ενώ πρέπει να επισημάνουμε ότι κάποια προβλήματα οδικής ασφάλειας και ρύθμισης της κυκλοφορίας των οχημάτων, που εμφανίστηκαν στις έδρες των ανωτέρω Δήμων, αντιμετωπίσθηκαν αποτελεσματικά, μετά την ενίσχυση του Αστυνομικού Τμήματος Δημητσάνας και τη διακοπή της προσωρινής μετακίνησης του αστυφύλακα που υπηρετεί στον Αστυνομικό Σταθμό Στεμνίτσας.
      Πέραν αυτών, σας πληροφορούμε ότι την 18-8-2003 πραγματοποιήθηκε, με πρωτοβουλία του Γενικού Αστυνομικού Διευθυντή Πελοποννήσου, σύσκεψη στο Δημαρχείο Δημητσάνας, στην οποία, εκτός των υπηρεσιακών παραγόντων, συμμετείχαν οι τρεις προαναφερόμενοι Δήμαρχοι. Κατά τη σύσκεψη αυτή εξετάσθηκαν όλα τα προβλήματα αστυνομικής φύσεως που απασχολούν τους κατοίκους των εν λόγω Δήμων, ενώ ενημερώθηκαν εγγράφως οι ενδιαφερόμενοι Δήμαρχοι από τον Γενικό Αστυνομικό Διευθυντή Πελοποννήσου, για τα πρόσθετα μέτρα που έλαβε η Υπηρεσία.
      Τέλος στις αρμόδιες Υπηρεσίες μας δόθηκαν πρόσθετες εντολές και οδηγίες για συνέχιση της συστηματικής αστυνόμευσης της εν λόγω περιοχής, με στόχο την παγίωση του αισθήματος ασφαλείας των πολιτών.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      15. Στην με αριθμό 2545/4.9.03 ερώτηση του Βουλευτή κ. Σταύρου Καλαφάτη δόθηκε με το υπ’ αριθμ. 94331/ΙΗ/18.9.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2545/4-9-03 την οποία κατέθεσε ο Βουλευτής κ. Σ. Καλαφάτης και αφορά στα σχολεία του Δήμου Θεσσαλονίκης, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, Ν.2240/94 και Π.Δ. 30/1996).
      Οι Noμαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.)
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Θεσσαλονίκης στην τριετία 2000-2002 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
      2000
      Για οικόπεδα-μελέτες-κατασκευές                                  4.000.000.000 δρχ
      Για επισκευές                                                                       480.000.000 δρχ.
      2001
      Για οικόπεδα και κατασκευές                                             5.000.000.000 δρχ.
      2002
      Για οικόπεδα και κατασκευές                                         11.577.220,78 Ευρώ
      Για φέτος (2003) η Νομαρχιακή Αυτοδιοίκηση Θεσσαλονίκης έχει προγραμματισθεί να επιχορηγηθεί με το ποσό των 7.197.591,28 Ευρώ.
      Η αντιμετώπιση της σχολικής στέγης και η αναβάθμισή της αποτελεί κυβερνητική προτεραιότητα σε όλη τη χώρα και υλοποιείται με εξαετές κατασκευαστικό πρόγραμμα(2000-2006) από εθνικούς πόρους και από πόρους του Γ ΚΠΣ (800 δις δρχ.)
      Ειδικότερα για το Ν. Θεσσαλονίκης, το θέμα της σχολικής στέγης παρουσιάζεται με ιδιαίτερη οξύτητα και για το λόγο αυτό η κυβέρνηση εξασφάλισε το μεγαλύτερο σε ύψος χρηματοδοτικό πρόγραμμα για την αντιμετώπιση του θέματος, θεμελιώνοντας έμπρακτα μια νέα περίοδο.
      Για τον πόλη της Θεσσαλονίκης, εκπονήθηκε εξαετές επιχειρησιακό σχέδιο (2000-2006) για το οποίο δεσμεύτηκαν πόροι 205,5 εκατ. Ευρώ (70 δις δραχμές) και παράλληλα δημιουργήσαμε τη δεύτερη γραμμή παραγωγής σχολικής στέγης με τους Δήμους της Θεσσαλονίκης και με την εγκατάσταση παραρτήματος του ΟΣΚ ΑΕ στη Θεσσαλονίκη η παρουσία του οποίου θα λειτουργεί επικουρικά και παράλληλα με τη Νομαρχία.
      Δόθηκαν επίσης αρμοδιότητες, σε κάθε Δήμο που το επιθυμεί, συμμετοχής στην υλοποίηση του προγράμματος σχολικής στέγης κάνοντας τους τελικούς αποδέκτες
      2. Σύμφωνα με τις διατάξεις του ν. 28801 (ΦΕΚ 9/Α) αρ. 13 οι πιστώσεις για τις επισκευές και συντηρήσεις σχολικών κτιρίων εγγράφονται στον προϋπολογισμό Δημ. Επενδύσεων του Υπ. Εσωτερικών Δημόσιας Διοίκησης και Αποκέντρωσης το οποίο χρηματοδοτεί τους ΟΤΑ απ’ ευθείας για το σκοπό αυτό.
      Από το 2001 και εντεύθεν το ΥΠΕΠΘ δεν διαθέτει πιστώσεις για επισκευές και ο Δήμoς Θεσσαλονίκης πρέπει να απευθυνθεί στο ΥΠΕΣΔΔΑ για την επίλυση του προβλήματος.
      Ο Υφυπουργός
      Ν. ΓΚΕΣΟΥΛΗΣ»
      16. Στην με αριθμό 2629/8.9.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 167629/25.9.03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην παραπάνω ερώτηση με αρ. πρωτ. 2629 που κατατέθηκε στις 8-9-2003 από τον Βουλευτή κ. Σπήλιο Σπηλιωτόπουλο, και σε ότι αφορά στις αρμοδιότητες του ΥΠΕΧΩΔΕ, σας γνωρίζουμε τα εξής
      Σύμφωνα με τα στοιχεία που έδωσαν οι Δήμοι του Ν. Αχαΐας, σας ενημερώνουμε για τα παρακάτω:
      Βιολογικός καθαρισμός Δήμου Δύμης.
      Ο βιολογικός καθαρισμός λειτουργεί ικανοποιητικά, έχει γίνει η αποκατάσταση των ζημιών και εκπονείται μελέτη για την αναβάθμιση της εγκατάστασης.
      Βιολογικός καθαρισμός Δήμου Λευκασίου.
      Έχουν δρομολογηθεί οι διαδικασίες για την εκπόνηση των απαραίτητων μελετών/κατασκευών σχετικών με την αναβάθμιση.
      Η Υπουργός
      ΒΑΣΩ ΠΑΠΑΝΔΡΕΟΥ»
      17. Στην με αριθμό 2687/9.9.03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 525/1.10.03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 2687/09-09-2003 εγγράφου σας, με το οποίο μας διαβιβάστηκε ερώτηση της Βουλευτή κ. Μ. Δαμανάκη που κατατέθηκε στη Βουλή των Ελλήνων, σας γνωρίζουμε ότι ο «Ο.Λ.Β. ΑΕ», ως φορέας διοίκησης χρήσης και εκμετάλλευσης του λιμένα Βόλου, προωθεί την εκπόνηση Μελέτης Περιβαλλοντικών Επιπτώσεων για τις δραστηριότητες που αναπτύσσονται σε όλη την έκταση της χερσαίας ζώνης του λιμένα, επί της οποίας το Υ.Ε.Ν. θα τοποθετηθεί σχετικά.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      18. Στην με αριθμό 2168/27.8.03 ερώτηση των Βουλευτών κυρίων Ηλία Καλλιώρα, Θεοδώρου Σκρέκα και Νικολάου Αγγελόπουλου δόθηκε με το υπ’ αριθμ. 6305/19.9.03 έγγραφο από τον Υπουργό  Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ. 2168/200-3 ερώτηση, που κατατέθηκε στη Βουλή από τους Βουλευτές κ. κ. Η. Καλλιώρα, Θ. Σκρέκα και Ν. Αγγελόπουλο, για τα θιγόμενα σ’ αυτή θέματα, σας πληροφορούμε τα εξής:
      1. Είναι γεγονός ότι ένας μεγάλος αριθμός αιτήσεων προστατευομένων του ν. 2643/1998 αποκλείστηκε από τους αρχικούς πίνακες μοριοδότησης.
      2. Είναι αρκετοί οι κυρίαρχοι λόγοι, για τους οποίους οι αιτήσεις υποψηφίων δεν περιελήφθησαν στον αρχικό πίνακα μοριοδότησης που συνέταξαν οι αρμόδιες Υπηρεσίες του ΟΑΕΔ, των προστατευομένων ατόμων του ν. 2643/1998.
      Ενδεικτικά αναφέρουμε κάποια από τα προβλήματα που παρουσιάστηκαν: πλημμελής συμπλήρωση των αιτήσεων, υποβολή διαφορετικών εντύπων-αιτήσεων από αυτά που καθορίζουν οι υπουργικές αποφάσεις, ανυπόγραφες αιτήσεις, έλλειψη δικαιολογητικών, ανεπικύρωτα φωτοαντίγραφα βασικών δικαιολογητικών, έλλειψη υπεύθυνων δηλώσεων λοιπών προστατευομένων μελών της οικογένειας του αιτούντος, ανεπικύρωτο το γνήσιο της υπογραφής των υπευθύνων δηλώσεων, υποβολή εισοδήματος άλλου οικονομικού έτους από εκείνο που καθορίζεται στο νόμο και πλήθος άλλων προβλημάτων.
      3. Όσον αφορά στο θέμα της τύχης των αιτήσεων θεραπείας όσων αποκλείστηκαν, σας γνωρίζουμε τα εξής:
      Το γεγονός της σε ευρεία κλίμακα έλλειψης δικαιολογητικών, εξετάζεται από το Υπουργείο Εργασίας και Κοινωνικών Ασφαλίσεων μας, το οποίο με την αριθμ. 663/26-8-2003 εγκύκλιο της Γενικής Γραμματέως του Υπουργείου μας, έδωσε σαφείς οδηγίες στις επιτροπές του άρθρου 9 του ν. 2643/1998, για την εφαρμογή των διατάξεων της νομοθεσίας:
      α) να ομαδοποιήσουν τις αιτήσεις θεραπείας (ενστάσεις), με βάση την προβαλλόμενη αιτία κάθε αίτησης και να σταλθούν προς την Κεντρική Επιτροπή Εποπτείας και Συντονισμού Εφαρμογής του ν. 2643/1998 σημειώματα, όπου θα απεικονίζονται αναλυτικά οι προβαλλόμενες αιτίες των ενστάσεων καθώς και ο αριθμός των σχετικών περιπτώσεων κάθε ομάδας αιτήσεων προκειμένου να δοθούν σχετικές οδηγίες όπου απαιτείται.
      β) να ολοκληρωθεί το συντομότερο δυνατό η παραπάνω διαδικασία κατά συνέπεια η εξέταση των αιτήσεων θεραπείας (ενστάσεων), ώστε να συνταχθούν οι τελικοί πίνακες μοριοδότησης και οι τοποθετήσεις των προστατευομένων σε θέσεις εργασίας.
      Μετά την ολοκλήρωση των ως άνω ενεργειών, θα ακολουθήσει η νέα προκήρυξη, μέσα στο Φθινόπωρο του 2003, για την πρόσληψη ατόμων που προστατεύονται από τις διατάξεις του ν. 2643/2003.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      19. Στην με αριθμό 2165/27-8-03 ερώτηση του Βουλευτή κ. Ευτύχη Κοντομάρη δόθηκε με το υπ’ αριθμ. 6304/18-9-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ. 2165/2003 ερώτηση, που κατατέθηκε στη Βουλή από το Βουλευτή κ. Ε. Κοντομάρη, για τα θιγόμενα σ’ αυτή θέματα, σας πληροφορούμε τα εξής:
      Οι παροχές που καταβάλλει ο Οργανισμός Απασχόλησης Εργατικού Δυναμικού (ΟΑΕΔ) κινούνται μέσα στα όρια της αντοχής του προϋπολογισμού του. Η νομοθεσία για τα οικογενειακά επιδόματα προβλέπει την καταβολή εισφοράς εργοδοτών και εργαζομένων υπέρ του ΔΛΟΕΜ, μέσω της οποίας χρηματοδοτείται η καταβολή των οικογενειακών επιδομάτων.
      Ο ΟΑΕΔ από το έτος 1999 έχει αναπροσαρμόσει τα οικογενειακά επιδόματα με μέση αύξηση 38,5% (άρθρο 13 ν. 2747/99).
      Σας πληροφορούμε επίσης, ότι το Υπουργείο Εργασίας και Κοινωνικών Ασφαλίσεων έχει πάρει μια σειρά μέτρων για την στήριξη της γυναίκας και της οικογένειας γενικότερα, τα οποία περιλαμβάνονται στο αριθμ. 5725/20-6-2003 έγγραφό μας (επισυνάπτεται για ενημέρωσή σας), με το οποίο ενημερώσαμε σχετικά την εθνική αντιπροσωπεία.
      Τέλος, με το άρθρο 2 του ν. 3144/2003 «Κοινωνικός διάλογος για την προώθηση της απασχόλησης και άλλες διατάξεις» (ΦΕΚ 111/Α/8-6-2003) ιδρύθηκε η Εθνική Επιτροπή Κοινωνικής Προστασίας, σκοπός της οποίας είναι η προώθηση του Κοινωνικού Διαλόγου για την καταπολέμηση της φτώχειας και του Κοινωνικού Αποκλεισμού, την ανάπτυξη Δικτύου για την Κοινωνική Προστασία και την Κοινωνική Ενσωμάτωση και η γνωμοδότηση για τη διαμόρφωση, την παρακολούθηση και την αξιολόγηση του Εθνικού Σχεδίου Δράσης για την Κοινωνική Ενσωμάτωση.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      20. Στην με αριθμό 2162/27-8-03 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 91030/ΙΗ/18-9-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2162/27-8-03 την οποία κατέθεσε η Βουλευτής κ. Ασημ. Ξηροτύρη -Αικατερινάρη και αφορά σε προσλήψεις εκπαιδευτικών, σας γνωρίζουμε τα ακόλουθα:
      Σύμφωνα με τις διατάξεις του ν. 3027/02 και την αριθ. Δ2/35557/ΥΑ (ΦΕΚ 465/τ.Β΄/17-4-03) για την κάλυψη των λειτουργικών αναγκών των σχολείων πρωτοβάθμιας και δευτεροβάθμιας Εκπαίδευσης, που προκύπτουν στη διάρκεια του διδακτικού έτους, προσλαμβάνονται προσωρινοί αναπληρωτές και ωρομίσθιοι εκπ/κοί πέραν του πίνακα Α΄ του άρθρου 138 του ν. 2725/99, ο οποίος προηγείται, από ενιαίο πίνακα αναπληρωτών (πίνακας Β΄), που συντάσσεται για κάθε έτος και στον οποίο κατατάσσονται οι υποψήφιοι με σειρά που εξαρτάται από το σύνολο των μορίων τους, τα οποία αντιστοιχούν σε ένα μόριο για κάθε μήνα προϋπηρεσίας αναπληρωτή ή ωρομισθίου εκπ/κού σε δημόσια σχολεία Α/θμιας και Β/θμιας Εκπ/σης, αρμοδιότητας του ΥΠΕΠΘ, καθώς και σε ένα μόριο για κάθε βαθμό πέρα από τη βαθμολογική βάση που αποκτήθηκε κατά τη συμμετοχή τους στον τελευταίο διαγωνισμό του ΑΣΕΠ.
      Επίσης, σας γνωρίζουμε ότι δεν υπήρξαν καθυστερήσεις στις προσλήψεις προσωρινών αναπληρωτών καθόσον με τις Δ2/92898/4-9-03 και Δ2/92899/4-9-03 Υπουργικές Αποφάσεις προσελήφθησαν ήδη 976 Εκπ/κοί, ως αναπληρωτές, στη Β/θμια Εκπαίδευση.
      Όσον αφορά στις προϋπηρεσίες που λαμβάνονται υπόψη στο ΑΣΕΠ, σας γνωρίζουμε ότι δεν υπολογίζονται ως μόρια για την κατάταξη στον ενιαίο πίνακα αναπληρωτών αλλά μόνο για την προσαύξηση της βαθμολογίας των επιτυχόντων σύμφωνα με τις διατάξεις του ν. 2834/00.
      Ο Υφυπουργός
      ΝΙΚ. ΓΚΕΣΟΥΛΗΣ»
      21. Στην με αριθμό 2703/9-9-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 818/1-10-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στις υπ’ αριθ. 2703/9-9-2003 και 2704/9-9-03 ερωτήσεις που κατέθεσε στη Βουλή των Ελλήνων ο Βουλευτής κ. Ι. Τζαμτζής σας γνωρίζουμε τα εξής:
      Όπως είναι γνωστόν οι τοπικοί φορείς και ο Δικηγορικός Σύλλογος έχουν προτείνει να ανεγερθεί Νέο Δικαστικό Μέγαρο στην Έδεσσα σε ακίνητο που βρίσκεται στην συμβολή των οδών Κορυτσάς και Δωδεκανήσου στο 43 Ο.Τ. της πόλης της Έδεσσας.
      Πρόκειται για οικόπεδο συνολικού εμβαδού 2.112τ.μ., στο οποίο το δημόσιο είναι συγκύριο κατά το 1/2 εξ' αδιαιρέτου με ιδιώτες (κληρονόμους Κατίνας Γιουσμή του Ιωάννη).
      Το Υπουργείο Δικαιοσύνης είχε ζητήσει από το Υπουργείο Οικονομικών να παραχωρηθεί το 1/2 εξ αδιαιρέτου ενός ακινήτου, το οποίο διακρίνεται με τα στοιχεία Α.Β.Κ. παρ. 656 δημοσίου κτήματος στην Έδεσσα του νόμου Πέλλας, και η διαδικασία της παραχώρησης του 1/2 εξ αδιαιρέτου ακινήτου ολοκληρώθηκε με την έκδοση της απόφασης αρ. πρωτ. 1037889/3177/Α0010/26-5-03 των Υπουργού και Υφυπουργού Οικονομίας και Οικονομικών.
      Κατόπιν της εξέλιξης αυτής, θα κινηθεί η διαδικασία απαλλοτρίωσης του υπολοίπου 1/2, διότι δεν είναι γνωστοί οι δικαιούχοι κληρονόμοι της Κατίνας Γιούσμη.
      Παράλληλα το έργο της ανέγερσης ανατέθηκε στην εταιρία «Θέμις Κατασκευαστική Α.Ε.», η οποία συγκρότησε επιτροπή καταλληλότητας για την ανέγερση του Δικαστικού Μεγάρου.
      Επίσης η «Θέμις Κατασκευαστική Α. Ε.» αφενός μεν έχει εκπονήσει το Κτιριολογικό Πρόγραμμα του Νέου Δικαστικού Μεγάρου, αφετέρου δε εκπονεί την μελέτη της ανέγερσής του.
      Εκτιμούμε ότι με την ολοκλήρωση της διαδικασίας απόκτησης του γηπέδου θα έχει ολοκληρωθεί και η μελέτη ανέγερσης του κτιρίου, οπότε και θα αρχίσουν οι εργασίες της ανέγερσης του Δικαστικού Μεγάρου Έδεσσας.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      22. Στην με αριθμό 2705/9-9-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 819/1-10-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθ. 2705/9-9-2003 ερώτηση που κατέθεσε στη Βουλή των Ελλήνων ο Βουλευτής κ. Ι. Τζαμτζής σας γνωρίζουμε ότι το Υπουργείο Δικαιοσύνης βρίσκεται στο στάδιο αναζήτησης κατάλληλου οικοπέδου για την ανέγερση νέου κτιρίου Δικαστικού Μεγάρου Γιαννιτσών και αναμένει τις σχετικές προτάσεις των εμπλεκόμενων τοπικών φορέων προκειμένου να εξευρεθεί λύση στο ζήτημα.
      Παράλληλα, με χρηματοδότηση από το ΤΑ.Χ.ΔΙ.Κ. με το ποσό των 25.175 ευρώ, η Νομαρχιακή Αυτοδιοίκηση Νομού Πέλλας προχώρησε στην δημοπράτηση του έργου «Προσθήκη γραφείων στον Α΄ όροφο του Πρωτοδικείου Γιαννιτσών» και ήδη το έργο έχει αποπερατωθεί από τον Δεκέμβριo του 2002.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      23. Στην με αριθμό 2727/10-9-03 ερώτηση του Βουλευτή κ. Κυριάκο Σπυριούνη δόθηκε με το υπ’ αριθμ. 97622/ΙΗ/1-10-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2727/10-9-03 την οποία κατέθεσε ο Βουλευτής κ. Κυρ. Σπυριoύνης και αφορά στα σχολεία του Δήμου Θεσσαλονίκης, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (ν. 2218/94, ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Θεσσαλονίκης στην τριετία 2000-2002 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
      2000
      Για οικόπεδα-μελέτες-κατασκευές	4.000.000.000 δρχ.
      Για επισκευές	480.000.000 δρχ.
      2001
      Για οικόπεδα και κατασκευές	5.000.000.000 δρχ.
      2002
      Για οικόπεδα και κατασκευές	11.577.220,78 Ευρώ
      Για φέτος (2003) η Νομαρχιακή Αυτοδιοίκηση Θεσσαλονίκης έχει επιχορηγηθεί με το ποσό των 8.032.591,28 Ευρώ.
      Η αντιμετώπιση της σχολικής στέγης και η αναβάθμισή της αποτελεί κυβερνητική προτεραιότητα σε όλη τη χώρα και υλοποιείται με εξαετές κατασκευαστικό πρόγραμμα (2000-2006) από εθνικούς πόρους και από πόρους του Γ΄ ΚΠΣ (800 δισ. δρχ.).
      Η Κυβέρνηση ενδιαφέρεται ιδιαίτερα για την επίλυση του ζητήματος της σχολικής στέγης σε όλη τη χώρα, και ειδικότερα στη Θεσσαλονίκη, όπου παρουσιάζεται με ιδιαίτερη οξύτητα. Για τον σκοπό αυτό, εκπονήσαμε εξαετές (2000-2006) επιχειρησιακό σχέδιο για τη Θεσσαλονίκη, ύψους 205,5 εκατομμυρίων € (70 δισ. δρχ.)
      Στην υλοποίηση του προγράμματος από τον υπεύθυνο φορέα, τη Νομαρχία Θεσσαλονίκης δηλαδή, παρουσιάστηκαν καθυστερήσεις. Για τον λόγο αυτό κάναμε, ως υπουργείο Παιδείας, συγκεκριμένες κινήσεις, προκειμένου να ενεργοποιήσουμε τη Νομαρχία, τους Δήμους και τους υπόλοιπους αρμόδιους φορείς στην ταχεία και αποφασιστική υλοποίηση του προγράμματος, με στόχο, στα επόμενα τρία χρόνια 'να καταργήσουμε τη διπλοβάρδια στα σχολεία της Θεσσαλονίκης.
    Συγκεκριμένα:
      Α. Διατυπώσαμε μια εναλλακτική πρόταση, σε συνάντηση εργασίας με τους δημάρχους του νομού, το νομάρχη Θεσσαλονίκης, καθώς επίσης και με υπηρεσιακούς παράγοντες της νομαρχίας και των δήμων, που πραγματοποιήθηκε στη Θεσσαλονίκη με την παρουσία της πολιτικής ηγεσίας του Υπουργείου Παιδείας και του Διευθύνοντα Συμβούλου του ΟΣΚ ΑΕ.
      Προτείναμε τη συνεργασία των Δήμων και του ΟΣΚ ΑΕ, ως τεχνικού συμβούλου, στη δημιουργία μιας δεύτερης γραμμής παραγωγής σχολικής στέγης, παράλληλης με αυτή της Νομαρχίας.
      Β. Μετά τη θετική αντιμετώπιση της πρωτοβουλίας μας από τους Δήμους του νομικού, καταθέσαμε την πρόταση προς ψήφιση στη Βουλή. Με αυτή δίνουμε πόρους, αρμοδιότητες και ευθύνες στους Δήμους της Θεσσαλονίκης και δημιουργούμε δεύτερη γραμμή παραγωγής σχολικής στέγης. Έτσι, τα 70 δισ. δρχ. (205,5 εκατομμύρια €) που είχε εξαγγείλει ο πρωθυπουργός για το πρόγραμμα σχολικής στέγης Θεσσαλονίκης, θα απορροφηθούν άμεσα.
      Γ. Για να στηρίξουμε ουσιαστικά αυτή την προσπάθεια, αποκεντρώσαμε και φέραμε στη Θεσσαλονίκη Παράρτημα του ΟΣΚ ΑΕ, ο οποίος θα αποτελέσει, ως τεχνικός σύμβουλος, μοχλό υλοποίησης του νομοσχεδίου.
      Η αποτελεσματικότητα των πρωτοβουλιών μας γίνεται αντιληπτή και στις παρεμβάσεις του ΟΣΚ ΑΕ, οι οποίες έχουν ήδη πραγματοποιηθεί, πριν δηλαδή τη δημιουργία του Παραρτήματος του ΟΣΚ ΑΕ, και δίνουν ανάσα στις πιεστικές ανάγκες της σχολικής στέγης:
      Ανάπλαση και βελτίωσή των σχολικών χώρων στο πρώην Πολυκλαδικό Λύκειο Νεάπολης, που φιλοξενεί 4 σχολεία με 2.500 μαθητές.
      Πρόγραμμα 10 νηπιαγωγείων, που υλοποιήθηκε τον προηγούμενο χρόνο.
      Κατάληξη των διαδικασιών απαλλοτρίωσης του οικοπέδου της οδού Δορυλαίου (περιοχή Άνω Τούμπας).
      Θεμελίωση εντός 10-15 ημερών δύο σχολείων στην Καλαμαριά, με συνεργασία του ΟΣΚ ΑΕ και του Δήμου Καλαμαριάς.
      Πιστεύουμε ότι, με τις συγκεκριμένες αυτές ενέργειές μας, υλοποιούμε τις δεσμεύσεις μας και προχωρούμε στην επίλυση του προβλήματος, ώστε να χτίσουμε όλοι μαζί -Υπουργείο, ΟΣΚ, Νομαρχία .και Δήμοι - για τα παιδιά της Θεσσαλονίκης σχολεία λειτουργικά και ασφαλή, άρτια αισθητικά και αρχιτεκτονικά, με βάση τις ανάγκες του μέλλοντος.
      Ο Υφυπουργός
      ΝΙΚ. ΓΚΕΣΟΥΛΗΣ»
      24. Στην με αριθμό 2704/9-9-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 818/1-10-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στις υπ’ αριθ. 2703/9-9-2003 και 2704/9-9-03 ερωτήσεις που κατέθεσε στη Βουλή των Ελλήνων ο Βουλευτής κ. Ι. Τζαμτζής σας γνωρίζουμε τα εξής:
      Όπως είναι γνωστόν οι τοπικοί φορείς και ο Δικηγορικός Σύλλογος έχουν προτείνει να ανεγερθεί Νέο Δικαστικό Μέγαρο στην Έδεσσα σε ακίνητο που βρίσκεται στην συμβολή των οδών Κορυτσάς και Δωδεκανήσου στο 43 Ο.Τ. της πόλης της Έδεσσας.
      Πρόκειται για οικόπεδο συνολικού εμβαδού 2.112 τ.μ., στο οποίο το δημόσιο είναι συγκύριο κατά το 1/2 εξ’ αδιαιρέτου με ιδιώτες (κληρονόμους Κατίνας Γιουσμή του Ιωάννη).
      Το Υπουργείο Δικαιοσύνης είχε ζητήσει από το Υπουργείο Οικονομικών να παραχωρηθεί το 1/2 εξ αδιαιρέτου ενός ακινήτου, το οποίο διακρίνεται με τα στοιχεία Α.Β.Κ. παρ. 656 δημοσίου κτήματος στην Έδεσσα του νόμου Πέλλας, και η διαδικασία της παραχώρησης του 1/2 εξ αδιαιρέτου ακινήτου ολοκληρώθηκε με την έκδοση της απόφασης αρ. πρωτ. 1037889/3177/Α0010/26-5-03 των Υπουργού και Υφυπουργού Οικονομίας και Οικονομικών.
      Κατόπιν της εξέλιξης αυτής, θα κινηθεί η διαδικασία απαλλοτρίωσης του υπολοίπου 1/2, διότι δεν είναι γνωστοί οι δικαιούχοι κληρονόμοι της Κατίνας Γιούσμη.
      Παράλληλα το έργο της ανέγερσης ανατέθηκε στην εταιρία «Θέμις Κατασκευαστική Α. Ε.», η οποία συγκρότησε επιτροπή καταλληλότητας για την ανέγερση του Δικαστικού Μεγάρου.
      Επίσης η «Θέμις Κατασκευαστική Α.Ε.» αφ’ ενός μεν έχει εκπονήσει το Κτιριολογικό Πρόγραμμα του Νέου Δικαστικού Μεγάρου, αφ’ ετέρου δε εκπονεί την μελέτη της ανέγερσής του.
      Εκτιμούμε ότι με την ολοκλήρωση της διαδικασίας απόκτησης του γηπέδου θα έχει ολοκληρωθεί και η μελέτη ανέγερσης του κτιρίου, οπότε και θα αρχίσουν οι εργασίες της ανέγερσης του Δικαστικού Μεγάρου Έδεσσας.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      25. Στην με αριθμό 2226/28-8-03 ερώτηση του Βουλευτή κ. Νικολάου Λέγκα δόθηκε με το υπ’ αριθμ. 91064/ΙΗ/18-9-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2226/28-8-03 την οποία κατέθεσε ο Βουλευτής κ. Νικ. Λέγκας και η οποία αναφέρεται στα σχολεία του Ν. Τρικάλων, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, Ν.2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄Κ. Π. Σ.).
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Τρικάλων στην τριετία 2000-2002 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
      2000
      Για οικόπεδα-μελέτες-κατασκευές                               200.000.000 δρχ.
      Για επισκευές                                                                 50.000.000 δρχ.
      2001
      Για οικόπεδα και κατασκευές                                         200.000.000 δρχ.
      2002
      Για οικόπεδα και κατασκευές                                          440,205,43 Ευρώ
      Για φέτος (2003) η Νομαρχιακή Αυτοδιοίκηση Τρικάλων έχει προγραμματισθεί να επιχορηγηθεί με το ποσό των 450.000,00 Ευρώ.
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α
      Ειδικότερα όσον αφορά στις σχολικές μονάδες του Νομού Τρικάλων, σας γνωρίζουμε ότι πέραν των αναφερομένων στην ως άνω ερώτηση δεν υπάρχουν άλλες που περιέχουν δομικά στοιχεία από αμίαντο.
      Προκειμένου η Νομαρχιακή Αυτ/ση Τρικάλων να προχωρήσει στην αντικατάσταση των παλαιών προκατασκευασμένων διδακτηρίων που φέρουν δομικά στοιχεία από αμίαντο, με νέα κτίρια σύγχρονης τεχνολογίας, το ΥΠΕΠΘ έχει κινήσει τη διαδικασία ένταξης του έργου στο Πρόγραμμα Δημοσίων Επενδύσεων προς το Υπουργείο Οικονομίας και Οικονομικών, ώστε να εξευρεθούν οι πόροι για την αντιμετώπιση της επιπλέον απαιτούμενης δαπάνης.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      26. Στην με αριθμό 2688/9-9-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ.Β-4357/22-9-03. έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της Ερώτησης με αριθμό 2688/9-9-03 που κατέθεσε στη Βουλή η Βουλευτής κ. Μαρία Δαμανάκη, σύμφωνα και με το έγγραφο αριθμ. 24690/16-9-03 των Ηλεκτρικών Σιδηροδρόμων Αθηνών- Πειραιώς (Η.Σ.ΑΠ.), σας πληροφορούμε τα παρακάτω:
      1. Οι Η.Σ.ΑΠ. για να επιτύχουν επίσπευση της αποπεράτωσης των έργων ανάπλασης του σταθμού ΠΕΥΚΑΚΙΑ προχώρησαν στην κατασκευή προσωρινού σταθμού σε απόσταση 300 μέτρων περίπου από τον παλαιό σταθμό, ο οποίος λειτουργεί από μηνός και εξυπηρετεί την κίνηση και του παραπλήσιου σταθμού ΠΕΡΙΣΣΟΣ.
      2. Τα έργα στο σταθμό ΠΕΥΚΑΚΙΑ ολοκληρώνονται την Άνοιξη του 2004. Στο μεταξύ οι αποβάθρες του σταθμού θα παραδοθούν σε λειτουργία πριν την ολοκλήρωση του σταθμού.
      3. Ο σταθμός Ν. ΙΩΝΙΑ λειτουργεί κανονικά και τυχόν μικροελλείψεις εντοπίζονται και αποκαθίστανται αμέσως.
      4. Η διαδικασία απαλλοτρίωσης του οικοπέδου παρά το σταθμό ΠΕΥΚΑΚΙΑ βρίσκεται σε εξέλιξη και αναμένεται να ολοκληρωθεί εντός του τρέχοντος έτους, οπότε οι αρμόδιες Υπηρεσίες των Η.Σ.ΑΠ. θα προχωρήσουν στη διαμόρφωση της περιοχής και την απόδοση της σε κοινή χρήση.
      Σε κάθε περίπτωση, σας γνωρίζουμε ότι καταβάλλεται κάθε δυνατή προσπάθεια για την ταχύτερη ολοκλήρωση του προγράμματος ανάπλασης των σταθμών του δικτύου, γεγονός που θα συμβάλλει στην αναβάθμιση των περιοχών που εξυπηρετούνται από την γραμμή των Η.Σ.Α.Π. και την βελτίωση των συνθηκών λειτουργία των εμπορικών δραστηριοτήτων που είναι εγκατεστημένες περί αυτήν.
      Ο Υπουργός
      ΧΡΙΣΤΟΣ ΒΕΡΕΛΗΣ»
      27. Στην με αριθμό 2592/5-9-03 ερώτηση του Βουλευτή κ. Γεωργίου Βλάχου δόθηκε με το υπ’ αριθμ. Β. 4348/22-9-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 2592/05-09-03 που κατέθεσε στη Βουλή ο Βουλευτής κ. Γ. Βλάχος, κατά λόγο αρμοδιότητας του Υπουργείου Μεταφορών και Επικοινωνιών σύμφωνα με το αριθμ. πρωτ. 659 Δ. Σ./ 16-09-03 έγγραφο του Οργανισμού Αστικών Συγκοινωνιών Αθηνών, σας πληροφορούμε τα παρακάτω:
      Οι αρμόδιες υπηρεσίες του Ο.Α.Σ.Α., μελετούν τα νέα κυκλοφοριακά δεδομένα που προκύπτουν μετά την απόδοση στην κυκλοφορία του νέου οδικού άξονα « Περιφερειακή Υμηττού» και θα προτείνει λύσεις που θα οδηγούν στην βελτίωση της συγκοινωνιακής εξυπηρέτησης των όμορων Δήμων και των Δήμων των Νοτιοανατολικών Προαστείων με το υπερτοπικό κέντρο της Αγ. Παρασκευής ι καθώς και των Δήμων της περιοχής Μεσογείων.
      Ο Υπουργός
      ΧΡΙΣΤΟΣ ΒΕΡΕΛΗΣ»
      28. Στην με αριθμό 1456/29-7-03 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. 1072968/4978/874/Α0014/11-8-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του 1456/29.7.03 Υπηρ. Σημειώματός σας, με το οποίο μας διαβιβάσατε την ερώτηση του βουλευτή κ. Γεωρ. Γαρουφαλιά, η οποία κατά το μέρος της αρμοδιότητας μας αναφέρεται εμμέσως και σε θέματα επιστροφής ΦΠΑ για τους εξαγωγείς, σας πληροφορούμε τα ακόλουθα:
      1. Με την Υπουργική Απόφαση 1033128/758/141/0014/ΠΟΛ.1061/7-4-2003 ενσωματώθηκαν οι μέχρι τώρα ισχύουσες αποφάσεις σε ενιαίο κείμενο, καλύφθηκαν περιπτώσεις που υπήρχε κενό διαδικασίας και πραγματοποιήθηκε προσαρμογή με τις ισχύουσες διατάξεις, με στόχο την διευκόλυνση των φορολογουμένων και τη διασφάλιση των συμφερόντων του Δημοσίου.
      2. Με την Απόφαση αυτή προβλέπεται άμεση επιστροφή του φόρου χωρίς έλεγχο, με την προσκόμιση των απαραίτητων δικαιολογητικών και σε ποσοστό 90% του αιτούμενου ποσού, ενώ το υπόλοιπο 10% με την υποβολή της εκκαθαριστικής δήλωσης ΦΠΑ, χωρίς την ανάγκη υποβολής καινούριας αίτησης επιστροφής.
      3. Επισημαίνεται ότι στην περίπτωση έλλειψης των απαιτούμενων δικαιολογητικών, η επιστροφή διενεργείται ύστερα από προσωρινό έλεγχο εντός δύο μηνών κατά 100%, ώστε παράλληλα να διασφαλιστούν και τα δημόσια έσοδα.
      4. Από τα ανωτέρω προκύπτει ότι με τη νέα απόφαση καθορισμού της διαδικασίας και των προϋποθέσεων επιστροφής ΦΠΑ, δίδεται θετική λύση στο θέμα αυτό. Τα όποια προβλήματα έχουν παρουσιαστεί κατά τη φάση της πρώτης εφαρμογής της απόφασης αυτής, εξετάζονται από το Υπουργείο μας σε συνεργασία με τους εκπροσώπους των φορέων των εξαγωγέων.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      29. Στην με αριθμό 1414/29-7-03 ερώτηση του Βουλευτή κ. Γεωργίου Τσούρνου δόθηκε με το υπ’ αριθμ. Φ. 80000/19032/833 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στη παραπάνω σχετική ερώτησή σας, που κατατέθηκε στη Βουλή από το βουλευτή κ. Γ. Τ σούρνο, σχετικά με τη θέσπιση ρύθμισης για συνταξιοδότηση με 37 έτη εργασίας χωρίς όριο ηλικίας, ανεξαρτήτως ασφαλιστικού φορέα, σας γνωρίζουμε τα εξής:
      Τα αιτήματα των ασφαλισμένων εξετάζονται από το Υπουργείο μας με πνεύμα κατανόησης και καλής θέλησης, προκειμένου να επιλυθούν κατά τον καλύτερο δυνατό τρόπο, σε συνάρτηση πάντα με την εφαρμοζόμενη εισοδηματική πολιτική, τις υπάρχουσες οικονομικές δυνατότητες, αλλά και τις ιδιαιτερότητες κάθε κατηγορίας ασφαλισμένων.
      Σχετικά με τη χορήγηση πλήρους σύνταξης σε αυτοαπασχολούμενους με 37 έτη ασφάλισης χωρίς όριο ηλικίας και ανεξαρτήτως ασφαλιστικού φορέα, σας γνωρίζουμε ότι θέματα που σχετίζονται με την αναμόρφωση της νομοθεσίας των ασφαλιστικών Οργανισμών αυτοτελώς απασχολούμενων, θα εξετασθούν ενιαία και μέσα στα πλαίσια των οικονομικών δυνατοτήτων του κάθε Οργανισμού, σε νομοθετική πρωτοβουλία, που αφορά τους αυτοαπασχολουμένους.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      30. Στην με αριθμό 1361/28-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 1072785/944/Τκαι ΕΦ/11-8-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην αριθ. 1361/28-7-2003 Ερώτηση που κατέθεσε στη Βουλή των Ελλήνων ο Βουλευτής κ. Κωνσταντίνος Τσιπλάκης, σχετικά με τη μείωση των τελών κυκλοφορίας για τα επιβατικά ιδιωτικής χρήσης αυτοκίνητα των πολυτέκνων, σας γνωρίζουμε τα εξής:
      Με τις διατάξεις του ν. 2459/1997, στα πλαίσια της πολιτικής επανεξέτασης των κάθε είδους φορολογικών απαλλαγών και μειώσεων για τον περιορισμό τους στις απολύτως αναγκαίες, καταργήθηκε, μεταξύ άλλων, το σύνολο σχεδόν των απαλλαγών από τα τέλη κυκλοφορίας που είχαν χορηγηθεί κατά καιρούς υπέρ διαφόρων προσώπων.
      Λόγοι απλούστευσης της διαδικασίας επιβολής των τελών κυκλοφορίας και οι παρούσες δημοσιονομικές συνθήκες της χώρας δεν παρέχουν τη δυνατότητα για υιοθέτηση της πρότασης περί καταβολής μειωμένων τελών κυκλοφορίας για τα επιβατικά ιδιωτικής χρήσης αυτοκίνητα που ανήκουν σε πολύτεκνους.
      Αναγνωρίζοντας την κοινωνική προσφορά των πολύτεκνων οικογενειών η κυβέρνηση έλαβε σειρά ευνοϊκών μέτρων για την στήριξή τους. Ασφαλώς και στο μέλλον το ενδιαφέρον της πολιτείας θα εξακολουθήσει αυξανόμενο.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      31. Στην με αριθμό 2242/28-8-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 6315/22-9-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ. 2242/2003 ερώτηση, που κατατέθηκε στη Βουλή από τη Βουλευτή κ. Μ. Δαμανάκη, για τα θιγόμενα σ’ αυτή θέματα αρμοδιότητάς μας, σας πληροφορούμε τα εξής:
      Α. Το Υπουργείο Εργασίας και Κοινωνικών Ασφαλίσεων, ασφαλώς προτίθεται να αξιολογήσει και να αξιοποιήσει τα αποτελέσματα της πανελλαδικής έρευνας της Εθνικής Στατιστικής Υπηρεσίας, για τα άτομα με προβλήματα υγείας ή αναπηρία.
      Σημειώνεται ότι, βασική αρμοδιότητα της Διεύθυνσης Κοινωνικής Προστασίας του Υπουργείου μας, είναι η αντιμετώπιση της ανεργίας των ατόμων με αναπηρίες, ώστε να μην αισθάνονται κοινωνικά αποκλεισμένα.
      Στο πλαίσιο αυτό, από το φθινόπωρο του έτους 2002 και μέχρι τις αρχές του 2003, εκδόθηκαν 13 προκηρύξεις θέσεων εργασίας για προστατευόμενους του ν. 2643/1998 (και συγκεκριμένα για Άτομα με Αναπηρίες(ΑμεΑ) στις εξής περιοχές της χώρας:
      1. Στην Αθήνα προκηρύχθηκαν για τον Δημόσιο Τομέα 60 θέσεις για ΑμεΑ.
      Στον Ιδιωτικό Τομέα προκηρύχθηκαν 116 θέσεις για AμεA
      2. Στη Θεσσαλονίκη προκηρύχθηκαν για το Δημόσιο Τομέα 11 θέσεις για ΑμεΑ.
      Στον Ιδιωτικό Τομέα προκηρύχθηκαν 117 θέσεις για ΑμεΑ.
      3. Στα Ιωάννινα προκηρύχθηκαν για τον Δημόσιο Τομέα 6 θέσεις για ΑμεΑ. Στον Ιδιωτικό Τομέα προκηρύχθηκαν 16 θέσεις για ΑμεΑ.
      4. Στην Καβάλα προκηρύχθηκαν για τον Ιδιωτικό Τομέα 13 θέσεις για ΑμεΑ.
      5. Στην Κομοτnνή  προκηρύχθηκαν για τον Δημόσιο Τομέα 2 θέσεις για ΑμεΑ. Στον Ιδιωτικό Τομέα προκηρύχθηκαν 20 θέσεις για ΑμεΑ.
      6. Στην Κοζάνη προκηρύχθηκαν για τον Ιδιωτικό Τομέα 17 θέσεις για ΑμεΑ.
      7. Στην Κρήτη προκηρύχθηκαν για τον Δημόσιο Τομέα 2 θέσεις για ΑμεΑ. Στον Ιδιωτικό Τομέα προκηρύχθηκαν 15 θέσεις για ΑμεΑ.
      8. Στη Λαμία προκηρύχθηκε για τον Δημόσιο Τομέα 1 θέση για ΑμεΑ. Στον Ιδιωτικό Τομέα προκηρύχθηκαν 84 θέσεις για ΑμεΑ.
      9. Στη Λάρισα προκηρύχθηκαν στον Δημόσιο Τομέα 4 θέσεις για ΑμεΑ. Στον Ιδιωτικό Τομέα προκηρύχθηκαν 27 θέσεις για ΑμεΑ.
      10. Στην Τρίπολη προκηρύχθηκε στον Δημόσιο Τομέα 1 θέση για ΑμεΑ. Στον Ιδιωτικό Τομέα προκηρύχθηκαν 40 θέσεις για ΑμεΑ.
      11. Στην Πάτρα προκηρύχθηκαν στον Δημόσιο Τομέα 2 θέσεις για ΑμεΑ. Στον Ιδιωτικό Τομέα προκηρύχθηκαν 37 θέσεις για ΑμεΑ.
      12.Στις Κυκλάδες (Σύρος) προκηρύχθηκε στον Δημόσιο Τομέα 1 θέση για ΑμεΑ.
      Στον Ιδιωτικό Τομέα προκηρύχθηκαν 5 θέσεις για ΑμεΑ.
      13. Στα Δωδεκάνnσα προκηρύχθηκαν 9 θέσεις για ΑμεΑ στον Δημόσιο Τομέα. Στον Ιδιωτικό Τομέα προκηρύχθηκαν 5 θέσεις για ΑμεΑ.
      ΣΥΝΟΛΟ= 101 θέσεις για ΑμεΑ στον Δημόσιο Τομέα και 512 θέσεις για ΑμεΑ στον Ιδιωτικό τομέα.
      Σε πολλές από τις παραπάνω περιοχές έχουν ήδη αναρτηθεί οι πίνακες μοριοδότησης, έχουν γίνει οι αιτήσεις θεραπείας και αναμένονται σύντομα οι τελικοί πίνακες μοριοδότησης και οι τοποθετήσεις των ΑμεΑ σε θέσεις εργασίας.
      Επί πλέον, σύμφωνα με τον Προγραμματισμό του Υπουργείου μας, προβλέπεται η νέα προκήρυξη πλήρωσης θέσεων με τη διαδικασία του ν. 2643/1998, μεταξύ των οποίων και τα ΑμεΑ, να εκδοθεί το Φθινόπωρο του 2003.
      Εξάλλου, από την από την Υπηρεσία του Υπουργείου μας εκδίδεται, κατ' έτος, απόφαση του Υπουργού Εργασίας και Κοινωνικών Ασφαλίσεων, η οποία κυρώνει σχετική απόφαση του Διοικητικού Συμβουλίου του Ο.Α.Ε.Δ., και η οποία προβλέπει την επιχορήγηση επιχειρήσεων για την απασχόληση Ατόμων με Αναπηρίες. Με την ίδια απόφαση επιχορηγούνται Άτομα με Αναπηρίες προκειμένου να δημιουργήσουν δική τους επιχείρηση. Αρμόδιος φορέας για την υλοποίηση της απόφασης αυτής είναι ο ΟΑΕΔ.
      Σημειώνεται ότι η συγκεκριμένη Υπουργική απόφαση για το 2003 βρίσκεται στο τελικό στάδιο υπογραφών και θα εκδοθεί σύντομα, προσφέροντας έτσι λύση στο πρόβλημα της ανεργίας για πολλά ΑμεΑ.
      	Β. Στα πλαίσια της στήριξης της απασχόλησης ευπαθών κοινωνικών ομάδων, στις οποίες περιλαμβάνονται άτομα με προβλήματα υγείας ή αναπηρία (ΑμεΑ), ο Ο.Α.Ε.Δ. σχεδιάζει και υλοποιεί ειδικά προγράμματα για την καταπολέμηση της ανεργίας των ατόμων που ανήκουν στις ομάδες αυτές, οι οποίες υφίστανται επαγγελματικό, οικονομικό και κοινωνικό αποκλεισμό και χρήζουν ιδιαίτερης στήριξης για την ένταξη /επανένταξή τους στην αγορά εργασίας.
      Για το σκοπό αυτό λαμβάνει ειδικά μέτρα στήριξης, τα οποία στοχεύουν στην αναστρεψιμότητα των προβλημάτων ένταξης στην αγορά εργασίας, την καταπολέμηση των διακρίσεων, την άρση των παραγόντων κοινωνικού αποκλεισμού των ευάλωτων αυτών ομάδων και την προώθηση της ισότητας των ευκαιριών.
      Τα Προγράμματα Εθνικής Πολιτικής του Ο.Α.Ε.Δ απευθύνονται σε:
      Άτομα με Αναπηρίες
      Απεξαρτημένα άτομα
      Αποφυλακισμένα άτομα
      Νεαρά παραβατικά άτομα ή νεαρά άτομα που βρίσκονται σε κοινωνικό κίνδυνο.
      Ειδικότερα, για το 2003 ο Ο.Α.Ε.Δ. υλοποιεί τα παρακάτω προγράμματα εθνικής πολιτικής, για την επιδότηση της απασχόλησης Νέων Θέσεων Εργασίας, Νέων Ελεύθερων Επαγγελματιών και Εργονομικής Διευθέτησης του χώρου εργασίας των ΑμεΑ, που εντάσσονται στα προγράμματα ΝΘΕ και ΝΕΕ.
      1) ΠΡΟΓΡΑΜΜΑ ΕΠΙΔΟΤΗΣΗΣ ΝΕΩΝ ΘΕΣΕΩΝ ΕΡΓΑΣΙΑΣ ΑΤΟΜΩΝ ΕΥΠΑΘΩΝ ΚΟΙΝΩΝΙΚΩΝ ΟΜΑΔΩΝ (ΝΘΕ)
      2) ΠΡΟΓΡΑΜΜΑ ΕΠΙΧΟΡΗΓΗΣΗΣ ΝΕΩΝ ΕΛΕΥΘΕΡΩΝ ΕΠΑΓΓΕΛΜΑΤΙΩΝ ΑΤΟΜΩΝ ΕΥΠΑΘΩΝ ΚΟΙΝΩΝΙΚΩΝ ΟΜΑΔΩΝ (ΝΕΕ)
      3) ΠΡΟΓΡΑΜΜΑ ΕΠΙΧΟΡΗΓΗΣΗΣ ΓΙΑ ΤΗΝ ΕΡΓΟΝΟΜΙΚΗ ΔΙΕΥΘΕΤΗΣΗ ΤΟΥ ΧΩΡΟΥ ΕΡΓΑΣΙΑΣ 50 ΑΤΟΜΩΝ ΜΕ ΑΝΑΠΗΡΙΕΣ ΠΟΥ ΕΝΤΑΣΣΟΝΤΑΙ ΣΤΟ 	ΠΡΟΓΡΑΜΜΑ ΝΕΩΝ ΘΕΣΕΩΝ ΕΡΓΑΣΙΑΣ ή ΝΕΩΝ ΕΛΕΥΘΕΡΩΝ ΕΠΑΓΓΕΛΜΑΤΙΩΝ
      Για την καλύτερη προσαρμογή και διευκόλυνση των ΑμεΑ, που προσλαμβάνονται μέσω του προγράμματος ΝΘΕ ή εντάσσονται στο πρόγραμμα ΝΕΕ, επιδοτείται η εργονομική διευθέτηση του χώρου εργασίας σύμφωνα με τις προσωπικές ανάγκες κάθε εργαζόμενου, π.χ. δημιουργία ράμπας, ειδικής τουαλέτας, πάγκου εργασίας κλπ, με συμμετοχή στην δαπάνη έως 90% του συνολικού κόστους της και μέχρι του ύψους των δύο χιλιάδων τετρακοσίων (2.400) € για κάθε μία από τις εργονομικές διευθετήσεις χώρου εργασίας που κρίνονται αναγκαίες.
      Όσον αφορά τα προβλεπόμενα μέτρα για τις ευπαθείς κοινωνικές ομάδες στο πλαίσιο του Μέτρου 2.2 του Ε.Π. «Απασχόληση και Επαγγελματική Κατάρτιση", του Γ΄ ΚΠΣ προβλέπονται ενέργειες κατάρτισης στις οποίες εντάσσονται και άτομα των ευπαθών κοινωνικών ομάδων σε ποσοστό 10% σε εφαρμογή του mainstreaming (ενσωμάτωση), προκατάρτισης (εκμάθηση ελληνικής γλώσσας) και παροχής Συνοδευτικών Υποστηρικτικών Υπηρεσιών.
      Σας ενημερώνουμε επίσης, ότι με το άρθρο 2 του ν. 3144/2003 (ΦΕΚ 111 Α) «Κοινωνικός διάλογος για την προώθησης της απασχόλησης και την κοινωνική προστασία και άλλες διατάξεις», ιδρύθηκε η Εθνική Επιτροπή Κοινωνικής Προστασίας, σκοπός της οποίας είναι η προώθηση του Κοινωνικού Διαλόγου για την καταπολέμηση της φτώχειας και του Κοινωνικού Αποκλεισμού, την ανάπτυξη του Δικτύου για την Κοινωνική Προστασία και την Κοινωνική Ενσωμάτωση και η γνωμοδότηση για τη διαμόρφωση, την παρακολούθηση και αξιολόγηση του Εθνικού Σχεδίου Δράσης για την Κοινωνική Ενσωμάτωση (ΕΣΔΕΝ).
      Στο ΕΣΔΕΝ για το χρονικό διάστημα 2003-2005 περιλαμβάνοντα μέτρα και ρυθμίσεις για τα ΑμεΑ.
      Ο Υπουργός
      ΔΗΜΗΤΡΙΟΣ ΡΕΠΠΑΣ»)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 7 Νοεμβρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
      1.- Η με αριθμό 185/4-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λουκά Αποστολίδη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου για τη συνέχιση του θεσμού της «Ολυμπιακής Παιδείας», τη διασφάλιση των θέσεων εργασίας των καθηγητών κλπ. 
      2.- Η με αριθμό 192/4-11-2003 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Γεωργίας, σχετικώς με την καταβολή της επιδότησης για το ελαιόλαδο της περιόδου 2002-2003 κλπ.
      3.- Η με αριθμό 187/4-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με δημοσιεύματα του Τουρκικού Τύπου αναφερόμενα σε μυστικές συνομιλίες μεταξύ Ελλάδας-Τουρκίας για τα θέματα του Αιγαίου κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
      1.- Η με αριθμό 191/4-11-2003 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καρρά προς τον Υπουργό Μεταφορών και Επικοινωνιών, Αιγαίου, σχετικώς με την αδυναμία παρακολούθησης των ελληνικών καναλιών στα νησιά του Αιγαίου, λόγω έλλειψης αναμεταδοτών κλπ. 
      2.- Η με αριθμό 188/4-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εμπορικής Ναυτιλίας, σχετικώς με την πρακτική εκπαίδευση των σπουδαστών της Ακαδημίας Εμπορικού Ναυτικού κλπ.
      3.- Η με αριθμό 186/4-11-2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις καθυστερήσεις στις μελέτες κατασκευής εθνικών οδικών έργων στην Εύβοια κλπ. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 175/3-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κοσμά Σφυρίου προς τον Υπουργό Ανάπτυξης, σχετικώς με το διαγωνισμό κατασκευής μονάδας παραγωγής ηλεκτρικής ενέργειας στη νότια Ρόδο διαγράφεται λόγω κωλύματος του ερωτώμενου Υπουργού. 
      Επίσης, η τρίτη με αριθμό 177/3-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Άμυνας, σχετικώς με την εξομοίωση των αναπήρων του Δημοκρατικού Στρατού με τους αναπήρους των άλλων πολέμων κλπ. διαγράφεται λόγω κωλύματος του ερωτώμενου Υπουργού. 
      Εισερχόμαστε στη δεύτερη με αριθμό 182/3-11-2003 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τους Υπουργούς Εξωτερικών, Οικονομίας και Οικονομικών, σχετικώς με την αναστολή ανάθεσης έργου, που αφορά τη διαμόρφωση του περιβάλλοντος χώρου του Μεθοριακού Σταθμού Εξοχής Δράμας. 
      Η επίκαιρη ερώτηση του κ. Παπαδόπουλου έχει ως εξής:
      «Ως είναι γνωστό με το υπ’ αριθ. 63347/29-9-2003 έγγραφο του Υπουργείου Οικονομίας και Οικονομικών προς 1)Την ΔΕΚΕ Περιφέρειας Ανατολικής Μακεδονίας και Θράκης και 2)Την ΔΔΕ Περιφέρειας Ανατολικής Μακεδονίας και Θράκης αναστέλλεται η ανάθεση του έργου που αφορά τη διαμόρφωση του περιβάλλοντος χώρου του Τελωνείου Εξοχής Κ. Νευροκοπίου Δράμας. 
      Επειδή τέτοιες προκλητικές ενέργειες προκαλούν θλίψη, πικρία, απογοήτευση και αγανάκτηση στο δραμηνό λαό. 
      Επειδή άλλως ο δραμινός λαός θεωρεί την ενέργεια του Υπουργείου Οικονομίας και Οικονομικών τόσο για την αναστολή των εργασιών στη διαμόρφωση του περιβάλλοντος χώρου του Τελωνείου Εξοχής όσο και για τη λειτουργία κοινού μεθοριακού σταθμού στα ελληνοβουλγαρικά σύνορα (Εξοχή-Illiden) στο ήδη υπάρχον κτίριο της βουλγαρικής πλευράς στο Illiden, ως απαράδεκτη, αντιαναπτυξιακή για το Νομό Δράμας, αλλά προπάντων εθνικά ανιστόρητη και προσβλητική για τη νοημοσύνη του δραμινού λαού. 
      Επειδή ο Νομός Δράμας είναι ένας απομονωμένος νομός, βρίσκεται εκτός οδικού άξονα Θεσσαλονίκης-Έβρου και ως εκ τούτου χρήζει ιδιαίτερης επιμέλειας και προσοχής, για να βγει από το αδιέξοδό της τόσο οικονομικό όσο και κοινωνικό. 
      Γι’ αυτό ερωτώ τους κυρίους Υπουργούς τι μέτρα σκοπεύουν να πάρουν για να άρουν την αδικία που υφίσταται όλα αυτά τα χρόνια ο πολύπαθος, αδικημένος, παραμελημένος και απομονωμένος Νομός Δράμας, με τεράστια ανεργία και όπου ιδιαίτερα η ανεργία των νέων ξεπερνά το 50%.»
      Την ερώτηση θα απαντήσει ο Υφυπουργός Εξωτερικών κ. Ανδρέας Λοβέρδος. 
      Ορίστε, κύριε Λοβέρδο. Έχετε τρία λεπτά, για να πρωτολογήσετε. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Ευχαριστώ, κύριε Πρόεδρε. Αν δεν προλάβω, κύριε συνάδελφε, να ολοκληρώσω στην πρώτη μου παρέμβαση, το υπόλοιπο θα το χρησιμοποιήσω στη δεύτερή μου παρέμβαση, αφού μιλήσετε.
      ΣΤΑΥΡΟΣ ΠΑΠΑΔΟΠΟΥΛΟΣ: Εγώ σας επιτρέπω όσο θέλετε, κύριε Υπουργέ. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Το προεδρείο, όμως, είναι αυστηρό. 
      Θέλω να σας πω ότι αυτήν τη στιγμή εδώ στη Βουλή συζητάμε για ένα ενδεχόμενο. Δεν συζητάμε για μια ειλημμένη απόφαση από τα συναρμόδια Υπουργεία. Συζητάμε για κάτι που εξετάζεται αυτήν τη στιγμή από τα συναρμόδια Υπουργεία. Αυτά πρέπει γρήγορα να αποφασίσουν, διότι υπάρχουν δεσμεύσεις χρονικές, τις οποίες θα αναφέρω στη συνέχεια. 
      Για το θέμα της Εξοχής και της εκεί συνοριακής διάβασης του μεθοριακού σταθμού, πρέπει να ξέρετε ότι, όταν συζητάμε το θέμα αυτό, κύριε συνάδελφε, πρέπει να έχουμε επίγνωση ότι συζητάμε το συνολικό θέμα ανάμεσα στις νέες διαβάσεις, στους νέους μεθοριακούς σταθμούς Ελλάδας-Βουλγαρίας, που είναι τρεις, σύμφωνα με μια συμφωνία που έχει γίνει μεταξύ των δύο χωρών το 1995. Μάλιστα, αυτές τις μέρες –χθες, σήμερα και αύριο- που είναι εδώ ο Βούλγαρος Πρόεδρος της Δημοκρατίας ο κ. Πουνανόφ, χθες συζητώντας  με τον κ. Σημίτη αποφάσισαν να συγκληθεί μια μεικτή επιτροπή εμπειρογνωμόνων, για να εξετάσει το πώς προχωρούν τα κατασκευαστικά έργα που έχουν να κάνουν με αυτές τις τρεις νέες διαβάσεις, με αυτούς τους τρεις νέους μεθοριακούς σταθμούς. 
Εγώ, κύριε συνάδελφε, επειδή κατά σύμπτωση έχω εξετάσει το θέμα, με σκοπό να ενημερώσω τον κ. Παπανδρέου και τον κ. Σημίτη, εκτίμησα ότι οι δύο άλλες –πλην της Εξοχής- μεθοριακές διαβάσεις δεν πρόκειται να κατασκευαστούν, συντόμως τουλάχιστον. Ο μόνος σταθμός που μπορεί μέσα σε εύλογο χρόνο να είναι έτοιμος είναι αυτός της Εξοχής. Και όταν λέμε για εύλογο χρόνο, εννοούμε για την περίοδο του πρώτου εξαμήνου του 2004, για να προλάβουμε τους Ολυμπιακούς Αγώνες. 
Ορθά, όπως ακριβώς λέτε, ο Νομός Δράμας απ’ αυτόν το σταθμό περιμένει πολλά. Όμως, πρέπει να ξέρετε ότι και η Ελλάδα έχει συγκεκριμένες υποχρεώσεις και μια σχετική αγωνία, γιατί σε κάθε διμερή συνάντηση με τους Βούλγαρους, σε όλα τα επίπεδα, τίθεται αυτό το ζήτημα από την πλευρά τους. Και αυτό, γιατί οι ίδιοι είναι έτοιμοι και ως προς το οδικό δίκτυο και ως προς το σταθμό, το μεθοριακό κομμάτι του οποίου αντιστοιχεί στη Βουλγαρία και το οποίο έχουν ήδη έτοιμο. 
	Εμείς από την πλευρά μας τι αγωνιζόμαστε να ολοκληρώσουμε; Το κομμάτι εκείνο που έχει να κάνει με το οδικό τμήμα μέσα στην επικράτειά μας. Υπάρχει ένα τούνελ εκεί και αυτό εμφανίζει ιδιαίτερη κατασκευαστική δυσκολία και νομίζουμε ότι τρέχοντας πάρα πολύ θα είμαστε έτοιμοι προ των Ολυμπιακών Αγώνων να έχουμε και μια συμβολική –αν θέλετε- εκείνο τον καιρό διάβαση απ’ αυτόν το νέο μεθοριακό σταθμό των πρώτων πολιτών, που στη συνέχεια θα γίνουν πολύ περισσότεροι λόγω των Ολυμπιακών Αγώνων. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Κύριε Πρόεδρε, θα χρησιμοποιήσω το δίλεπτό μου. 
      Συνεπώς, θέλω να ξέρετε ότι παρακολουθούμε το θέμα και ότι την κατασκευή του μεθοριακού σταθμού σε ό,τι αφορά το κτίριο από τη δική μας πλευρά και εμείς τη θέλουμε, όπως ακριβώς το λέτε. Το ζητούμενο είναι ότι δεν μπορούμε να την προλάβουμε μέσα στα χρονοδιαγράμματα αυτά. Εμφανίζεται να έχει πρόβλημα η ολοκλήρωση της κατασκευής, της παράδοσης και της θέσης σε λειτουργία προ του Αυγούστου του 2004. Γι’ αυτό ακολουθούμε μια πεπατημένη στο πλαίσιο της Ευρωπαϊκής Ένωσης. Σε πενήντα εννέα άλλες περιπτώσεις αυτό συμβαίνει. Αυτό συμβαίνει στα σύνορα ανάμεσα στις χώρες Αυστρία-Ουγγαρία, Γερμανία-Πολωνία, Αυστρία-Σλοβακία. Χρησιμοποιούνται μεθοριακοί σταθμοί όπου είναι κατασκευασμένοι είτε στη μία είτε στην άλλη πλευρά. Δηλαδή δύο χώρες χρησιμοποιούν ένα κτίριο. Αυτό, όμως, δεν σημαίνει ότι μεταβάλλονται οι κανόνες λειτουργίας των κρατών. 
      Δεν σημαίνει ότι όταν λειτουργείς στην επικράτεια του άλλου, είσαι αναγκασμένος να προσαρμόσεις το κανονιστικό σου πλαίσιο στο δικό του. Εφαρμόζεις τους δικούς σου κανόνες, εργάζεται δικό σου προσωπικό, απλώς στεγάζεται, συστεγάζεται σ΄ ένα κτίριο που βρίσκεται στη γειτονική επικράτεια. Δεν είναι η επιλογή που θέλουμε, είναι όμως η επιλογή που συμβουλεύει η Ευρωπαϊκή ‘Ένωση, είναι η επιλογή με την οποία κερδίζουμε κάποια χρήματα και είναι η επιλογή με την οποία προλαβαίνουμε τις προθεσμίες. Τίποτε άλλο δεν έχω να προσθέσω. 
      Κλείνοντας λέω και πάλι, κύριε συνάδελφε, ότι η απόφαση δεν έχει ακόμη ληφθεί και ότι αν ληφθεί, είναι για τους σκοπούς που προείπα και για κανέναν άλλο. Σε καμία περίπτωση τα επιχειρήματά σας, που έχουν να κάνουν με τους εργαζόμενους του Νομού Δράμας ή τη γενικότερη λειτουργία και την αποδοτικότητα αυτού του σταθμού, δεν διαφοροποιούνται, εάν αυτό συστεγαστεί στο έδαφος του ήδη κατασκευασμένου  σταθμού στη Βουλγαρία. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παπαδόπουλε, έχετε δύο λεπτά για να αναπτύξετε την ερώτησή σας. 
      ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, ειλικρινά λυπούμαι διότι υπάρχει ένα έγγραφο από τις αρμόδιες αρχές, από το ίδιο το Υπουργείο, το οποίο δεν λέει «ενδεχομένως» κλπ. Λέει «ήδη να ανασταλούν οι εργασίες διαμόρφωσης της περιοχής στον ελληνικό χώρο». Αυτό τι σημαίνει; Σημαίνει ότι θα σταματήσει κάθε δουλειά που θα είχε προοπτική την ανέγερση των κτιριακών συγκροτημάτων στην περιοχή Κάτω Νευροκοπίου Δράμας, στην περιοχή Εξοχής Δράμας. 
      Εμείς σαν Νομός Δράμας το είχαμε όνειρο πολλών ετών. Κάποτε δεσμευθήκατε και είπατε ότι ξεκινούν οι εργασίες και δώσατε εντολή να ανατεθεί το έργο σε κάποιους και ξαφνικά σταματήσατε. Το ερώτημα είναι, γιατί;
      Είμαστε ένας νομός απομονωμένος και το ξέρετε. Για να πας από τη Θεσσαλονίκη στον Έβρο περνάς από όλους τους νομούς, εκτός από το Νομό Δράμας. Αυτός θα ήταν ένας τρόπος να βγούμε από το αδιέξοδό μας τόσο το συγκοινωνιακό, το οικονομικό, όσο και το κοινωνικό. Με ειλικρίνεια το λέω αυτό και λυπούμαι,  διότι πραγματικά αυτή την στιγμή σταματήσαμε τα έργα και είπατε ότι θα εξοικονομήσουμε κάποια χρήματα. 
      Από την άλλη πλευρά βλέπουμε ότι η Βουλγαρία, η οποία βγήκε μέσα από τις στάχτες της, κατάφερε σε δύο χρόνια να δημιουργήσει το κτιριακό συγκρότημα. Εμείς, λοιπόν, με την ισχυρή εθνική οικονομία, όπως ισχυρίζεστε, και τα πλεονεκτήματα και τα πλεονάσματα τα οποία έχουμε αυτήν την στιγμή, γιατί δεν φθάσαμε σε αυτό το σημείο, κύριε Υπουργέ, να χτίσουμε κι εμείς κάτι ανάλογο στο δικό μας χώρο;
      Θα σας κάνω όμως μια άλλη πρόταση, που είναι πρόταση των φορέων του Νομού Δράμας. Και η Νομαρχία Δράμας και ο Δήμος Κάτω Νευροκοπίου δέχονται αυτήν τη στιγμή μέσα από τα πενιχρά έσοδα τα οποία έχουν, μέσα από την οικονομία και την συμπαράσταση του λαού της Δράμας, να χτίσουν προκατασκευασμένα κτίρια και να κάνουμε στην δική μας πλευρά το τελωνείο Εξοχής. Να στεγαστεί εκεί το τελωνείο Εξοχής και οι ελληνικές υπηρεσίες, που θα πρέπει να είναι στο δικό μας το χώρο. Γιατί οι κάτοικοι της Δράμας ορισμένα πράγματα δεν μπορούν να τα ξεχάσουν όσο κι αν θέλουμε. Εμείς από τη Δράμα δώσαμε βοήθεια στη Βουλγαρία τον τελευταίο χρόνο, για να μπορέσουν να ζήσουν, και αυτοί οι άνθρωποι που ζητούσαν βοήθεια επιβίωσης, κατάφεραν να χτίσουν. Εμείς, λοιπόν, γιατί φθάσαμε σε αυτό το σημείο, κύριε Υπουργέ;
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      Κύριε Υπουργέ, έχετε πάρει το χρόνο της δευτερολογίας σας. Σας δίνω μισό λεπτό.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Μόνο μισό λεπτό, κύριε Πρόεδρε;
      ΠΡΟΕΔΡΕΥΩΝ (Παναγιώτης Σγουρίδης): Μιλήσατε πέντε λεπτά πριν. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Νόμιζα ότι δείχνατε ανοχή. 
      ΠΡΟΕΔΡΕΥΩΝ (Παναγιώτης Σγουρίδης): ‘Όχι δεν έδωσα ανοχή. Σας έδωσα τη δευτερολογία σας. Έχετε, λοιπόν, ένα λεπτό και λιγότερο. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Κύριε συνάδελφε, η γνώμη ενός Υπουργείου από τα συναρμόδια δεν αποτελεί απόφαση επί του θέματος. Ακόμα και αν ένας υπηρεσιακός παράγων του Υπουργείου Εξωτερικών εισηγήθηκε έτσι, δεν σημαίνει ότι αυτό συνιστά απόφαση. 
      Δεύτερον η Βουλγαρία, αν όλα πάνε καλά, το 2007 θα είναι μέλος της Ευρωπαϊκής Ένωσης. Τότε οι εργασίες που θα πρέπει να εκτελούνται σε αυτούς τους μεθοριακούς σταθμούς θα είναι πολύ λιγότερες και τότε τα δύο αυτά κτήρια ίσως να είναι μια υπερβολή. 
      Τρίτον, το ενδεχόμενο μιας προκατασκευής -μου το είπε και ο κ. Κωνσταντίνου, Βουλευτής του νομού- είναι ένα ενδεχόμενο που συνεκτιμάται. Και εφόσον εκτιμηθεί ως η πρέπουσα λύση, η καλύτερη λύση και η λύση η οποία δεν ανατρέπει τις προθεσμίες να λειτουργήσει ο μεθοριακός σταθμός έως τους Ολυμπιακούς Αγώνες, ενδεχομένως να εκτιμηθεί από τους αρμοδίους ως η καταλληλότερη. Δεν μας χωρίζει τίποτα όσον αφορά την ανάγκη λειτουργίας αυτού του μεθοριακού σταθμού. Είναι γνωστό ότι τα παλαιά μειονεκτήματα των νομών της Βορείου Ελλάδος επί ψυχρού πολέμου έχουν καταστεί πλεονεκτήματα και όλοι οι νομοί επιζητούν τους τρόπους εκείνους που επιτρέπουν την επικοινωνία με τους γείτονες μας.
      Αυτή λοιπόν είναι η απάντησή μου, κύριε συνάδελφε. 
      ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 179/3-11-2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τον Υπουργό Ανάπτυξης, σχετικώς με τις διαφορές στην τιμή πώλησης του πετρελαίου θέρμανσης κλπ. 
      Η ερώτηση του κ. Κουβέλη έχει ως εξής:
      «Η τιμή του πετρελαίου τελευταία παρουσίαζε διεθνώς πτώση σε σχέση με τιμή της 16ης Οκτωβρίου. Η αναγγελθείσα επικείμενη κακοκαιρία και η απόφαση του Σεπτεμβρίου που είχε λάβει για μείωση της παραγωγής κατά τριάμισι εκατομμύρια βαρέλια ο Ο.Π.Ε.Κ., από 1ης Νοεμβρίου 2003, οδήγησαν σε αναιτιολόγητη αύξηση της λιανικής τιμής διάθεσης του πετρελαίου θέρμανσης, τα πρατήρια και οι εταιρείες διάθεσης πετρελαίου. 
      Η αύξηση αυτή που σημειώθηκε, παρουσιάζει μεγάλες αποκλίσεις όχι μόνον μεταξύ των διαφόρων Ζωνών-Περιοχών που φθάνουν τα 14 λεπτά (47,5 δρχ.) το λίτρο αλλά και μεταξύ της αυτής Ζώνης-Περιοχής οι παρατηρούμενες αποκλίσεις ανέρχονται σε 10,5 λεπτά (35,7 δρχ.) το λίτρο. 
      Από τα προαναφερόμενα συνάγεται ότι οι καταναλωτές πλήττονται οικονομικά και το ισχύον πλαίσιο ενημέρωσής τους, καθώς και το σύστημα του ελέγχου της εμπορίας των πετρελαιοειδών είναι ανεπαρκές και ανήμπορο να τους προστατεύσει. 
      Ερωτάται ο κύριος Υπουργός:
      Έχουν γίνει έλεγχοι για τις τιμές του πετρελαίου θέρμανσης και πόσοι την περίοδο 15/10/03 έως 30/10/03 από τα αρμόδια όργανα. 
      Ποιες οι διαπιστώσεις του και ποια τα μέτρα που ελήφθησαν στις περιπτώσεις όπου διαπιστώθηκαν παραβάσεις; 
      Σε ποιες ενέργειες θα προβεί και τι μέτρα θα λάβει για την εφαρμογή ενιαίων τιμών πετρελαίου μεταξύ των αυτών Περιοχών-Ζωνών; 
      Με ποιο τρόπο θα ενημερώνονται έγκαιρα και αποτελεσματικά οι πολίτες με τις τιμές που ισχύουν στην περιοχή τους;».
      Θα απαντήσει ο Υφυπουργός Ανάπτυξης κ. Κουλούρης. 
      Ορίστε, κύριε Υπουργέ, έχετε το λόγο.
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Ευχαριστώ, κύριε Πρόεδρε. 
      Είναι γνωστό κυρίες και κύριοι συνάδελφοι, ότι από το 1992 και μετά οι τιμές πώλησης και των πετρελαιοειδών διαμορφώνονται στην εγχώρια αγορά ελεύθερα, διαμορφώνονται σε όλη την επικράτεια της χώρας. Το γεγονός όμως ότι οι τιμές των πετρελαιοειδών, όπως και άλλων προϊόντων, διαμορφώνονται ελεύθερα, δεν σημαίνει σε καμία περίπτωση ότι μπορεί να επιτραπεί σε οποιαδήποτε φάση η αισχροκέρδεια, οι υπερβολικές τιμές, η ασύστολη κερδοσκοπία. Γι’ αυτό, λοιπόν, εμείς κινούμαστε μέσα στα πλαίσια  που ορίζει ο ν. 703/1997 που ισχύει μέχρι σήμερα και μπορώ να διαβεβαιώσω το Σώμα και τον κ. Κουβέλη πως αυτή η ευθύνη μας με συνεχή, με σταθερή, με επίμονη προσπάθεια και με ελέγχους έχει αποτέλεσμα. Θα ήθελα, επίσης, να τον διαβεβαιώσω ότι από όλες τις τιμοληψίες που έχουν γίνει και στο χώρο των πετρελαιοειδών, τόσο για το πετρέλαιο θέρμανσης, όσο και για το πετρέλαιο κίνησης, οι τιμές κυμαίνονται στα επίπεδα της περσινής περιόδου. 
      Καταθέτω στα Πρακτικά μία σειρά από επίσημα έγγραφα όπου φαίνεται το αληθές αυτής της διαπίστωσης, ότι δηλαδή η τιμή του πετρελαίου θέρμανσης κυμαίνεται τόσο στο Νομό Αττικής, όσο και στη Θεσσαλονίκη, στα περσινά επίπεδα. 
      (Στο σημείο αυτό ο Υφυπουργός Ανάπτυξης κ. Κίμων Κουλούρης  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μας ρωτάτε, κύριε Κουβέλη, αν έχουν γίνει έλεγχοι. Έλεγχοι γίνονται κάθε μέρα. Υπάρχουν ειδικά κλιμάκια, τα συνεργεία του ΚΕΔΑΚ, που κάνουν τιμοληψίες τόσο στα βενζινάδικα, όσο και στα βυτιοφόρα, όσο και στις μεγάλες μονάδες παραγωγής πετρελαίου, ακόμα και σε σπίτια, και διαπιστώνεται με τον πιο καθαρό τρόπο ότι δεν έχουμε κερδοσκοπικά φαινόμενα και τιμές που ξεφεύγουν από τα επίπεδα που κατέθεσα στη Βουλή. 
      Υπάρχουν πράγματι….
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Με αυτό κλείνω, κύριε Πρόεδρε.
     …μερικά φαινόμενα, όπως αυτά που παρατηρήθηκαν προ είκοσι ημερών σε διάφορα νησιά. Εκεί πήραμε την πρωτοβουλία και βάλαμε πλαφόν τιμής. Ελπίζω να μην χρειαστεί να το κάνουμε και στο μέλλον. Αν χρειαστεί όμως, θα το κάνουμε για να προστατεύσουμε τον Έλληνα καταναλωτή. 
     ΠΡΟΕΔΡΕΥΩΝ (Παναγιώτης Σγουρίδης): Θα τα πείτε στη δευτερολογία σας, κύριε Υπουργέ. 
     Κύριε Κουβέλη, έχετε το λόγο για δύο λεπτά να αναπτύξετε την ερώτησή σας.  
     ΦΩΤΗΣ ΚΟΥΒΕΛΗΣ: Κύριε Υφυπουργέ, αναμφισβήτητα λειτουργούμε στο πλαίσιο μιας ελεύθερης αγοράς, αλλά αυτή η ελεύθερη αγορά ελέγχεται και με βάση τις διατάξεις περί αισχροκέρδειας. Όταν μιλάτε για πλαφόν, είναι προφανές ότι αυτό το όριο, το πλαφόν, το θέτετε για να οριοθετήσετε την έννοια της αισχροκέρδειας. 
     Τα στοιχεία όμως μαρτυρούν αντίθετα πράγματα από εκείνα που εσείς είπατε. Έχω μπροστά μου πίνακες, επισήμους θέλω να σας βεβαιώσω, γιατί δεν χρησιμοποιώ ποτέ ανεπίσημα έγγραφα. Θα μιλήσω π.χ. για την περιοχή της μείζονος Αττικής: Στην Αγία Παρασκευή το πετρέλαιο έχει 0,350, στα Σπάτα έχει 0,365, στα Μεσόγεια 0,419. Να μιλήσω και για την ιδιαίτερη πατρίδα του παρακείμενου Υφυπουργού, του κ. Γκεσούλη, τη Θεσσαλονίκη: Στο κέντρο της Θεσσαλονίκης με μέσο όρο 0,373 λεπτά του ευρώ, σ΄ ένα συγκεκριμένο πρατήριο έχει 0,350, σε άλλο 0,370 και σε άλλο 0,375. 
     Αντιλαμβάνεστε ότι αυτά που αναφέρω στην ερώτησή μου στηρίζονται σε συγκεκριμένα στοιχεία και η απόκλιση είναι εξαιρετικά μεγάλη. Αυτήν την απόκλιση επομένως δεν θα την αντιμετωπίσετε; Δεν συνιστά φαινόμενο αισχροκέρδειας; Δεν σας δημιουργεί την υποχρέωση να ελέγχετε και μάλιστα μ΄ ένα συστηματικό τρόπο, διότι εγώ δεν πείθομαι ότι οι έλεγχοι που πραγματοποιείτε είναι αποτελεσματικοί. 
     Και δεν πείθομαι ακριβώς γιατί τα στοιχεία μαρτυρούν ότι παρά τους ελέγχους που εσείς εξαγγέλλετε, εξακολουθούμε να έχουμε κυμαινόμενες τιμές, που σε τελευταία ανάλυση πλήττουν το πενιχρό οικογενειακό εισόδημα των συμπολιτών μας. Έρχεται ο χειμώνας και αντιλαμβάνεστε ότι η δαπάνη αυτή θα λειτουργεί καταλυτικά στο εισόδημα του κάθε νοικοκυριού. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Επομένως έχετε υποχρέωση και να ενημερώνετε συστηματικά τους Έλληνες πολίτες, τους καταναλωτές, αλλά και να παίρνετε εκείνα τα μέτρα που θα αποτρέπουν τα φαινόμενα αισχροκέρδειας, όπως αυτά αναδεικνύονται ως τέτοια από τη μεγάλη διαφορά τιμών που τα ίδια τα στοιχεία πιστοποιούν.  
     ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε. 
     Ορίστε, κύριε Κουλούρη, έχετε το λόγο. Τα στοιχεία τα καταθέσατε ούτως ή άλλως και είναι στα Πρακτικά.  
     ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Ναι, κύριε Πρόεδρε. 
     Αν δείτε αυτά τα στοιχεία, κύριε Κουβέλη, για αυτό άλλωστε και τα κατέθεσα ανεπίσημα, θα καταλάβετε ότι επιβεβαιώνεται πλήρως ο ισχυρισμός μου ότι οι περσινές τιμές ισχύουν και φέτος. 
     Μου είπατε για αποκλίσεις μεταξύ Θεσσαλονίκης, νησιών και Αθήνας. Μα, ασφαλώς και θα υπάρξουν μικρές αποκλίσεις. Άλλο είναι το κόστος, κύριε Κουβέλη…
     ΦΩΤΗΣ ΚΟΥΒΕΛΗΣ: Δεν σας είπα αυτό. 
     ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Απευθύνομαι στην κοινή λογική. Άλλο είναι το κόστος από τον Ασπρόπυργο στα Πατήσια ή στον Κολωνό και άλλο είναι το κόστος από την Αθήνα στο νησί των Κυκλάδων, της Δωδεκανήσου ή της Κρήτης. Θέλω να σας πω, λοιπόν, ότι αυτό και η απόκλιση του 0,030 στην οποία αναφέρεστε, είναι μέσα σε αυτά τα όρια. 
     Υπάρχει αισχροκέρδεια; Βεβαίως θα υπάρξουν κάποιες μεμονωμένες περιπτώσεις. Αλλά έρχεται αμέσως η επόμενη απάντηση. Υπάρχει ένα Υπουργείο που επιβλέπει, που έχει μηχανισμούς ελέγχου, που προστατεύει το εισόδημα, που αν θέλετε επιβάλλει και ποινές. Είμαστε παρόντες και δεν αφήνουμε ήσυχους τους κερδοσκόπους. Μερικοί κύριοι βέβαια θεωρούν ότι αυτό είναι επέμβαση, ότι παραβιάζουμε τους κανόνες ανταγωνισμού. Άλλο είναι ο ανταγωνισμός, όμως, και άλλο η αισχροκέρδεια. 
      Και θέλω να πω –και με συγχωρείτε, κύριε Πρόεδρε- ότι χθες αναγκάστηκα να προχωρήσω σε μια κίνηση, που διασφαλίζει τον υγιή ανταγωνισμό. Διότι σε μονοπωλιακές καταστάσεις, όπως είναι τα κυλικεία στο αεροδρόμιο, στο νοσοκομείο, στον αρχαιολογικό χώρο, ή στο γήπεδο, δεν  μπορεί οι ιδιοκτήτες ή οι μισθωτές να είναι ελεύθεροι, δεν μπορεί να αισχροκερδούν. Και εκεί επιβάλαμε πλαφόν. Έτσι θα κάνουμε σε όλες τις περιπτώσεις όπου χρειάζεται η πολιτεία να δείξει την αποφασιστικότητά της, για να προστατεύσει το εισόδημα των καταναλωτών.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κουλούρη.
      Εισερχόμαστε στις επίκαιρες ερωτήσεις δευτέρου κύκλου
      Θα συζητηθεί η πρώτη με αριθμό 171/3-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλλη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να εισαχθεί από το Δημοτικό Σχολείο ως διδαχή η σημασία της εθελοντικής αιμοδοσίας κλπ.
      Η επίκαιρη ερώτηση του κυρίου συναδέλφου έχει ως εξής:
      «Σήμερα πιστεύω πως δεν θα πρέπει να υπάρχει κανείς που να αμφισβητεί σοβαρά είτε από ιδεολογική σκοπιά είτε από κοινωνική ή ακόμη και θρησκειολογική άποψη το γεγονός ότι η αιμοδοσία συνιστά πράξη αλτρουιστική και ύψιστα ανθρωπιστική συμπεριφορά. Η ιατρική επιστήμη έχει στέρεα αποδείξει πως η προσφορά αίματος δεν βλάπτει ούτε κατ’ ελάχιστον το δότη, ενώ βέβαια ωφελεί απολύτως το λήπτη, φτάνοντας στο ανώτατο επίπεδο προσφοράς ζωής. Πάντοτε βέβαια υπό τη βασική προϋπόθεση ότι λαμβάνονται όλα τα μέτρα προστασίας λήπτη και δότη, που οι σημερινές επιστημονικές δυνατότητες παρέχουν. Αλλά, ενώ έχουν γίνει αρκετές ενημερωτικές προσπάθειες από πολλές πλευρές, ώστε να εδραιωθεί η αντίληψη στην κοινή γνώμη της μεγάλης σημασίας και από ανθρωπιστική και ιατρική σκοπιά της εθελοντικής αιμοδοσίας, νομίζω πως δεν έχουν γίνει όσα πρέπει στον εκπαιδευτικό τομέα. Επειδή, λοιπόν, πεποιθήσεις σαν κι αυτήν εδραιώνονται στην ανθρώπινη αντίληψη και μετατρέπονται σε στάση ζωής μόνο όταν εμπεδωθούν στο καθαρό ακόμα μυαλό των παιδιών,
      Ερωτάται ο Υπουργός Εθνικής Παιδείας και Θρησκευμάτων
      Αν είναι στις προθέσεις του Υπουργείου, πράγμα που εγώ προτείνω ανεπιφύλακτα, να εισαχθεί από το Δημοτικό Σχολείο ακόμα ως διδαχή των επιστημονικών παραμέτρων, της σημασίας, των προβλημάτων και της αξίας της εθελοντικής αιμοδοσίας, με βασικό προσανατολισμό και επιχειρηματολογία την καλλιέργεια και αναπαραγωγή των ανθρωπίνων σχέσεων».
      Θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης.
      Ορίστε κύρει Υπουργέ, έχετε το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Πάντα ο κύριος συνάδελφος, ο κ. Παπαδέλλης, ευαίσθητος με τα ερωτήματά του αναδεικνύει θέματα που έχουν έντονο κοινωνικό περιεχόμενο, όπως και αυτό, το οποίο συνδυάζεται και με την εκπαίδευση. Και τον ευχαριστώ ειλικρινά, διότι με την ερώτηση αυτή θα μας δοθεί η ευκαιρία να ενημερώσω την Εθνική Αντιπροσωπεία για τον προσανατολισμό που έχει το εκπαιδευτικό μας σύστημα. Θα έλεγα ότι είναι βαθύτατα ανθρωπιστικό το περιεχόμενο της εκπαίδευσης και ο προσανατολισμός της.
      Κυρίες και κύριοι συνάδελφοι, στα σχολεία μας καλλιεργείται, θα έλεγα, η προαγωγή της κοινωνικής αλληλεγγύης, της κοινωνικής ευαισθησίας και της ευθύνης. Καλλιεργείται με ένα τρόπο μέσα από όλο το εκπαιδευτικό περιεχόμενο, το οποίο ξεκινάει από την πρωτοβάθμια εκπαίδευση, δηλαδή από το νηπιαγωγείο, το δημοτικό σχολείο και φτάνει μέχρι το γυμνάσιο και το λύκειο. Θα πρέπει να πω ότι το Υπουργείο Παιδείας εφαρμόζει εκτεταμένα προγράμματα πρόληψης και προαγωγής υγείας στα σχολεία μας σε όλες τις βαθμίδες της εκπαίδευσης.
      Έτσι για να πετύχει την καλύτερη λειτουργία πάνω σε τέτοια θέματα και να δώσει ό,τι πιο χρήσιμο και ωφέλιμο στα παιδιά μας, συνεργάζεται με μη κυβερνητικές οργανώσεις, αλλά και με κυβερνητικούς φορείς και οργανισμούς. Το Υπουργείο Υγείας είναι ένα υπουργείο με το οποίο συνεργάζεται το Υπουργείο Παιδείας, συνεργάζεται επίσης με διάφορα νοσοκομεία, κέντρα υγείας, ενώσεις συλλόγων εθελοντών, ενώσεις αιμοδοτών, δωρητών οργάνων και ιστών σώματος.
      Έτσι, υλοποιούμε κάθε σχολικό έτος με τη συνεργασία όλων αυτών των φορέων πεντέμισι χιλιάδες προγράμματα αγωγής υγείας στην πρωτοβάθμια και δευτεροβάθμια εκπαίδευση. Το 20% απ’ αυτά τα προγράμματα, κύριε Παπαδέλλη, αφορούν αποκλειστικά την εθελοντική αιμοδοσία, τη δωρεά οργάνων και ιστών σώματος, πέραν από το ευρύτερο πρόγραμμα, το οποίο διαπερνά το εκπαιδευτικό περιεχόμενο.
      Στα πλαίσια του Β΄ Κοινοτικού Πλαισίου Στήριξης έχουμε υλοποιήσει πολλά τέτοια προγράμματα στο Υπουργείο Παιδείας, στο Τμήμα Αγωγής Υγείας της Διεύθυνσης Συμβουλευτικού Επαγγελματικού Προσανατολισμού και Εκπαιδευτικών Δραστηριοτήτων του Υπουργείου Παιδείας. Το Υπουργείο Παιδείας έχει κάνει πάρα πολλές συνεργασίες με την Ένωση Συλλόγων Εθελοντών Αιμοδοτών, Δωρητών, όπως ανέφερα και πριν.
  Έτσι, λοιπόν, πραγματοποιήθηκε τελευταία διαγωνισμός έκθεσης, αφίσας και συνθήματος στα σχολεία της χώρας, που είχε το θέμα «Αιμοδοσία». 
      Δεύτερον βραβεύτηκαν τα καλύτερα θέματα από τον Υπουργό Παιδείας αναφορικά με το θέμα της αιμοδοσίας.
      Πρόσφατα, ο διαγωνισμός έκθεσης, αφίσας και συνθήματος έγινε ξανά και δόθηκε η δυνατότητα συμμετοχής πάρα πολλών παιδιών.
      Έτσι, μέσα από αυτές τις διαδικασίες, πέρα από το ίδιο το εκπαιδευτικό περιεχόμενο και τα γνωστικά αντικείμενα που διαπνέονται από το θέμα της ευαισθησίας που πρέπει να καλλιεργήσουμε στα παιδιά, έχουμε και μία σειρά δράσεων, δραστηριοτήτων που αναδεικνύουν τέτοια θέματα. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παπαδέλλη, έχετε και εσείς δύο λεπτά για να αναπτύξετε την ερώτησή σας. 
      ΦΡΑΓΚΛΙΝΟΣ ΠΑΠΑΔΕΛΛΗΣ: Ευχαριστώ, κύριε Πρόεδρε.
      Κύριε Υπουργέ, πρέπει να σας πω ότι υπηρέτησα στο νοσοκομείο Παίδων «Αγία Σοφία», ένα από τα νοσοκομεία αιχμής της χώρας, για πάνω από είκοσι χρόνια και στο διάστημα αυτό μου δόθηκε η ευκαιρία να έχω μία ιδιαίτερα εκτεταμένη εμπειρία στα  θέματα της αιμοδοσίας που αφορούν κυρίως την παιδική ηλικία και να ζήσω από κοντά το άγχος, την αγωνία, την απόγνωση συχνά των γιατρών, του νοσηλευτικού προσωπικού, του παραϊατρικού προσωπικού, των γονιών, συχνά δε και των ίδιων των πασχόντων παιδιών, διότι το νοσοκομείο αυτό προσέφερε υπηρεσίες δυστυχώς και σε περιπτώσεις παιδιών μεγάλων σε ηλικία, τα οποία έπασχαν από κληρονομικές αναιμίες, για τις οποίες η αιμοδοσία είναι περίπου πηγή ζωής. Γενικά η αιμοδοσία είναι πηγή ζωής, ειδικά σε αυτές τις περιπτώσεις όμως είναι συνυφασμένη με την ίδια τη ζωή. 
      Για το λόγο αυτό, λοιπόν, νομίζω ότι η ευαισθησία μου θα πρέπει να είναι κάτι παραπάνω από δικαιολογημένη.
      Παρακολούθησα τελευταία ένα πανελλήνιο συνέδριο των εθελοντικών οργανώσεων όλης της Ελλάδας που έγινε στη Μυτιλήνη και εκεί, από τα στοιχεία που παρείχαν, διαπίστωσα ότι υπάρχουν προβλήματα ακόμα στο θέμα της εθελοντικής αιμοδοσίας τόσο σε ό,τι αφορά την ποσότητα του αίματος που απαιτείται για τη χώρα μας ώστε να είναι αυτάρκης, όσο και σε ό,τι αφορά τη διαθεσιμότητα, την ψυχολογία του πολίτη.
      Αυτός είναι κυρίως ο λόγος που με ώθησε να κάνω την ερώτηση αυτή και να επαναφέρω προς το Υπουργείο Παιδείας μια κραυγή απόγνωσης ενός λαϊκού αιτήματος, ώστε από τα δημοτικά σχολεία, όπως γράφω στην ερώτησή μου, από τα μικρά παιδιά δηλαδή των οποίων το μυαλό είναι ακόμα καθαρό, να εδραιωθεί η αντίληψη της εθελοντικής αιμοδοσίας με δύο στόχους: Ο ένας είναι ότι υγειονομικά δεν υπάρχει κανένα πρόβλημα και μάλιστα αυτή ωφελεί και ο δεύτερος και κυριότατος, –και αυτή είναι η παραίνεσή μου προς το Υπουργείο Παιδείας- ότι η προσφορά αίματος, όπως και η δωρεά οργάνων, είναι ανθρωπιστικές πράξεις, είναι ανάπτυξη των διανθρώπινων σχέσεων.
      Σ’ αυτό το σημείο να εστιάσετε και να εντείνετε τις προσπάθειές σας και σας συγχαίρω γιατί πράγματι αυτά που άκουσα δείχνουν την ευαισθησία σας. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε δύο λεπτά να δευτερολογήσετε. 
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θέλω να διαβεβαιώσω τον  κύριο συνάδελφο και την Εθνική Αντιπροσωπεία ότι το εκπαιδευτικό μας σύστημα, δηλαδή το ελληνικό σχολείο, έχει αυτές τις ανθρωπιστικές πλευρές, έχει αυτές τις πλευρές που απαιτεί, εάν θέλετε, η σημερινή εποχή και η εποχή του μέλλοντος, δηλαδή μια προσέγγιση των παιδιών και τη καλλιέργειά τους πάνω στα θέματα της αγωγής υγείας, πάνω στα θέματα της περιβαλλοντικής εκπαίδευσης και προσέγγισης του περιβάλλοντος με ένα άλλο τρόπο, έχει πλευρές οι οποίες πρέπει να μας κάνουν περήφανους για το ότι το σχολείο δεν είναι ένας χώρος όπου παρέχεται μόνον τεχνοκρατική γνώση πάνω σε ορισμένα θέματα, αλλά είναι ένας χώρος όπου ο νέος καλλιεργείται με ευαισθησίες, με αξίες και αρχές. Και, πράγματι, αυτά τα οποία θέτει ο κύριος συνάδελφος είναι αξίες και αρχές, οι οποίες πρέπει να κυριαρχούν στα ελληνικά σχολεία. 
      Θέλω, λοιπόν, να διαβεβαιώσω ότι, πέρα από το πρόγραμμα που ανέφερα πριν, υπάρχει μια σειρά από δράσεις οι οποίες καλλιεργούν τα παιδιά, προκαλούν το ενδιαφέρον και τη συμμετοχή τους. Έτσι, λοιπόν, πέρα από τις εκθέσεις που οργανώνουμε και τις βραβεύσεις των παιδιών από τον Υπουργό Παιδείας, φέραμε σε επαφή, σε τοπικό επίπεδο, τα σχολεία με τα κέντρα υγείας και με τα νοσοκομεία. 
      Έτσι, λοιπόν, για παράδειγμα στο Περιφερειακό Νοσοκομείο Ιωαννίνων εδώ και τέσσερα χρόνια γίνονται κοινά προγράμματα στο Νομό Ιωαννίνων με τα σχολεία, όσον αφορά την αιμοδοσία, όσον αφορά τη δωρεά οργάνων και ιστών σώματος.
      Ολοκληρώνω λέγοντας ότι αυτήν την προσπάθεια, η οποία πιστεύω ότι είναι επαινετή από όλους και τιμά το ελληνικό σχολείο, θα τη συνεχίσουμε με ένταση γιατί θέλουμε τα παιδιά μας να καλλιεργούνται πάνω στον ανθρωπισμό και πάνω σε αρχές και αξίες. 
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ακολουθεί η δεύτερη με αριθμό 181/3-11-2003 επίκαιρη ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Γεωργίας, σχετικώς με τις εκτιμήσεις του Οργανισμού των Ελληνικών Γεωργικών Ασφαλίσεων για τις ζημιές που υπέστησαν οι ροδακινοπαραγωγοί του Νομού Πέλλας από τον παγετό κλπ.
      Η επίκαιρη ερώτηση του κ. Τζαμτζή έχει ως εξής:
      «Οδυνηρή είναι η έκπληξη των ροδακινοπαραγωγών από τα πολύ χαμηλά ποσοστά που «έδωσε» ο ΕΛΓΑ για τις ζημιές που έπαθαν από τον παγετό.
      Οι εκτιμήσεις του ΕΛΓΑ είναι για την πλειοψηφία των παραγωγών τραγικά χαμηλές.
      Ενώ η ζημιά έχει εκτιμηθεί ως 100%, τα κιλά που έχουν βάλει για μεγάλα δένδρα είναι δέκα κιλά ανά δένδρο.
      Με τις κακές αυτές εκτιμήσεις οι παραγωγοί δεν θα δικαιωθούν ούτε τα τρία ευρώ που πήραν ως προκαταβολή ανά δένδρο και θα κληθούν να επιστρέψουν χρήματα πίσω.
      Οι αγρότες που έπαθαν ζημιές από τον παγετό στην Πέλλα μ’ αυτές τις απαράδεκτες εκτιμήσεις του ΕΛΓΑ θα «πεινάσουν».
      Η αδικία είναι πολύ μεγάλη.
      Ο ΕΛΓΑ για άλλη μια φορά «πετσοκόβει» τους αγρότες με τις κατευθυνόμενες εκτιμήσεις του και είναι κατευθυνόμενες οι εκτιμήσεις διότι από την ηγεσία του ΕΛΓΑ γίνονται παρεμβάσεις στους εκτιμητές γεωπόνους για να βάζουν χαμηλά ποσοστά.
      Ερωτάστε, κύριε Υπουργέ:
      1. Τι προτίθεσθε να πράξετε για τις απαράδεκτες εκτιμήσεις του ΕΛΓΑ για τους αγρότες της Πέλλας;
      2. Πώς είναι δυνατόν μεγάλα δένδρα να έχουν δέκα κιλά ποσότητα ανά δένδρο;»
      Ο Υφυπουργός Γεωργίας κ. Ευάγγελος Αργύρης, έχει το λόγο για τρία λεπτά για να πρωτολογήσει.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας):  Ευχαριστώ, κύριε Πρόεδρε.
      Κύριε συνάδελφε, για τις καλυπτόμενες ζημιές που προξενήθηκαν από τους παγετούς του Απριλίου στις ροδακινοκαλλιέργειες του Νομού Πέλλας έχουν καταβληθεί από τον ΕΛΓΑ μέχρι σήμερα αποζημιώσεις 6.090.000 ευρώ. Η καταβολή των αποζημιώσεων συνεχίζεται με ταχείς ρυθμούς και θα ολοκληρωθεί το συντομότερο δυνατό. Έχουμε ήδη το 78% των πορισμάτων. Οι εκτιμήσεις των ζημιών διενεργούνται σύμφωνα με τους κανονισμούς της γεωπονικής επιστήμης και τον κανονισμό Ασφάλισης της φυτικής παραγωγής του ΕΛΓΑ.
      Θα ήθελα εδώ να πω ότι στις 29 του μηνός ο διοικητής του ΕΛΓΑ ήταν εκεί στα Γιαννιτσά και όλοι οι εκπρόσωποι των αγροτών και των μεγάλων κορυφαίων οργανώσεων -ΠΑΣΕΓΕΣ, ΓΕΣΑΣΕ και ΣΥΔΑΣΕ- αλλά και των αγροτών πάνω από τετρακόσια άτομα και συζήτησαν με το διοικητή και κανείς δεν έβαλε τέτοιο θέμα –επαναλαμβάνω- κατά τη συζήτηση που έγινε στα Γιαννιτσά στις 29 του μηνός. Την κλείνω, λοιπόν, αυτήν την παρένθεση.
      Είναι γνωστό ότι οι παραγωγοί έχουν το δικαίωμα μετά τα πορίσματα και την εκτίμηση των ζημιών να κάνουν ενστάσεις. Θα πρέπει να σας πω ότι οι ενστάσεις υπολείπονται του 4% στο σύνολο των δέκα εννιά χιλιάδων ροδακινοπαραγωγών. Εδώ θα πρέπει να πω ότι στις δέκα εννιά χιλιάδες  ροδακινοπαραγωγούς υπάρχουν διακόσιες είκοσι χιλιάδες πορίσματα. Δηλαδή, ο παραγωγός δεν έχει σ΄ ένα κτήμα όλην του την καλλιέργεια. Διακόσιες είκοσι χιλιάδες κτήματα υπάρχουν και σε αυτά είναι κάτω από το 4% οι ενστάσεις που έχουν γίνει.
      Θα πρέπει να σας πω ότι είναι αλήθεια ότι υπάρχουν ροδακινιές που  μπορούν να βγάλουν και εκατόν είκοσι κιλά ανά δένδρο. Αλλά υπάρχουν και ροδακινιές που μπορούν να βγάλουν και πέντε και δέκα κιλά. Αυτό αφορά καλλιέργειες που βρίσκονται στην αρχή της παραγωγής της περιόδου, δηλαδή ακόμα και νεαρά δένδρα.
      Επίσης, όταν μιλάμε για εκατό και εκατόν είκοσι κιλά ανά δένδρο πρέπει να σας πω ότι αυτό συμβαίνει σε ορισμένες ποικιλίες και μάλιστα σε μια περίοδο από τον έκτο μέχρι τον ενδέκατο χρόνο. Όμως γνωρίζετε κι εσείς ότι υπάρχουν στο Νομό Πέλλας καλλιέργειες ροδακινιάς που υποφέρουν από ασφυκτικά φαινόμενα, συνέπεια των υπερβολικών βροχοπτώσεων της προηγούμενης χρονιάς, με αποτέλεσμα τη δραματική μείωση της παραγωγής που μέχρι σήμερα έχουν πάθει πολλά δένδρα –μέχρι και ολοκληρωτική καταστροφή. Αυτά εντάσσονται σ΄ ένα κρατικό πρόγραμμα ΠΣΕΑ και αυτό το γνωρίζουν οι παραγωγοί και ήδη έχουν ενταχθεί.
Πέρσι –και αυτό δεν το αναφέρατε- οι παραγωγοί εισέπραξαν περίπου 76 δραχμές το κιλό –το λέω έτσι για να το αποτυπώνουμε καλύτερα- και φέτος οι αποζημιώσεις είναι 95 δραχμές το κιλό. Καταλαβαίνετε, λοιπόν, ότι έχουμε μία αύξηση κατά κιλό στην αποζημίωση πάρα πολύ σημαντική. 
      Επίσης, όπως ανέφερα πριν, επιτόπου μετέβει ο ΕΛΓΑ και ο Διοικητής του ΕΛΓΑ συζήτησαν με τους παραγωγούς και καταλαβαίνετε ότι τα όποια προβλήματα υπάρχουν, αντιμετωπίζονται μέσα από τις διαδικασίες των ενστάσεων. Θα έχουμε, λοιπόν, τα πορίσματα και από τις ενστάσεις για να δούμε ακριβώς αν αποτυπώνεται αυτό που εσείς λέτε τώρα.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τζαμτζής έχει το λόγο.
      Ορίστε, έχετε το λόγο για δύο λεπτά να αναπτύξετε την ερώτησή σας.
     ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, η πρότασή μου είναι να δικαιωθούν οι αγρότες της Πέλλας. Το ερώτημα που θέτω είναι: Το Υπουργείο έχει την πρόθεση, όπου υπάρχουν αδικίες να τις αποκαταστήσει; Αυτό είναι το ερώτημα.
     Και θέτω το ερώτημα, διότι έχω συγκεκριμένα στοιχεία στα χέρια μου. Στην περιοχή του Δήμου Έδεσσας, γενικότερα της επαρχίας Αλμωπίας έχει μπει η χαμηλότερη τιμή στην αποζημίωση των κερασιών. Το ποσοστό ζημιάς έχει οριστεί 35%, ενώ ξέρετε πολύ καλά ότι οι ζημιές ήταν πολύ μεγάλες και φυσικά οι κερασοπαραγωγοί δεν θα μπορέσουν να πάρουν αυτά τα οποία δικαιούνται να πάρουν και θα αναγκαστούν να επιστρέψουν και από τα 3 ευρώ που πήραν, ένα ποσοστό.
     Επιπλέον: Δήμος Κύρρου, Δήμος Γιαννιτσών, Δήμος Μεγάλου Αλεξάνδρου, Δήμος Κρύας Βρύσης, Δήμος Σκύδρας και Δήμος Μενηϊδος, είναι συγκεκριμένα και συντριπτικά τα στοιχεία.
     Παραγωγός με έντεκα χρονών δένδρα, κύριε Υπουργέ, αποζημιώνεται με είκοσι κιλά το δένδρο. Για 100% ζημία αποζημιώνεται με είκοσι κιλά το δένδρο! Θα αναγκαστεί ο άνθρωπος αυτός από τα τρία ευρώ προκαταβολή να επιστρέψει το ένα  ευρώ πίσω. Αδικείται κατάφωρα. 
     Στο Δήμο της Κρύας Βρύσης που ανέφερα πριν, με έντεκα χρονών δένδρα αποζημιώνεται με δέκα κιλά το δένδρο. Αν είναι δυνατόν! Ένα δένδρο σε πλήρη ανάπτυξη να ορίζεται ότι έχει δέκα κιλά στο δένδρο και μάλιστα σε ποικιλία συμπύρηνων ροδακίνων.
     Το ίδιο ισχύει και για τις περιοχές του Δήμου Σκύδρας και του Δήμου Μενηϊδος. Καταπέλτης είναι τα στοιχεία. Έχω τις δηλώσεις ζημιάς τις οποίες θα καταθέσω στα Πρακτικά της Βουλής για να ενημερωθείτε. 
     Η πρόθεσή μου, κύριε Υπουργέ, είναι αυτοί όλοι οι άνθρωποι που έκαναν ενστάσεις, να ελεγχθούν σοβαρά οι ενστάσεις τους από τους γεωπόνους και να δικαιωθούν. Θα πεινάσει ο κόσμος στη Πέλλα, κύριε Υπουργέ. Πρέπει να το κατανοήσετε. Εφτά χρόνια συνεχώς έχουν ζημιές. Πρέπει, επιτέλους, οι άνθρωποι αυτοί να πάρουν τα χρήματα που πρέπει να πάρουν: Αυτά τα χρήματα τα οποία δικαιούνται.
     (Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δύο λεπτά να δευτερολογήσετε. 
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, στην αρχική σας απάντηση αν το Υπουργείο έχει πρόθεση να βοηθήσει τους παραγωγούς, αυτό εκφράζεται μέσα από νούμερα και πράξεις και από το αποτέλεσμα.
     Πρώτον, γιατί έχει δώσει στον ΕΛΓΑ από τον κρατικό προϋπολογισμό 101 δισεκατομμύρια –και ξέρουμε πολύ καλά ότι είναι ένας οργανισμός ανταποδοτικός- όταν εσείς ζητούσατε να δίνουμε το χρόνο 15 δισεκατομμύρια και δεν ψηφίσατε το νόμο. Έδωσε 101 δισεκατομμύρια. Άρα, μην ρωτάτε αν έχει πρόθεση ή όχι η Κυβέρνηση. Το αποδεικνύει με πράξεις και με αποτέλεσμα.
     Δεύτερον το πώς γίνονται οι αποζημιώσεις καθορίζεται μέσα από τον ασφαλιστικό οργανισμό του ΕΛΓΑ. Οι εκπρόσωποι των αγροτών εκεί συμμετέχουν στο διοικητικό συμβούλιο με το 40% των εκπροσώπων. Είναι ένας οργανισμός, ο οποίος έχει διοικητικό συμβούλιο και έχει και ασφαλιστικό οργανισμό. 
     Επίσης, υπάρχει η δυνατότητα των ενστάσεων και δεν το λαμβάνετε σοβαρά υπόψη σας γιατί σας είπα και πριν ότι στις δεκαεννιά χιλιάδες παραγωγούς, δηλαδή σε διακόσιες είκοσι χιλιάδες πορίσματα, επί των παραγωγών υπάρχει το 4% με ενστάσεις. Αν πάμε στα πορίσματα είναι κάτω από το 0,4% των ενιστάμενων παραγωγών. Όταν, λοιπόν, ένας παραγωγός κάνει ένσταση δεν αφορά το σύνολο….
     ΙΟΡΔΑΝΗΣ ΤΖΑΜΤΖΗΣ:  Δεν είναι αλήθεια. Το ξέρετε αυτό.
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Να ολοκληρώσω, κύριε συνάδελφε.
     Όταν ένας παραγωγός κάνει ένσταση δεν αφορά το σύνολο των κτημάτων. Μπορεί να έχει δέκα κτήματα, μπορεί να αφορά ένα κτήμα. Άρα, μιλάμε για τα διακόσιες είκοσι χιλιάδες πορίσματα. 
     Καταλαβαίνετε ότι αυτό αποτυπώνει αν πράγματι οι παραγωγοί εκεί είναι ικανοποιημένοι από τη δουλειά, την οποία έχει κάνει η επιστημονική ομάδα του ΕΛΓΑ. Ξέρετε ότι εκεί είναι παρών ο ΕΛΓΑ και συζητάει με τους πληγέντες παραγωγούς και ξέρετε ότι υπάρχουν δένδρα τα οποία έχουν πληγεί κατ’ επανάληψη και αφορούν υποδομή και δεν αποζημιώνονται από τον ΕΛΓΑ αλλά γίνεται πρόγραμμα αποζημίωσης των ΠΣΕΑ.
      Αυτά τα δέντρα, λοιπόν, που εσείς λέτε…
      ΙΟΡΔΑΝΗΣ ΤΖΑΜΤΖΗΣ: Μα, κύριε Υπουργέ…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τζαμτζή. 
      Παρακαλώ να μην γράφετε τίποτα από τις διακοπές που κάνει ο κ. Τζαμτζής.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εσείς μιλάτε, λοιπόν, για πέντε κιλά, όταν λέτε για τα δέντρα. Με το 78% των πορισμάτων που έχουμε σήμερα, το 95% έχει πάνω από εξήντα πέντε κιλά αποζημίωση ανά δέντρο. Γιατί αναφέρετε, λοιπόν, εσείς τα δέκα κιλά; Τα δέκα κιλά είναι στα δέντρα εκείνα, τα οποία είναι νεαρά, είναι νέα δέντρα, τα οποία έχουν προβλήματα στην υποδομή.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      Τρίτη είναι η επίκαιρη ερώτηση με αριθμό 178/3-11-2003 του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Εμπορικής Ναυτιλίας, Εργασίας και Κοινωνικών Ασφαλίσεων, σχετικώς με τις απεργιακές κινητοποιήσεις των εργαζομένων στα πορθμεία του Ρίου-Αντιρρίου, την επίλυση συνταξιοδοτικών προβλημάτων των ναυτεργατών, κλπ.
      Η επίκαιρη ερώτηση του κ. Στριφτάρη έχει ως εξής:
      «Η εμμονή της Κυβέρνησης στην αλλαγή προς το χειρότερο του συνταξιοδοτικού καθεστώτος των ναυτεργατών που εργάζονται στα πορθμεία και τα μικρά πλοία, προκάλεσε την οργή και αγανάκτηση των εργαζομένων στα πορθμεία του Ρίου-Αντιρρίου. Οι εργαζόμενοι εκεί βρίσκονται σε πολυήμερη, δικαιολογημένη απεργία και απαιτούν να υπολογίζονται οι συντάξεις τους στο 80% του βασικού τους μισθού και του επιδόματος της Κυριακής.
      Ερωτώνται οι κύριοι Υπουργοί: Εάν είναι στις προθέσεις της Κυβέρνησης η ικανοποίηση του βασικού αιτήματος των απεργών στα πορθμεία Ρίου-Αντιρρίου για να μπορούν να πάρουν μία ανθρώπινη σύνταξη, όταν συμπληρώσουν τον απαιτούμενο χρόνο ασφάλισης και να μην μετατραπούν σε συνταξιούχους-ζητιάνους;»
      Ο Υπουργός Εμπορικής Ναυτιλίας ο κ. Πασχαλίδης έχει το λόγο για τρία λεπτά, για να πρωτολογήσει.
      Ορίστε, κύριε Πασχαλίδη, έχετε το λόγο.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Κύριε Πρόεδρε, το Υπουργείο Εμπορικής Ναυτιλίας στηρίζει τους Έλληνες ναυτικούς, αναγνωρίζοντας τη μεγάλη τους συνεισφορά στη μέχρι τώρα επιτυχημένη πορεία της ελληνικής ναυτιλίας.
      Η ερώτηση του κ. Στριφτάρη αναφέρεται σε θέματα συνταξιοδοτικά. Αυτό το θέμα ήταν ο πυρήνας των αιτημάτων του Σωματείου των Ναυτεργατών του πορθμείου Ρίου-Αντιρρίου, με το οποίο είχα ένα διάλογο που κράτησε τρεις μέρες. Βρίσκεται σε εξέλιξη μία συνέλευση των ναυτεργατών, είχα μία πληροφόρηση μέσω τηλεφωνικής ενημέρωσης για θετική κατάληξη και θα έχω την ευκαιρία να την επιβεβαιώσω στη συνέχεια. 
      Τα πράγματα έχουν ως εξής: Το Δεκέμβριο του 2002, η Βουλή ψήφισε το ν. 3075 που ήταν αποτέλεσμα διαλόγου με την Πανελλήνια Ναυτική Ομοσπονδία, αλλά και τους συνδικαλιστικούς φορείς των ναυτεργατών. Μ΄ αυτόν το νόμο, ικανοποιήθηκαν πάγια αιτήματα των ναυτεργατών. Με δύο λόγια, οι συντάξεις από το 60% που ήταν το 2002 σταδιακά ανέρχονται μέχρι το 2006 στο 70% των βασικών μισθών των αντίστοιχων συλλογικών συμβάσεων.
      Όπως είπα νωρίτερα, από το βράδυ της Δευτέρας ξεκίνησα ένα διάλογο για την εξεύρεση μίας λύσης. Χθες βράδυ απάντησα στα αιτήματα των ναυτεργατών με μία επιστολή μου, στην οποία περιγράφω το πλαίσιο για μία βιώσιμη, ανταγωνιστική και ποιοτική ναυτιλία, με ιδιαίτερη και διαρκή μέριμνα για τα εργασιακά και ασφαλιστικά δικαιώματα των Ελλήνων ναυτικών.
      Σε ό,τι αφορά στο σημείο το οποίο τελικά προσέξαμε περισσότερο –γιατί, όπως είπα, σε ό,τι αφορά στο νόμο γενικότερα κινούμαστε προς το 70% μέχρι το 2006- ήταν με δύο λόγια ότι, όταν κατά την εφαρμογή του νόμου διαπιστώνεται η ανάγκη διορθωτικών κινήσεων για την αποκατάσταση αδικιών, το Υπουργείο Εμπορικής Ναυτιλίας μέχρι τώρα έχει αποδείξει –και θα το κάνει και τώρα- την έμπρακτη ευαισθησία του.
      Έτσι, εκτιμώντας και τις ανάγκες των χαμηλοσυνταξιούχων ναυτικών στα πορθμεία, το Υπουργείο Εμπορικής Ναυτιλίας -μαζί με τα συναρμόδια Υπουργεία- θα προωθήσει μία σχετική ρύθμιση, με βάση την οποία θα ενταχθούν οι ναυτικοί των πορθμείων στην κατηγορία της ακτοπλοΐας, με τις απαραίτητες προϋποθέσεις τις οποίες συζητήσαμε με τους ναυτεργάτες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, τα επόμενα μπορείτε να τα πείτε στη δευτερολογία σας.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Κλείνω, κύριε Πρόεδρε, γιατί όπως αντιλαμβάνεστε είναι σημαντικό το θέμα.
      Ταυτόχρονα, πιστεύω ότι ο σεβασμός των δικαιωμάτων των πολιτών, αλλά και το αίσθημα της κοινωνικής ευθύνης, θα πρέπει να οδηγήσει τους ναυτεργάτες –η πληροφορία που έχω αυτό λέει- στην απόφαση για την αποκατάσταση της ελεύθερης μετακίνησης των πολιτών στην πορθμειακή γραμμή Ρίου-Αντιρρίου.
      Περιμένω την επιβεβαίωση της πληροφορίας, πιστεύοντας κύριε Πρόεδρε ότι θα επικρατήσει τελικά το αίσθημα κοινωνικής ευθύνης. 
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, θα ήθελα να πω ότι και μεις θα περιμένουμε το αποτέλεσμα της γενικής συνέλευσης που είναι σε εξέλιξη. Δεν έχω λόγους να αμφιβάλω για τις προθέσεις του κυρίου Υπουργού. Και εμείς, όταν έγινε η συζήτηση αυτού του νόμου, είχαμε ψηφίσει αρκετά από τα άρθρα του και είχαμε ζητήσει αυτήν τη διόρθωση ακριβώς γι αυτούς τους ανθρώπους. Εάν –και δεν έχω λόγους να αμφιβάλω- είναι στην πρόθεση της Κυβέρνησης, βεβαίως πιστεύω ότι θα υλοποιηθεί. Δεν θα μείνει στα χαρτιά αυτή η πρόθεση της Κυβέρνησης. 
      Νομίζω ότι μπορούσαμε να μην φτάσουμε εδώ που φτάσαμε, δηλαδή να είναι κλειστή η πορθμιακή γραμμή για μια βδομάδα για αίτημα βασικό γι αυτούς, αλλά για την Κυβέρνηση όχι δαπανηρό. Δεν είναι πολλά τα λεφτά για την Κυβέρνηση και είναι δίκαιο το αίτημά τους να παίρνουν μια σύνταξη που θα υπολογίζεται τουλάχιστον με βάση αυτά που τους γίνονται κρατήσεις. Δε νομίζω να είναι παράλογο το αίτημά τους. Λένε «αφού μας κρατάτε εκείνα και εκείνα, με βάση αυτά που μας κρατάτε να παίρνουμε τη σύνταξη και όχι σε ένα μέρος αυτών που παίρνουμε ως βασικό μισθό». 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά για να κλείσει.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Κύριε Πρόεδρε είμαι ένας άνθρωπος που πιστεύει στο διάλογο και στην πολιτική αντιμετώπιση των απεργιών. Γι αυτό από την πρώτη στιγμή συζήτησα επί της ουσίας τα θέματα των ναυτεργατών. Τους εξήγησα πως ο ν. 3075/2002 δίνει πολλές ικανοποιητικές απαντήσεις για συνταξιοδοτικά θέματα τα οποία συζητήθηκαν τα τελευταία χρόνια και αναγνώρισα πως όπου στην πορεία διαπιστώνονται αδικίες, αυτές πρέπει να επανορθώνονται. Στο βαθμό, λοιπόν, που μια τέτοια αδικία απαιτεί μια διορθωτική κίνηση την οποία περιέγραψα, θεωρώ πως πρέπει από κοινού να βαδίσουμε σε μια λύση, η οποία αντικειμενικά θα σημάνει και το άνοιγμα της πορθμιακής γραμμής Ρίου-Αντιρρίου. Αυτό περιμένω να γίνει σήμερα. 
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      Ακολουθεί η τέταρτη με αριθμό 180/3.11.2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη Αικατερινάρη προς τον Υπουργό Οικονομίας και Οικονομικών, σχετικώς με τις απολύσεις προσωπικού στη γαλακτοβιομηχανία ΑΓΝΟ κλπ.
      Η επίκαιρη ερώτηση της κ. Αικατερινάρη έχει ως εξής:
      «Σε πρόσφατη ερώτησή μας για το μέλλον της γαλακτοβιομηχανίας «ΑΓΝΟ» και των τετρακοσίων τριάντα εργαζομένων σε αυτή, μετά την αιφνιδιαστική πώλησή της από την Αγροτική Τράπεζα στην «ΚΟΛΙΟ ΑΕ», ζητούσαμε να κατατεθούν στη Βουλή τα έγγραφα της συμφωνίας μεταβίβασης. Πλην όμως τα έγγραφα αυτά δεν κατατέθηκαν, διότι κατά τη σχετική απάντησή σας, οι οποιεσδήποτε γνωστοποιήσεις σύμφωνα με όρο της σύμβασης, μπορούν να γίνουν μόνο κατόπιν έγγραφης έγκρισης του αντισυμβαλλόμενου μέρους, η δε εταιρεία «ΚΟΛΙΟΣ ΑΕ» δήλωσε ότι δεν επιθυμεί την κοινολόγηση της σύμβασης. Με την απάντηση αυτή ο κοινοβουλευτικός έλεγχος απαξιώνεται και στην ουσία ακυρώνεται, ενώ ο συγκεκριμένος όρος της σύμβασης αντίκειται στη διαφάνεια που πρέπει να χαρακτηρίζει τις πράξεις του δημοσίου και δημιουργεί ερωτηματικά, σχετικά με την όλη διαδικασία το τίμημα και τον τρόπο αποπληρωμής. Αντίκειται επίσης σε όσα ορίζει το π.δ./178/2002 για την προστασία των εργαζομένων και δεν είναι τυχαία η μείωση μετά από πίεση του προσωπικού (κατά εκατόν τριάντα άτομα) οι απολύσεις με την κατάργηση του νομικού τμήματος στα οποία προβαίνει η ιδιοκτήτρια εταιρεία, παρά τη δέσμευση που απορρέει από την προκήρυξη του διαγωνισμού για αξιοποίησή του τα επόμενα τρία χρόνια. Μετά από αυτά ερωτάται ο κύριος Υπουργός:
      1.Ποιες είναι οι δεσμεύσεις που προκύπτουν για τους συμβαλλόμενους και περιέχονται στη σύμβαση και κατά πόσο έχουν υλοποιηθεί;
      2.Βάσει ποιας νέας συμφωνίας ασκούνται πιέσεις στους εργαζομένους για αποχώρηση –ή απολύοντας κιόλας- όταν επίσημα κατά την προκήρυξη υπάρχει δέσμευση για αξιοποίηση του προσωπικού τα επόμενα τρία χρόνια;»
      Ο κ. Φαρμάκης έχει το λόγο για τρία λεπτά για να πρωτολογήσει.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Κυρίες και κύριοι συνάδελφοι, η ερώτηση αυτή έχει απαντηθεί πολλές φορές το τελευταίο οκτάμηνο.
      ( Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ ) 
      Υπήρξε γραπτή απάντηση προς την κ. Ξηροτύρη αλλά και προς άλλους συναδέλφους.
     Στο σκεπτικό της ερώτησής της αναφέρεται σε αδιαφάνεια σε πράξεις του δημοσίου διότι δεν δημοσιοποιείται η σύμβαση μεταξύ της ΑΤΕ και της εταιρείας «ΚΟΛΙΟΣ» που αγόρασε τη θυγατρική της Αγροτικής «ΑΓΝΟ», σε πιέσεις για παραιτήσεις προσωπικού ή και απολύσεις. 
     Πως έχει το θέμα; Η εταιρεία «ΚΟΛΙΟΣ» με γνωστές και σύννομες διαδικασίες αγόρασε από την ΑΤΕ την εταιρεία «ΑΓΝΟ», ύστερα από δημόσιο διαγωνισμό, με πρόσληψη εξωτερικού συμβούλου και με εκδήλωση προσφοράς και από άλλες τρεις εταιρείες του είδους. Η Τράπεζα προχώρησε στην κατακύρωση  του διαγωνισμού στην εταιρεία «ΚΟΛΙΟΣ» ακριβώς διότι ήταν μόνο εκείνη που θα έπαιρνε την εταιρεία στην κατάσταση που βρισκόταν εκείνη τη στιγμή. Δηλαδή και με το προσωπικό της. Οι άλλες εταιρείες δεν το δεχόντουσαν αυτό και γι’ αυτό και απορρίφθηκαν. 
     Η Τράπεζα μας γνωρίζει –το αναφέρει αυτό και η κ. Ξηροτύρη- ότι υπάρχει ρητός όρος στη σύμβαση, πως αν δεν συμφωνεί ο αντισυμβαλλόμενος, η σύμβαση αυτή δεν μπορεί να κοινοποιηθεί. Μας γνώρισε επίσης ότι ρωτήθηκε η εταιρεία «ΚΟΛΙΟΣ» και απάντησε αρνητικά σε αυτό το αίτημα. Δεν έχουμε, λοιπόν, να κάνουμε με αδιαφάνεια σε πράξεις του δημοσίου. Δεν πρόκειται περί αυτού. Η Αγροτική Τράπεζα εξαιρείται από το δημόσιο τομέα για όλα πλην των προσλήψεων προσωπικού. Η ΑΓΝΟ ήταν θυγατρική της, άρα υπάγεται και εκείνη στην ίδια ρύθμιση. Έχουμε μία σύμβαση μεταξύ εταιρειών του ιδιωτικού τομέα, που ακολουθούν τους νόμους περί ανωνύμων εταιρειών. Νέα σύμβαση μεταξύ της Τράπεζας και της «ΚΟΛΙΟΣ» δεν υπήρξε, επειδή το ρωτάτε. 
     Επίσης, δεν είναι γνωστό, τουλάχιστον στις υπηρεσίες που εποπτεύουν τις απολύσεις προσωπικού, ότι υπάρχουν απολύσεις πέραν του νόμου. Πιθανότατα να υπάρχει κάποιο σχέδιο εθελουσίας εξόδου και έτσι να φεύγει προσωπικό από την εταιρεία.  Νομίζουμε ότι με τις απαντήσεις που δώσαμε γραπτά και με τη σημερινή, πρέπει να είναι ικανοποιημένη η κα Ξηροτύρη, ανεξάρτητα από το γεγονός ότι δεν μπορεί να δημοσιοποιηθεί η σύμβαση ή όροι αυτής, αφού αυτό δεν επιτρέπεται, από τη στιγμή που δεν συμφωνεί ο αντισυμβαλλόμενος.
     ΠΡΟΕΔΡΟΣ (Απόστολος Κακλαμάνης): Η κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, ακριβώς αυτό το νόημα έχει η ερώτησή μου και αυτήν την επισήμανση θέλω να κάνω, ότι για μας δεν υπάρχει καμία δικαιολογία  και δεν πρέπει να υπάρχουν τέτοιες διατάξεις, που να δυσχεραίνουν τη δυνατότητά μας για τον έλεγχο στις πράξεις του δημοσίου ή του ευρύτερου δημόσιου τομέα. Και αυτό για μας είναι η Αγροτική Τράπεζα.
     Δεν πήρατε έγκριση του Ελληνικού Κοινοβουλίου ώστε να βάζετε τέτοιους όρους στις συμβάσεις. Ίσα, ίσα, το π.δ. 178/2002 στα άρθρα 5 και 8 που αφορούν την πληροφόρηση και τη διαβούλευση, ο μεταβιβάζων και ο διάδοχος υποχρεούνται να πληροφορούν τους εκπροσώπους των εργαζομένων που θίγονται από μία μεταβίβαση και από λοιπά θέματα που αναφέρονται στο άρθρο 8 του προεδρικού διατάγματος, πόσο περισσότερο το Ελληνικό Κοινοβούλιο. Τόσο μυστική είναι η σύμβαση;
     Τι συμβαίνει αυτήν τη στιγμή μετά τη μεταβίβαση της «ΑΓΝΟ» στην «ΚΟΛΙΟΣ ΑΕ»; Υπάρχουν απολύσεις προσωπικού με την κατάργηση του νομικού τμήματος, κατά εκατόν τριάντα άτομα, διότι υπήρξαν συγκεκριμένες πιέσεις. Εμείς που δεν έχουμε τη σύμβαση, δεν μπορούμε να ξέρουμε τι πρέπει να κάνουμε, όπως και οι εργαζόμενοι για να αντισταθούν ή να πιέσουν για μία άλλη πολιτική. 
      Πιέσεις υπάρχουν  και για να αλλάξει η συλλογική σύμβαση -σε καθημερινή βάση γίνεται αυτό- και για να αλλάξουν πολλά τμήματα της συλλογικής σύμβασης, η οποία σύμφωνα με την εργατική νομοθεσία σε περιπτώσεις μεταβίβασης εταιρειών δεν μπορεί να αλλάξει. Από την άλλη πλευρά, όπως είπατε και εσείς, ήταν σαφές στο διαγωνισμό ότι για τρία χρόνια η ανάδοχος εταιρεία έπρεπε να αξιοποιήσει το προσωπικό. Δεν υπάρχει, λοιπόν, κάτι τέτοιο.
      Να σας πω και τα άλλα στοιχεία που μας κάνουν ακόμη πιο ανήσυχους; Έδωσε μόνο ως προκαταβολή 1,2 εκατομμύρια ευρώ η «ΚΟΛΙΟΣ Α.Ε.» και πήρε την εταιρεία. Με αυτόν το διαγωνισμό πήρε 10 εκατομμύρια ευρώ δάνειο από την Αγροτική Τράπεζα, ενώ η Αγροτική Τράπεζα το 2001 αγόρασε την εταιρεία «ΑΓΝΟ» με 33 δισεκατομμύρια δραχμές. Δεν είναι στοιχεία αυτά; Αυτήν τη στιγμή, έτσι όπως διαμορφώνεται το εργασιακό καθεστώς, και αυτά τα στοιχεία μας κάνουν ανήσυχους και θέλουμε τους όρους της σύμβασης.
      Ευχαριστώ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Κυρία Ξηροτύρη, είπατε ότι δεν πρέπει να υπάρχουν τέτοιες διατάξεις. Υπάρχουν όμως. Διατάξεις και προεδρικά διατάγματα, με τα οποία εμείς είμαστε υποχρεωμένοι να συμμορφωνόμαστε, για να τηρείται η νομιμότητα όπως αυτή υπάρχει. Όσον αφορά το αν πρέπει να αλλάξουν, αυτό είναι άλλο θέμα. Όταν αλλάξουν, τότε νέος νόμος καταργεί νόμο, νέο διάταγμα καταργεί το προηγούμενο και τότε θα συμμορφωθούμε όλοι με τα ισχύοντα εκ νέου.
      Δεύτερον, δεν πρέπει να μας διαφεύγει ότι ήταν δικαίωμα της τράπεζας να θέλει να πουλήσει την «ΑΓΝΟ», μία θυγατρική της εταιρεία. Σχετικά με το ότι την έδωσε εν τέλει στην «ΚΟΛΙΟΣ» που είχε την καλύτερη προσφορά, αυτό έγινε με διαφανείς και νόμιμες διαδικασίες και αφού είχαν προηγηθεί άγονοι διαγωνισμοί. Ήθελε όμως να την πουλήσει. Ποιος θα της το απαγόρευε; Την έδωσε σε μία εταιρεία, που παρέλαβε την «ΑΓΝΟ» στην κατάσταση που βρισκόταν με το σύνολο του προσωπικού. 
      Λέτε τώρα ότι ασκούνται πιέσεις. Πώς αποδεικνύεται αυτό; Είμαι υποχρεωμένος να σας πω ότι για τους εργαζόμενους, προς τους οποίους ασκούνται πιέσεις, υπάρχουν όργανα στα οποία μπορούν να προσφύγουν, όπως είναι το Σώμα Επιθεωρητών Εργασίας του Υπουργείου Εργασίας. Είχατε απάντηση και σε αυτό από τον κ. Ρέππα. 
      Πώς να λύσουμε λοιπόν ένα θέμα με το οποίο δεν συμφωνείτε ό,τι και αν λέμε; Σας απαντούμε γραπτά, δεν συμφωνείτε. Σας απαντούμε προφορικά, ερχόμαστε στη Βουλή, λέμε τα ίδια. Αν χρειασθεί, να ξανάρθουμε θα το κάνουμε, αλλά κάποια στιγμή πρέπει να πεισθείτε ότι τίποτε παράνομο δεν συμβαίνει. Μπορεί να συμβαίνουν πράγματα με τα οποία δεν συμφωνείτε. Τίποτε δεν συμβαίνει όμως παρά το νόμο.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Θα ήθελα να ανακοινώσω στο Σώμα ότι τη συνεδρίασή μας παρακολουθεί ο Πρόεδρος της Δημοκρατίας της Βουλγαρίας κ. Παρδάνοφ και συνάδελφοί μας Βουλευτές του Βουλγαρικού Κοινοβουλίου που τον συνοδεύουν.
      (Χειροκροτήματα από όλες τις πτέρυγες της Βουλής)
     ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
  Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση των Πρωτοκόλλων στη Συνθήκη του Βόρειου Ατλαντικού για την προσχώρηση της Δημοκρατίας της Βουλγαρίας, της Δημοκρατίας της Εσθονίας, της Δημοκρατίας της Λετονίας, της Δημοκρατίας της Λιθουανίας, της Ρουμανίας, της Δημοκρατίας της Σλοβακίας και της Δημοκρατίας της Σλοβενίας».
     Θα πρέπει να αναφέρω στο Σώμα ότι το νομοσχέδιο αυτό έχει ψηφισθεί κατά πλειοψηφία από τους συναδέλφους του ΠΑΣΟΚ και της Νέας Δημοκρατίας στη Διαρκή Επιτροπή. Έχουν μειοψηφήσει οι Βουλευτές του Κομμουνιστικού Κόμματος και του Συνασπισμού, στους οποίους και θα δώσω το λόγο, αφού προηγουμένως δώσω το λόγο στους δύο εισηγητές, τον κ. Αθανασιάδη από το ΠΑΣΟΚ και τον κ. Χατζηγάκη από τη Νέα Δημοκρατία.
     Θα δώσω το λόγο τώρα στον κ. Χατζηγάκη, ο κ. Αθανασιάδης δεν είναι εδώ αυτή τη στιγμή, εν συνεχεία στον κ. Πάγκαλο και έπειτα στους συναδέλφους των κομμάτων που έχουν διατυπώσει αντιρρήσεις.
     Ορίστε, κύριε Χατζηγάκη.
      ΣΩΤΗΡΗΣ ΧΑΤΖΗΓΑΚΗΣ: Κυρίες και κύριοι συνάδελφοι, μετά τη λήξη του Β’ Παγκοσμίου Πολέμου σε όλο τον κόσμο επικρατούσε ένα βαρύ ψυχροπολεμικό κλίμα. Ο ρόλος του ΝΑΤΟ σήμερα είναι διαφορετικός από ότι ήταν μέχρι τώρα, όταν τον κόσμο τον διήπε ένα ψυχροπολεμικό κλίμα και ο κόσμος ήταν διχασμένος. Σήμερα, λοιπόν, ο ρόλος του ΝΑΤΟ είναι τελείως διαφορετικός. Το ΝΑΤΟ σήμερα έχει ένα ρόλο ο οποίος συνίσταται στη στήριξη της ειρήνης ολόκληρου του κόσμου. Βέβαια πάνω στο ζήτημα αυτό υπήρξαν διάφορες αντιρρήσεις ότι δεν θα ήταν σκόπιμο να υπάρξει αυτός ο ρόλος, ο οποίος μέχρι σήμερα είχε μια συγκεκριμένη μορφή. Τώρα βάσει όλων των δεδομένων η ομπρέλα του ΝΑΤΟ είναι ένας αποτελεσματικός παράγοντας προστασίας και άμυνας, όχι μόνο για ολόκληρο τον κόσμο, αλλά και για μας τους Ευρωπαίους. Άλλωστε ο κόσμος στην ιστορική του διαδρομή, ποτέ δεν υπήρξε ένα σύστημα χωρίς μια οργανωμένη ομπρέλα ασφαλείας, γιατί διαφορετικά κάτι τέτοιο θα οδηγούσε σε μία αναρχία και σε μία παγκόσμια ανισορροπία. Το ΝΑΤΟ με τη σημερινή του μορφή πιστεύουμε ότι αν συνεχίσει με τα νέα δεδομένα και τις νέες προϋποθέσεις θα μπορεί να διαδραματίσει τον ιστορικό ρόλο για τον οποίο ετάχθη.
      Αγαπητοί συνάδελφοι, από τη στιγμή που τα κράτη-μέλη που ζητούν να ενταχθούν είναι εκείνα τα οποία με τη θέλησή τους ζητούν να μπουν κάτω από αυτό το σύστημα, θα ήταν τουλάχιστον ουτοπικό και έξω από κάθε πραγματικότητα να αρνηθούμε εμείς μια τέτοια ένταξή τους. Πιστεύουμε ότι μέσα σε αυτό το σύστημα τα νέα κράτη θα λειτουργήσουν και λειτουργούν δημοκρατικότερα. Θα μετέχουν στην οικονομική και δημοκρατική λειτουργία που διέπει σήμερα τις χώρες του ΝΑΤΟ και γενικά θα είναι δυνατόν να προσφέρουν σημαντικότερα στην παγκόσμια ειρήνη.
      Με βάση αυτά τα δεδομένα και με βάση το γεγονός ότι η Ελλάδα μέσα στη διεύρυνση αυτή του ΝΑΤΟ, θα έχει έναν εξέχοντα και διακεκριμένο ρόλο -αφού μέσα στη διεύρυνση αυτή πολλές φορές βρίσκονται στα Βαλκάνια και χώρες από αυτές που εντάχθηκαν και χώρες από αυτές που πρόκειται να ενταχθούν- η Νέα Δημοκρατία υπερψηφίζει αυτό το σχέδιο της κύρωσης των πρωτοκόλλων των νέων χωρών, διότι πιστεύει ότι με αυτόν τον τρόπο συμβάλλει στη διεθνή ειρήνη, συμβάλλει στην ασφάλεια και στη δημοκρατικότητα της Ευρώπης και κυρίως επειδή πιστεύει ότι αυτά τα κράτη μέσα στην αγκάλη των δημοκρατικών αρχών που διέπουν και το ΝΑΤΟ και την ευρύτερη Ευρώπη θα μπορέσουν να λειτουργήσουν αποτελεσματικότερα και σωστότερα. 
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Ο κ. Πάγκαλος έχει το λόγο.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, καλούμεθα σήμερα να ψηφίσουμε το πρωτόκολλο προσχώρησης στη Συνθήκη του Βορειοατλαντικού συμφώνου των χωρών, οι οποίες αναφέρονται, δηλαδή της Βουλγαρίας, Ρουμανίας Σλοβακίας, Σλοβενίας και των τριών Βαλτικών χωρών. Πρόκειται για μία πράξη, η οποία πιστεύω ότι προάγει στα μέγιστα την ειρήνη, την εγκατάσταση σχέσεων συνεργασίας και την εμπέδωση ενός συστήματος ασφαλείας στην ήπειρό μας. 
      Είναι ένα γενικότερο θέμα το αν το ΝΑΤΟ έχει μέλλον και ποιο μέλλον έχει το ΝΑΤΟ.
      Αυτό βεβαίως πρέπει να το συζητούμε και καλό θα είναι να το συζητούμε μαζί με αυτές τις νέες χώρες που και αυτές έχουν ένα ισότιμο δικαίωμα στη διαμόρφωση της πολιτικής ασφάλειας και ειρήνης που θα αφορά συνολικά την ήπειρό μας.
      Στην πραγματικότητα ξεπερνάμε τους διαχωρισμούς που δημιούργησε ο ψυχρός πόλεμος και τα γεγονότα που ακολούθησαν την ήττα του Χιτλερισμού. Εγκαθιστούμε ένα νέο πλαίσιο σχέσεων που είναι σύμφωνο με τη βούληση αυτών των λαών -αυτό πρέπει να είναι καθοριστικό για την κρίση μας- και μέσα από διαδικασίες για την εγκατάσταση των οποίων αυτοί οι λαοί έπαιξαν ένα καθοριστικό ρόλο μπορέσαμε επιτέλους να εγκαταστήσουμε δημοκρατικά καθεστώτα όπου κυριαρχεί πραγματικά ο λαός, καθεστώτα που οδηγούν στην πλήρη αυτοδιάθεση κάθε χώρα, κάθε έθνος. Τα καθεστώτα αυτά επιτρέπουν την ελεύθερη βούληση των λαών τους και οι λαοί αποφασίζουν ελεύθερα ότι επιθυμούν να ενταχθούν στο Βορειοατλαντικό Σύμφωνο για όλους τους λόγους που προανέφερα. 
      Επίσης, θέλω να προσθέσω πως στις δύο γειτονικές μας χώρες, τη Βουλγαρία και τη Ρουμανία, και από την κοινή τους γνώμη, αλλά πιστεύω και γενικότερα στην Ευρώπη, η προσχώρηση στο ΝΑΤΟ θεωρείται ένα προκαταρκτικό βήμα που τις φέρνει κοντύτερα στην ευρωπαϊκή ενοποίηση. 
      Η Ελλάδα έχει τεράστιο συμφέρον να προσχωρήσουν αυτές οι χώρες στην Ευρωπαϊκή ‘Ενωση. Δεν πρόκειται απλώς για τα αισθήματα φιλίας και γειτονίας, τα οποία ως εκ της ιστορίας τρέφουμε προς τον φίλο Βουλγαρικό και το φίλο Ρουμανικό λαό. Πρόκειται για συμφέροντα κυριολεκτικά εθνικής στρατηγικής, συμφέροντα που αφορούν την ανάπτυξή μας στο μέλλον. Με αυτούς τους λαούς θα ζήσουμε μαζί, θα προκόψουμε μαζί, μαζί θα εργαστούμε για την ειρήνη, μαζί θα οικοδομήσουμε την Ευρώπη. Πρέπει να τους έχουμε μαζί μας και γι’ αυτό το λόγο πρέπει να διευκολύνουμε αυτό το βήμα προς τα εμπρός, αυτό το βήμα προς την ασφάλεια, προς την ειρήνη, προς την Ευρώπη. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Εκ μέρους του Κομμουνιστικού Κόμματος Ελλάδας η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Είναι προφανές ότι το Κομμουνιστικό Κόμμα καταψηφίζει την κύρωση αυτών των Πρωτοκόλλων, όπως καταψηφίζει επί της ουσίας και προσπαθεί να αναλύσει εδώ και κάποιο σοβαρό χρονικό διάστημα εντός, εκτός Κοινοβουλίου ότι είναι αδύνατη η προσχώρηση στην αντίληψη του ΝΑΤΟ, ειδικά μετά την 4η Απριλίου 1999. Γιατί αυτή η συνεχής αναφορά, κύριε Πρόεδρε, στην εποχή του ψυχρού πολέμου ουδέποτε ομιλεί για τον κατέχοντα τον πάγο. Αυτός ο ψυχρός πόλεμος είναι ένας πόλεμος ο οποίος δεν είναι ακήρυχτος, είναι κηρυγμένος, κάποιος τον κήρυξε και κάποιος τον διεξήγαγε. Επομένως ποιος ήταν αυτός που κρατούσε τον πάγο σε αυτόν τον ψυχρό πόλεμο, ο οποίος ουδόλως ψυχρός ήταν σε ό,τι αφορά τις απώλειες ανθρώπινων ζωών ανά τη γη, αλλά είχε ένα είδος αναίμακτης, θηριώδους προπαγάνδας ως προς το ποια είναι η αιχμή και ποιος είναι ο εχθρός. Αλλά μετά τις 4 Απριλίου του 1999, μεσούντων των βομβαρδισμών και του εξανδραποδισμού της Γιουγκοσλαβίας, μίας χώρας η οποία μέχρι τότε δεν είχε απειλήσει την παγκόσμια ειρήνη, όπως και να το κάνουμε, ο τεμαχισμός της τότε, η αλλαγή των συνόρων της που ήταν αποτέλεσμα του τέλους του Β’ Παγκοσμίου Πολέμου, η επίκληση αόρατων εχθρών μετά την 11η Σεπτεμβρίου είναι προφανές και είναι και ρητά διατυπωμένο μέσα στο καινούριο δόγμα του ΝΑΤΟ. Το ΝΑΤΟ δεν είναι παρά ένας ιμπεριαλιστικός στρατιωτικός πανάκριβος μηχανισμός –και όταν λέω πανάκριβος δεν εννοώ μόνο σε κεφάλαια, εννοώ και σε κόστος ανθρώπινων ζωών- προώθησης συγκεκριμένων οικονομικών συμφερόντων και μάλιστα στο απέραντο πεδίο της διεθνούς αγοράς. 
      Τώρα, για κάποιες χώρες που εμφανίζονται κατάπληκτες να έχουν κατακτήσει τη δημοκρατία και να προσδοκούν ως πιστοποιητικό της δημοκρατίας τους την είσοδο στο ΝΑΤΟ, ε, ας ρωτήσουν και εμάς τους Κομμουνιστές. Γιατί βεβαίως δεν βγήκαν οι λαοί στα πεζοδρόμια, των πρώην Ανατολικών Χωρών, δι’ επαναστάσεως να κερδίσουν το δικαίωμα συμμετοχής στο ΝΑΤΟ ως πιστοποίηση της υψίστης δημοκρατίας τον 21ο αιώνα, ούτε το ίδιο έκαναν οι Τσέχοι, όταν έβλεπαν τη διπλανή τους χώρα -μόλις είχαν υπογράψει τέσσερις ημέρες την είσοδό τους στο ΝΑΤΟ- παραδοσιακό σύμμαχο είκοσι και τριάντα ετών και εκατό αιώνων, να βομβαρδίζεται με χρησιμοποίηση των εδαφών της.
      Αυτές οι οικονομίες θα εξαρθρωθούν γιατί πρέπει να αλλάξει το αμυντικό τους σύστημα και να έχουν μία πηγή αγοράς, την αμερικάνικη. Δεν είναι τυχαίο ότι αυτή η κατάπτυστη συμφωνία, για να εγκριθεί αυτό που εμείς συζητάμε εδώ και μάλιστα παρουσία του Βούλγαρου προέδρου, πρέπει να πάει στην αμερικάνικη κυβέρνηση, να την πιστοποιήσει ως πρωτόκολλο. Αφού η αμερικάνικη κυβέρνηση την πιστοποιήσει ως πρωτόκολλο, κύριε Πρόεδρε, μετά παίρνει αξία η δική σας και η δική μας παρουσία εδώ και η ψηφοφορία, γιατί έτσι προβλέπει το ΝΑΤΟ. 
      Τέτοια δημοκρατία έχουμε. Θα στείλουμε τη συμφωνία που παίρνουμε εμείς εδώ σήμερα, θα βάζουμε τις χώρες «στο μαντρί» -που αναγκαστικά μπαίνουν- και θα μας την επικυρώσει ο κ. Μπους. Είμαστε τόσο ανεξάρτητοι και τόσο δημοκράτες που ό,τι ψηφίζουμε αυτήν τη στιγμή εδώ μέσα, δε μετράει. 
      Η Βουλγαρία και οι υπόλοιπες χώρες θα πάρουν την πρόσκληση αφού την εγκρίνει η αμερικάνικη κυβέρνηση, γιατί έτσι έχει αποφασίσει το ΝΑΤΟ. Θα βάλει μία σφραγίδα σα λογιστής-παγκόσμιος πλανητάρχης, θα μας το μεταφράσει, λέει, στα αγγλικά και στα γαλλικά και, αφού το επικυρώσουμε εμείς, θα το επικυρώσει «το μεγάλο αφεντικό» και μετά θα πει στις χώρες: «Τα αφεντικά και οι υποτελείς τους απεδέχθησαν, ελάτε μέσα στο ΝΑΤΟ».
      Είναι αυτό έκφραση δημοκρατίας; Είναι έκφραση δημοκρατίας η στήριξη μιας αποικιοκρατικής πολιτικής στην Αφρική, όπως κάνει σήμερα το ΝΑΤΟ δια της Γαλλίας στην ακτή του Ελαφαντοστού; 
      (Στο σημείο αυτό κτυπάει το κουδούνι λήξεως του χρόνου ομιλίας της κ. Βουλευτού)
      ΠΡΟΕΔΡΟΣ (Απόστολος Κακλαμάνης): Κυρία Κανέλλη, ολοκληρώστε, σας παρακαλώ.
      ΛΙΑΝΑ ΚΑΝΕΛΛΗ: Είναι έκφραση δημοκρατίας η παρουσία των δυνάμεων για την τήρηση της ειρήνης στο Αφγανιστάν, με μοναδικό κέρδος την επαναφορά της μπούρκας και την άνοδο της παραγωγής του οπίου στα προηγούμενα ή η εξαγορά ανθρώπινου δυναμικού από οικονομίες «σφιγμένες» μέσα στο καπιταλιστικό σύστημα, ώστε, αν δεν μπουν στο ΝΑΤΟ, να πρόκειται περί εκβιασμού; 
      Τότε, κύριε Πρόεδρε, εμείς δε θα υποχρεωνόμαστε να συναντάμε τους ανθρώπους που έφτιαξαν τους σημερινούς ηγέτες στη φυλακή, όπως συμβαίνει στη Λιθουανία, μέλη του Κομμουνιστικού Κόμματος, ανθρώπους που έκαναν ανθρώπους, αυτούς που σήμερα διεκδικούν το δικαίωμα συμμετοχής στη δυτική, τάχα μου, δημοκρατία.
      ΠΡΟΕΔΡΟΣ (Απόστολος Κακλαμάνης): Παρακαλώ πολύ, όταν διατυπώνουμε τις απόψεις μας να μη χρησιμοποιούμε εκφράσεις οι οποίες θίγουν άλλους και μάλιστα εντός της Αιθούσης.
      ΛΙΑΝΑ ΚΑΝΕΛΛΗ: Ποιον έθιξα, κύριε Πρόεδρε;
      ΠΡΟΕΔΡΟΣ (Απόστολος Κακλαμάνης): Οπωσδήποτε δεν είμαστε υποτελείς. Απόψεις έχουμε όλοι, αλλά υποτελείς δεν είμαστε. 
      Εν πάση περιπτώσει, επαναλαμβάνω, όταν διατυπώνουμε τις απόψεις μας, να τις διατυπώνουμε έτσι ώστε να μη θίγουμε άλλους, τουλάχιστον αυτούς που μας ακούν και στους οποίους απευθυνόμαστε.
      ΛΙΑΝΑ ΚΑΝΕΛΛΗ: Άμα την απόφασή σας πρέπει να την επικυρώσει ο κ. Μπους, τι να σας πω; Υποτέλεια είναι.
      ΠΡΟΕΔΡΟΣ (Απόστολος Κακλαμάνης): Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θα ήθελα κατ΄ αρχάς να δηλώσω ότι εμείς σεβόμαστε τη δημοκρατικά εκφρασμένη θέληση των λαών. Αν ένας λαός θέλει να ενταχθεί στο ΝΑΤΟ, ανεξάρτητα από τις δικές μας απόψεις, αυτό για μας είναι σεβαστό.
      Δεύτερον θα ήθελα να πω ότι εμείς στηρίζουμε –όχι τώρα, αλλά από παλιά- την ένταξη της Βουλγαρίας, της Ρουμανίας και προοπτικά όλων των Βαλκανικών Χωρών στην Ευρωπαϊκή Ένωση. Τη στήριξη αυτήν την εκφράζουμε εμπράκτως στο μέτρο των δυνάμεών μας. 
      Θα ήθελα τώρα να εξηγήσω τους τρεις λόγους για τους οποίους είμαστε αντίθετοι με το συγκεκριμένο Πρωτόκολλο. Ο πρώτος λόγος είναι ότι στη χώρα μας όλες οι δυνάμεις της Αριστεράς –ας μου επιτραπεί να το θυμίσω- όσο υπήρχε το Σύμφωνο της Βαρσοβίας και το ΝΑΤΟ, είχαμε τη θέση της αμοιβαίας διάλυσης και των δύο αυτών συνασπισμών. Από το στιγμή που το Σύμφωνο της Βαρσοβίας διαλύθηκε, δε θεωρούμε ότι πρέπει να αλλάξουμε άποψη. Θεωρούμε ότι πρέπει να επιμείνουμε υπέρ της αναγκαιότητας της διάλυσης και του ΝΑΤΟ. Εν πάση περιπτώσει, δεν μπορούμε να είμαστε υπέρ της ενίσχυσης του ΝΑΤΟ.
      Ο δεύτερος λόγος είναι ότι το ΝΑΤΟ σήμερα, όπως υπαινίχθηκαν και άλλοι –και ο κ. Πάγκαλος και ο κ. Χατζηγάκης- μπορούμε να πούμε ότι έχει μία κρίση ταυτότητας, μία κρίση ρόλου, μία κρίση στρατηγικής. Φοβούμαστε ότι η συμμετοχή στο ΝΑΤΟ κινδυνεύει να εσωτερικεύει στην κάθε χώρα αυτήν την κρίση, είτε με την έννοια των υπέρογκων εξοπλισμών, όπως συμβαίνει σε μας είτε με την έννοια της εμπλοκής σε περιπέτειες και σε εγχειρήματα που είναι αντίθετα με τη θέληση των λαών μας. Αυτός, λοιπόν, είναι ο δεύτερος λόγος.
      Ο τρίτος λόγος είναι ότι οι σημαντικότερες πολιτικές δυνάμεις της χώρας είμαστε υπέρ της αυτόνομης άμυνας της Ευρώπης, αν αντιλαμβάνομαι καλά. Εμείς πάντως υπό όρους και προϋποθέσεις είμαστε. Αναρωτιέμαι αν σήμερα μπορούμε να είμαστε ταυτόχρονα και υπέρ της αυτόνομης άμυνας της Ευρώπης και υπέρ της ενίσχυσης του ΝΑΤΟ. Ο κ. Μπερνς φαίνεται να διαφωνεί. Σε κάθε βήμα που γίνεται προς την κατεύθυνση της αυτονόμησης της Ευρώπης δηλώνει ότι αυτό είναι υπονόμευση του ΝΑΤΟ. 
      Νομίζω, λοιπόν, ότι δεν μπορούμε να είμαστε και με το «ίτε παίδες Ελλήνων» και με το «ίτε παίδες βαρβάρων». Νομίζουμε ότι αυτό το δίλημμα θα γίνεται όλο και οξύτερο. 
      Γι’ αυτούς τους τρεις λόγους, λοιπόν, εμείς καταθέσαμε τη διαφορετική μας άποψη στην επιτροπή και την επαναλαμβάνουμε κι εδώ.
      Σας ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κ. Υπουργός έχει το λόγο.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Κύριε Πρόεδρε, κυρίες και κύριοι συνάδελφοι, αυτή η στιγμή είναι η τελευταία στιγμή μιας διαδικασίας έντονων προσπαθειών από την πλευρά της ελληνικής Δημοκρατίας για μια ισορροπημένη διεύρυνση του ΝΑΤΟ. Την καθιστά δε και ιδιαίτερη η παρουσία του Προέδρου της Δημοκρατίας της Βουλγαρίας.
      Κυρίες και κύριοι Βουλευτές, ως γνωστόν, το ΝΑΤΟ αναζητώντας το νέο του ρόλο μετά το τέλος του ψυχρού πολέμου, ταυτοχρόνως διευρύνεται. Η διεύρυνσή του τα τελευταία χρόνια γίνεται σε τρεις φάσεις. Η πρώτη το 1997 με την Τσεχία, την Ουγγαρία και την Πολωνία. Η δεύτερη τώρα με τις δύο χώρες της Βαλκανικής, τις τρεις της Βαλτικής, τη Σλοβενία και τη Σλοβακία. Ενδεχομένως η τρίτη μετά το 2004 με την πρώην Γιουγκοσλαβική Δημοκρατία της Μακεδονίας και την Αλβανία. 
      Εμείς ως χώρα σε όλα τα επίπεδα, σε όλα τα όργανα του ΝΑΤΟ, ακόμη και στην κοινοβουλευτική του συνέλευση όπως κύριε Πρόεδρε πολλοί συνάδελφοι από το Σώμα θυμούνται -ο κ. Χατζηγάκης εκ μέρους της Νέας Δημοκρατίας, ο κ. Παυλίδης, ο κ. Παπαηλίας, ο κ. Παπαδήμας, από άλλη γωνιά η κ. Ξηροτύρη- ότι αυτό το θέμα, το πώς δηλαδή θα γίνει η δεύτερη διεύρυνση του ΝΑΤΟ ήταν μείζον θέμα. 
      Τα λόμπι ήταν πολλά και κυρίως, κυρίες και κύριοι Βουλευτές, κάθε χώρα ενδιαφερόταν να διευρυνθεί το ΝΑΤΟ με χώρες γειτονικές της. Αυτό υπογραμμίζει το επιχείρημα του κ. Πάγκαλου, ότι κάθε χώρα αισθάνεται να έχει συμφέρον, πέραν των πολιτικών προσεγγίσεων,  προφανώς την ειρήνη, τη σταθερότητα και την ασφάλεια υπ’ αυτήν την έννοια έχει συμφέρον με μια διεύρυνση που θα κάλυπτε και χώρες γειτονικές της. 
      Έτσι, λοιπόν, στην Πράγα το 2002 έγινε το βήμα, ένα βήμα το οποίο εμείς σήμερα ολοκληρώνουμε με την προκείμενη κύρωση. 
      Θέλω να πω ότι πολλές φορές πολλοί αναρωτήθηκαν -εφημερίδες, πολιτικοί- προς τι το κοινό ενδιαφέρον Ελλάδας-Τουρκίας για τη διεύρυνση προς Βουλγαρία και Ρουμανία; Και μας ρωτούσαν: Μήπως πίσω απ’ όλα αυτά κρύπτεται κάποιο ειδικό άλλου είδους συμφέρον, οικονομικό ενδεχομένως, από πώληση όπλων κ.ο.κ., που έτσι φέρνει τις δύο χώρες σε μια κοινή προσπάθεια; Η απάντηση ήταν ρητή και απερίφραστη. Τίποτε απ’ όλα αυτά. Αυτό που είναι ρητό και απερίφραστο είναι ότι μέσα σ’ αυτό τον οργανισμό και πάνω απ’ όλα μέσα στην Ενωμένη Ευρώπη η περιοχή μας, η Βαλκανική με τα Δυτικά Βαλκάνια να βρίσκονται σήμερα σε προβληματική κατάσταση, απαιτεί ειρήνη, ασφάλεια και ευρωπαϊκό προσανατολισμό. Αυτά δεν είναι λέξεις αόριστες. Αυτά υπηρετούνται μέσα από συγκεκριμένες πολιτικές. Μια τέτοια κορυφαία πολιτική είναι η ένταξη σήμερα της Βουλγαρίας και της Ρουμανίας στο ΝΑΤΟ και σε λίγα χρόνια στην Ευρωπαϊκή Ένωση.
      Ευχαριστώ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκε η συζήτηση.
      ΘΕΟΔΩΡΟΣ ΠΑΓΚΑΛΟΣ: Αν μου επιτρέπετε, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, το άρθρο 108 δεν προβλέπει δευτερολογίες, αλλά αν επιμείνετε όλοι, οι τέσσερις για ένα λεπτό θα σας δώσω το λόγο.
      Ορίστε, κύριε Πάγκαλε, για ένα λεπτό.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, θέλω να πω ότι ουδείς εδώ πέρα στην Αίθουσα, απ’ ό,τι γνωρίζουμε από το παρελθόν, αμφισβητεί την αναγκαιότητα μιας αποτελεσματικής και όσο το δυνατό πιο αυτόνομης πολιτικής της Ευρωπαϊκής ‘Ενωσης σε θέματα αμύνης. Απλώς το επιδιώκουμε μέσα σ΄ ένα δεδομένο πλαίσιο που είναι η ύπαρξη του ΝΑΤΟικού πλαισίου. Αν κηρύσσαμε αυτήν τη στιγμή ένα πόλεμο ανεξαρτησίας εναντίον του ΝΑΤΟ, θα εξυπηρετούσαμε αυτούς ακριβώς, τις ΗΠΑ, που θεωρούν ότι δεν είμαστε αποτελεσματικοί και επομένως, δεν πρέπει να λαμβάνεται υπόψη η φωνή μας στις διεθνείς εξελίξεις.
      Το δεύτερο που θέλω να πω για την κ. Κανέλλη, είναι ότι αυτό το «περί Ουάσιγκτον» στην επιτροπή συζητήθηκε, αλλά είχε αποχωρήσει από τη συνεδρίαση γιατί είχε κάποια υποχρέωση. Στην Ουάσιγκτον στέλνουμε την επικύρωση διότι απλούστατα στην Ουάσιγκτον βρίσκεται η Συνθήκη του ΝΑΤΟ. Είναι η έδρα, το site της Συνθήκης. Και εκεί που βρίσκεται η Συνθήκη στέλνεις και τα υπόλοιπα έγγραφα. Με την ίδια έννοια οι τροποποιήσεις της Συνθήκης της Ρώμης στέλνονται στη Ρώμη. Εκεί είναι η Συνθήκη της Ρώμης που δημιούργησε τις Ευρωπαϊκές Κοινότητες και όχι στις Βρυξέλλες.
      Θέλω να τελειώσω λέγοντας, ότι βεβαίως θα συζητήσουμε μεταξύ μας και αυτό έχουμε σκοπό τη μελλοντική πορεία του ΝΑΤΟ, αλλά πρέπει να το κάνουμε και με τις νέες χώρες της Ευρωπαϊκής Ένωσης. Και η Βουλγαρία και η Ρουμανία, οι οποίες είναι χώρες που αυτή τη στιγμή είναι στο πλαίσιο των διαπραγματεύσεων που έχουμε τάξει ως ορίζοντα να ολοκληρωθούν το 2007, πρέπει να συμμετάσχουν σ’ αυτήν τη συζήτηση. Αυτό είναι το δικαίωμα που τους δίνουμε επικυρώνοντας αυτό το Πρωτόκολλο.
      ΠΡΟΕΔΡΟΣ (Απόστολος Κακλαμάνης): Ο κ. Χατζηγάκης  έχει το λόγο.
     ΣΩΤΗΡΗΣ ΧΑΤΖΗΓΑΚΗΣ: Κύριε Πρόεδρε, μόνο τρεις παρατηρήσεις. Πρώτον, εμείς δεν είμαστε από εκείνους που κλείνουμε τα μάτια ή αγιοποιούμε το ΝΑΤΟ. Γνωρίζουμε το ΝΑΤΟ δεν κινείται ούτε από τις αρχές του Ουιλσονισμού ούτε του Ρασιοναλισμού ούτε της ηθικοποιημένης πολιτικής. Γνωρίζουμε πάρα πολύ καλά ότι το ΝΑΤΟ είναι ένας οργανισμός ο οποίος εφαρμόζει μία real politic αλλά το ερώτημα το οποίο εμείς θέτουμε είναι: Θα ήταν καλύτερα, να μην υπήρχε αυτός ο οργανισμός ή η χώρα να μην ήταν ενταγμένη; Εμείς σ’ αυτόν το κρίσιμο ερώτημα απαντάμε ότι η ζημία την οποία θα υφίστατο η Ελλάδα εάν ευρίσκετο έξω ή η ζημία την οποία θα υφίστατο ο κόσμος με όλες τις αδυναμίες και όλες τις παραλείψεις του ΝΑΤΟ μέχρι σήμερα, η ζημία αυτή θα ήταν πολύ μεγαλύτερη από ό,τι είναι σήμερα που λειτουργεί και υπάρχει αυτός ο οργανισμός.
     Η δεύτερη παρατήρηση, κύριε Πρόεδρε, την οποία θέλω να κάνω έχει σχέση με τον καλούμενο ευρωπαϊκό στρατό, με τη διαμόρφωση δηλαδή ενός συστήματος ευρωπαϊκής πολιτικής στην άμυνα και στην ασφάλεια. Η ύπαρξη του ΝΑΤΟ δεν εξοβελίζει, δεν εξοστρακίζει την ύπαρξη αυτού του οργανισμού. Αντίθετα, θα έλεγα ότι η δημιουργία ευρωπαϊκής στρατηγικής δύναμης θα πρέπει να υπάρχει και να βρίσκεται σε άμεσο συντονισμό μεταξύ της ΗΠΑ και της Ευρωπαϊκής Ένωσης. Έτσι μέσα σ’ αυτό το σύστημα το ευρύτερο του ΝΑΤΟ, θα μπορεί να λειτουργήσει αυτός ο στρατός.
     Και μία τελευταία σύντομη παρατήρηση, κύριε Πρόεδρε. Εμείς υποστηρίζουμε όχι μόνο γενικά το ΝΑΤΟ, όχι μόνο γενικά τη διεύρυνσή του αλλά ειδικότερα σε σχέση με τις Βαλκανικές Χώρες, σε σχέση με τη Βουλγαρία και τη Ρουμανία αλλά και σε εκείνες τις χώρες που σύντομα θα ενταχθούν. Το υποστηρίζουμε αυτό διότι θέλουμε να υπάρχει μία ισορροπία στα Βαλκάνια, θέλουμε να υπάρχει μία καλή γειτνίαση της Ελλάδας με τις Βαλκανικές Χώρες, θέλουμε να υπάρχει μία εσωτερική αγάπη και συνεργασία με αυτές τις χώρες, που σε περίπτωση που δεν θα εκυρώνετο και θα βρισκόμαστε αντίθετοι σε μία βούληση την οποία αποφάσισαν οι λαοί εκείνοι, η Ελλάδα θα ευρίσκετο εκ ποδών, θα ευρίσκετο εξοστρακισμένη και συνεπώς η ζημία θα ήταν μεγαλύτερη, εάν δει κανείς προς ανατολάς το ρόλο της Τουρκίας.
     ΠΡΟΕΔΡΟΣ (Απόστολος Κακλαμάνης): Η κ. Κανέλλη έχει το λόγο.
     ΛΙΑΝΑ ΚΑΝΕΛΛΗ: Δύο κουβέντες μόνο, κύριε Πρόεδρε.
     Αναρωτιέμαι εάν η ασφάλεια, η συνεργασία και η ειρήνη για παράδειγμα, στη μεγάλη οικογένεια του ΝΑΤΟ, συμφεροντολογική οικογένεια όπως πολύ εύστοχα και ο κ. Χατζηγάκης και ο κ. Πάγκαλος επεσήμαναν και εσείς, κύριε Υπουργέ, συνεπαγόταν και το γεγονός ότι η Ελλάδα, τα μοναδικά εξωτερικά προβλήματα που έχει δεν ήταν ούτε με τη Βουλγαρία ούτε με τη Ρουμανία, που ήταν χώρες του πρώην Συμφώνου της Βαρσοβίας που ήταν εκτός ΝΑΤΟ, αλλά τα είχε, τα έχει και δυστυχώς εξακολουθεί να τα έχει με την Τουρκία που είναι ΝΑΤΟϊκή σύμμαχος, τόσα χρόνια, όσα είμαι και εγώ εδώ, όχι στη Βουλή αλλά στην ηλικία.
     Από τότε που φτιάχτηκε το ΝΑΤΟ, συμπίπτει να έχουμε και την ίδια ηλικία περίπου με το ΝΑΤΟ …
     ΠΡΟΕΔΡΟΣ (Απόστολος Κακλαμάνης): Είστε αρκετά νεότερη …
     ΛΙΑΝΑ ΚΑΝΕΛΛΗ: Είμαι ωραιότερη από το ΝΑΤΟ, κύριε Πρόεδρε και κυρίως περί των απόψεων. 
     Το δεύτερο. Είπε ο κ. Πάγκαλος ότι είναι τυπική η επικύρωση. Την ίδια ώρα όμως με την τυπική επικύρωση –γιατί κρατούν τα αρχεία- προφανώς κρατούσαν και τη σκανδάλη του ψυχρού πολέμου οι Ηνωμένες Πολιτείες, μέχρι να ανακαλύψουν τους καινούριους εχθρούς και μέχρι εν πάση περιπτώσει στη νυν πετρελαϊκή εταιρεία να μπει επικεφαλής ένας Αμερικανός και να ηρεμήσουν. Θα τρίζουν τα κόκαλα του Τζώρτζ Ουάσιγκτον! 
     Φοβήθηκε, λέει, η Ευρώπη να κάνει επανάσταση εναντίον των ΗΠΑ. Μα, οι Αμερικανοί υποτίθεται έκαναν την επανάσταση εναντίον της αγγλικής και της γαλλικής κυριαρχίας. Αυτήν την ευρωλαγνεία ας την ξεπεράσετε επιτέλους και ιστορικά. Αυτήν τη στιγμή δεν υπάρχει το κουράγιο να φτιαχτεί μία Ευρώπη που να ανήκει πραγματικά στους λαούς. Και είναι υπό ΝΑΤΟϊκό έλεγχο. Γι’ αυτό και κουβέντα ευρωλαγνική περί την ανεξαρτησία μιας ευρωπαϊκής άμυνας, φενάκη είναι και το γνωρίζετε πάρα πολύ καλά. Γι’ αυτό και δεν σηκώνει κεφάλι η Ευρώπη γιατί δεν ανήκει η Ευρώπη στους λαούς της.
     Όσο για το αν αντελήφθησαν ή δεν αντελήφθησαν και αν είμεθα ή δεν είμεθα υποτελείς, υποτελείς στην ανάγκη, κύριε Πρόεδρε. Και μία ανάγκη η οποία δημιουργήθηκε με εντελώς ταξικά κριτήρια, για αναρωτηθείτε, πόσο σαστισμένοι είναι οι λαοί των πρώην Ανατολικών Χωρών όταν είδαν τις ηγεσίες τους να τους ποδηγετούν και όταν ξύπνησαν δέκα χρόνια μετά, όπως ξυπνούν η μία πίσω από την άλλη και εκλέγουν αυτούς που εκλέγουν, έχουν δώσει και καταβάλλει σε αυτήν την δήθεν ειρήνη με ταξικά κριτήρια, προκοπή και πρόοδο, μείωση του μέσου όρους ζωής τους κατά δέκα χρόνια. 
     ΠΡΟΕΔΡΟΣ (Απόστολος Κακλαμάνης): Καλώς.
      ΛΙΑΝΑ ΚΑΝΕΛΛΗ: Ρωτήστε τους λαούς, λοιπόν …
     ΠΡΟΕΔΡΟΣ (Απόστολος Κακλαμάνης): Κυρία Κανέλλη, καλώς, ολοκληρώσατε. 
     Το λόγο έχει ο κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, δεν νομίζω ότι προσφέρεται ούτε η διαδικασία ούτε ο χρόνος ούτε το θέμα για μία τόσο γενικότερη συζήτηση. Εγώ περιορίστηκα –και εξακολουθώ να περιορίζομαι- να εκφράσω με θετικό τρόπο τη δική μας αντίληψη, τη δική μας άποψη και με μία κατανόηση, αν θέλετε, για τη θέση ορισμένων άλλων κομμάτων. 
      Από εκεί και πέρα το θέμα είναι να δεσμευθούμε -εφόσον το θέμα τέθηκε- ότι πρέπει να συζητήσουμε ως Βουλή, ως πολιτικές δυνάμεις και ως περιοχή, πραγματικά ένα σύστημα ασφάλειας και συνανάπτυξης των Βαλκανίων. 
      Αυτό είναι το πρόβλημα. Αυτό το πρόβλημα δεν μας το λύνει το ΝΑΤΟ. Δεν μας το λύνει ούτε καν η Ευρωπαϊκή Ένωση. Στην ατζέντα υπάρχει εδώ και δέκα χρόνια. Και με τον κ. Περβάνεθ επανειλημμένα το έχουμε συζητήσει και με άλλους ηγέτες. 
      Αν, λοιπόν, έχουμε τη διάθεση, ας δεσμευθούμε σε αυτήν την προοπτική, να βρούμε τρόπους ενίσχυσης των δεσμών φιλίας, συνεργασίας και –επαναλαμβάνω- συνανάπτυξης της ευρύτερης περιοχής μας.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Δεν έχω να συμπληρώσω κάτι, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Κηρύσσεται περαιωμένη η συζήτηση επί του νομοσχεδίου του Υπουργείου Εξωτερικών.
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εξωτερικών: «Κύρωση των Πρωτοκόλλων στη Συνθήκη του Βόρειου Ατλαντικού για την προσχώρηση της Δημοκρατίας της Βουλγαρίας, της Δημοκρατίας της Εσθονίας, της Δημοκρατίας της Λετονίας, της Δημοκρατίας της Λιθουανίας, της Ρουμανίας, της Δημοκρατίας της Σλοβακίας και της Δημοκρατίας της Σλοβενίας», έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
      
      (Να καταχωρισθεί το κείμενο του νομοσχεδίου)
      
      ΠΡΟΕΔΡΟΣ (Απόστολος Κακλαμάνης): Παρακαλώ τον Α΄ Αντιπρόεδρο της Βουλής να καταλάβει τη θέση για να συνοδεύσω τον Πρόεδρο της Δημοκρατίας της Βουλγαρίας στην έξοδο.
      (Στο σημείο αυτό ο Πρόεδρος της Βουλής κ. Απόστολος Κακλαμάνης συνοδεύει τον Πρόεδρο της Δημοκρατίας της Βουλγαρίας κατά την έξοδό του από την Αίθουσα)
      (Όρθιοι οι κύριοι Βουλευτές χειροκροτούν)
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση του περιστυλίου της Βουλής με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ ο πολιτικός και  ο διανοούμενος», μαθητές και δάσκαλοι από το 10ο Δημοτικό Σχολείο Λαμίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Μόνη συζήτηση επί της αρχής, των άρθρων και του συνόλου του σχεδίου  νόμου του Υπουργείου Εξωτερικών: «Κύρωση των Συμφωνηθέντων Πρακτικών των διαπραγματεύσεων μεταξύ της Κυβέρνησης της Ομοσπονδιακής Δημοκρατίας της Γερμανίας και των Κυβερνήσεων του Βασιλείου της Δανίας, της Ελληνικής Δημοκρατίας, του Βασιλείου της Ισπανίας, της Δημοκρατίας της Ιταλίας, του Μεγάλου Δουκάτου του Λουξεμβούργου, του Βασιλείου της Νορβηγίας, της Δημοκρατίας της Πορτογαλίας και της Τουρκικής Δημοκρατίας, σχετικά με το καθεστώς των δυνάμεών τους κατά τη διάρκεια προσωρινής διαμονής τους στην Ομοσπονδιακή Δημοκρατία της Γερμανίας μετά των δύο Παραρτημάτων αυτών, καθώς και των ανταλλαγεισών διακοινώσεων μεταξύ του Ομοσπονδιακού Υπουργείου Εξωτερικών της Ομοσπονδιακής Δημοκρατίας της Γερμανίας και της Πρεσβείας της Ελλάδος στη Γερμανία της 29ης Απριλίου 1998, συνοδευομένων από την Ελληνική Δήλωση περί ασκήσεως ποινικής δικαιοδοσίας, καθώς και της Ρηματικής Διακοίνωσης του Γερμανικού Υπουργείου Εξωτερικών όπου περιέχεται η Γερμανική Δήλωση περί ποινικής δικαιοδοσίας».
      Το νομοσχέδιο ψηφίστηκε ομοφώνως στη Διαρκή Επιτροπή, αλλά δεν είχε παρευρεθεί το Κομμουνιστικό Κόμμα Ελλάδος.
      Κυρία Κανέλλη, θέλετε το λόγο;
      ΛΙΑΝΑ ΚΑΝΕΛΛΗ: Ναι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κ. Κανέλλη.
      ΛΙΑΝΑ ΚΑΝΕΛΛΗ: Θέλαμε να καταψηφίσουμε τη Συμφωνία πρώτα απ’ όλα γιατί εντάσσεται και εξυπηρετεί τις ανάγκες του ΝΑΤΟ. Μόλις σε αυτήν τη συνεδρίαση για άλλη κύρωση των Πρωτοκόλλων δεν θα ήθελα να επεκταθώ.
      Θέλαμε, όμως, να καταγραφεί στα Πρακτικά κάτι, το οποίο θα καλούσα και τον κύριο Υπουργό και εσάς κύριε Πρόεδρε και τους αγαπητούς συναδέλφους να το προσέξουν. 
      Έρχεται μία Συμφωνία η οποία στην πραγματικότητα δεν είναι συμφωνία. Είναι Κύρωση ανταλλαγής διακοινώσεων. Και αναρωτιέται κανείς αν αυτή η Κύρωση ανταλλαγής διακοινώσεων έχει την ένδειξη στην πραγματικότητα ότι μιλάμε για μία πάρα πολύ ισχυρή χώρα -μια ισχυρή χώρα πολιτισμικά, στρατιωτικά και οικονομικά- όπως είναι η Γερμανία και η οποία καταδεικνύει στο τέλος –τέλος και τι μορφή θα πάρει αυτή η τόσο πια εξωραϊσμένη Ευρωπαϊκή Ένωση.
      Εντός του ΝΑΤΟ, λοιπόν, έχουμε μία κατάδειξη τέτοιας διαφοράς μεταξύ Ελλάδας και Γερμανίας –που μιλάτε για ισοτιμία μέσα στο ΝΑΤΟ, για ισοτιμία στην Ευρωπαϊκή Ένωση- που είναι εξόφθαλμη. Εάν δει κάποιος τη συμφωνία που υπογράψαμε εμείς με τις Ηνωμένες Πολιτείες για τις βάσεις ή για την προσωρινή παραμονή ΝΑΤΟϊκών ή Αμερικανών εδώ, είναι συμφωνία υποτελούς αφού φτάνουμε ακόμα και το Ποινικό μας Δίκαιο διά της ετεροδικίας να το στραπατσάρουμε για να μην δυσαρεστήσουμε το μεγάλο αφέντη, που του γυαλίζουμε τις μπότες. Κι έρχονται οι Γερμανοί για τις ίδιες διαδικασίες και νοιάζονται πάνω απ’ όλα για τον τρόπο με τον οποίο θα ισχύει το γερμανικό ποινικό δίκαιο εντός της Γερμανίας. 
      Αυτό, δηλαδή, είναι για να μείνει στα ιστορικά χρονικά και ίσως να είναι και καταπληκτική μελέτη για μελλοντικούς φοιτητές ή πτυχιούχους να δουν πώς υπογράφει μια Γερμανία όταν είναι μέσα στην Ευρώπη και στο ΝΑΤΟ -και ειδικά στο ΝΑΤΟ- μία συμφωνία για τους ξένους που θα βρίσκονται –στρατιωτικούς και άλλους- στο έδαφός της και πώς υπογράφει μία χώρα μικρή σαν την Ελλάδα, που καμωνόμαστε κάθε τρεις και μία ότι είναι μεγάλη και τεράστια. Μεγάλη και τεράστια είναι κάθε χώρα όταν ανήκει στο λαό της. Δεν είναι ζήτημα μεγέθους. Είναι ζήτημα ουσιαστικής πολιτικής βούλησης και ισχύος το αν θα καταφέρει μία χώρα να θεωρείται πατρίδα για τους Γερμανούς, απολύτως δημοκρατική και ανοιχτή στις συμβατικές της υποχρεώσεις, αλλά όχι υπό καθεστώς που να μειώνει τα γερμανικά κυριαρχικά δικαιώματα. 
      Και αυτό είναι θλιβερό, αν σκεφθεί κανείς ότι μιλάμε για μία χώρα, η οποία μέχρι πρότινος είχε τριμερείς δυτικές δυνάμεις να ελέγχουν τον τομέα του Βερολίνου. Κατάφερε να σηκώνει κεφάλι σήμερα ακόμα και στο ΝΑΤΟ. Αν δείτε τη δική μας συμφωνία περί ετεροδικίας με τους Αμερικανούς, εκείνη τη συνολική που ψήφισε η Βουλή πριν από λίγο καιρό, μόνο θλίψη επιπέδου Γκαίτε πιάνει τους Έλληνες πολίτες.
      ΠΡΟΕΔΡΕΥΩΝ (Κωνσταντίνος Γείτονας): Δεν έχει ζητήσει άλλος το λόγο.
      Κύριε Υπουργέ, έχετε το λόγο, για ένα λεπτό αν είναι δυνατόν.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Κύριε Πρόεδρε, δεν είναι μία ιδιαιτέρως προβληματική συμφωνία για τέτοιου είδους προσεγγίσεις, όπως της συναδέλφου κ. Κανέλλη. 
      Κυρώνουμε κάτι που αφορά, κυρίες και κύριοι Βουλευτές, όχι το αντίστροφο, που προκάλεσε πάντα ζητήματα, δηλαδή παραμονή στρατιωτικών δυνάμεων άλλων χωρών στην Ελλάδα, όπου τα ζητήματα ετεροδικίας μας έφεραν πολλές φορές σε έντονες συζητήσεις, αλλά μία συμφωνία που προβλέπει τα αντίθετα. Τι γίνεται, δηλαδή, με τις δικές μας στρατιωτικές δυνάμεις, οι οποίες στο πλαίσιο της συμφωνίας ΝΑΤΟ-SOFA του 1951 βρίσκονται στο έδαφος της Γερμανίας. Ποιας Γερμανίας; Στο έδαφος της ενοποιημένης Γερμανίας. 
      Δεν έχω πολλά πράγματα να πω. 
      Θέλω να επισημάνω, κύριε Πρόεδρε, ότι η ετεροδικία, όπως την καταλαβαίνουμε εν πάση περιπτώσει –αυτός ο όρος έχει αποκτήσει πια μη νομική διάσταση- κατοχυρώνεται στη συμφωνία αυτή και διευκρινίζονται τα δικαιώματα και οι υποχρεώσεις των ανθρώπων που συγκροτούν τις δυνάμεις μας στη χώρα που προανέφερα.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών.
      Ερωτάται το Σώμα: Γίνεται δεκτό το νομοσχέδιο επί της αρχής, των άρθρων και του συνόλου;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Εξωτερικών: «Κύρωση των Συμφωνηθέντων Πρακτικών των διαπραγματεύσεων μεταξύ της Κυβέρνησης της Ομοσπονδιακής Δημοκρατίας της Γερμανίας και των Κυβερνήσεων του Βασιλείου της Δανίας, της Ελληνικής Δημοκρατίας, του Βασιλείου της Ισπανίας, της Δημοκρατίας της Ιταλίας, του Μεγάλου Δουκάτου του Λουξεμβούργου, του Βασιλείου της Νορβηγίας, της Δημοκρατίας της Πορτογαλίας και της Τουρκικής Δημοκρατίας σχετικά με το καθεστώς των δυνάμεών τους κατά τη διάρκεια προσωρινής διαμονής τους στην Ομοσπονδιακή Δημοκρατία της Γερμανίας μετά των δύο Παραρτημάτων αυτών, καθώς και των ανταλλαγεισών διακοινώσεων μεταξύ του Ομοσπονδιακού Υπουργείου Εξωτερικών της Ομοσπονδιακής Δημοκρατίας της Γερμανίας και της Πρεσβείας της Ελλάδας στην Γερμανία της 29ης Απριλίου 1998, συνοδευομένων από την Ελληνική Δήλωση περί ασκήσεως ποινικής δικαιοδοσίας, καθώς και της Ρηματικής Διακοίνωσης του Γερμανικού Υπουργείου Εξωτερικών όπου περιέχεται η Γερμανική δήλωση περί ποινικής δικαιοδοσίας» έγινε δεκτό σε μόνη συζήτηση επί της αρχής, των άρθρων και του συνόλου κατά πλειοψηφία και έχει ως εξής:
      
      (Να καταχωριστεί το κείμενο του νομοσχεδίου)
      
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Κωνσταντίνος Γείτονας): Το Σώμα παρέσχε τη ζητηθείσα εξουσιοδότηση.
	Κύριοι συνάδελφοι, επανερχόμαστε στο νομοσχέδιο του Υπουργείου Εξωτερικών. 
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Οργάνωση των Υπηρεσιών Διεθνών Οικονομικών Σχέσεων και Αναπτυξιακής Συνεργασίας του Υπουργείου Εξωτερικών και άλλες διατάξεις» σύμφωνα με τα άρθρα 72, παράγραφος 4 του Συντάγματος και 108, παράγραφος 7, του Κανονισμού της Βουλής.
      Κύριοι συνάδελφοι, θέλω να σας θυμίσω ότι το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70, παράγραφος 2, του Συντάγματος. Θα συζητηθεί σε μία συνεδρίαση ενιαία, όπως ορίζει το Σύνταγμα και ο Κανονισμός της Βουλής στις προαναφερθείσες διατάξεις μαζί με τις τροπολογίες.
      Υπενθυμίζω ότι υπάρχουν τρεις τροπολογίες Υπουργών, δεκαπέντε εμπρόθεσμες και μία εκπρόθεσμη Βουλευτών.
Το τονίζω αυτό, γιατί η συζήτηση είναι ενιαία, άρα οποιαδήποτε αναφορά των συναδέλφων στις τροπολογίες θα γίνεται κατά την ομιλία τους. 
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών, τεσσάρων ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις του Υπουργού και των Κοινοβουλευτικών Εκπροσώπων. 
      Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης ως το τέλος της ομιλίας των εισηγητών. 
      Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής. 
      Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας): Το Σώμα συνεφώνησε. 
      Πριν δώσω το λόγο στον εισηγητή του ΠΑΣΟΚ, θέλω να σας ανακοινώσω ότι από τα βόρεια θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση του Περιστυλίου της Βουλής: « ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ ο πολιτικός και διανοούμενος», είκοσι δύο πολίτες από το Κέντρο Ανοικτής Περίθαλψης Ηλικιωμένων, το ΚΑΠΗ δηλαδή της Πορταριάς Χαλκιδικής. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο εισηγητής του ΠΑΣΟΚ κ. Θεόδωρος Πάγκαλος για δεκαπέντε λεπτά.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, το νομοσχέδιο αυτό έρχεται να ολοκληρώσει μια μακρά πορεία στη διοίκησή μας, η οποία καθιέρωσε στη χώρα μα την έννοια της οικονομικής διπλωματίας. Ήταν κάτι που δεν ήταν γνωστό και πιστεύω ότι αυτό είναι δείγμα της γενικότερης καθυστέρησής μας σε ό,τι αφορά στην επιθετικότητα περί τας οικονομικάς σχέσεις προς το εξωτερικό. Η επιθετικότητα αυτή αφορά βεβαίως στη διοίκηση, στην Κυβέρνηση και στα Υπουργεία, αλλά πιστεύω ότι αφορά και στους θεσμούς των επιχειρηματιών και στην ιδιωτική επιχείρηση. 
      Συνέπεια της έλλειψης αυτής είναι η γνωστή και νοσηρότατη κατάσταση την οποία πάντα διαπιστώνουμε και πάντα διακηρύττουμε ότι πρέπει να θεραπεύσουμε, αλλά με μικρή επιτυχία, του μεγάλου δηλαδή ελλείμματος που παρουσιάζει το εμπορικό μας ισοζύγιο, καθώς και του γεγονότος ότι οι εξαγωγές μας και σε ό,τι αφορά τα προϊόντα και σε ό,τι αφορά στις υπηρεσίες, με την εξαίρεση ίσως του τουρισμού και της ναυτιλίας, είναι ιδιαίτερα καθυστερημένες σε σχέση μ’ αυτές άλλων χωρών αναλόγου αναπτύξεως στον ίδιο ευρύτερο οικονομικό χώρο, δηλαδή στην Ευρώπη. Το διαπιστώνουμε αυτό εάν δούμε την εξέλιξη των εξαγωγών χωρών όπως η Ισπανία, η Πορτογαλία, για να μην αναφέρω το ιρλανδικό παράδειγμα, το οποίο για διάφορους λόγους είναι εντελώς ιδιόμορφο. 
      Μέσα στα πλαίσια αυτά έχει κορυφωθεί ο προβληματισμός για την ανάγκη ανάπτυξης μιας επιθετικής πολιτικής διεθνών οικονομικών σχέσεων και κρίθηκε ότι είναι απαραίτητο η πολιτική αυτή να ασκείται στα πλαίσια της γενικότερης εξωτερικής πολιτικής της χώρας, δηλαδή από το φορέα που είναι αρμόδιος γι’ αυτήν την πολιτική, από το Υπουργείο Εξωτερικών. 
      Με νομοθετήματα που προηγήθηκαν, όπως είναι το προεδρικό διάταγμα 159/2002 το οποίο μετέφερε τις αρμοδιότητες, τις υπηρεσίες και το προσωπικό του Υπουργείου Οικονομίας και Οικονομικών στο Υπουργείο Εξωτερικών και συνέστησε τη Γενική Γραμματεία Διεθνών Οικονομικών Σχέσεων και Αναπτυξιακής Συνεργασίας, έχουν μεταφερθεί και έχουν συγκεντρωθεί στο Υπουργείο Εξωτερικών οι αρμοδιότητες που αφορούν στην αναπτυξιακή συνεργασία και στις διμερείς, δηλαδή, σε κρατικό επίπεδο, οικονομικές σχέσεις. 
      Υπάρχει μια κοινή υπουργική απόφαση από το Μάρτιο του 2003 των Υπουργών Εξωτερικών και Εσωτερικών και Δημόσιας Διοίκησης διά της οποίας μετετάγη ένας αριθμός υπαλλήλων. Ερχόμαστε σήμερα με το σχέδιο νόμου το οποίο τίθεται υπόψη της Βουλής να κρίνουμε και να αποφασίσουμε με ποιο τρόπο αυτοί οι υπάλληλοι θα ενταχθούν αρμονικά και κατά τρόπο ωφέλιμο για τη διοίκηση και τους σκοπούς που επιδιώκουμε στη δομή του Υπουργείου Εξωτερικών.
      Πιστεύω ότι είχαμε να σεβαστούμε δύο γενικές αρχές. Η μια είναι η αρχή της ισοτιμίας προσώπων με ανάλογες ιδιότητες και συγκρίσιμα προσόντα, επαγγελματικά και επιστημονικά και θεωρώ ότι αυτό τηρήθηκε σε μεγάλο βαθμό.
      Η δεύτερη αρχή ήταν η αρχή της λειτουργικότητας, δηλαδή το να εξασφαλίσουμε ώστε οι εξωτερικές αρχές της χώρας να έχουν μια ενιαία διοίκηση, μια  ενιαία καθοδήγηση και να ασκείται ενιαίος και ομοιογενής έλεγχος επί όσων δραστηριοποιούνται στα πλαίσια αυτών των εξωτερικών αρχών.
      Νομίζω ότι και τα δύο επετεύχθησαν μετά και από την πολύ ωφέλιμη συζήτηση που έγινε, χάρη και στη βοήθεια του κυρίου Υπουργού, ο οποίος –πρέπει να το πω- ήταν κατά τρόπο όχι σπάνιο αλλά -εν πάση περιπτώσει να μην κρίνουμε γενικώς τους Υπουργούς- κατά τρόπο εξαιρετικό. Άκουσε τις απόψεις της Επιτροπής, τις συζήτησε σε βάθος και πολλές από τις απόψεις μας τις απεδέχθη. Πιστεύω ότι φθάσαμε με τη συνεργασία και των εισηγητών των άλλων κομμάτων σ’ ένα αποτέλεσμα το οποίο είναι γενικώς αποδεκτό και μπορεί να εγκριθεί από τη Βουλή με μία σύντομη σχετικά συζήτηση.
      Θεωρώ ότι δεν πρόκειται μ’ αυτόν τον τρόπο να λύσουμε βέβαια το πρόβλημα που ανέφερα στην αρχή. Πιστεύω ότι το πρόβλημα της παρουσίας της χώρας στις ξένες αγορές εξαρτάται κατ’ αρχήν από τον ιδιωτικό παράγοντα, από τον επιχειρηματία, από την ανάπτυξη επιχειρηματιών με μία νέα φυσιογνωμία που θα γνωρίζουν τις ξένες αγορές, που θα προσέρχονται σ’ αυτές με αυτοπεποίθηση και θα συναγωνίζονται ισοτίμως τους ανταγωνιστές τους. Εξαρτάται από την ανάπτυξη προϊόντων χαμηλού κόστους που θα επιτρέπει τον ανταγωνισμό με τις καλύτερες δυνατές προϋποθέσεις. 
      Τέλος, πιστεύω ότι η ανάπτυξη μιας εξωτερικής πολιτικής που θα προωθεί τις εξαγωγές μας και θα ενισχύει το ισοζύγιο της χώρας είναι υπόθεση που πρέπει να γίνει αντικείμενο ευρύτατης συζήτησης στους συλλογικούς φορείς των δραστηριοποιουμένων επιχειρηματιών, δηλαδή να γίνει κύριο έργο του Εμπορικού και Βιομηχανικού Επιμελητηρίου και της Αθήνας και της Θεσσαλονίκης και των άλλων μεγάλων πόλεων. Πρέπει να ιδρυθούν και να λειτουργήσουν αποτελεσματικά και όχι απλώς ως χώροι εκπροσώπησης και δημοσίων σχέσεων φορείς που θα ασκούν αυτήν την επιθετική πολιτική. Πιστεύω στην άσκηση της τουριστικής μας διπλωματίας μέσα από τη δραστηριοποίηση οργάνων κατά περιφέρεια, ώστε κάθε περιφέρεια να είναι υπεύθυνη για την τουριστική της ανάπτυξη και για το συνάλλαγμα που εισπράττει. 
      Τέλος, βεβαίως, αφού όλα αυτά υπάρχουν και συντελεστούν, που ξεπερνούν κατά πολύ τα πλαίσια του νόμου που θα συζητήσουμε,  είναι χρήσιμο να υπάρχει σε κάθε πρωτεύουσα που εκπροσωπούμεθα διπλωματικώς μια αρχή που θα είναι ευαίσθητη στα θέματα της εξωτερικής οικονομικής μας διπλωματίας, μια αρχή που θα είναι αποτελεσματική και θα δρα με ταχύ και αποτελεσματικό τρόπο, μια αρχή στην οποία η πείρα των υπαλλήλων του Υπουργείου Εθνικής Οικονομίας που δραστηριοποιούνται στον τομέα, η οποία έχει συσσωρευθεί τόσα χρόνια, θα μπορέσει να αξιοποιηθεί με τον καλύτερο δυνατό τρόπο. Καλώ, λοιπόν, τους συναδέλφους να ψηφίσουν αυτό το νομοσχέδιο, το οποίο έχω την αίσθηση ότι δεν μπορεί παρά να γίνει γενικά αποδεκτό. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να σας ανακοινώσω ότι για τη συζήτηση του νομοσχεδίου ορίζεται από το ΠΑΣΟΚ ως Κοινοβουλευτικός Εκπρόσωπος ο Βουλευτής Μαγνησίας κ. Λεωνίδας Τζανής, από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Επικρατείας κ. Πέτρος Μολυβιάτης, από το Κομμουνιστικό Κόμμα Ελλάδας ορίζεται ως Κοινοβουλευτική Εκπρόσωπος η Βουλευτής κ. Λιάνα Κανέλλη και από το Συνασπισμό της Αριστεράς των Κινημάτων και της Οικολογίας ορίζεται ως Κοινοβουλευτικός Εκπρόσωπος ο κ. Δραγασάκης.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Κύριε Πρόεδρε, σε αυτό το σημείο μου επιτρέπετε ένα λεπτό; Δεν θέλω να πω τίποτα, απλώς ορισμένες ορθογραφικές διορθώσεις, ένα «ν» εκεί, ένα κεφαλαίο, ένα μικρό κλπ.
      ΠΡΟΕΔΡΕΥΩΝ (Κωνσταντίνος Γείτονας): Θα μας τα πείτε, περιμένετε.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Να τα αναφέρω τώρα ή να σας τα δώσω.
      ΠΡΟΕΔΡΕΥΩΝ (Κωνσταντίνος Γείτονας): Να τα δώσετε για να διανεμηθούν στους κυρίους συναδέλφους .
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Έχω επίσης, ορισμένες διορθώσεις, που έχουν προκύψει ως αποδοχή σκέψεων των συναδέλφων από την τελευταία συνεδρίαση της Διαρκούς Επιτροπής. Να τις αναφέρω τώρα;
      ΠΡΟΕΔΡΕΥΩΝ (Κωνσταντίνος Γείτονας): Με βάση τη συζήτηση στην επιτροπή απ’ ό,τι αντιλαμβάνομαι κάνετε ορισμένες διορθώσεις δεν πρόκειται για νέες τροπολογίες και συμπληρώσεις. Καλώς να τεθούν υπόψη των κυρίων συναδέλφων.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Δεν είναι τροπολογίες, κύριε Πρόεδρε. Άλλωστε υπάρχει περιθώριο να συζητήσουμε τροπολογίες.
      ΓΙΑΝΝΗΣ ΚΑΨΗΣ: Δεν πρόκειται περί τροπολογιών αλλά περί νέου νομοσχεδίου.
      ΠΡΟΕΔΡΕΥΩΝ (Κωνσταντίνος Γείτονας): Κύριε Καψή, πώς αποφαίνεστε πριν ακόμη ακούσετε περί τίνος πρόκειται; Δεν έχει ενημερωθεί ακόμη ούτε το Προεδρείο. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Κύριε Πρόεδρε, έχω φέρει σήμερα τέσσερα σημεία συμπληρώσεων σε υφιστάμενες διατάξεις για θέματα που έθεσαν οι συνάδελφοι που φάνηκαν λογικά αλλά δεν είχαμε το χρόνο να διορθώσουμε τη διατύπωση. Για μία απ’ αυτές τις περιπτώσεις προέκυψε η ανάγκη της συμπλήρωσης στην αρχή της συνεδρίασης αλλά για άρθρο που η προηγούμενη συνεδρίαση της επιτροπής είχε ήδη ψηφίσει.
      Άρα, στο θέμα της παγίας προκαταβολής του κ. Χαϊτίδη, που δεν είχαμε μπορέσει να την ενσωματώσουμε επειδή είχαμε ψηφίσει τη διάταξη, έχω σήμερα τη συμπλήρωση στο άρθρο 7 παράγραφος 2 και θα τη διανείμω να τη δείτε.
      Στο θέμα που έθεσε ο κ. Σπυριούνης με τη συμμετοχή σε συγκεκριμένο υπηρεσιακό συμβούλιο γενικού διευθυντή αρμοδίου για τα οικονομικά θέματα στο Υπουργείο Εξωτερικών, αυτή η μισή σειρά που έπρεπε να μπει, είναι εδώ.
      Επίσης μια τελευταία συμπλήρωση όσον αφορά τις σπουδές των Οικονομικών και Εμπορικών Ακολούθων στην Εθνική Σχολή Δημόσιας Διοίκησης όπως και το ενιαίο των θέσεων. Ήταν νομίζω προτάσεις του κ. Μάτη.
      (Στο σημείο αυτό ο Υφυπουργός Εξωτερικών κ. Α. Λοβέρδος καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      «ΔΙΟΡΘΩΣΕΙΣ ΣΤΟ ΣΧΕΔΙΟ ΝΟΜΟΥ
      «ΟΡΓΑΝΩΣΗ ΤΩΝ YΠΗPΕΣΙΩΝ ΔΙΕΘΝΩΝ OΙΚΟΝΟΜΙΚΩΝ ΣΧΕΣΕΩΝ ΚΑΙ ΑΝΑΠΤΥΞΙΑΚΗΣ ΣΥΝΕΡΓΑΣΙΑΣ ΤΟΥ ΥΠΟΥΡΓΕΙΟΥ ΕΞΩΤΕΡΙΚΩΝ
      ΚΑΙ ΑΛΛΕΣ ΔΙΑΤΑΞΕΙΣ»
      1. Στην παράγραφο 1 του άρθρου 49Α του Οργανισμού του Υπουργείου Εξωτερικών, όπως αυτό προστίθεται με το άρθρο 3 του Σχεδίου Νόμου, διαγράφεται το κόμμα.
      2. Στο τέλος του δευτέρου εδαφίου της παραγράφου 4 του άρθρου 49Α του Οργανισμού του Υπουργείου Εξωτερικών, όπως αυτό τίθεται με το άρθρο 3 του Σχεδίου Νόμου, προστίθενται μετά από κόμμα οι λέξεις «διαφορετικά θεωρείται ως δοθείσα».
      3. Στην παράγραφο 1 του άρθρου 49Β του Οργανισμού του Υπουργείου Εξωτερικών, όπως αυτό προστίθεται με το άρθρο 4 του Σχεδίου Νόμου, μετά τη λέξη «αρχής» προστίθεται κόμμα.
      4. Στο τρίτο εδάφιο της παραγράφου 2 του άρθρου 49Β του Οργανισμού του Υπουργείου Εξωτερικών, όπως αυτό προστίθεται με το άρθρο 4 του Σχεδίου Νόμου, μετά τη λέξη «Γραφείων» προστίθεται άνω και κάτω τελεία (:).
      5. Στο στοιχείο α) της παραγράφου 2 του άρθρου 49Β του Οργανισμού του Υπουργείου Εξωτερικών, όπως αυτό προστίθεται με το άρθρο 4 του Σχεδίου Νόμου, οι λέξεις «λειτουργεί αυτό» αντικαθίστανται με τη λέξη «λειτουργούν», ενώ στο τέλος του τίθεται κόμμα.
      6. Στο τέλος του στοιχείου β) της παραγράφου 2 του άρθρου 49Β του Οργανισμού του Υπουργείου Εξωτερικών, όπως αυτό προστίθεται με το άρθρο 4 του Σχεδίου Νόμου, διαγράφεται η λέξη «και» και τίθεται κόμμα.
      7. Το τέταρτο και πέμπτο εδάφιο της παραγράφου 2 του άρθρου 49Β του Οργανισμού του Υπουργείου Εξωτερικών, όπως αυτό προστίθεται με το άρθρο 4 του Σχεδίου Νόμου, ενώνονται, διαγράφεται η τελεία και η λέξη «Επίσης,» αντικαθίσταται με τη λέξη «και,».
      8. Στη στοιχείο β) της παραγράφου 1 του άρθρου 49Γ του Οργανισμού του Υπουργείου Εξωτερικών, όπως αυτό τίθεται με το άρθρο 5 του Σχεδίου Νόμου, μετά τις λέξεις «αρμοδιότητας τους» τίθεται κόμμα.
      9. Στην παράγραφο 4 του άρθρου 49Δ του Οργανισμού του Υπουργείου Εξωτερικών, όπως αυτό τίθεται με το άρθρο 6 του Σχεδίου Νόμου, οι λέξεις «υπάλληλος οικονομικών και εμπορικών υποθέσεων» αντικαθίστανται με τις λέξεις «υπάλληλος του κλάδου Οικονομικών και Εμπορικών Υποθέσεων».
      11. Στην παράγραφο 1 του άρθρου 7 του Σχεδίου Νόμου η λέξη «που» αντικαθίσταται με τη λέξη «τα οποία» και μετά τις λέξεις «από αυτές» τίθεται κόμμα.
      13. Στην αρχή της παραγράφου 5 του άρθρου 7 του Σχεδίου Νόμου τίθεται η φράση: «Στον Οργανισμό του Υπουργείου Εξωτερικών προστίθεται άρθρο 49Ε ως εξής:
      Άρθρο 49
      Ανταποδοτικές Υπηρεσίες» και μετά το κείμενο της διατάξεως όπως υφίσταται σήμερα στην εν λόγω παράγραφο και κλείνουν τα εισαγωγικά.
      14. Στη παράγραφο 11 του άρθρου 24 του Οργανισμού του Υπουργείου Εξωτερικών, όπως αντικαθίσταται με τη παράγραφο 2 του άρθρου 8 του Σχεδίου Νόμου, στη παράγραφο 11 του άρθρου 24Α του Οργανισμού του Υπουργείου Εξωτερικών, όπως προστίθεται με τη παράγραφο 3 του άρθρου 8 του Σχεδίου Νόμου, στη παράγραφο 7 του άρθρου 25 του Οργανισμού του Υπουργείου Εξωτερικών, όπως αντικαθίσταται με τη παράγραφο 1 του άρθρου 9 του Σχεδίου Νόμου, και στη παράγραφο 7 του άρθρου 25Α του Οργανισμού του Υπουργείου Εξωτερικών, όπως προστίθεται με τη παράγραφο 2 του άρθρου 9 του Σχεδίου Νόμου, διαγράφεται η λέξη «την».
      18. Στην παράγραφο 1 και 2 του άρθρου 94Β του Οργανισμού του Υπουργείου Εξωτερικών, όπως τίθεται με το άρθρο 18 του Σχεδίου Νόμου, οι λέξεις «του κλάδου οικονομικών υποθέσεων» αντικαθίστανται με τις λέξεις «του κλάδου Οικονομικών και Εμπορικών Υποθέσεων».
      20. Στην παράγραφο 1 του άρθρου 94Δ του Οργανισμού του Υπουργείου Εξωτερικών, όπως τίθεται με το άρθρο 15 του Σχεδίου Νόμου διαγράφεται η λέξη «υπαλλήλων».
      22. Στα άρθρα 22 και 24 του Σχεδίου Νόμου οι λέξεις «υποθέσεων», «γενικού συμβούλου», «συμβούλου» και «γραμματείς» αρχίζουν με κεφαλαία.
      27. Στη παράγραφο 5 του άρθρου 27 του Σχεδίου Νόμου όπου βρίσκεται ο αριθμός «4» αντικαθίσταται με τον αριθμό «9».
      Επίσης στη παράγραφο 5 του άρθρου 27 του Σχεδίου Νόμου διαγράφονται οι λέξεις «-Μία θέση πολιτικού μηχανικού», οι δε λέξεις «- Μία θέση αρχιτέκτονα» αντικαθίστανται από τις λέξεις «- Δύο θέσεις αρχιτεκτόνωv»
      10. Στο άρθρο 49Δ του Οργανισμού του Υπουργείου Εξωτερικών, όπως προστίθεται με το άρθρο 6 του Σχεδίου Νόμου διαγράφεται η παράγραφος 3 και οι λοιπές παράγραφοι 3 έως 6 αναριθμούνται σε 2 έως 5.
      12. Θέμα Παγίας Προκαταβολής
      Στο άρθρο 7 του. Σχεδίου Νόμου:
      α. Στο στοιχείο α. της παραγράφου 3 διαγράφονται οι λέξεις «τα οποία λειτουργούν σε πόλεις όπου δεν λειτουργεί διπλωματική ή προξενική αρχή».
      β. Στο στοιχείο β. της παραγράφου 3 μετά την λέξη «συμπεριλαμβανομένων»  προστίθεται η λέξη «και».
      γ. Στη παρ. 3 προστίθεται νέο στοιχείο γ ως εξής:
      "Στο τέλος της παραγράφου 2 του άρθρου 145 του Οργανισμού του Υπουργείου Εξωτερικών τίθεται νέο εδάφιο ως εξής:
      «Με απόφαση του Υπουργού Εξωτερικών ορίζεται το τμήμα της παγίας προκαταβολής που διατίθεται για τις ανάγκες των Γραφείων Οικονομικών και Εμπορικών Υποθέσεων.»"
      δ. Στη παρ. 3 προστίθεται νέο στοιχείο δ. ως εξής:
      «Οι πάγιες προκαταβολές των Αρχών της Εξωτερικής Υπηρεσίας όπου λειτουργούν Γραφεία Οικονομικών και Εμπορικών Υποθέσεων ενισχύονται με ποσό ανάλογο του σήμερα διατιθέμενου στις πάγιες προκαταβολές Γραφείων Οικονομικών και Εμπορικών Υποθέσεων.»
      ε. Τα δεύτερο και τρίτο εδάφιο της παραγράφου 4 διαγράφονται και στη θέση τους προστίθεται ως χωριστή υποπαράγραφος νέο εδάφιο ως εξής:
      «Τα Γραφεία Οικονομικών και Εμπορικών Υποθέσεων επικοινωνούν απευθείας με την Γενική Διεύθυνση Προσωπικού, Διοικητικής Οργάνωσης και Οικονομικής Διαχείρισης.»
      17. Θέμα Ενιαίων Θέσεων
      -Στην παράγραφο 2 του άρθρου 12 του Σχεδίου Νόμου
      α. Στα στοιχεία α. και β. διαγράφονται οι αριθμοί «5» και « 10» αντιστοίχως.
      β. Στο τέλος του στοιχείου β. τίθεται ο αριθμός «15».
      γ. Στα στοιχεία ζ. και η. διαγράφονται οι αριθμοί «90» και «20» αντιστοίχως.
      δ. Στο τέλος του στοιχείου η. τίθεται ο αριθμός «110»,
      ε. Το τελευταίο εδάφιο αντικαθίσταται ως εξής:
      «Οι θέσεις των Γενικών Συμβούλων Α΄ και Β΄, οι θέσεις των Συμβούλων Οικονομικών και Εμπορικών Υποθέσεων Α΄ και Β΄ καθώς και των Γραμματέων Οικονομικών και Εμπορικών Υποθέσεων Α΄, Β΄, Γ΄ και των Ακολούθων Οικονομικών και Εμπορικών Υποθέσεων είναι ενιαίες.»
      - Στα στοιχεία α) και στ) της παραγράφου 3 του άρθρου 94Δ του Οργανισμού του Yπoυργείoυ Εξωτερικών, όπως τίθεται με το άρθρο 15 του Σχεδίου Νόμου διαγράφονται οι λέξεις «, εφόσον υπάρχει κενή οργανική θέση,».
      21. Επιτροπή Εξετάσεων Προαγωγικής Δοκιμασίας (στρατηγός Σπηριούνης)
      Στο άρθρο 21 του Σχεδίου Νόμου προστίθεται παράγραφος 2 ως εξής:
      "2. Στο τέλος του στοιχείου δ) της παραγράφου 6 του άρθρου 14 του Οργανισμού του Υπουργείου Εξωτερικών προστίθεται εδάφιο ως εξής:
      «Όταν η δοκιμασία αφορά υπαλλήλους του κλάδου οικονομικών και εμπορικών υποθέσεων η επιτροπή αποτελείται από τον Γενικό Διευθυντή Διμερών Οικονομικών Σχέσεων, Πολυμερούς Συνεργασίας και Αναπτυξιακής Πoλιτικής και δύο υπαλλήλους του κλάδου οικονομικών και εμπορικών υποθέσεων από τους οποίους ο ένας έχει βαθμό τουλάχιστον Γενικού Συμβoύλoυ Οικονομικών Υποθέσεων Β' και ο άλλος είναι προϊστάμενος διεύθυνσης της Κεντρικής Υπηρεσίας.»"
      23. Ζήτημα υπολογισμού χρόνου Εθνικής Σχολής Δημόσιας Διοίκησης
      Στο τέλος της παραγράφου 1 του άρθρου 22 του Σχεδίου Νόμου προστίθεται ως υποπαράγραφος εδάφιο ως εξής:
      «Κατά την τοποθέτηση στην επετηρίδα του κλάδου Oικονομικών και Εμπορικών Υποθέσεων λαμβάνεται υπόψη ο χρόνος υπηρεσίας στην Σχολή Δημόσιας Διοίκησης».
      28. Στον τίτλο του άρθρου 30 προστίθενται οι λέξεις «και εφαρμογής του Εθνικού Σχεδίου Οικονομικής Ανασυγκρότησης των Βαλκανίων (Ε.Σ.Ο.Λ.Β)»
      29. Στην Υπουργική Τροπολογία (αρ. 1723, ειδ. αρ. 22) που αφορά το ΕΣΟΑΒ:
      Οι παράγραφοι 1 και 2 της Τροπολογίας τίθενται ως παράγραφοι 2 και 3 στο άρθρο 30 του Σχεδίου Νόμου.
      30. Στην Υπουργική τροπολογία (αρ. 1744, ειδ. αρ. 32) οι παράγραφοι 1, 2 και 3 αυτής τίθενται ως παράγραφοι 7, 8 και 9 του άρθρου 27 του Σχεδίου Νόμου.»)
      ΠΡΟΕΔΡΕΥΩΝ (Κωνσταντίνος Γείτονας): Να τις διανείμετε, να τις έχουν υπ’ όψη οι κύριοι συνάδελφοι. Να φέρετε αντίγραφο και στο Προεδρείο και θα το εκτιμήσουμε.
      ΓΙΑΝΝΗΣ ΚΑΨΗΣ: Τι κάνετε όταν απουσιάζω δεν ξέρω.
      ΠΡΟΕΔΡΕΥΩΝ (Κωνσταντίνος Γείτονας): Ανέφερα στην αρχή της συζήτησης ότι το νομοσχέδιο συζητείται ενιαία επί της αρχής, των άρθρων και του συνόλου και περιλαμβάνονται σ’ αυτό και οι κατατεθειμένες εγκαίρως τροπολογίες, τρεις υπουργικές και δεκαπέντε εμπρόθεσμες Βουλευτών. Αυτές είναι αλλαγές που προτείνει ο κύριος Υπουργός με βάση τη συζήτηση στην επιτροπή.
      ΓΙΑΝΝΗΣ ΚΑΨΗΣ: Κύριε Πρόεδρε, το λόγο. Απευθύνεστε σε μένα…
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Έγινε κατά τη γνώμη μου παρανόηση εκ μέρους σας. Αισθάνθηκα την ανάγκη να το εξηγήσω.
      ΓΙΑΝΝΗΣ ΚΑΨΗΣ: Όχι δεν έγινε παρανόηση. Να σας εξηγήσω. Εδώ έχουμε τροπολογίες που είναι κάτι περισσότερο από τροπολογίες και δεν έχουν συζητηθεί στην επιτροπή.
      ΠΡΟΕΔΡΕΥΩΝ (Κωνσταντίνος Γείτονας): Προφανώς αναφέρεστε στις κατατεθειμένες υπουργικές τροπολογίες. Αυτά θα τα πείτε στην ομιλία σας.
      Ο κ. Μητσοτάκης έχει το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Προκύπτει ένα θέμα για άλλη μια φορά. επισημαίνω για τους κυρίους συναδέλφους, για το Προεδρείο, για όλους μας, ότι ο τρόπος με τον οποίο πλέον γίνεται αυτή η συζήτηση οδηγεί στο να ψηφίζονται χωρίς συζήτηση σοβαρότατα θέματα. Όταν έχουμε μόνο μια μέρα και έρχεται στην ουσία –και έχει δίκιο ο κ. Καψής εκατό φορές- ένα δεύτερο, τρίτο, τέταρτο νομοσχέδιο με μορφή τροπολογίας, το οποίο πρέπει να συζητήσουμε ούτε κατ’ άρθρον ούτε στο σύνολο μέσα στη συζήτηση μιας ώρας, προφανώς καταστρατηγούμε τη δημοκρατική λειτουργία του Κοινοβουλίου. Βεβαίως είμαστε τυπικά εντάξει, ουσιαστικά όμως είμαστε σε πλήρη αταξία. 
      Και επισημαίνω στους κυρίους συναδέλφους ότι πρέπει να προστατεύσουμε το κύρος αυτού του Σώματος. Κάποτε πρέπει να τεθεί τέρμα σ’ αυτήν τη μέθοδο.
      ΠΡΟΕΔΡΕΥΩΝ (Κωνσταντίνος Γείτονας): Έχει συζητηθεί επανειλημμένα αυτό το θέμα στην Αίθουσα και γίνεται από τον πρόεδρο, σχετική προσπάθεια…
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όποτε θέλει ο κύριος Υπουργός, μπορεί να περνάει μια διάταξη…
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, δεν θα ερμηνεύσουμε τώρα τον Κανονισμό. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ε, δεν είναι Κοινοβούλιο αυτό. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, μην παίρνετε αφορμή από τις τροπολογίες
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σας παρακαλώ μην υποτιμάτε τη σημασία ενός τέτοιου θέματος. 
      ΠΡΟΕΔΡΕΥΩΝ (Κωνσταντίνος Γείτονας): … Βάζοντας ένα τέτοιο θέμα συμπεραίνετε ότι αυτό δεν είναι Κοινοβούλιο. Δεν είναι σωστό.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ένας συνάδελφος υποβάλλει μία τροπολογία ο Υπουργός λέει ένα ναι και περνάει χωρίς κανείς να το ξέρει. Έτσι θα ψηφίζει η Βουλή; Ε, δεν είναι Βουλή αυτή. 
      ΠΡΟΕΔΡΕΥΩΝ (Κωνσταντίνος Γείτονας): Είναι Κοινοβούλιο αυτό, κύριε Πρόεδρε. Λυπάμαι. Μπορεί να έχουμε μία διαφορετική αντίληψη γι’ αυτό.
      Κύριοι συνάδελφοι, τη συνεδρίασή μας παρακολουθούν αφού περιηγήθηκαν στην έκθεση στο Περιστύλιο της Βουλής με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ ο πολιτικός και διανοούμενος», από τα άνω δυτικά θεωρεία σαράντα οκτώ μαθητές και οι δάσκαλοί τους από τα δημοτικά σχολεία Αγίου Ιωάννη και Αγίου Λουκά Ευβοίας. 
      Τους καλωσορίζουμε στον Κοινοβούλιο.
      (Χειροκροτήματα από όλες τις πτέρυγες)
      Το λόγο έχει ο εισηγητής της Νέας Δημοκρατίας κ. Χαϊτίδης.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, συζητάμε ένα νομοσχέδιο πολύ μεγάλης σημασίας. Είναι πανθομολογούμενο ότι η χώρα μας σήμερα διέρχεται μία μεγάλη έστω και επιμελώς κεκαλυμμένη οικονομική κρίση με τα δάνεια του 1,3 τρισεκατομμυρίων δραχμών του α΄ εξαμήνου, που προστίθενται στα παλιά 60 τρισεκατομμύρια με τα οποία επιχειρήθηκαν ωραιοποιήσεις σοβαρών δυσκολιών της ελληνικής οικονομίας, με το γεγονός ότι η Ελλάδα διολισθαίνει σε χώρα εισαγωγών ενώ περιορίζονται δραματικά οι εξαγωγές, με το γεγονός ότι η ανεργία συνεχώς αυξάνεται. 
      Οι νέοι άνθρωποι οι οποίοι επιδίδονται με θαυμαστή εργατικότητα σε σπουδές αγωνιούν για την επαγγελματική τους αποκατάσταση. Όσα ζούμε καθημερινά δεν είναι κάποιες πληροφορίες αλλά είναι καθημερινά βιώματα που οδηγούν στο συμπέρασμα ότι οικονομικά δεν πάμε καλά. Αυτό που μας απέμεινε είναι να ενεργοποιήσουμε κατ’ αρχήν την έμφυτη ελληνική ικανότητα να προσαρμοζόμαστε στις καταστάσεις των καιρών και να προοδεύουμε σε σχέση με άλλους λαούς τους οποίους πολλές φορές θαυμάζουμε για τα επιτεύγματά τους. Δεύτερον, πρέπει να αναπτύξουμε αυτό που άλλα κράτη είχαν αναπτύξει εδώ και χρόνια, δηλαδή την οικονομική διπλωματία.
      Γι’ αυτό εμείς ως Νέα Δημοκρατία δίνουμε πολύ μεγάλη βαρύτητα και σημασία σ’ αυτό το νομοσχέδιο υπό την προϋπόθεση ότι θα είναι πλήρες και όχι διάτρητο από συνεχείς προσθήκες ή διαγραφές και ότι θα συνοδεύεται από μία χάραξη οικονομικής στρατηγικής στην εφαρμογή της οποίας θα κληθεί αυτό το νομοσχέδιο να βοηθήσει.
      Δυστυχώς αυτές οι προϋποθέσεις δεν υπήρξαν. Παρά την επιμονή μας δεν μας ανακοινώθηκε ποια θα είναι η οικονομική στρατηγική την οποία θα εφαρμόσει αυτή η αναβάθμιση του εν γένει ρόλου του Υπουργείου Εξωτερικών και των διπλωματικών μας αποστολών με την καθιέρωση επισήμως της οικονομικής διπλωματίας.
      Δεν είδαμε καμία στρατηγική. Αντίθετα, είδαμε μία προσπάθεια να χτιστεί ένα οικοδόμημα ανάποδα. Ξεκινήσαμε, δηλαδή, από την οροφή, η οποία είναι η μετάταξη, η τοποθέτηση ή η πρόνοια για προσλήψεις κάποιων υπαλλήλων και συμβούλων και μετά, κατά ένα τρόπο αόριστο ή ανύπαρκτο, πάμε να δούμε πώς θα εφαρμοστεί αυτή η οικονομική διπλωματία.
      Αυτή ακριβώς η έλλειψη στρατηγικής και σοβαρής επεξεργασίας του νομοσχεδίου, διαπιστώνεται από το γεγονός ότι έχουμε μία βασικότατη τροπολογία που αφορά την αντιστοίχηση των βαθμών των οικονομικών και διπλωματικών υπαλλήλων την οποία έφερε μετά την κατάθεση του νομοσχεδίου ο ίδιος ο κύριος Υπουργός, όπως επίσης και από το γεγονός, το οποίο επισημάνθηκε προηγουμένως από τον Επίτιμο Πρόεδρο της Νέας Δημοκρατίας τον κ. Μητσοτάκη, αλλά και από τον κ. Καψή, ότι υπάρχει σωρεία τροπολογιών. 
      Όλα αυτά, λοιπόν, δείχνουν ότι αυτό το σοβαρότατο νομοσχέδιο δεν υπέστη εκείνη την επεξεργασία και δεν έτυχε της προσοχής που ήταν επιβεβλημένη λόγω της σοβαρότητας και του προορισμού του. 
      Γι’ αυτούς, λοιπόν, τους βασικούς λόγους και για κάποιους άλλους τους οποίους αναφέραμε στην επιτροπή και τους οποίους θα επαναλάβω στη συνέχεια εν συντομία, είναι γνωστό ότι εμείς επιφυλαχθήκαμε στην επιτροπή και δεν συμφωνήσαμε να ψηφιστεί αυτό το νομοσχέδιο, ως υπεβλήθη. 
      Οφείλω να ομολογήσω ότι ο κύριος Υπουργός υιοθέτησε αρκετές προτάσεις τις οποίες κάναμε. Θα αναφέρω χαρακτηριστικά το γεγονός ότι ο κύριος Υπουργός δέχθηκε μία βασική προϋπόθεση διαφάνειας την οποία θέσαμε. Αυτή συνίστατο στο ότι οι συγγενείς πρώτου βαθμού –και συμπληρώνω, κύριε Υπουργέ, και σας παρακαλώ να το κάνετε δεκτό, γιατί ίσως ήταν μία φραστική παράλειψη- των κάθε είδους οικονομικών υπαλλήλων που υπηρετούν σε μία περιοχή και οι σύζυγοι αυτών απαγορεύεται να ασκούν οποιαδήποτε επαγγελματική δραστηριότητα στην εν λόγω περιοχή. Σας παρακαλώ, κύριε Υπουργέ, αυτές οι δύο διευκρινίσεις -οι σύζυγοι και η απαγόρευση σε ό,τι αφορά τη δραστηριότητά τους στην περιοχή όπου υπηρετούν- να γίνουν δεκτές. 
      Αυτά αναγράφονται στο άρθρο 10 παράγραφος 4 «Στους υπαλλήλους που έχουν τοποθετηθεί στα Γραφεία Οικονομικών και Εμπορικών Υποθέσεων και στους συζύγους τους και στους συγγενείς α΄ βαθμού αυτών, απαγορεύεται οποιαδήποτε άμεση ή έμμεση, για δικό τους λογαριασμό ή άλλων, άσκηση εμπορίας, η συμμετοχή σε ημεδαπές ή αλλοδαπές επιχειρήσεις, καθώς και η επ’ αμοιβή παροχή υπηρεσιών σε ιδιώτες ή επιχειρήσεις στην περιοχή» -αυτή είναι η δεύτερη προσθήκη- «ευθύνης και δραστηριοποίησης των εν λόγω υπαλλήλων». Αυτήν τη διευκρίνιση την κάνω, για να μην υπάρξουν άλλες ερμηνείες, οι οποίες θα είναι άδικες. Αυτή, λοιπόν, ήταν μία πρόταση που κάναμε και την οποία δέχθηκε ο κύριος Υπουργός εκ των υστέρων. Πιστεύω ότι θα δεχθεί και την  προτεινόμενη τώρα λεκτική βελτίωση και διευκρίνιση.
      Στη συνέχεια, θα ήθελα να αναφέρω ότι ο κύριος Υπουργός δέχθηκε μία διευκρίνιση, η οποία δεν υπήρχε στην τροπολογία που είχε καταθέσει. Ότι δηλαδή στην υποκατάσταση των προϊσταμένων των διπλωματικών μας υπηρεσιών προηγούνται οι διπλωματικοί υπάλληλοι. Εξαντλείται όλος ο κατάλογος των διαθέσιμων διπλωματικών υπαλλήλων, ανεξαρτήτως βαθμού, και αν χρειαστεί ακολουθεί η αναπλήρωση από υπαλλήλους του οικονομικού κλάδου. Κύριε Υπουργέ, έχω την εντύπωση ότι η τροπολογία έχει ενσωματωθεί στο άρθρο 12 παράγραφος 4. 
      Δεδομένου, όμως, ότι δεν διευκρινίζεται, θα παρακαλούσα να διευκρινιστεί το συγκεκριμένο σημείο με μία προσθήκη. Δηλαδή, εκτός απ’ αυτό που λέτε «σε κάθε περίπτωση το προσωπικό του κλάδου οικονομικών και εμπορικών υποθέσεων έπεται του νομίμου αναπληρωτή του προϊσταμένου» και για να μην υπάρξει ανάγκη ερμηνείας ποιος είναι και μέχρι ποιου βαθμού εξικνείται ο νόμιμος αναπληρωτής, να μπει η διευκρίνιση την οποία συζητήσαμε και εγώ τουλάχιστον έχω τα πρακτικά της επιτροπής ότι την κάνατε αποδεκτή. Να προστεθεί η σαφής διευκρίνιση ότι θα εξαντλείται όλος ο αριθμός των διαθεσίμων διπλωματικών υπαλλήλων, ανεξαρτήτως βαθμού, και εν συνεχεία θα ακολουθούν οι οικονομικοί υπάλληλοι. 
      Αυτό, λοιπόν, ομολογώ ότι ο κύριος Υπουργός το έκανε δεκτό. 
    Εμείς όμως κάναμε και άλλες προτάσεις, στις οποίες επανέρχομαι διότι ο κύριος Υπουργός δεν τις έκανε δεκτές. 
    Αναφέρετε, κύριε Υπουργέ, στο άρθρο 7, παράγραφος 5, ότι η παροχή πληροφοριών και διευκολύνσεων σε Έλληνες επιχειρηματίες προκειμένου να δραστηριοποιηθούν στο εξωτερικό υποχρεώνει στην καταβολή ενός ανταποδοτικού τέλους.
    Νομίζω ότι ο λόγος για τον οποίο ιδρύεται αυτή η υπηρεσία, αναβαθμίζεται αυτή η σε λανθάνουσα κατάσταση ευρισκομένη υπηρεσία, είναι ακριβώς για να βοηθηθούν όλοι εκείνοι που ενδιαφέρονται να εξάγουν ή να επενδύσουν ή να επιχειρήσουν καθ’ οιονδήποτε τρόπο στο εξωτερικό. Δεν νομίζω ότι αξίζει τον κόπο να βάλετε μια τέτοια πρόβλεψη, η οποία εμφανίζει ένα κράτος το οποίο μεμψιμοιρεί να συγκεντρώσει ένα ελάχιστο έσοδο. Για να μη σας πω ότι είμαι βέβαιος ότι θα δημιουργηθούν και παρεξηγήσεις ότι κάποιοι ενδεχομένως θα δέχονται πληροφορίες δωρεάν και κάποιοι επ’ αμοιβή.
    Θα παρακαλούσα στο άρθρο 7, παράγραφος 5, αυτό να το διαγράψετε. Δεν έχει να περιμένει κάποιο σοβαρό έσοδο το Υπουργείο Εξωτερικών. 
    Τέλος, μια άλλη σοβαρή παρατήρηση στην οποία επανέρχομαι, διότι απορώ αφού είναι λογικότατη και δίκαιη, γιατί δεν την κάνετε δεκτή. 
    Στο άρθρο 23, παράγραφος 2 γ’, προβλέπεται ότι είναι δυνατόν να προσλαμβάνονται ως συνεργάτες των διπλωματικών αποστολών ειδικοί επιστήμονες τοπικοί, οι οποίοι να γνωρίζουν ασφαλώς –εξυπακούεται- άριστα την τοπική γλώσσα, οι οποίοι όμως δεν είναι υποχρεωτικό να γνωρίζουν ούτε την ελληνική γλώσσα ούτε την αγγλική ούτε τη γαλλική ούτε την γερμανική. Λέει το άρθρο, ότι η γνώση μια από αυτές τις γλώσσες θα αποτελέσει πρόσθετο προσόν. 
    Γεννάται, λοιπόν, το εύλογο ερώτημα, μα για όνομα του Θεού, εάν πάμε στην Γεωργία ή σε μια χώρα της Αφρικής ή σε κάποια άλλη χώρα, όπου η γλώσσα της σπανίως ομιλείται και είναι βέβαιο ότι ο πρέσβης η ο πρόξενός μας δεν θα γνωρίζει αυτήν τη γλώσσα, εάν ο ειδικός επιστήμονας βοηθός του που θα προσληφθεί εκεί δεν γνωρίζει ούτε ελληνικά ούτε αγγλικά ούτε γαλλικά ούτε γερμανικά, τότε πώς θα συνεννοούνται; Θα προσληφθεί και διερμηνέας; 
    Νομίζω, λοιπόν, πως είναι λογικό -και παρακαλώ να το δεχθείτε- ως υποχρέωση πρόσληψης να γνωρίζει ο προσλαμβανόμενος εκτός από την τοπική γλώσσα και μια από τις άλλες τέσσερις, για να μπορεί να συνεννοείται με τον προϊστάμενό του.
    Μια άλλη παρατήρηση την οποία ήθελα να κάνω είναι η εξής: 
    Συστήνουμε μια υπηρεσία σχεδόν από την αρχή. Πριν προταθεί και ψηφιστεί το οργανόγραμμα αυτής της υπηρεσίας, όπως τώρα το επιχειρούμε, είχε αποφασιστεί με ορισμένα διατάγματα, τα οποία έχω εδώ, ποιοι υπάλληλοι θα μεταταγούν, ποιοι υπάλληλοι θα τοποθετηθούν.
      Ενώ πάμε να δημιουργήσουμε εξ υπαρχής μια υπηρεσία και μετατάσσουμε τους απαραίτητους υπαλλήλους υπάρχει πρόβλεψη για σωρεία προσλήψεων ειδικών επιστημονικών συμβούλων και ειδικών υπαλλήλων που νομίζω πως υπάρχουν και πεπειραμένοι και με γνώσεις στις υπηρεσίες από όπου σύμφωνα με τα προηγούμενα διατάγματα έχουν μεταταχθεί πολλοί υπάλληλοι.
      Για όλους αυτούς τους λόγους θα παρακαλούσα τον κύριο Υπουργό όσες προτάσεις μας δεν έκανε αποδεκτές, να τις κάνει. Θα είναι καλό γιατί εμείς είμαστε διατεθειμένοι επειδή θεωρούμε το νομοσχέδιο πολύ σημαντικό και σοβαρό και απαραίτητο, ως Νέα Δημοκρατία θα το ψηφίσουμε. Όμως, βοηθείστε μας να το ψηφίσουμε με περισσότερη προθυμία και όρεξη και κυρίως βοηθείστε να γίνει το νομοσχέδιο πιο αποτελεσματικό και ολοκληρωμένο.
      Τελειώνω, επισημαίνοντας γενικότερα τη δραστηριότητα των διπλωματικών μας αποστολών στο εξωτερικό και παρακαλώ να δοθούν οι δέουσες οδηγίες για να μη φθάνουμε στον τραγέλαφο από τη μία να προσπαθούμε να αυξήσουμε τις εξαγωγές ελληνικών προϊόντων και επίσης τις εισροές ξένων επενδύσεων και από την άλλη να γίνεται όπως προ ημερών σεμινάριο του Έλληνα εμπορικού ακολούθου στη Σόφια με μια αγωνιώδη προσπάθεια να μεταφέρει Σερραίους επενδυτές στη Βουλγαρία όχι για να δημιουργήσουν θυγατρικές εταιρείες εκεί αλλά να κλείσουν τις δικές τους και να τις μεταφέρουν στη Βουλγαρία. Επίσης καταθέτω στα Πρακτικά έντυπο της «AUSTRIAN AIRLINES» και φοβάμαι ότι υπάρχουν και πολλές άλλες αεροπορικές εταιρείες που κυκλοφορούν μέσα στα αεροπλάνα τους χάρτες όπου η FYROM ονομάζεται φαρδιά πλατιά «Μακεδονία», χωρίς να υπάρχει καμία αντίδραση της αντίστοιχης διπλωματικής μας υπηρεσίας. Και να μη φθάνουμε στο σημείο γειτονική χώρα με την οποία προσπαθούμε να έχουμε άριστες σχέσεις να εκδίδει γραμματόσημο όπου να εμφανίζεται Μονή του Αγίου Όρους ότι αποτελεί μέρος εδαφικό άλλου κράτους.
      (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Παρακαλώ, κύριε Υπουργέ, δώστε οδηγίες ώστε η προσπάθεια που γίνεται με το συζητούμενο νομοσχέδιο να είναι ένα μετέωρο βήμα ή να μην είναι τόσο αποτελεσματική όσο είναι αναγκαίο να γίνει για το καλό του ελληνικού λαού. Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι: «Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Αιγαίου «Αποκατάσταση, προστασία και ανάδειξη του φυσικού και δομημένου περιβάλλοντος των Νησιών που υπάγονται στην αρμοδιότητα του Υπουργείου Αιγαίου».
      Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Κύριε Πρόεδρε, έγινε ενδελεχής συζήτηση σε τρεις συνεδριάσεις στην επιτροπή. Έγιναν ουσιαστικές παρατηρήσεις και αρκετές από αυτές ο Υπουργός είχε τη διάθεση να τις αντιμετωπίσει. Παραμένουν εκκρεμότητες γι’ αυτό και θα επιφυλαχθώ στην ψήφιση επί των άρθρων της ομιλίας του Υπουργού για να δούμε μερικές απ’ αυτές τις διευκρινίσεις για τις οποίες είχε δεσμευθεί να φέρει εδώ και φέρνω ένα παράδειγμα τα αριστεία και τα βραβεία του τάγματος σε ποιους πηγαίνουν και πώς πηγαίνουν, κάτι που μας είχε κυριολεκτικά ενοχλήσει γιατί δεν είχαμε καμία πληροφόρηση των κριτηρίων κάτω από τα οποία γίνεται η βράβευση αυτών των ανθρώπων. Πάντως δεν νομίζουμε ότι εξέλειπαν οι λόγοι για κάποια άρθρα που σχετίζονται με τη γενικότερη πολιτική και ιδεολογική τοποθέτηση απέναντι στα ζητήματα. 
      Σας είχαμε πει ότι παρά την άρνησή μας να το ψηφίσουμε επί της αρχής, πράγμα για το οποίο θα μιλήσω σήμερα δεν σκοπεύουμε να προξενήσουμε μια στείρα αντιπολίτευση και μη ψήφισης του συνόλου των άρθρων, μια εξελικτική διαδικασία η οποία μπορεί να αποβεί και σε όφελος μερικών από τους εργαζομένους.
      Όμως, υπό μία προϋπόθεση. Δεν έχει κανένας αντίρρηση για τις αναδιαρθρώσεις οι οποίες είναι απαραίτητες προκειμένου σ’ ένα σύγχρονο κόσμο να υπάρξουν και οικονομικές διπλωματικές υπηρεσίες υψηλού επιπέδου. Όμως, δεν είναι δυνατόν για παράδειγμα να μην εξομοιώνετε μισθολογικά ανθρώπους οι οποίοι θα είναι στον ίδιο βαθμό. Και να το κάνετε και άμεσα. Δηλαδή, ειλικρινά, κάθεται κάποιος και αναρωτιέται όλη την οικονομία η Κυβέρνηση θα την κάνει από το να κερδίσει από το μισθό εκατόν πενήντα ανθρώπων –δεν ξέρω πόσοι ακριβώς είναι- μέσα στην επόμενη διετία ή τριετία ή τετραετία. Τους εξομοιώνει με δόσεις; Αναπροσαρμόζει τους μισθούς μέσα σε μια πενταετία κλιμακωτά. 
      Ξέρετε κάτι; Είναι γελοίο. Δηλαδή, ένα κράτος που υποτίθεται θέλει να αναπροσαρμοσθεί και να είναι σύγχρονο θα έχει δύο υπαλλήλους στον ίδιο βαθμό; Ο ένας θα παίρνει 100 δραχμές και ο άλλος τις 70 από τις 100 για δύο χρόνια; Και μετά, θα του δώσετε 74 δραχμές και μετά 78; Πώς θα σωθεί έτσι το ελληνικό κράτος; Δεν είναι και αξιοπρεπές διπλωματικά. Σας το λέμε εμείς οι Βουλευτές του Κομμουνιστικού Κόμματος. Αν έχετε πραγματικά διάθεση στήριξης αυτών των υπηρεσιών, επιτέλους δώστε και μια προτεραιότητα στο έμψυχο δυναμικό! Δεν θα καθίσουμε τώρα να εξετάσουμε -ούτε είμαστε σε θέση να το κάνουμε- αν κάποιοι άνθρωποι θα βολευτούν απ’ αυτές τις διαρθρωτικές αλλαγές, αν τα κριτήρια ήταν Χ ή Ψ. Αδυνατούμε. Άλλωστε, δεν είναι αυτό το πολιτικό ζητούμενο. Το κατανοούμε. Σε προεκλογική χρονιά βρισκόμαστε. 
      Όμως, επί της ουσίας, είτε είσθε είτε όχι κυβέρνηση είτε αύριο το πρωί γίνει το Κομμουνιστικό Κόμμα κυβέρνηση, φαντάζεσθε να αποδέχεται δύο υπαλλήλους με τον ίδιο βαθμό που να παίρνουν διαφορετικά λεφτά; Αυτομάτως, με την ψήφιση του νομοσχεδίου όποιοι είναι στον ίδιο βαθμό παίρνουν τα ίδια χρήματα. Αυτές οι διαφοροποιήσεις έφθασαν τώρα για να δίνετε και το οικογενειακό επίδομα με δόσεις και εν πάση περιπτώσει να γίνονται και μια σειρά από άλλα πράγματα από τα οποία δεν περισώζεται το ελληνικό κράτος. Σας διαβεβαιούμε ότι δεν περισώζεται. Ο ελληνικός προϋπολογισμός δεν πρόκειται να ωφεληθεί από τη μετατροπή του ελληνικού κράτους σε «δοσά» και ειδικά στο Υπουργείο Εξωτερικών και μάλιστα στο ζήτημα της οικονομικής διπλωματίας. Είναι και εσωτερικά ιδεολογικά αντιφατικό! Καθίστε να το δείτε και από τη δική σας τη σκοπιά. 
      Πάμε όμως επί της ουσίας. Ένα κόμμα όπως το Κομμουνιστικό είναι προφανές ότι προτάσσει την οικονομία. Είναι πεδίο άσκησης της πολιτικής, άσκησης εξουσίας και κυρίως ενσάρκωσης της φιλολαϊκής του πολιτικής. Επομένως, ένα κόμμα όπως το Κομμουνιστικό δεν θα σας έλεγε ποτέ «όχι» σε οικονομική διπλωματία. Έτσι όπως το φέρνετε δεν φέρνετε παρά ένα νομοσχέδιο το οποίο εξυπηρετεί τη συγκεκριμένη πολιτική επιλογή που έχει κάνει το κόμμα του ΠΑΣΟΚ, η οποία οφείλω να ομολογήσω πως, αν τη δούμε και σε μια σειρά από άλλες πράξεις και νομοθετήματα ως σήμερα, διαφέρει τα μάλα από τη δεκαετία του ’80. Στη δεκαετία του ’90 έχετε προσχωρήσει σε άλλου είδους αντιλήψεις για το πώς ασκείται η οικονομική πολιτική. Το βλέπουμε σε άλλα νομοθετήματα. Δεν θα το βλέπαμε εδώ;
      Η οικονομική πολιτική και ειδικά στο επίπεδο των διπλωματικών διεθνών σχέσεων, κύριε Πρόεδρε και κύριε Υπουργέ, δεν είναι ζήτημα υπαλλήλων και αναδιάρθρωσης. Αναγκαία είναι και ορθώς την πράττετε. Βεβαίως, αναγκαίως αναβιβάζετε ειδικούς ανθρώπους με ειδικές γνώσεις, με μια σειρά από διαδικασίες σε ένα επίπεδο αξιοπρεπές διπλωματικά, για να προάγουν την οικονομική σχέση της χώρας με τις άλλες χώρες. Αν σας λέμε «όχι» επί της αρχής, είναι γιατί αυτό το αναδιαρθρωτικό νομοσχέδιο περισσότερο αφορά τρόπο διάρθρωσης μέσα στο Υπουργείο, υπαλλήλους και χίλια δυο άλλα πράγματα. Δεν αφορά στην ουσία την οικονομική πολιτική της χώρας. Δεν είναι εγκρίσιμη από εμάς.
      Ξέρετε κάτι; Έτσι όπως έχει προσχωρήσει η χώρα στην Ευρωπαϊκή Ένωση, στο ΝΑΤΟ και σε άλλους ευρύτερους σχηματισμούς και κυριαρχείται από την ιδεολογία του νεοφιλελευθερισμού κάθε πράξη της Κυβέρνησης οικονομικού περιεχομένου, είναι προφανές ότι η προώθηση αυτών των συμφερόντων είναι προώθηση με εντελώς ταξικά κριτήρια και μάλιστα ευθέως διακριτά. Δηλαδή, θέλετε να πιστέψουμε εμείς ότι ο οικονομικός διπλωματικός υπάλληλος, ο οποίος ενδεχομένως θα έπρεπε να ασχοληθεί και με τα προβλήματα μερίδας εργαζομένων μεταναστών οικονομικής υφής στο εξωτερικό, θα ασχοληθεί μ’ αυτά; Προέκταση του πάλαι ποτέ εμπορικού ακολούθου θα έχουμε. Αυτήν την οδηγία θα πάρει. Δεν τα έχουμε εμείς με τους εργαζόμενους που θα κάνουν αυτήν τη δουλειά για τους οποίους μάλιστα ζητάμε να πάρουν και τα ίδια λεφτά. Τι πολιτική θα εφαρμόσει; Θα εφαρμόσει την αντίστοιχη πολιτική που σας είπα και στην επιτροπή, όταν επιχειρηματίας έχει επενδυτικά συμφέροντα εκεί και αλλού και παραπέρα. 
      Για να δούμε: Αυτός ο επιχειρηματίας έχει τα συμφέροντα τα επενδυτικά στις άλλες χώρες που θα πάει και θα ζητάει τη βοήθεια των πρεσβειών και των οικονομικών διπλωματικών ακολούθων της περιοχής για το καλό της πατρίδας ή για το καλό των εργαζομένων; Στο κάτω κάτω της γραφής η μορφή της παγκοσμιοποίησης είναι ο Γερμανός βιομήχανος που φτιάχνει κάλτσες ή εσώρουχα ή μπάλες του ποδοσφαίρου να πάει να βρει φτηνή παιδική εργασία στη Μαλαισία για να τα κάνει. Αυτή είναι η μορφή της παγκοσμιοποίησης. Μέχρι το 1 δολάριο να γίνει ίσο με 1 ευρώ και με 100 γιεν, μέχρι να επιτευχθεί αυτό ο καπιταλιστικός παγκοσμιοποιημένος τύπος της οικονομίας και κυριαρχήσει σε όλο τον υπόλοιπο κόσμο και σε όλες τις υπόλοιπες αγορές, με συνθήκες δουλείας, αυτά θα είναι τα οικονομικά συμφέροντα της διπλωματίας σε ολόκληρο τον κόσμο.
      Τι θα κάνουν αυτοί οι υπάλληλοι; Έτσι θα εφαρμοστεί η οικονομική διπλωματία. Και ξέρετε και κάτι; Αν πάρουμε την οικονομική «πατρίδα» του καθενός, θα πρέπει να δούμε ποιος απολαμβάνει ποιου μεριδίου του παραγόμενου πλούτου από τη χώρα αυτή. Έχουμε συρρίκνωση όλων των βιομηχανικών τομέων. Έχουμε συρρίκνωση και εξαφάνιση των μικρομεσαίων επιχειρήσεων. Έχουμε παροχή δυνατότητας από τον Παγκόσμιο Οργανισμό Εμπορίου, μέχρι την Ευρωπαϊκή Ένωση, μέχρι χίλια δυο, ώστε να αναζητούν οι επιχειρηματίες της χώρας φτηνά εργατικά χέρια, φτηνές πρώτες ύλες, φτηνό τούτο, φτηνό εκείνο, κυρίως πάνω από όλα εργατικό δυναμικό, όπου γης. 
      Αυτή, λοιπόν, η προώθηση της οικονομικής διπλωματίας σε τι ωφελεί; Θα σας φέρω ένα παράδειγμα πολύ χαρακτηριστικό της διεθνούς επικαιρότητας αυτές τις μέρες. Εξέσπασε ζήτημα εις την Ρωσίαν φίλην και συμμετέχουσα εις το G8. Το πρόβλημα λύθηκε όταν μπήκε ο Αμερικανός επικεφαλής της εταιρείας πετρελαίου. Τέλειωσε. Σας είπα και στην επιτροπή: Υπήρχαν και υπάρχουν άνθρωποι πολιτικοί, οι οποίοι δεν ντρέπονται να ομολογήσουν ότι το σύνολο των διπλωματικών υπηρεσιών μιας χώρας δεν κάνει τίποτε άλλο από το να προωθεί συγκεκριμένα οικονομικά συμφέροντα.
      Πάρτε το παράδειγμα του Ιράκ. Αργά ή γρήγορα τι θα γίνει και με την Ελλάδα; Δηλαδή ο οικονομικός διπλωμάτης της πρεσβείας μας στη Βαγδάτη με τι θα ασχοληθεί; Ποιες εταιρείες από εδώ θα πάρουν ποιο μερίδιο από την αποκατάσταση; 
      Αυτός είναι ο λόγος που δεν το ψηφίζουμε επί της αρχής. Δεν πιστεύουμε σε αυτού του είδους την οικονομική διπλωματία, όχι στην οικονομική διπλωματία γενικά. Γι αυτό και δεν σας λέμε ναι επί της αρχής. 
      Τι θα γίνει; Θα πάει εκεί και θα κοιτάξει να συσφίξει τις οικονομικές σχέσεις μεταξύ ιρακινού και ελληνικού λαού; Θα βοηθήσει σε καμία εξαγωγή πορτοκαλιών, που μας περισσεύουν, προς ανθρώπους που πεθαίνουν στην πείνα; Ή να πάει το πλεονάζον βαμβάκι στο Ιράκ; Δεν θα κάνει κάτι τέτοιο. Να είστε βέβαιοι γι αυτό. Θα κάνει ό,τι κάνουν οι αντίστοιχες εταιρείες του εξωτερικού, μην κοροϊδευόμαστε τώρα. Εδώ οι αποφάσεις του ΟΗΕ αλλάζουν με βάση τα συμβόλαια που κλείνουν πέντε μεγάλες εταιρείες στη Γαλλία και πέντε μεγάλες εταιρείες από την Αμερική.
      ΚΥΡΙΑΚΟΣ ΣΠΥΡΙΟΥΝΗΣ: Τι θα κάνουμε; Θα σηκώσουμε τα χέρια; Αγωνιζόμαστε. 
      ΛΙΑΝΑ ΚΑΝΕΛΛΗ: Όχι, να μη σηκώσουμε τα χέρια. Τουλάχιστον όμως να μη βαπτίζουμε αυτό λαϊκή, πατριωτική, εθνική και δεν ξέρω κι εγώ τι άλλο πολιτική. Είναι πολιτική μιας τάξης συμφερόντων. Δέκα βιομήχανοι, πέντε λεφτάδες, τριάντα δύο ιμπεριαλιστές και είκοσι έμποροι όπλων. Αυτό είναι. Αυτοί εξάγουν πια!
      ΚΥΡΙΑΚΟΣ ΣΠΥΡΙΟΥΝΗΣ: Είναι μοιρολατρία αυτό. 
      ΛΙΑΝΑ ΚΑΝΕΛΛΗ: Δεν είναι μοιρολατρία. Είναι οργή διαπιστωμένη…
      ΠΡΟΕΔΡΕΥΩΝ (Κωνσταντίνος Γείτονας): Δεν γίνεται να σχολιάζουμε τις απόψεις των συναδέλφων, κύριε Σπυριούνη. Δεν είναι σωστό.
      Συνεχίστε, κυρία Κανέλλη.
      ΛΙΑΝΑ ΚΑΝΕΛΛΗ: Εγώ δέχομαι οποιαδήποτε διακοπή και οποιονδήποτε σχολιασμό. Νομίζω ότι προάγει το διάλογο, υπό μια προϋπόθεση: Ας μην έχει το χαρακτήρα του 090. Γιατί η μοιρολατρία είναι ένα είδος κισμέτ, το οποίο απάδει της ιδεολογίας του Κομμουνιστικού Κόμματος, που ευτυχώς παραμένει επαναστατική. Κατ’ αυτήν την έννοια θα παρακαλούσα το συνάδελφο να μη μετατρέπει την επανάσταση σε μοίρα. Εμείς πιστεύουμε ότι οι λαοί υπογράφουν μόνοι τους τη μοίρα τους. Απλώς αρνούνται και επαναστατούν, όταν είναι υποχρεωμένοι να αποδέχονται τις αποφάσεις προκαθορισμού της μοίρας τους από άλλους.
      Για να συντομεύω και να είμαι συνεπής που σας είπα ότι δεν θα χρειαστώ όλο το χρόνο, κύριε Πρόεδρε, καταψηφίζουμε το νομοσχέδιο επί της αρχής για τους λόγους που ανέφερα. Και επιφυλασσόμεθα για την πλειονότητα των άρθρων, που θα την ψηφίσουμε, γιατί δεν πιστεύουμε ότι πρόκειται να αλλάξει κάτι σε ό,τι αφορά την πολιτική. Αντιθέτως θα λειτουργήσει καλύτερα και από πλευράς ουσίας η παρουσία της χώρας στο εξωτερικό.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Για τα άρθρα που έχουμε επιφυλάξεις και έχουμε εκφρασθεί αρνητικά στην επιτροπή, αν και εφόσον είναι ικανοποιητικές οι απαντήσεις του Υπουργού, δεν θα διστάζαμε να τα ψηφίσουμε. Σας επισημαίνω δύο πράγματα. Κρατήσατε την κοινή υπουργική απόφαση και όχι το προεδρικό διάταγμα, πράγμα το οποίο μας βρίσκει κάθετα αντίθετους γιατί πάρα πολλά πράγματα γίνονται με κοινές υπουργικές αποφάσεις. Τουλάχιστον ας υπάρχει ένας έλεγχος  συνταγματικότητας στα προεδρικά διατάγματα καίτοι μπορεί να μοιάζει –φάγατε το γάιδαρο, έμεινε η ουρά και δεν έχει γίνει αναδιάρθρωση τόσα χρόνια- αλλά παραπέμπει εκεί. 
      Για το ζήτημα των αριστείων και των μεταλλείων .
      Και μία επεξήγηση για το διαφορετικό χρόνο ενάρξεως της ισχύος της πληθώρας των διατάξεων στο ακροτελεύτιο άρθρο 31. Δεν καταλάβαμε γιατί έχετε διαφορετικό χρόνο ενάρξεως του παρόντος και όχι από τη δημοσίευση στην Εφημερίδα της Κυβέρνησης, όπως είθισται για τα περισσότερα νομοσχέδια. Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Δραγασάκης έχει το λόγο. 
      ΙΩΑΝΝΗΣ ΔΡΑΓΑΣΑΚΗΣ: Κυρίες και κύριοι συνάδελφοι, το νομοσχέδιο επιδέχεται δύο προσεγγίσεις. Η μία είναι να το δούμε ως ένα νομοσχέδιο που, όπως λέει και η έκθεση της Επιστημονικής Επιτροπής, κατέστη αναγκαίο, προκειμένου να εφαρμοσθεί η μεταφορά αρμοδιοτήτων για τις διεθνείς οικονομικές σχέσεις της χώρας από το Υπουργείο Οικονομίας και Οικονομικών στο Υπουργείο Εξωτερικών. Η μία, λοιπόν, προσέγγιση είναι να δούμε κατά πόσο γίνεται  αυτή η μεταφορά, τι προβλήματα υπάρχουν κλπ. 
      Απ’ αυτήν την άποψη, επειδή δεν ήμουν σε θέση να παρακολουθήσω τις εργασίες της επιτροπής, αλλά μελέτησα τα πρακτικά της και είδα ότι έγινε πολύ ουσιαστική συζήτηση, φαίνεται ότι έχουμε μία βελτίωση του νομοσχεδίου. Και θα μπορούσε και ο Υπουργός να λάβει υπόψη του και τροπολογίες που έχουν κατατεθεί οι οποίες αμβλύνουν και κάποιες προβληματικές καταστάσεις. Απέναντι σε τέτοιες τροπολογίες εμείς θα είμαστε θετικοί. 
      Επίσης, θα πρέπει να αντιμετωπισθεί με μεγαλύτερη ευελιξία το πρόβλημα ότι στο Υπουργείο Οικονομίας και Οικονομικών έχει μείνει ένα δυναμικό από την παλιά ΔΟΣ. Ενδεχομένως υπάρχουν άτομα τα οποία δεν έχουν μεταπτυχιακό δίπλωμα, αλλά έχουν πολύ μεγάλη εμπειρία, χειρίζονταν θέματα για δεκαπέντε – είκοσι χρόνια. 
      Εγώ μιλώντας τώρα επί της ουσίας και όχι επί του τύπου θεωρώ ότι θα ήταν χρήσιμο με ευέλικτο τρόπο να βρεθούν διαδικασίες και τρόποι ώστε να αξιοποιηθεί αυτή η γνώση που υπάρχει. 
      ΓΙΑΝΝΗΣ ΚΑΨΗΣ: Και αυτοί να γίνουν πρεσβευτές; 
      ΙΩΑΝΝΗΣ ΔΡΑΓΑΣΑΚΗΣ: Όχι, όχι για πρεσβευτές. 
      Εδώ δημιουργείται μία δομή, έχει διάφορα επίπεδα αρμοδιοτήτων, κύριε Καψή. 
      ΓΙΑΝΝΗΣ ΚΑΨΗΣ: Συντεχνιακές αντιλήψεις. 
      ΙΩΑΝΝΗΣ ΔΡΑΓΑΣΑΚΗΣ: Δεν είναι. Εμένα θα μου πείτε για συντεχνιακές αντιλήψεις; Εδώ υπάρχει ένας κόσμος που έχει ταλαιπωρηθεί δέκα χρόνια, μεταφέρεται από Υπουργείο σε Υπουργείο. Δεν έχει αποφασίσει η Κυβέρνηση πού θα βάλει την αρμοδιότητα αυτή. Σε μένα κάνετε αυτήν την παρατήρηση; Αφού η Κυβέρνηση έχει τεράστιες ευθύνες. Εν πάση περιπτώσει, δεν θέλω να ασχοληθώ με αυτά. Εκείνο που λέω είναι ότι υπάρχουν άνθρωποι –ορισμένους τους έχω δει υπηρεσιακά– που ξέρουν αντικείμενα, ας μη χαθούν, ας μην πάνε σε ψυγείο, ας μην πάνε στα αζήτητα. Κλείνει η παρένθεση αυτή γιατί παρένθεση ήταν. 
      Η δεύτερη σκοπιά, με την οποία μπορούμε να δούμε το νομοσχέδιο, είναι σε σχέση με το πρόβλημα στο οποίο αναφέρεται, σε σχέση με τα αιτήματα και τις ανάγκες των φορέων στους οποίους αναφέρεται, είτε είναι μεγάλες επιχειρήσεις είτε είναι μικρές είτε συνεταιρισμοί, γενικά η οικονομία της χώρας στο διεθνή στίβο. 
      Σε σχέση με τη δεύτερη αυτή διάσταση οι επιφυλάξεις μας είναι τόσες που δεν μπορούμε να ψηφίσουμε αυτό το νομοσχέδιο, παρά τη βελτίωση και την πρόοδο όπου έχει σε μία σειρά πτυχές του και σε μία σειρά άρθρα. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Αλλάζετε θέση. 
      ΙΩΑΝΝΗΣ ΔΡΑΓΑΣΑΚΗΣ: Αφού δεν πήραμε μέρος. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Κωνσταντίνος Βρεττός): Αν το δέχεται και ο κ. Δραγασάκης, ευχαρίστως. 
      ΙΩΑΝΝΗΣ ΔΡΑΓΑΣΑΚΗΣ: Ευχαρίστως. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Η κ. Δαμανάκη στη συνεδρίαση της Διαρκούς Επιτροπής, πριν παραιτηθεί, μιλώντας επί της αρχής, στήριξε το σχέδιο νόμου. Αυτό είναι μεταβολή στάσης. Αν είναι έλλειψη πληροφόρησης, καλώς. Αλλά αν δεν είναι, εμάς μας ενδιαφέρει να ξέρουμε αν ο Συνασπισμός καταψηφίζει την προσπάθεια ή αν λέει ναι με τις βελτιώσεις. 
      ΙΩΑΝΝΗΣ ΔΡΑΓΑΣΑΚΗΣ: Επιτρέψτε μου να πω ότι μετά την ολοκληρωμένη μελέτη του θέματος, αξιολογώντας και τα θετικά του στοιχεία, επαναλαμβάνω ότι 
-από τη σκοπιά του γενικότερου προβλήματος στο οποίο αναφέρεται- δεν μπορούμε να το ψηφίσουμε. 
      Άλλωστε η ίδια η εισηγητική έκθεση λέει ότι με το παρόν σχέδιο νόμου ολοκληρώνεται η πρώτη φάση της θέσπισης των θεσμικών προϋποθέσεων της οικονομικής διπλωματίας. Εάν ξέραμε ποιες είναι οι άλλες φάσεις, αν ξέραμε ποια είναι η γενικότερη στρατηγική, αν ήμασταν σίγουροι για τα βήματα που θα ακολουθηθούν, θα μπορούσαμε να το ψηφίσουμε, κύριε Υπουργέ. Αλλά αυτή τη στιγμή πρέπει να ψηφίσουμε μία πράξη ενός έργου, του οποίου ούτε το σύνολο γνωρίζουμε ούτε την κατάληξη έχουμε υπόψη μας. 
      Εν πάση περιπτώσει, εγώ θέλω να είμαι γενικά εποικοδομητικός, αλλά θα το κάνω αυτό από τη σκοπιά του προβλήματος όπως εμείς το κατανοούμε, ένα πρόβλημα με το οποίο πρέπει να σας πω ότι έτυχε να ασχοληθώ και επαγγελματικά στο διάστημα που δεν ήμουν στη Βουλή –στις αρχές της δεκαετίας του ’90- και εκεί επιτρέψτε μου να συνοψίσω ορισμένες διαπιστώσεις που έκανα, αλλά απ’ ότι είδα και άλλοι συνάδελφοι συμμερίζονται. 
      Ποιο είναι, δηλαδή, το πρόβλημα; Το πρόβλημα θα μπορούσαμε να το ορίσουμε, πρώτον, ως πρόβλημα νέων όρων διεθνούς ανταγωνισμού. Η απελευθέρωση των παγκόσμιων αγορών, ο γιγαντισμός των πολυεθνικών επιχειρήσεων και άλλοι παράγοντες έχουν δημιουργήσει μία νέα κατάσταση στις διεθνείς αγορές. Δεν είναι μόνο θέμα οικονομικής διπλωματίας, κύριοι συνάδελφοι, είναι και θέμα οικονομικών πολέμων. Επομένως, το ερώτημα που τίθεται είναι: Με ποιες πολιτικές και με ποιες δομές μπορεί μία χώρα –και μάλιστα χώρα μικρή- να υπερασπιστεί τα συμφέροντά της στο εξωτερικό; 
      Δεύτερον, έχουμε οξύτατο πρόβλημα εξαγωγών ως χώρα. Ουδείς το αμφισβητεί. Κατά καιρούς λέγονται διάφορα για τόνωση των εξαγωγών. Το πρόβλημα εδώ πάλι είναι με ποιες πολιτικές και με ποιες δομές και εντός της Ελλάδας και στο εξωτερικό θα μπορέσουμε να απαντήσουμε σε αυτό το πρόβλημα, αλλά με αποτελέσματα όχι με ευχές. 
      Τρίτη διάσταση είναι η δομή της δικής μας οικονομίας. Ανάγκη υποστήριξης στις διεθνείς αγορές έχουν και οι μεγάλες επιχειρήσεις, υπό τον όρο, βεβαίως, τον πολιτικό –λέμε εμείς- ότι η δράση τους εντάσσεται και υπηρετεί κάποια δική μας εθνική οικονομική στρατηγική. Αν κάποιος θέλει απλώς να κερδοσκοπεί ή να κάνει μαύρο εμπόριο διεθνώς, αυτό δεν σημαίνει ότι θα πρέπει να δούμε πώς θα τον στηρίξουμε. 
      Η μεγάλη όμως ιδιαιτερότητα που έχουμε ως χώρα είναι ότι η δομή της οικονομίας μας στηρίζεται στη μικρή και μεσαία επιχείρηση. Έφυγε η κ. Κανέλλη, η οποία έκανε εύστοχες παρατηρήσεις ως ένα επίπεδο, αλλά θα ήθελα να της θέσω και ένα δεύτερο επίπεδο. Το ερώτημα είναι: Η Ένωση Γεωργικών Συνεταιρισμών Αργολίδας ή Χανίων ή Πρέβεζας ή Κομοτηνής ποια στήριξη έχει, αν θελήσει να πάει στην Τσεχία, στην Πολωνία, στη Ρωσία, στην Κορέα, για να δει αν μπορεί να εξάγει τα προϊόντα της; 
      ΚΥΡΙΑΚΟΣ ΣΠΥΡΙΟΥΝΗΣ: Αυτά ρυθμίζονται.
      ΙΩΑΝΝΗΣ ΔΡΑΓΑΣΑΚΗΣ: Κύριε συνάδελφε, ευχή μου θα ήταν να ρυθμίζονταν. 
      ΛΕΩΝΙΔΑΣ ΤΖΑΝΗΣ: Αυτός είναι ο σκοπός του νομοσχεδίου.
      ΙΩΑΝΝΗΣ ΔΡΑΓΑΣΑΚΗΣ: Η τέταρτη διάσταση, για να ολοκληρώσω, συνδέεται με τη διάλυση της Σοβιετικής Ένωσης και τις γενικότερες αλλαγές που είχαμε, με αποτέλεσμα να εμφανιστούν ξαφνικά είκοσι- τριάντα ανεξάρτητα κράτη, στα οποία δεν είχαμε ούτε καν πρεσβείες. Άρα, έπρεπε να δημιουργήσουμε και πρεσβείες, αλλά και άλλες δομές, αφού σε ορισμένα απ’ αυτά έχουμε και οικονομικά συμφέροντα. Αυτό είναι, λοιπόν, το πρόβλημα. Απέναντι σ’ αυτό το πρόβλημα πρέπει να θέσουμε το νομοσχέδιο και να δούμε αν το απαντάει και πώς το απαντάει. 
      Η διεθνής εμπειρία –αν ρωτήσετε τους ειδικούς και είμαι σίγουρος ότι το έχετε κάνει- μας λέει ότι ο βασικός τρόπος για να λυθεί αυτό το πρόβλημα είναι, πρώτον, να υπάρχει μία κεντρική δομή οπουδήποτε, η οποία θα είναι ο φορέας μίας στρατηγικής. Αυτή θα δίνει κατευθύνσεις, με βάση αυτήν τη στρατηγική, στα όποια όργανα δημιουργήσουμε ή έχουμε στο εξωτερικό, θα ασκεί έλεγχο για το αποτέλεσμα, αν δηλαδή η στρατηγική και οι κατευθύνσεις υλοποιούνται, και μέσα απ’ αυτό το μηχανισμό θα βελτιώνεται. 
      Η δεύτερη διάσταση, η οποία φοβάμαι ότι υποβαθμίζεται στη συζήτησή μας, είναι ότι πέρα από τα οργανωτικά μέτρα, χρειάζονται πολιτικές. 
      Δηλαδή ό,τι δομές και να κάνουμε, ό,τι γραφεία και να κάνουμε, ό,τι στελέχη και να έχουμε στις πρεσβείες ή δίπλα στις πρεσβείες κλπ., αν δεν έχουμε μια πολιτική στήριξης των εξαγωγών, δεν θα έχουμε θεαματικά αποτελέσματα. Κι εδώ θα έπρεπε το Υπουργείο – και να δούμε και ποιο Υπουργείο- να συζητήσει ορισμένα εργαλεία που διεθνώς εφαρμόζονται, που δεν είναι ασύμβατα με την Ευρωπαϊκή Ένωση, όπως είναι οι εξαγωγικές πιστώσεις, οι δομές πληροφόρησης κ.ο.κ.
  	Η κατάσταση στη χώρα μας ποια ήταν και ποια είναι; Κατακερματισμός των όποιων δομών υπάρχουν, έλλειψη συντονισμού και στις περισσότερες περιπτώσεις έλλειψη σαφούς στρατηγικής, τι επιδιώκουμε και πώς το επιδιώκουμε. Απ’ αυτήν την άποψη το νομοσχέδιο δεν θα διαφωνήσω ότι σε σχέση με την αρχική του μορφή είναι βελτιωμένο, αλλά διατηρεί, αναπαράγει και από ορισμένες απόψεις φοβούμαστε ότι μπορεί να οξύνει την αποσπασματικότητα.
        Να σας φέρω ένα παράδειγμα. Αυτήν τη στιγμή η παλιά ΔΟΣ με τη νέα της μορφή μεταφέρεται στο Υπουργείο Εξωτερικών. Στο Υπουργείο Οικονομίας διατηρείται ο Οργανισμός Προώθησης Εξαγωγών, το ΕΛΚΕ για την προσέλκυση ξένων επενδύσεων, ο ΟΑΕΠ για την ασφάλιση των εξαγωγών κ.ο.κ. Δεν θέτουμε θέμα όλα αυτά να μεταφερθούν, αλλά αντιλαμβάνεται κανείς ότι εδώ θα προκύψουν διλήμματα. Θα φτιάξει ο Οργανισμός Προώθησης Εξαγωγών αντίστοιχα γραφεία στο εξωτερικό ή θα καλυφθούν οι ανάγκες του μέσα στις δομές που δημιουργούνται τώρα; Μπορούν με το υφιστάμενο δυναμικό; Θα πρέπει να ληφθούν υπόψη τα οργανογράμματα; Θα μου απαντήσει κάποιος ότι αυτά είναι τα επόμενα βήματα. Αυτά τα επόμενα βήματα όμως φοβόμαστε ότι θα καθορίσουν και την αποτελεσματικότητα των μέτρων που σήμερα συζητούμε. 
        Επομένως το σημερινό νομοσχέδιο θα εξαρτηθεί σε ό,τι αφορά την αποτελεσματικότητά του από το τι θα επακολουθήσει, αν θα καταφέρει η Κυβέρνηση κατ’ αρχήν, που έχει την ευθύνη, να βρει έναν κρίκο όπου θα υπάρχει ουσιαστικός συντονισμός όλων αυτών των φορέων που έχουν άμεση ή έμμεση σχέση με το αντικείμενο στο οποίο αναφερόμαστε. Και για να υπενθυμίσω απλώς και να απαριθμήσω, πάλι εδώ μιλάμε για τη Γραμματεία των Διεθνών Οικονομικών Σχέσεων του Υπουργείου Εξωτερικών, μιλάμε για τις δομές που παραμένουν στο Υπουργείο Οικονομίας, όπως είναι το ΕΛΚΕ, ο Οργανισμός Προώθησης Εξαγωγών και ο Οργανισμός Ασφάλισης Εξαγωγικών Πιστώσεων, κι ενδεχομένως κι άλλους φορείς. Ανάμεσα σε όλα αυτά τα όργανα, λοιπόν, πρέπει να υπάρξει ένας ουσιαστικός συντονισμός και ο συντονισμός να είναι όχι οργανωτικός, αλλά στη βάση μιας πολιτικής. 
        Τελικά νομίζω ότι μπορούμε και πρέπει να ελέγξουμε το υπό συζήτηση νομοσχέδιο, πέρα από τα εργασιακά του θέματα, από το κατά πόσον αύριο μεθαύριο, –για να απαντήσω και στον κ. Σπυριούνη- ξεκινώντας μια μικρή επιχείρηση,  ένας αγροτικός συνεταιρισμός ή ένωση συνεταιρισμών ή κάποιος άλλος φορέας από την Ελλάδα και πηγαίνοντας σε μια τρίτη χώρα, θα μπορέσει να βρει εκείνη την βασική πληροφόρηση και υποστήριξη που να τον διευκολύνουν στην προώθηση των συμφερόντων που θέλει να υπηρετήσει.
        Μια απλή σύγκριση με το τι κάνουν άλλες χώρες δημιουργεί επιφυλάξεις. Βεβαίως δεν μπορούμε εμείς ως χώρα να δημιουργήσουμε δομές εφάμιλλες -και μάλιστα σε όλες τις χώρες του κόσμου- μ’ αυτές που έχει η Γερμανία, η Γαλλία ή ακόμη κι η Ιταλία, αλλά εν πάση περιπτώσει, επειδή οι πόροι μας είναι περιορισμένοι, ακριβώς γι’ αυτό υπογραμμίζουμε και πιέζουμε όσο μπορούμε προς την κατεύθυνση ό,τι θεσμοθετείται να είναι ελεγμένο, προσεκτικό, μελετημένο και να μην αναπαράγει προβλήματα, τα οποία είχαμε και στο παρελθόν.
        Μ’ αυτές τις σκέψεις, λοιπόν, λέμε ότι δεν μπορούμε να ψηφίσουμε αυτό το νομοσχέδιο ως έχει, εφόσον το βλέπουμε στο πλαίσιο ενός ευρύτερου προβλήματος κι ενός ευρύτερου θέματος. Αναγνωρίζουμε τα βήματα που έγιναν. Θα τα στηρίξουμε στην κατ’ άρθρον συζήτηση.
        Ευχαριστώ.
  	ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο.
        ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, με ιδιαίτερη χαρά θα ψηφίσω το νομοσχέδιο. Γνωρίζετε ότι όταν προκύπτουν θέματα προσωπικής συνείδησης δεν διαπραγματεύομαι τη σοφία του άρθρου 60 του Συντάγματος, που θέλει ελεύθερους ανθρώπους εδώ. Η δημοκρατία χτίζεται, τροφοδοτείται, ανανεώνεται και στηρίζεται από ελεύθερους ανθρώπους.
      Κάποτε σ’ αυτήν την Αίθουσα ο Βουλευτής θα είναι απόλυτα σεβαστός για τη γνώμη και την ψήφο του και δεν θα είναι «μαντρωμένος» στο κομματικό «μαντρί». Θα μπορεί ελεύθερα να λέει  τη γνώμη του. Μέσα σ’ αυτό το πλαίσιο ψηφίζω ολόθερμα το νομοσχέδιο. Και εξηγούμαι γιατί. 
      Πρώτον, από πρακτικής πλευράς έρχεται να διαμορφώσει το θεσμικό πλαίσιο, μέσα στο οποίο θα εξασφαλιστούν οι προϋποθέσεις για την ομαλή και παραγωγική ένταξη του μεταφερθέντος από το Υπουργείο Οικονομικών στο Υπουργείο Εξωτερικών προσωπικού των Εμπορικών και Οικονομικών Υποθέσεων. Αυτή η πρακτική επιβάλλει την ανάγκη να ρυθμιστούν με διατάξεις όλα τα κλειδιά που θα καταστήσουν δυνατή αυτήν την αποτελεσματική ενσωμάτωση-ένταξη.
      Το δεύτερο στοιχείο που αποτελεί θετικότατη προσφορά του νομοσχεδίου είναι ότι αρμονίζει το συνολικό πνεύμα των υπηρεσιών του Υπουργείου Εξωτερικών είτε αυτές λέγονται οικονομικές υπηρεσίες είτε αυτές λέγονται διπλωματικές υπηρεσίες. Τις αρμονίζει μέσα στις δύο αρχές που επιβάλλει και που ρυθμίζει με διαυγή τρόπο το νομοσχέδιο.
      Η πρώτη είναι η αρχή της αναλογικής ισότητας που έχει και ένα ανθρώπινο σημαντικό στοιχείο, δηλαδή να σταματήσει η ταλαιπωρία ορισμένων ανθρώπων που προσλάμβανε και τη μορφή αυτού που συμβαίνει στις Ένοπλες Δυνάμεις, κύριε Υπουργέ, δηλαδή να παρατηρείται ο νομαδισμός, η ταλαιπωρία, το τσαντίρι. Να σταματήσει αυτός ο νομαδισμός στις υπηρεσίες επ’ ωφελεία και της ανθρώπινης πλευράς και της υπηρεσιακής παραγωγικότητας.
      Η δεύτερη αρχή που αρμονίζει τη συνολική δραστηριότητα και εξασφαλίζει την ενωμένη διπλωματική προσπάθεια είναι η αρχή «ένα Υπουργείο, μια αρχή στο εξωτερικό». 
      Μόνο γι’ αυτά τα δύο στοιχεία το νομοσχέδιο έρχεται με το σύνολο των διατάξεών του να δικαιώσει την παρουσία του και την ύπαρξή του στη Βουλή και να ζητήσει, κύριοι συνάδελφοι, τη σεβαστή σας ετυμηγορία, ώστε να βγει με μια ενισχυμένη πλειοψηφία, επειδή αφορά έναν ιερό χώρο, όπως είναι ο χώρος που χειρίζεται τα εξωτερικά θέματα της πατρίδας μας, όπως είναι οι Ένοπλες Δυνάμεις.
      Κύριοι συνάδελφοι –συγχωρέστε με, δεν έχει δασκαλικό τόνο η προτροπή μου, αλλά ας ξεκινήσουμε τουλάχιστον απ’ αυτό- αυτούς τους ιερούς χώρους ας τους ανυψώσουμε με τη συνείδηση ότι ανταποκρίνεται περισσότερο στη πατρίδα μας αυτή η αντίληψη και ας τους ανυψώσουμε έξω από την κομματική ψηφοθηρία. Ας τους καταστήσουμε χώρους υπερκομματικής αντιμετώπισης. Πιστεύω ότι αυτό θα είναι μια μεγάλη προσφορά στην πατρίδα μας.
      Από την άλλη, κύριε Υπουργέ, πιστεύω ότι έχει αρχίσει να διαμορφώνεται το εξής κλίμα: Παρά την καταδίκη κυκλοφόρησε σήμερα στην εφημερίδα «ΕΛΕΥΘΕΡΟΤΥΠΙΑ» μια έρευνα του κοινωνικού και ερευνητικού κέντρου κλπ., με αποκαρδιωτικά αποτελέσματα για την πολιτική και για μας τους πολιτικούς. Μα, πώς δεν θα είναι αποκαρδιωτικά, όταν την ανειλικρίνεια, όταν την υποκρισία, όταν την κομματική εξουσιολαγνεία τη βάζουμε σαν πρώτο στοιχείο της συμπεριφοράς μας; 
      Ας προσέξουμε, λοιπόν, ορισμένα πράγματα για να ανταποκρινόμαστε καλύτερα στις εποχές, για να μπορέσει η πατρίδα να ανταγωνιστεί σε ένα πέτρινο περιβάλλον που πηγάζει από την παγκοσμιοποίηση, τα δυσάρεστα και τα αρνητικά της, που είναι μια πραγματικότητα που μόνο η συνείδηση της ύπαρξής της και της απειλής της μπορεί να μας δώσει τα κίνητρα για να διαμορφώσουμε -μαζί με την αντίληψη και το χρέος προς τη δημοκρατία και την πατρίδα- νέα ήθη πολιτικά, πολιτισμό και κουλτούρα πολιτικής.
     Το νομοσχέδιο έχει δύο χαρακτηριστικά κεφάλαια. Το πρώτο κεφάλαιο περιλαμβάνει τα άρθρα 1 μέχρι 25 και καλύπτει το σύνολο των θεμάτων που ξεκινούν από τη Γενική Γραμματεία και τα Γραφεία Οικονομικών και Εμπορικών Υποθέσεων, τις αρμοδιότητες, τη στελέχωση, την εκπαίδευση, τις μεταθέσεις, τις αποσπάσεις, όλα τα σχετικά θέματα που αναφέρονται στο προσωπικό, όπως μισθολόγιο, προαγωγές, συμβούλια κλπ. Το δεύτερο κεφάλαιο εκφράζεται με το «άλλες διατάξεις» και καθορίζεται από τα άρθρα 26 μέχρι το ακροτελεύτιο, το άρθρο 31. 
     Να παρακαλέσω για τον τύπο απλώς και την εικόνα της κατάταξης το εξής: Νομίζω, κύριε Υπουργέ, ότι λείπει η φράση «Κεφάλαιο Α΄», όπως αναφέρεται στο Κεφάλαιο Β΄. 
     Με τις λεπτομέρειες που θα κουβεντιάσουμε στα άρθρα πιστεύω ότι η συνολική επιδίωξη του νομοσχεδίου στηρίζεται σε ορισμένους κανόνες και αρχές, υιοθετεί το ενιαίο και αρμονισμένο πνεύμα και καθιερώνει τις προϋποθέσεις για ενωμένη προσπάθεια δύο υπηρεσιών στο Υπουργείο Εξωτερικών: Εκείνης της καθαρά διπλωματικής υπηρεσίας και εκείνης της οικονομικής και εμπορικής υπηρεσίας που τις ενώνει με την αρχή που περιέγραψα.
     Τρίτον, υπάρχει μία σαφής –και δεν μπορούσε να γίνει αλλιώς- μέριμνα υπέρ του προσωπικού. Γιατί για να εξασφαλίσεις το αρμονισμένο, το ενιαίο πνεύμα θα πρέπει να ξεκινάς από την ευαισθησία προς το προσωπικό, το εντασσόμενο προσωπικό. Να διαμορφώσεις δηλαδή το οικογενειακό κλίμα μέσα στο οποίο θα αποδώσει την αποτελεσματικότητα και παραγωγικότητα που περιμένουμε από το προσωπικό αυτό. 
     Ένα τέταρτο στοιχείο είναι η πρόνοια των διατάξεων που καθιστούν δυνατή την επίτευξη του απώτατου πνεύματος που καθορίζεται και επιδιώκεται με το σύνολο των διατάξεων.
     Επί της αρχής ψηφίζω –επαναλαμβάνω- με ιδιαίτερη θέρμη το νομοσχέδιο.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Βρεττός): Ο κ. Ανέστης Αγγελής έχει το λόγο.
     ΑΝΕΣΤΗΣ ΑΓΓΕΛΗΣ: Κύριε Πρόεδρε, με ιδιαίτερη ευθύνη προσεγγίζουμε το συγκεκριμένο νομοσχέδιο. Βέβαια, μετά τις παρατηρήσεις που έγιναν στην επιτροπή εκ μέρους της Νέας Δημοκρατίας και της βελτίωσης γενικότερα του συγκεκριμένου νομοσχεδίου υιοθετείται από τη Νέα Δημοκρατία, πλην όμως, κύριε Υπουργέ, υπάρχουν και ενστάσεις επί της αρχής σημαντικότατες για ουσιαστικές παραλείψεις του νομοσχεδίου. 
     Θα περίμενε κανείς έξω από το τυπικό μέρος της υπόθεσης που έχει σχέση βέβαια με την υλοποίηση του π.δ. 159/2002 για τη σύσταση της αντιστοίχου γραμματείας, να υπάρχουν και οι τομές εκείνες που θα ανταποκρίνονται όσον αφορά τις διεθνείς σχέσεις, να υπάρχουν οι τομές εκείνες οι οποίες θα ανταποκρίνονται στις νέες προκλήσεις και στα νέα δεδομένα, όπως αυτά διαγράφονται διεθνώς.
     Οι λέξεις «διεθνής συνεργασία», «διεθνείς σχέσεις» έχουν ουσιαστικό περιεχόμενο. Είναι κάτι που ως χώρα δεν έχουμε δει, δεν έχουμε προσεγγίσει τουλάχιστον στο βαθμό που έχουν προσεγγίσει άλλες χώρες. Αν θέλαμε να επισημάνουμε τις ελλείψεις του συγκεκριμένου νομοσχεδίου ή αν θέλαμε να ομιλούμε στην Αίθουσα αυτή για ένα συγκεκριμένο και συγκροτημένο νομοσχέδιο θα έπρεπε να έχουν προβλεφθεί σημαντικές θεματολογίες.
      Τι γίνεται με τον τομέα της διαφήμισης των ελληνικών προϊόντων στο εξωτερικό, κύριε Υπουργέ; Τι γίνεται με την προβολή των ελληνικών προϊόντων; Τι γίνεται με τα εμπορικά κέντρα, τα οποία πρέπει να υπάρχουν και που άλλες χώρες έχουν συστήσει; 
      Πρόσφατα, σε ταξίδι μου στη Ρωσία διαπίστωσα ότι πολλές χώρες όπως η Γερμανία, η Αυστρία, η Σουηδία, έχουν συγκεκριμένα και συγκροτημένα εμπορικά κέντρα. Κάτι τέτοιο δε συμβαίνει με εμάς. Θα δούμε να είναι αλλού οι προξενικές αρχές, αλλού ο εμπορικός ακόλουθος, αλλού η πρεσβεία, δηλαδή μία κατάσταση που κατά την προσωπική μας άποψη είναι χαώδης και δεν ανταποκρίνεται στις προκλήσεις των καιρών. 
      Τι γίνεται με την πληροφόρηση των επενδυτών, των εμπόρων και των επιχειρηματιών; Λειτουργεί η Τράπεζα Πληροφόρησης, όσον αφορά τα εμπορικά ή επενδυτικά ενδιαφέροντα που συμβαίνουν σε άλλες χώρες; Ζούμε σε μία εποχή όπου οι προκλήσεις είναι σημαντικότατες. Ήταν σημαντικότατες στην Ανατολική Ευρώπη στον τομέα των αποκρατικοποιήσεων. Τι κάναμε; Περιμέναμε να πτωχεύσουν εδώ οι ελληνικές επιχειρήσεις και να μεταφερθούν εκεί. Δράσαμε επενδυτικά; 
      Ο τομέας της ενέργειας και αυτός  των τηλεπικοινωνιών είναι σημαντικότατοι τομείς που απαιτούν νέες παρεμβάσεις. Τι γίνεται με τις διακρατικές συμφωνίες, υλοποιούνται; Τι γίνεται με το φυσικό αέριο; 
      Επισημαίνουμε όλα αυτά στην Αίθουσα του Κοινοβουλίου, γιατί τα θεωρούμε σοβαρά επειδή έχουν σχέση με την τοπική κοινωνία. Οι διεθνείς σχέσεις δεν είναι εμπορική οργάνωση μόνο ή επίλυση των θεμάτων που απασχολούν –και καλώς- τους υπαλλήλους. Είναι χίλια δυο άλλα. Τι γίνεται με τις βίζες, με την έκδοση της βίζας;
      Καταλαβαίνετε, λοιπόν, ότι υπάρχουν σημαντικότατα προβλήματα, τα οποία θα έπρεπε να είχε προσεγγίσει επί της ουσίας το νομοσχέδιο. Το συγκεκριμένο νομοσχέδιο είναι περισσότερο απόσταγμα, αν θέλετε, αντιλήψεων που έχουν δημοσιοϋπαλληλικό χαρακτήρα, παρά εμπεριέχει όραμα συγκεκριμένο και συγκροτημένο που θα υιοθετεί την άποψη ότι η Ελλάδα πρωταγωνιστεί. Δεν πρωταγωνιστεί η Ελλάδα. Αν δούμε τα συγκριτικά στοιχεία τα οποία υπάρχουν στα εμπορικά ισοζύγια, θα καταλάβουμε γιατί κατρακυλάμε. Δεν είναι δυνατόν αυτή η χώρα με αγροτικά προϊόντα να εισαγάγει ημερησίως 1,5 δισεκατομμύριο δραχμές πρωτογενή προϊόντα. Αυτό οφείλεται σαφέστατα και στις άσχημες διεθνείς σχέσεις. Δεν υπάρχουν διεθνείς σχέσεις, δεν υπάρχει προβολή. Υπάρχει σκοπιμότητα.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Κύριε συνάδελφε, θα σας απαντήσω.
      ΑΝΕΣΤΗΣ ΑΓΓΕΛΗΣ: Μην ανησυχείτε, κύριε Υπουργέ, βεβαίως να μου απαντήσετε.
      Αυτά είναι δεδομένα τα οποία προκύπτουν μέσα από συγκεκριμένα στοιχεία και δεν μπορεί κανένας να τα αμφισβητήσει, όταν η Κύπρος πρωταγωνιστεί σε συγκεκριμένες αγορές εν αντιθέσει με εμάς που έχουμε βουλιάξει.
      Το νομοσχέδιο, λοιπόν, θα ήταν ουσιαστικό, όταν προέβλεπε και συγκεκριμένες δράσεις έξω από την τακτοποίηση θεμάτων που απασχολούν βεβαίως τους υπαλλήλους.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καψής έχει το λόγο.
      ΓΙΑΝΝΗΣ ΚΑΨΗΣ: Κύριε Πρόεδρε, κύριοι συνάδελφοι, θα προσεγγίσω –δεν θα τοποθετηθώ –το νομοσχέδιο και από την αρχή του και από τα άρθρα του, διότι θα αποδείξω εξ όνυχος το λέοντα ο οποίος δεν είναι λέων, αλλά ένας ποντικός λαδωμένος. 
      Ασφαλώς, συμφωνώ με όσα είπε ο αγαπητός και εκλεκτός συνάδελφος ο κ. Πάγκαλος για τις ανάγκες να αναπτύξουμε οικονομική διπλωματία. Είναι κάτι που το έχουμε μάθει εμείς οι Έλληνες από την εποχή της Τροίας και του ταλαίπωρου του Ιάσονα που τον στείλανε να φέρει το χρυσόμαλλο δέρας.
      Θα υπερασπιζόμουν με πάθος ένα νομοσχέδιο που θα προέβλεπε να εκπαιδευθούν εκατό διπλωμάτες σε ένα οικονομικό πανεπιστήμιο, ώστε να αποκτήσουν οικονομικές γνώσεις ή εκατό οικονομιστές να εκπαιδευθούν στη διπλωματική ακαδημία, να γίνουν και αυτοί διπλωμάτες και να έχουμε μία ενιαία εκπροσώπηση. 
      Εδώ βάλλεται κατ’ αρχήν η λειτουργικότητα του Υπουργείου Εξωτερικών σε μία ευαίσθητη περίοδο. Δεύτερον, θεσμοθετούμε τη διαπλοκή, την επιτρέπουμε. Διαφωνείτε, κύριε Υπουργέ; Εγώ θα σας πω το εξής: Εάν εσείς, η προϊσταμένη αρχή, κάνατε όσα αναθέτετε στους νέους υπαλλήλους να κάνουν, θα είχατε πάει στο Ειδικό Δικαστήριο. Ναι ή όχι; 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Γιατί;
      ΓΙΑΝΝΗΣ ΚΑΨΗΣ: Γιατί αν κατεβαίνατε κάτω να εξυπηρετήσετε τα συμφέροντα ενός οικονομικού παράγοντα και να πάτε μαζί του να του κλείσετε δουλειές, θα είχατε πάει στο Ειδικό Δικαστήριο. Να μην ξεχνάμε ότι εδώ δεν θεσμοθετείτε μόνο.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Αυτό είναι κόμπλεξ απέναντι στις επιχειρήσεις. 
      ΓΙΑΝΝΗΣ ΚΑΨΗΣ: Δεν έχω κανένα κόμπλεξ.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Όχι εσείς.
      ΓΙΑΝΝΗΣ ΚΑΨΗΣ: Κύριε Υπουργέ, σας αγαπώ και σας συμπαθώ, αλλά στον Καψή δεν λένε «κόμπλεξ». 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Κύριε Πρόεδρε, μου επιτρέπετε να παρέμβω;
      ΓΙΑΝΝΗΣ ΚΑΨΗΣ: Αν μου αφαιρέσετε το χρόνο, κύριε Πρόεδρε.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Αυτό δεν έχει να κάνει με σας, αλλά η άποψη ότι όταν οι διπλωματικές αρχές της χώρας με τα γραφεία των οικονομικών ακολούθων και τις μονάδες αυτές, δεν πρέπει –γιατί θα είναι διαπλοκή- να προωθούν τα συμφέροντα των ελληνικών επιχειρήσεων, αυτό είναι μία άποψη…
      ΓΙΑΝΝΗΣ ΚΑΨΗΣ: Δεν σας είπα αυτό.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): …συμπλεγματική του ελληνικού πολιτικού συστήματος, που ήδη όμως, αποτελεί παρελθόν.. 
      ΓΙΑΝΝΗΣ ΚΑΨΗΣ: Υποτιμάτε τον εαυτό σας όταν λέτε ότι σας είπα αυτό. Εδώ έχουμε μία εξώνηση της πολιτικής μας στα οικονομικά συμφέροντα. Σας είπα ότι εάν υπήρχε μία ενιαία αναλογική και ισόρροπη αντιμετώπιση των προβλημάτων, θα ήμουν σύμφωνος, απολύτως σύμφωνος. Θα το επιτυγχάνατε, εάν γινόντουσαν οι οικονομιστές διπλωμάτες και οι διπλωμάτες οικονομιστές. Αυτός ο δυϊσμός έχει μεγάλο κίνδυνο. 
      Σας επεσήμανα και θα προσπαθήσω και τώρα να αποδείξω γιατί είπα ότι βάλλει κατά της λειτουργικότητας του Υπουργείου Εξωτερικών. Προβλέπετε μετακλητό γενικό γραμματέα, τη στιγμή που η ιεραρχία που δημιουργείται έχει και τον ανώτατο βαθμό. Έχετε υπηρεσιακό γενικό γραμματέα στο πολιτικό σκέλος και μετακλητό. 
      Αρκετά υποφέραμε από μετακλητούς και συμβούλους. Πρέπει να καταλάβουμε ότι στη σημερινή εποχή πολλοί μετακλητοί, όχι όλοι προς Θεού, ζητώ συγγνώμη αν έδωσα αυτήν την εντύπωση, πολλοί σύμβουλοι, ασφαλώς όχι όλοι, ασκούν κατά ένα ιδιότυπο τρόπο καθήκοντα μισθοφόρου. Υπηρετούν όπου προσλαμβάνονται και εκφράζουν γνώμες ανάλογα με τον εργοδότη τους. 
      Σας θυμίζω κάτι που σας είπα ιδιαιτέρως σχετικά με κάποιον τέως σύμβουλο του Υπουργείου Εξωτερικών και του Υπουργείου Εθνικής Άμυνας, που σήμερα από την τηλεόραση είπε τις βραχονησίδες, βράχια και διεφώνησε με τα όρια και με όλες τις ελληνικές θέσεις, για να μην κάνω συζήτηση. 
      Κατά τη συζήτηση  στην Επιτροπή Εξωτερικών και Άμυνας, σας επεσήμανα, και μου δώσατε την εντύπωση, ίσως να έκανα και λάθος, πόσο λάθος είναι και πόσο διαιρεί το Υπουργείο πρώτον, οι νέοι αυτοί υπάλληλοι, τους οποίους σέβομαι και λυπάμαι αν παίρνω θέση εναντίον τους, εσείς με αναγκάζετε, να φτάνουν στους δύο ανώτατους βαθμούς, δηλαδή, στον πληρεξούσιο Υπουργό Α΄ και πληρεξούσιο Υπουργό Β΄. Σας τόνισα ότι οι περισσότεροι πρέσβεις έχουν ανώτατο βαθμό. Τι θα γίνει αν έχουν δύο υπάλληλοι, δύο λειτουργοί μας τον ίδιο βαθμό; Κομφούζιο!
      Και δεν έχετε βάλει σαφώς κάτι άλλο που σας είχα ζητήσει, ότι στην ανακοίνωση ο συνεργάτης σύμβουλος -δεν ξέρω πως λέγεται- έπεται του διπλωματικού υπαλλήλου. Αλλά είδα και άλλα κενά που δεν τα είχα προσέξει ίσως ή τα βάλατε τώρα. 
      Δημιουργείται ένα νέο καθεστώς ότι οι νέοι αυτοί υπάλληλοι θα μπορούν να αντικαθίσταται και από εμπειρογνώμονες. Δεν το είχα μάθει αυτό. Υπηρετούν στο εξωτερικό οι εμπειρογνώμονες πλέον, κύριε Υπουργέ;
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Δεν λέμε κάτι τέτοιο. 
      ΓΙΑΝΝΗΣ ΚΑΨΗΣ: Με συγχωρείτε, αλλά με αυτό που λέτε εδώ θα μπορούν να υπηρετούν και στο εξωτερικό.
      Δημιουργείται ένα καθεστώς το οποίο είχα αντιμετωπίσει εγώ στην Ασία. Ασφαλώς μπορεί να υπάρχει γραφείο σε χώρα, σε Αρχή, όπου ο πρέσβης εκπροσωπεί πολύ περισσότερες χώρες, αλλά  δεν περιορίζετε τη δράση αυτού του γραφείου στην αρμοδιότητα του πρέσβη, που σημαίνει ότι και τυπικά ακόμα –και ουσιαστικά φυσικά- τουλάχιστον σε ένα κομμάτι αυτής της δραστηριότητάς του ούτε θα συμβουλεύεται τον προϊστάμενό του τύποις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, επειδή θα μιλήσω τώρα και επί των άρθρων -δεν θα ξαναπάρω το λόγο-  δώστε ένα δύο λεπτά και τελειώνω. 
      Σας ζήτησα, λοιπόν, να αφαιρεθούν οι δύο υψηλότεροι βαθμοί. Μου δώσατε την εντύπωση –μπορεί να κάνω λάθος- ότι συμφωνείτε, αλλά δεν συμφωνήσατε. Σας τόνισα ότι πρέπει να ξεκαθαριστεί ότι έπονται της ανακοίνωσης των διπλωματικών υπαλλήλων και νομίζω  ότι εκεί μου είπατε «ναι». 
      Βέβαια δεν ξέρω αν υποκρύπτεται και κάτι άλλο. Ενώ στα οικονομικά τους      -αλλά δεν με ενδιαφέρει αυτό, το λέω ως εκ περισσού- εξομοιούνται πλήρως με τους διπλωμάτες, υπάρχει και μία άλλη διακήρυξη ότι όταν υπηρετούν στην αλλοδαπή καταβάλλεται το επίδομα κλπ. Μα, αφού προβλέπεται στο προηγούμενο, γιατί επαναλαμβάνεται; Τι να κάνω; Είμαι καχύποπτος Ίων και θέλω να ξέρω τι σημαίνουν όλα αυτά. 
      Δεν θα σας απασχολήσω πολύ, κύριε Υπουργέ. Ψάχνοντας ανακάλυψα κάτι που δεν είχα αντιληφθεί, λόγω των θερινών διακοπών. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Αυτά τα είπαμε στην επιτροπή, κύριε Υπουργέ. 
      ΓΙΑΝΝΗΣ ΚΑΨΗΣ: Με συγχωρείτε, ξέρετε ότι στην επιτροπή δεν έλειψα ούτε ένα λεπτό. Σας άκουσα, είπατε  πολλά, δεν θέλω να επαναλάβω κάποια πράγματα και να σας φέρω σε δύσκολη θέση. Προφανώς η προϊσταμένη σας αρχή διαφώνησε, γιατί εάν θέλετε να σας θυμίσω τι είπατε, συμφωνήσατε με την αφαίρεση των δύο ανωτέρων βαθμών, συμφωνήσατε με το «έπονται» και δεν θυμάμαι να υπήρχε…
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Το «έπονται» το υλοποίησα, όπως το είπαμε στην επιτροπή. 
      ΓΙΑΝΝΗΣ ΚΑΨΗΣ: Μπορεί να διαβάζω λάθος. Ζητώ συγγνώμη. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών):  Θα δώσω διευκρινήσεις στην ομιλία μου, κύριε Υπουργέ. 
      ΓΙΑΝΝΗΣ ΚΑΨΗΣ: Για το θέμα των δύο ανωτέρων βαθμών; 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Δεν το είπα ποτέ. Ίσως είναι λάθος εντύπωση. Με συγχωρείτε. 
      ΓΙΑΝΝΗΣ ΚΑΨΗΣ: Μπορεί. Πάντως η αντίρρησή μου δεν παύει να υπάρχει. 
      Κύριε Υπουργέ, ανακάλυψα επίσης ότι ένα παρόμοιο νομοσχέδιο με ακολούθους Τύπου και  μορφωτικούς ακολούθους ψηφίστηκε κατά τη διάρκεια των θερινών διακοπών. 
      Θα σας κάνω ένα ερώτημα. Μπορείτε να μου πείτε σε τι ποσοστό των υπαλλήλων του Υπουργείου Εξωτερικών, συμπεριλαμβανομένων των οικονομιστών, των μορφωτικών ακολούθων, των συμβούλων, των γραμματέων και των φαρισαίων, ανέρχονται οι διπλωματικοί υπάλληλοι; Το ξέρετε αυτό; 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Ως ποσοστό του κλάδου των διπλωματικών υπαλλήλων;
      ΓΙΑΝΝΗΣ ΚΑΨΗΣ: Σε τι ποσοστό ανέρχονται οι διπλωμάτες στο Υπουργείο των Εξωτερικών σε σύγκριση με όλες τις κατηγορίες των υπαλλήλων; 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Όλες τις άλλες μαζί; Δεν έχω εικόνα σε σχέση με όλες τις άλλες. 
      ΓΙΑΝΝΗΣ ΚΑΨΗΣ: Πολύ φοβάμαι ότι είναι πολύ κάτω του 50%.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών):  Ναι, αλλά ως κλάδος είναι ο μείζων κλάδος.
      ΓΙΑΝΝΗΣ ΚΑΨΗΣ: Μα, με συγχωρείτε μιλάμε για το Υπουργείο Εξωτερικών όπου οι διπλωμάτες είναι κάτω του 50%; Είχα δίκιο όταν σας είπα ότι οι διπλωμάτες τείνουν να γίνουν είδος υπό εξαφάνιση και θα τους αναλάβουν οι περιβαλλοντικές οργανώσεις. Προσέξτε. Σας ανέφερα μερικά σημεία όπου θίγεται η λειτουργικότητα του Υπουργείου Εξωτερικών. Κάτι το οποίο δεν έχω τη ρητορική ικανότητα να σας σημειώσω είναι ότι υπομονεύετε το πνεύμα, τη διάθεση …
      Κύριε Υπουργέ, περιμένω να τελειώσετε για να με ακούσετε.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Επειδή σας ακούω με πολλή προσοχή οργανώνω την απάντησή μου.
      ΓΙΑΝΝΗΣ ΚΑΨΗΣ: … γιατί θα έρθω εδώ και θα σας ζητήσω να μου απαντήσετε αν συμβεί οτιδήποτε κακό. Υπονομεύετε το ηθικό των ανθρώπων αυτών. Αν ήταν εδώ ο φίλος μου ο κ. Πάγκαλος θα εξέφραζε την απορία μήπως φιλοδοξώ να επιστρέψω στο Υπουργείο Εξωτερικών. Θα τον παρακαλούσα να μην το πει αυτό γιατί και ως ευφυολόγημα θα μπορούσε να προκαλέσει πολλές καρδιακές προσβολές και εγκεφαλικά εντός και εκτός της Αιθούσης αυτής.
      Ξέρετε γιατί υπερασπίζομαι αυτήν τη θέση, κύριε Υπουργέ; Όταν ήμουν αναπληρωτής Υπουργός Εξωτερικών είχα μια ομάδα οικονομικών παραγόντων συνοδευόμενη από τρεις υπαλλήλους του Υπουργείου Εμπορίου. Είχαν ετοιμάσει σχέδια επενδύσεων στην Τουρκία σε μια εποχή που ήταν αμέσως μετά τη μεγάλη κρίση του 1987. Μεταξύ άλλων προβλέπονταν και επενδύσεις στην αμυντική βιομηχανία της Τουρκίας. Όταν τους εξήγησα, μου ζήτησαν συγγνώμη και έφυγαν.
      Αν δεν υπάρχει ενιαία πολιτικοδιπλωματικοοικονομική πολιτική και αν αυτό όχι μόνο δεν το κάνετε αλλά το «τορπιλίζετε», κινδυνεύουμε, κύριε Υπουργέ. Δεν θα αναφερθώ στα συμβαίνοντα σήμερα στα νησιά του ανατολικού Αιγίου. Σας ανέφερα μόνο το παράδειγμα ενός συμβούλου. Προς Θεού, μην παραδώσετε το Υπουργείο Εξωτερικών σε συμβούλους και μετακλητούς υπαλλήλους. Πολλοί άφησαν εποχή, αλλά και πολλούς τους θυμόμαστε με αγωνία και κατά τρόπο εφιαλτικό. 
      ΠΡΟΕΔΡΕΥΩΝ (Κωνσταντίνος Βρεττός):  Έχω τη τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση του περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ ο πολιτικός και ο διανοούμενος», σαράντα τρεις μαθητές και πέντε συνοδοί - δάσκαλοι του νέου Δημοτικού Σχολείου Φθιώτιδας. 
      Η Βουλή τους καλωσορίζει.
      (Χειροκροτήματα από όλες τις πτέρυγες)
      ΓΙΑΝΝΗΣ ΚΑΨΗΣ: Κύριε Πρόεδρε, σε περίπτωση που δεν κατεγράφη στην πρώτη μου παρέμβαση, καταψηφίζω αυτές τις τροπολογίες γιατί δεν έχω χρόνο να τις μελετήσω και συνεπώς θα τις ψήφιζα χωρίς να έχω ρίξει μια ματιά. Μια ματιά που έριξα με απεθάρρυνε, διότι προβλέπεται ήδη και τροποποιείται η σύνδεση αυτής της παλέτας και όπου υπάρχουν τέσσερις ή πέντε διπλωματικοί υπάλληλοι και διοικητικοί υπάλληλοι και εφτά «υπηρετικό προσωπικό».
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θα ήθελα κι εγώ να λάβω το λόγο. 
    ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, ο Βουλευτής κ. Καρατζαφέρης, Βουλευτής Β΄ Αθηνών, ζητεί ολιγοήμερη άδεια απουσίας. Η Βουλή εγκρίνει;
    ΟΛΟΙ ΟΙ ΒΟΥΛΕΥΤΕΣ: Mάλιστα, μάλιστα.
    ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε τη ζητηθείσα άδεια.
  Πρώτα θα μιλήσει ο κύριος Υπουργός, μετά τον κύριο Υπουργό θα μιλήσει ο κ. Μητσοτάκης, μετά ο κ. Μολυβιάτης και μετά ο κ. Τζανής.
    Ορίστε, κύριε Υπουργέ, έχετε το λόγο.
    ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Ευχαριστώ, κύριε Πρόεδρε.
    Χαίρομαι πολύ που παρέμεινε στην Αίθουσα ο κ. Καψής. Θα μπορέσω έτσι να αρθρώσω τις δικές μου απαντήσεις στην πολύ οξεία κριτική του και συνεπώς οι συνάδελφοι που παρίστανται ή όσοι αναγνώσουν τα Πρακτικά θα είναι σε θέση να καταλάβουν ποιος έχει δίκιο.
      ΓΙΑΝΝΗΣ ΚΑΨΗΣ: Αν αναφέρεστε σε εμένα ονομαστικώς θα έχω δικαίωμα και να απαντήσω. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Βεβαίως, μακάρι….
      ΘΕΟΔΩΡΟΣ ΠΑΓΚΑΛΟΣ: Θα πρέπει κάποια στιγμή να τελειώνουμε. Υπάρχουν όμως και άλλοι που ψηφίζουν ομοφώνως το νομοσχέδιο. …
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Αρθρώνοντας το λόγο μου, κύριε Πάγκαλε, θα αναφερθώ σε όσα πρέπει να αναφερθώ ορισμένα όμως έχουν να κάνουν με εκείνα τα επιχειρήματα που είπε ο κ. Καψής.
      Θέλω να ευχαριστήσω τους συναδέλφους που απασχολήθηκαν με το σχέδιο νόμου και εδώ στο Σώμα αλλά και στις τρεις διεξοδικές συζητήσεις της Διαρκούς Επιτροπής και μία συζήτηση με τους φορείς των εξαγωγέων, των βιομηχανιών κλπ. που ήλθαν και μας είπαν τις απόψεις τους, απόψεις που έχουν καταγραφεί στα Πρακτικά, αλλά κατέθεσαν και τα σχετικά υπομνήματα που είναι στη διάθεση όλων.
      Μετά, λοιπόν, από όλη αυτήν τη συζήτηση ερχόμαστε στην Ολομέλεια να συζητήσουμε σημαντικές στιγμές ενός πολυσχεδούς σχεδίου νόμου και πολλά πράγματα απ’ αυτά που μας απασχόλησαν δεν θα τα συζητήσουμε σήμερα, γιατί ήδη τα ρυθμίσαμε. Από τη δική μας πλευρά δεχθήκαμε πάρα πολλές παρεμβάσεις συναδέλφων.
      Χαίρομαι που και ο κ. Πάγκαλος και ο κ. Χαϊτίδης και η κ. Κανέλλη το αναγνώρισαν αυτό σήμερα και τους ευχαριστώ. Δεν ευχαριστώ όμως τον κ. Δραγασάκη ο οποίος εκφράζοντας το Συνασπισμό μετά την κ. Δαμανάκη μετέβαλε στάση χωρίς όμως να καταλάβουμε το γιατί.
      Ο Συνασπισμός στην επί της αρχής συζήτηση στη Διαρκή Επιτροπή ψήφισε υπέρ του σχεδίου νόμου και σήμερα ο κ. Δραγασάκης μεταβάλλει στάση αλλά δεν αντιληφθήκαμε από τα επί της αρχής επιχειρήματά του τι τον ενοχλεί στο παρόν σχέδιο νόμου ούτως ώστε να αισθάνεται πρόβλημα σε σχέση με την αρχή.
      Ο κ. Καψής, που έκανε ίδια τοποθέτηση, είχε τη δική του προσέγγιση και τα επιχειρήματά του. Η πλευρά του Συνασπισμού δεν έπεισε για τη μεταβολή της στάσης του.
      Ευχαριστώ, λοιπόν, όλους τους συναδέλφους για τη συζήτηση έως σήμερα αλλά και για τη συζήτηση στην Ολομέλεια.
      Θα ήθελα ακόμα να πω ότι εμείς συζητάμε περί οικονομικής διπλωματίας έχοντας επίγνωση ότι δεν ανακαλύπτουμε την Αμερική. Δεν εισάγουμε ένα νέο όρο στην πολιτική μας συζήτηση. Δεν εισάγεται ένας νέος όρος στα δεδομένα του Υπουργείου Εξωτερικών που μεταβάλλει τα παρελθόντα. Η οικονομία ως ένα εκ των θεμελίων των διεθνών σχέσεων ήταν δεδομένη και είναι δεδομένη. Συνεπώς δεν ανακαλύψαμε κάτι. Απλώς επισημάναμε ότι μετά τα γεγονότα και τις δραματικές εξελίξεις στα τέλη της δεκαετίας του ’80 και στις αρχές της δεκαετίας του ’90 πολλά πράγματα για την Ευρώπη και για τα κράτη της Ευρώπης όπως αυτά εκπροσωπούνται διεθνώς έχουν μεταβληθεί. Και αυτό πρέπει να υπογραμμιστεί.
      Μετά την κατάρρευση του Συμφώνου της Βαρσοβίας και των συστημάτων που είχαν υιοθετήσει οι συνιστώσες του Συμφώνου αυτού για τα κράτη της Ευρώπης, για τη διεθνή πολιτική στην Ευρώπη και για τις πολιτικές που τα κράτη αναπτύσσουν εκεί που έχουν αρχές στην αλλοδαπή, τα ζητήματα της πολιτικής ορισμένες φορές κατέστησαν όχι και τόσο πρωτεύοντα υπό την έννοια ότι ημερήσια διάταξη λόγου χάρη των σχέσεων της Ελλάδος με μια χώρα του νοτίου Καυκάσου έπαψε να έχει τις προτεραιότητες που είχε πριν από το 1990 και έχει άλλες. Όπως ειπώθηκε με πολύ εύγλωττο τρόπο στη δεύτερη συνεδρίαση της Διαρκούς Επιτροπής από συναδέλφους, ότι για παράδειγμα με το Αζερμπαϊτζάν σήμερα πρωτεύοντα θέματα μπορεί να είναι τα οικονομικά, τα ζητήματα που έχουν να κάνουν με τον πολιτισμό, με τις σχέσεις των ανθρώπων και όχι τα ζητήματα εκείνα που επέβαλε να είναι πρωτεύοντα η εποχή του ψυχρού πολέμου.
      Αυτό είναι μία κατάσταση. Εάν αυτό είναι σωστό -που μόνο άνθρωποι που δεν θέλουν να δουν την εξέλιξη, δεν μπορούν να το καταλάβουν- τότε τα ζητήματα που έχουν να κάνουν με τις διεθνείς οικονομικές σχέσεις σε ορισμένες περιπτώσεις παίζουν πρωτεύοντα ρόλο, είναι πρωτεύοντα και αυτό πρέπει κανείς να το αναγνωρίσει για να κάνει καλύτερες πολιτικές, γιατί, αν δεν το αναγνωρίσει, πολιτικές δεν θα κάνει, και αντίθετα το μυαλό του θα πελαγοδρομεί ή οι πρακτικές του θα πελαγοδρομούν σε θέματα και σε καταστάσεις που δεν έχουν πρωτεύουσα σημασία.
      Αυτή είναι η καινούργια, η νέα διάσταση, αυτό είναι το νέο στοιχείο που αναγκάζει σε θεσμικές προσαρμογές και σε λειτουργίες το Υπουργείο Εξωτερικών, ένα Υπουργείο πολύ  μεγάλο πια, ένα Υπουργείο που, όπως τα αντίστοιχα Υπουργεία στις χώρες του αναπτυγμένου κόσμου, ασκεί και αυτές τις νέες δραστηριότητες σήμερα και δεν περιορίζεται μόνο κλασσικά στα πολιτικά θέματα, όπως τα προείπα, του παρελθόντος και μόνο σε αυτά. Το spectrum μεγαλώνει, οι αρμοδιότητες διευρύνονται, οι άνθρωποι γίνονται περισσότεροι, κύριοι συνάδελφοι, και άρα αυτές οι ανάγκες πρέπει να καλυφθούν όσο γίνεται πιο αποτελεσματικά και συνεπώς πρέπει να κάνουμε τις αλλαγές που τα πράγματα απαιτούν. Σε αυτό το επιχείρημα και σε αυτήν την ανάγκη επιχειρούμε να ανταποκριθούμε. Κάποιος θα πει καλώς, κάποιος θα επαρκώς, κάποιος θα πει ανεπαρκώς, αλλά αυτό είναι ζήτημα δευτερεύον. Το πρωτεύον είναι να συμφωνήσουμε στα προηγούμενα. Και θεώρησα συμπλεγματική τη σκέψη, όχι του συγκεκριμένου πολιτικού τον οποίο τιμώ βαθύτατα και σε κάθε ευκαιρία του το δείχνω, αλλά η προσέγγιση που ενοχοποιεί τις διεθνείς οικονομικές σχέσεις ή που τις θέλει σε ένα αφηρημένο νεφέλωμα όπου ομιλούν οι άνθρωποι για θεματολογίες δίχως αυτά να παίρνουν ποτέ εμπράγματη διάσταση.
      Όταν πεις ότι οι διεθνείς οικονομικές σχέσεις της χώρας είναι πρωτεύουσας σημασίας, και τις ασκεί το Υπουργείο Εξωτερικών, θα καταλήγει αυτή η εκτίμηση και ανάλυση, όταν παίρνει θεσμική διάσταση στο εμπράγματο δεδομένο, ότι κάποια στιγμή ένας υπάλληλος του ελληνικού δημοσίου θα ασχολείται με ζητήματα που έχουν να κάνουν με επιχειρήσεις. 
      ΓΙΑΝΝΗΣ ΚΑΨΗΣ: Η διαφορά μας είναι ότι πρέπει να μιλάμε για την πραγματικότητα και όχι για το εμπράγματο. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Και αυτό είτε είναι επιχειρήσεις είτε είναι η διευθέτηση ενός προβλήματος, η επίλυση μιας δυσκολίας που έχει να κάνει με την αλλοδαπή έννομη τάξη, είτε είναι ένα ζήτημα γνωριμίας δύο επιχειρηματιών είτε είναι ζήτημα συναντήσεων επιχειρηματικών κοινοτήτων είτε είναι ακόμη αυτό που είπε ο συνάδελφος της Νέας Δημοκρατίας, αλλά δεν είναι παρών, είτε είναι ζήτημα προώθησης ακόμη προϊόντος στρατηγικής σημασίας για μια οικονομία, όλα αυτά είναι εργασίες μη ενοχοποιημένες, κύριοι Βουλευτές. Και όποιος τις ενοχοποιεί και αισθάνεται ότι πρέπει να δει ειδικά δικαστήρια και τα τοιαύτα, τότε κατ’ ουσίαν ίσως ανεπίγνωτα ή χωρίς να το θέλει εξορίζει αυτήν τη δράση, όχι μόνο από το Υπουργείο Εξωτερικών αλλά από το σύνολο της ελληνικής διοίκησης και το σύνολο της πολιτικής. Με αυτά πρέπει να τελειώνουμε, με αυτά πρέπει να τελειώνει το πολιτικό σύστημα μια και καλή. Η προώθηση των ελληνικών οικονομικών συμφερόντων στην αλλοδαπή σημαίνει συγκέντρωση πλούτου για την πατρίδα και αυτό πρέπει να το δούμε θετικά και όχι αρνητικά ή να το ενοχοποιούμε.
      Αν λοιπόν, είναι έτσι τα πράγματα, που πιστεύουμε πως έτσι είναι να σημειωθεί πως , ανέλαβα στα τέλη του Γενάρη του 2002 τη θέση του Υφυπουργού στο Υπουργείο Εξωτερικών με την υποχρέωση να μεταφέρω και την αρμοδιότητα. Εγώ είχα «μεταφερθεί», εγκαταστάθηκα αμέσως στο Υπουργείο Εξωτερικών.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ – ΨΑΡΟΥΔΑ)
      Το πρόβλημα ήταν ότι να μεν εγκαταστάθηκα, αλλά έπρεπε να μεταφέρω την αρμοδιότητα, τις υπηρεσίες και τους υπαλλήλους. 
      Ταυτοχρόνως, κάνοντας αυτό, έπρεπε να μην καταφύγω στην εύκολη λύση της αυτοτελούς Γενικής Γραμματείας, όπου θα είχα μία αυτοτελή Γενική Γραμματεία, που αντί ο προϊστάμενός της να ήταν υπό τον Υπουργό Οικονομίας, είναι πια υπό τον Υπουργό των Εξωτερικών. Αυτό θα ήταν πολύ εύκολο. Και δεν σας κρύβω ότι ήταν και το πρώτο πράγμα που σκέφθηκα, ότι έτσι θα τελείωνα σε μία μέρα με τις δυσκολίες μου. Η σωστή επιλογή, όμως, είναι η επιλογή της όσμωσης και όχι της αλλαγής καπέλου, με συγχωρείτε για την έκφραση. Της όσμωσης των υπηρεσιών, των αρμοδιοτήτων και τελικώς των ανθρώπων -το δυσχερέστερο δηλαδή- των θεμάτων, ειδικά όταν έχει να κάνει με κλάδους εργαζομένων.
      Έτσι, λοιπόν, αναδεχόμενος τη δυσκολία του εγχειρήματος –αλλά χωρίς να μιλώ γι’ αυτό, οι πολιτικοί είναι για να λύνουν τα προβλήματα του λαού και όχι για να λένε στο λαό τα δικά τους προβλήματα- χωρίς ούτε μία μέρα να λείψω ή να αφήσω δράσεις και αρμοδιότητες να περάσουν, δικαιολογούμενος ότι δεν μπορώ γιατί ακόμα δεν έχω υπαλλήλους κλπ., δέκα άνθρωποι με αυτοθυσία δουλέψαμε. Και σε πρώτο στάδιο τον Ιούνιο του 2002 μεταφέραμε τις υπηρεσίες και τις αρμοδιότητες και τον Οκτώβριο του 2002, αφού είχαμε βρει τα κτίρια, αφού ήμασταν έτοιμοι, μεταφέραμε και τους ανθρώπους και έκτοτε δουλεύουμε μαζί. Τι πρόβλημα παρέμενε που έπρεπε να λυθεί; Αυτός ο κλάδος των οικονομικών και εμπορικών ακολούθων, που μέσα από μία ιστορία νομαδισμού που έχει στις πλάτες του, πια στεγάστηκε στον αρμόδιο -κατά τις αντιλήψεις του έτους 2003 προφανώς- χώρο του ελληνικού διοικητικού συστήματος, έπρεπε να ρυθμιστεί το πώς θα λειτουργήσει στο Υπουργείο Εξωτερικών.
      Το σχέδιο νόμου αυτά τα θέματα έρχεται να λύσει. Δεν φιλοσοφεί. Δεν πάει να λύσει ζητήματα στρατηγικής περί εξαγωγών εθνικών προϊόντων, ποια είναι αυτά και πώς θα προωθηθούν. Αυτά είναι ζητήματα ασκούμενης πολιτικής. Εμείς προσπαθούμε να λύσουμε το θεσμικό πρόβλημα, να ξεκαθαρίζουμε με αυτό, να τελειώνουμε, να περάσει πίσω μας για να ασχοληθούμε με τη δουλειά μας. 
      Ταυτοχρόνως, ενώ κάναμε αυτό, κυρίες και κύριοι Βουλευτές και όλα περπάτησαν και σήμερα εδώ ολοκληρώνουμε, καταργήσαμε και δύο εταιρείες του δημοσίου. Και σας είχα πει στη Διαρκή Επιτροπή, στη δεύτερη συνεδρίαση, πώς το κάνουμε –ο περίφημος ενεστώς διαρκείας που, εν πάση περιπτώσει, μπορεί να είναι και ύποπτος, γιατί μπορεί να κρατάει επτά, οκτώ χρόνια, εγώ όμως έχω πια αόριστο- και πράγματι διαλύσαμε αυτές τις εταιρείες. Θα καταθέσω τα πρακτικά της διάλυσής τους. Έχουν τεθεί υπό εκκαθάριση που ολοκληρώνεται την 30-1-2004. Οι δε εκκαθαρίσεις έχουν δημοσιευτεί. Η μία έχει πάρει αριθμό, η άλλη αναμένεται να πάρει αριθμό σήμερα στο Φύλλο Εφημερίδας της Κυβερνήσεως. 
      Ένα δισεκατομμύριο περίπου το χρόνο κόστιζαν δύο ανενεργά πρόσωπα του δημοσίου. Αυτή είναι η υποχρέωση όποιου διοικεί. Όταν έχει νομικά πρόσωπα τα οποία δεν παράγουν το αποτέλεσμα που ο νόμος τους ορίζει την υποχρέωση να παράγουν, ο αρμόδιος Υπουργός πρέπει να τα καταργεί. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το προσωπικό τι το κάνατε; 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Το προσωπικό, κύριε Πρόεδρε, μεταφέρθηκε, όπως είχαμε από την πρώτη στιγμή πει….
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Άρα, οικονομία μηδέν. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Δεν είναι έτσι. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σχεδόν.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Θα σας πω. Το προσωπικό μπορεί να είναι χρήσιμο αλλού στην ελληνική διοίκηση. Και στο νόμο του 1996, όπου είχε θεσμοθετηθεί μία σχετική αρμόδια επιτροπή για να προβλέψει λιγότερο κράτος με περισσότερες υπηρεσίες, είχε συγκεκριμένη ρύθμιση εκεί –η διάταξη αυτή βάσει της οποίας λειτουργούμε- όπου το προσωπικό μετατάσσεται και δεν απολύεται.
      Άρα, στη ΜΟΔ, στο Υπουργείο Οικονομίας και Οικονομικών και οπουδήποτε μέσα στο Υπουργείο αυτό και αν απασχοληθούν, θα παράγουν έργο και δεν θα κάθονται. Διότι εποπτεύοντας τα δύο νομικά πρόσωπα της Τεχνικής Βοήθειας και την περίφημη ΑΕΠΕ, την Αναπτυξιακή Εταιρεία Παραγωγικών Επενδύσεων, επί ένα χρόνο δεν παρήγαγε έργο που να δικαιολογεί τα χρήματα αυτά. Άρα, η λύση ήταν μία. Να καταργηθεί. Και καταργήθηκε. 
      Τα καταθέτω στα Πρακτικά και είναι στη διάθεση του οποιουδήποτε. 
      (Στο σημείο αυτό ο Υφυπουργός Εξωτερικών κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είπε, ακόμη, ο κ. Δραγασάκης ότι φαίνεται από την εισηγητική έκθεση πως ολοκληρώνεται μία πρώτη φάση και δεν ξέρουμε ποια είναι η δεύτερη. Δεν αντελήφθη σωστά –και δικαιολογημένα- γιατί συμμετέχει το πρώτον στην Ολομέλεια.
Δεν ήταν στη Διαρκή Επιτροπή. Δεν αντελήφθη σωστά ότι η προσέγγιση που έχουμε είναι: «Τέλος τα θεσμικά. Τώρα δουλειά». Το σχέδιο νόμου αυτό ψηφίζεται σήμερα με τη θετική γνώμη τελικά των δύο μεγάλων κομμάτων, δηλαδή της συντριπτικής πλειοψηφίας της ελληνικής Βουλής. 
      Ευχαριστώ ιδιαιτέρως, κύριε Χαϊτίδη, γι’ αυτό που είπατε σήμερα και για τη συμβολή σας σε μια σειρά από ειδικές διατάξεις του σχεδίου. Θα αναφερθώ και στις διατάξεις που σήμερα εισηγηθήκατε. Ευχαριστώ και τον κ. Μολυβιάτη για όλη τη συνεργασία μέχρι να φτάσουμε στη Βουλή. Και αφού φτάσαμε, λοιπόν, με συντριπτική πλειοψηφία, λέμε «ναι».
      Αυτά λοιπόν, αφού τα τελειώσουμε και βάλουμε τελεία, το μόνο που θα μένει μετά είναι δουλειά. Η δεύτερη φάση -όποτε αυτή γίνει- θα είναι είτε ριζικής αλλαγής, λόγου χάρη αλλαγής που θα επιφέρει συγχώνευση των κλάδων αν στο μέλλον αυτή η λύση επικρατήσει ή θα είναι μεταφορά -κάτι που πρέπει να γίνει κάποια στιγμή- του Οργανισμού Προωθήσεως Εξαγωγών, της Επιτροπής 133 στο πλαίσιο της Ευρωπαϊκής Ένωσης και των υπηρεσιών που χειρίζονται τα θέματα του Διεθνούς Οργανισμού Εμπορίου, που παρέμειναν στο Υπουργείο Οικονομίας. Γιατί αν παίρναμε και αυτές τις αρμοδιότητες το 2002, δεν θα μπορούσαμε να τις ασκήσουμε και θα είχαμε εκτεθεί τουλάχιστον στον πρώτο χρόνο της λειτουργίας μας. Αυτές οι αρμοδιότητες πρέπει σιγά-σιγά να περάσουν στο Υπουργείο Εξωτερικών και αυτό μπορεί να συνιστά μία δεύτερη φάση στη μεταρρύθμιση, την οποία σήμερα ολοκληρώνουμε.
      Αυτό όμως αφορά το μέλλον. Το παρόν το αφορά μόνο η εργασία για την ανάπτυξη των διμερών οικονομικών σχέσεων της χώρας, των διεθνών οικονομικών σχέσεων της χώρας και ταυτοχρόνως την εξορθολογισμένη παροχή ανθρωπιστικής βοήθειας στις χώρες που την έχουν ανάγκη.
      Θέλω να κάνω μία απλή αναφορά σε όσα ακούστηκαν σχετικά με τα ζητήματα της visa. Είπαν: «Εδώ δεν έχετε λύσει τα θέματα των θεωρήσεων και δεν επιτρέπετε στους ανθρώπους να μπαίνουν στην Ελλάδα, να εισέρχονται χωρίς κωλύματα, να αναπτύσσουν επιχειρηματική δραστηριότητα και αυτό να ωφελεί και τη χώρα, αλλά και τις διεθνείς μας σχέσεις. Άρα, πώς συζητάτε επί μέρους θεσμικά θέματα;».
      Εγώ λέω και το ένα και το άλλο. Και ενημερώνω το Σώμα ότι ανέλαβα και ολοκλήρωσα μία εισήγηση για την επιτάχυνση των διαδικασιών θεωρήσεων, αλλά και για τον πολλαπλασιασμό της έκδοσης θεωρήσεων, συνεπεία της οποίας είναι η μία τροπολογία που θα ψηφίσουμε για την ίδρυση γραφείου προξενικών, οικονομικών και εμπορικών συμφερόντων στη Βίτολα, στο Μοναστήρι και η αντίστοιχη ρύθμιση, που εδώ και καιρό έχουμε ψηφίσει και τώρα υλοποιούμε, στελεχώνοντας το σχετικό γραφείου του Γενικού Προξενείου στη Σαγκάη. Και άλλα ειδικότερα μέτρα, τα οποία ανά τω χρόνω θα πραγματοποιούμε και θα ανακοινώνουμε.
      Είναι σωστή λοιπόν η παρατήρηση του συναδέλφου της Νέας Δημοκρατίας για τις θεωρήσεις, αλλά φυσικά και η επίλυση θεμάτων που έχουν να κάνουν με τις θεσμικές όψεις της οικονομικής διπλωματίας, αποτελεί επίσης επείγουσα προτεραιότητα.
      Αν αυτά είναι η γενική μου τοποθέτηση, χρωστώ στα επτά λεπτά που μου μένουν και απαντήσεις στα ειδικότερα θέματα, στις τέσσερις παρεμβάσεις των εξής συναδέλφων: του κ. Τζανή, για το θέμα της Εθνικής Σχολής Δημόσιας Διοίκησης, του κ. Μάτη, για το ζήτημα των ενιαίων θέσεων, του κ. Χαϊτίδη, για το ζήτημα της παγίας προκαταβολής και του κ. Σπυριούνη, για τη συμμετοχή στο σχετικό υπηρεσιακό συμβούλιο του Γενικού Διευθυντή Διεθνών Οικονομικών Σχέσεων. Αυτές τις μεταβολές στο σχέδιο, τις οποίες συμφωνήσαμε συζητώντας στη Διαρκή Επιτροπή, με το συγκεκριμένο τρόπο της διατύπωσης που σας διένειμα τις ενσωματώσαμε ήδη στο σχέδιο, νόμου.
      Τι μου μένει; Μου μένει να σταθώ πάνω στις παρατηρήσεις που διατυπώθηκαν σήμερα. 
      Είναι δεκτή η παρατήρηση νομοτεχνικής υφής του κ. Σπυριούνη ότι ενώ κεφαλαιοποιούμε –συγγνώμη για τον όρο- ορισμένα άρθρα του νόμου ως Κεφάλαιο Δεύτερο, δεν κάνουμε το αντίστοιχο για το πρώτο κομμάτι. 
      Άρα λοιπόν, πριν το άρθρο 1 του σχεδίου νόμου τίθεται ο τίτλος: «Κεφάλαιο Πρώτο. Οργάνωση των Υπηρεσιών Διεθνών Οικονομικών Σχέσεων και Αναπτυξιακής Συνεργασίας». Είναι μία καλή παρατήρηση.
     Η κ. Κανέλλη, αναφερόμενη στο άρθρο 8 που ρυθμίζει άσχετα με το θέμα της βασικής της τοποθέτησης θέματα, έκανε μία αναφορά στα θέματα των Αριστείων και τα τοιαύτα και μου ζήτησε να προσκομίσω τη σχετική εγκύκλιο.
      Δεν είναι εγκύκλιος. Είναι νόμος, από ό,τι ενημερώνομαι από το Υπουργείο συζητείται και η αναθεώρησή του, είναι νόμος από το 1975, ο ν. 106/75 και τον οποίο θέτω στη διάθεσή της.
      (Στο σημείο αυτό ο κ. Υφυπουργός Εξωτερικών κ. Ανδρέας Λοβέρδος καταθέτει για τα Πρακτικά το προαναφερθέν κείμενο του νόμου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Η κ. Κανέλλη επίσης αναφέρθηκε στη μισθολογική κλιμάκωση. Είχα δεσμευτεί κατά τη διάρκεια των εργασιών της Διαρκούς Επιτροπής στα μέλη της επιτροπής που μου έλεγαν πώς θα γίνει, πώς θα δουλέψουμε στον ίδιο χώρο με άλλους ανθρώπους υπό άνισες οικονομικές συνθήκες. Εγώ έλεγα ότι αυτό είναι σωστό από πλευράς τακτικής αλλά έχει ένα ειδικό θέμα πολύ ενδιαφέρον. Αυτοί οι άνθρωποι, εννοώ οι οικονομικοί εμπορικοί ακόλουθοι όταν κληθούν να υπηρετήσουν στο κέντρο δεν έχουν επιδόματα άλλων υπαλλήλων ή δεν έχουν εκείνες τις αμοιβές που τους επιτρέπουν στην Ελλάδα να ζήσουν. Ένας άνθρωπος με δύο παιδιά, με τρία παιδιά, με οικογένεια, εν πάση περιπτώσει, που έρχεται στην Ελλάδα από την αλλοδαπή για να κάνει τη θητεία του στην κεντρική υπηρεσία, στο Υπουργείο Εξωτερικών, θα πρέπει να ζήσει όταν έχει είκοσι ή είκοσι οκτώ χρόνια υπηρεσίας με 1100 ευρώ το μήνα. Τα παιδιά του έχουν μεγαλώσει σε ξένα σχολεία, θα πρέπει κάπως εδώ να συνεχίσει αυτού του είδους την εκπαίδευση και είναι αδύνατο να τα βγάλει πέρα. Αυτό για μας σήμαινε ότι η κεντρική υπηρεσία δεν πρέπει να στελεχώνεται με αξιόλογα στελέχη του Υπουργείου Εξωτερικών αλλά είναι καταδικασμένη να λειτουργεί με βάση τους ανθρώπους που δεν θέλουν να πάνε έξω. Αυτό το διοικητικό αλαλούμ λύνεται και ξεπερνιέται μόνο εάν υπάρξει μια μισθολογική, αναλογικώς ίση μεταχείριση.
      Δεσμεύτηκα, λοιπόν, ότι το Υπουργείο Οικονομίας και Οικονομικών θα καταθέσει σχετική διάταξη για τα μισθολογικά των οικονομικών ακολούθων, που θα φτάσει στην εξομοίωση με την πάροδο πέντε ετών. Και σας έδωσα και μια διάταξη που εμείς είχαμε εισηγηθεί στον κ. Χριστοδουλάκη. Ενημερώθηκα ότι τέτοια διάταξη, όχι ακριβώς με αυτό το περιεχόμενο αλλά με την κλιμάκωση της πενταετίας έχει ήδη συμπεριληφθεί σε σχέδιο νόμου και κατετέθη στη Βουλή των Ελλήνων και συνεπώς και ως προς αυτό το ζήτημα τα πράγματα έχουν πολύ καλή φορά.
      Δεύτερο θέμα. Λέει ο κ. Χαϊτίδης στο άρθρο 10 παράγραφος 4 να προσθέσω τη φράση «στην περιοχή ευθύνης και δραστηριοποίησης των υπαλλήλων». Και έκανε μια διατύπωση από το Βήμα την ώρα που μιλούσε. Προσπαθήσαμε να συγκρατήσουμε το μείζον στη διατύπωσή του και θεωρώ ότι το αποτυπώνουμε, αποδεχόμενοι την παρέμβαση του συναδέλφου, ως εξής: «Στο πρώτο εδάφιο της παραγράφου 2 του άρθρου 62α του οργανισμού του Υπουργείου Εξωτερικών, η λέξη «συγγενείς» αντικαθίσταται από τις λέξεις «σύζυγοι και συγγενείς».
      Στο πρώτο εδάφιο της παραγράφου 2 του άρθρου 62Α του Οργανισμού του Υπουργείου Εξωτερικών, όπως αυτή προστίθεται με το άρθρο 10 παράγραφος 4 του σχεδίου νόμου, μετά τη λέξη «απαγορεύεται» προστίθεται «στην περιοχή αρμοδιότητάς τους».
      Δεν είναι εδώ ο συνάδελφος, αλλά είναι αυτό που μας είπε.
      Επίσης απουσιάζει ο συνάδελφος στον οποίο αναφέρομαι, ο κ. Καψής. Μίλησε για κομφούζιο. Δεν υπάρχει κανένα κομφούζιο στο άρθρο 12. Και μάλιστα η τελική του διατύπωση ήταν προϊόν κύριοι συνάδελφοι πολλών και έντονων συζητήσεων. Καταλήξαμε κάπου -και ήμουν πολύ αναλυτικός στη Διαρκή Επιτροπή, δεν έχω το χρόνο σήμερα- όπου δεν ανατρέπονται και δεν διαταράσσονται τα δεδομένα όπως σήμερα ισχύουν, του προβαδίσματος.
      Είχα πει στη Διαρκή Επιτροπή ότι το εγχείρημα αυτό θα είναι τελικώς μεταρρυθμιστικό, εάν δεν καταστρέψει, εάν βελτιώσει και δεν χαλάσει τα υφιστάμενα. Τίποτα δεν έχουμε μεταβάλλει με το άρθρο 12 και οι ανησυχίες του κ. Καψή δεν είναι εύλογες.
      Εκτιμώ, λοιπόν, ότι βοηθά το επιχείρημά μου η κατάθεση όσων στοιχείων διαθέτω αυτήν τη στιγμή. Έχω ήδη καταθέσει και στη Διαρκή Επιτροπή αντίστοιχα στοιχεία- για το πώς ρυθμίζεται το ζήτημα του προβαδίσματος σε πολλές χώρες του αναπτυγμένου κόσμου, μια πρακτική που ακολουθεί και το Υπουργείο Εξωτερικών της χώρας μας και η οποία δεν θα μεταβληθεί.
      (Στο σημείο αυτό ο Υφυπουργός Εξωτερικών κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Διατηρείται η ανησυχία του κ. Χαϊτίδη για το θέμα της αναπλήρωσης. Και την αναπλήρωση δεν μεταβάλλουμε. Ως σήμερα έχει τη διατηρούμε και κανένα πρόβλημα δεν δημιουργείται. Καμία διάταξη του παρόντος σχεδίου νόμου δεν ρυθμίζει άλλως από τα υφιστάμενα σήμερα, δεν ρυθμίζει άλλως τα ζητήματα της αναπλήρωσης.
      Αυτό είχαμε την ευκαιρία να το πούμε πολλές φορές στη Διαρκή Επιτροπή και το επαναλαμβάνουμε και σήμερα. Εκτιμώ ότι ο ερμηνευτής διαθέτει, πέραν της συγκεκριμένης και ειδικής υφής των ρυθμίσεων, και αυτήν τη δήλωση. Συνεπώς η ερμηνεία του μπορεί να στηριχθεί και στα επιχειρήματα αυτά.
      Τέλος, ο κ. Χαϊτίδης προσπάθησε πάρα πολλές φορές να μας πει για μια, κατά τη γνώμη του, προβληματική διατύπωση στο άρθρο 23. Ας παρακολουθήσουμε τη σκέψη του και δεν νομίζω ότι θα χάσουμε τίποτα εάν δεχτούμε αυτήν την παρέμβαση.
      Έτσι, στο άρθρο 23, στο πρώτο εδάφιο του στοιχείου γ΄ της παραγράφου 2, όπως τίθεται από το άρθρο 23, παράγραφος 2 του σχεδίου νόμου, προστίθενται οι λέξεις «και εφόσον δεν γνωρίζουν ελληνικά, τουλάχιστον αγγλικά, γαλλικά ή γερμανικά».
      (Στο σημείο αυτό ο Υφυπουργός Εξωτερικών κ. Ανδρέας Λοβέρδος καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι, ολοκλήρωσα την ομιλία μου και για τις μεταβολές επί ειδικών θεμάτων συγκεκριμένων διατάξεων, αποδεικνύοντας ότι και τώρα που ψηφίζουμε το μέλλον για τα θέματα των διεθνών οικονομικών σχέσεων και της αναπτυξιακής συνεργασίας, όπως ακριβώς κάναμε όταν είδαμε και ψηφίσαμε τις διατάξεις για το Εθνικό Συμβούλιο Εξωτερικής Πολιτικής, όπως ακριβώς κάναμε και για τα άλλα σχέδια νόμου που περάσαμε, ακόμα και για το Βαλκανικό Πρόγραμμα, για παράδειγμα, η τακτική της συζήτησης με τους συναδέλφους σε όλα τα στάδια της κοινοβουλευτικής διαδικασίας, μόνο θετικά αποτελέσματα μπορεί να δώσει.
      Και αυτό γιατί ακούγονται μια σειρά από επιχειρήματα, που μπορεί κάποιος να μην είχε υπ’ όψιν του, γίνονται μια σειρά από συζητήσεις που αναδεικνύουν τα προβλήματα ή καλύτερες λύσεις από τις προτεινόμενες και συνεπώς ένα σχέδιο νόμου μπορεί να γίνει καλύτερο.
      Κλείνοντας την παρέμβασή μου θα ήθελα να ευχαριστήσω αυτούς που ευχαρίστησα και στην αρχή της συζήτησης για την πολύ χρήσιμη υποστήριξη αυτού του σχεδίου νόμου. Ήταν χρήσιμη με την έννοια ότι υπήρξε δημιουργική συζήτηση, υπήρξε κριτική, η οποία οδήγησε στο να μεταβληθούν πράγματα, να αλλάξουν διατάξεις.
      Είμαι υποχρεωμένος να πω ότι για το Υπουργείο Εξωτερικών ήταν μια εξαιρετική εμπειρία η εμπειρία της διαμόρφωσης στην τελική του μορφή αυτού του σχεδίου νόμου, το οποίο ελπίζουμε ότι η πράξη θα το δικαιώσει.
      Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μολυβιάτης.
      ΠΕΤΡΟΣ ΜΟΛΥΒΙΑΤΗΣ: Ευχαριστώ, κυρία Πρόεδρε.
      Ο εισηγητής της Νέας Δημοκρατίας κ. Χαϊτίδης ανέπτυξε και παρουσίασε αναλυτικά τις απόψεις, τις θέσεις και τις προτάσεις του κόμματός μας. Επομένως εγώ θα είμαι πάρα πολύ σύντομος και δεν θα εξαντλήσω καν το χρόνο που έχω στη διάθεσή μου.
      Είναι γνωστό ότι όταν εισήχθη αυτό το νομοσχέδιο προς συζήτηση στην αρμόδια επιτροπή, η Νέα Δημοκρατία διατύπωσε πολλές και σοβαρές επιφυλάξεις. Οι επιφυλάξεις μας αυτές δεν οφείλονταν σε κάποια στείρα αντιπολιτευτική διάθεση, αλλά στην πεποίθησή μας ότι οι αρχικές ρυθμίσεις αυτού του νομοσχεδίου δεν εξασφάλιζαν την εύρυθμη λειτουργία των υπηρεσιών του Υπουργείου Εξωτερικών, ούτε στην κεντρική υπηρεσία ούτε στο εξωτερικό.
      Πρέπει να πω ότι με ιδιαίτερη χαρά διαπιστώνω ότι στην πορεία συζητήσεως του νομοσχεδίου επήλθαν βελτιώσεις, οι οποίες οφείλονται στο πνεύμα συνεργασίας που επεκράτησε μεταξύ των ενδιαφερομένων κλάδων του Υπουργείου Εξωτερικών, μεταξύ των περισσοτέρων από τα κόμματα της Βουλής, μεταξύ των ενδιαφερομένων θεσμοθετημένων φορέων. Πρέπει να τονίσω και τη θετική διάθεση του κυρίου Υφυπουργού, ο οποίος αποδέχθηκε πολλές από τις προτάσεις που κατετέθησαν στην Επιτροπή και στην Ολομέλεια. Νομίζω ότι αυτό είναι ένα πολύ καλό παράδειγμα του τι μπορεί να επιτευχθεί μέσα την Αίθουσα αυτή όταν υπάρχει καλή θέληση, καλή πίστη και διάθεση συνεννοήσεως.
     Αυτά όμως, κυρία Πρόεδρε, δεν σημαίνουν ότι η κατάσταση σήμερα στο Υπουργείο Εξωτερικών είναι αυτή που θα έπρεπε να είναι. Σχολιάστηκαν ήδη εδώ ορισμένα θέματα που αφορούν το Υπουργείο Εξωτερικών και θα ήθελα και εγώ να τονίσω ότι δυστυχώς σε μια εποχή όπου ο ρόλος της διπλωματίας, και της κλασικής και της οικονομικής, είναι πολύ αναβαθμισμένος. Το ελληνικό Υπουργείο Εξωτερικών, το οποίο διαθέτει πράγματι λαμπρά και αξιόλογα στελέχη, τείνει συνεχώς να υποβαθμίζεται. Ο κύριος λόγος για τον οποίο τείνει να υποβαθμίζεται είναι μία εισβολή εξωυπηρεσιακών παραγόντων στο Υπουργείο αυτό. Υπάρχει σήμερα μία –θα έλεγα- στρατιά εξωυπηρεσιακών παραγόντων, οι οποίοι έχουν δημιουργήσει ένα παραϋπουργείο, που λειτουργεί παράλληλα ή αντίθετα –αν θέλετε- με το κανονικό Υπουργείο Εξωτερικών.
     Αυτό είναι ιδιαιτέρως θλιβερό, κυρία Πρόεδρε, διότι, όπως είπα, σήμερα ο ρόλος της διπλωματίας είναι πολύ σημαντικότερος από πριν και θα σας εξηγήσω γιατί. Στη διάρκεια του «ψυχρού πολέμου» υπήρχαν τα δύο στρατόπεδα και οι χώρες που ήταν ενταγμένες σε αυτά τα στρατόπεδα ακολουθούσαν λίγο ή πολύ τις κατευθύνσεις και τις οδηγίες των δύο επικεφαλής αυτών των στρατοπέδων, της Μόσχας δηλαδή και της Ουάσιγκτον. Η ελευθερία αυτοτελούς δραστηριότητος ήταν πάρα πολύ περιορισμένη και αυτό διότι το πρώτο μέλημα όλων των χωρών –και των ανατολικών και των δυτικών- ήταν η ασφάλειά τους. Με τον τερματισμό του «ψυχρού πολέμου» έπαψε η ασφάλεια να αποτελεί το πρωταρχικό αντικείμενο της διπλωματίας. Όταν έπαψε να συμβαίνει αυτό, τότε το βάρος ρίχθηκε και στην πολιτική,  βέβαια, διπλωματία αλλά κυρίως στην οικονομική διπλωματία.
      Υπήρχαν ορισμένοι που είχαν προβλέψει το τέλος της ιστορίας με τη λήξη του «ψυχρού πολέμου». Η ιστορία δεν τελείωσε. Η ιστορία συνεχίζεται. Και σε αυτήν τη συνέχεια της ιστορίας η διπλωματία της κάθε χώρας έχει να παίξει σήμερα ένα πολύ σημαντικότερο ρόλο απ’ ό,τι είχε στη διάρκεια του «ψυχρού πολέμου». Για εμάς είναι και ο πρόσθετος λόγος της σημασίας της διπλωματίας ότι είμαστε η μόνη χώρα της Ευρώπης, η οποία εξακολουθεί να έχει πρόβλημα ασφαλείας και δεν χρειάζεται να αναπτύξω γιατί συμβαίνει αυτό.
     Επομένως στη διπλωματία μας έχουμε εναποθέσει και το θέμα της ασφάλειας που ισχύει μόνο για εμάς και το θέμα των πολιτικών επιδιώξεών μας και τώρα πλέον και της οικονομικής διπλωματίας. Για όλους αυτούς τους λόγους θα έπρεπε να γίνεται μεγαλύτερη αξιοποίηση των λαμπρών και ικανών στελεχών που διαθέτει το Υπουργείο Εξωτερικών, αντί να παραγκωνίζονται για χάρη ορισμένων εξωϋπηρεσιακών συμβούλων.
     Ελπίζω, κυρία Πρόεδρε, ότι το νομοσχέδιο που ψηφίσαμε σήμερα θα επιτρέψει στο Υπουργείο Εξωτερικών και στη νέα υπηρεσία να δικαιολογήσει τις προσδοκίες που εναποθέτουμε σε αυτήν την αποστολή του Υπουργείου Εξωτερικών. Η οικονομία της χώρας δεινοπαθεί -αυτό ανεπτύχθη εκτενώς στη σημερινή συνεδρίαση- και κυρίως στο θέμα των εξωτερικών οικονομικών μας σχέσεων.
      Το εμπορικό ισοζύγιο της χώρας πάσχει επικίνδυνα και επιδεινώνεται συνεχώς. Το έργο που αναλαμβάνουν οι νέοι οικονομικοί υπάλληλοι του Υπουργείου Εξωτερικών είναι σημαντικότατο και βαρύτατο. Εγώ εύχομαι η αποστολή τους αυτή να ευοδωθεί σε πλήρη αρμονική συνεργασία με τη διπλωματική υπηρεσία του Υπουργείου Εξωτερικών.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τζανής έχει το λόγο.
      ΛΕΩΝΙΔΑΣ ΤΖΑΝΗΣ: Κυρία Πρόεδρε, κάνω την παρατήρηση ότι η συζήτηση εξελίσσεται κατά τέτοιον τρόπο, ώστε να δικαιώνεται η αντίληψη και η πρακτική του κυρίου Υπουργού σύμφωνα με την οποία η συζήτηση στη Διαρκή Επιτροπή πρέπει να λαμβάνεται σοβαρά υπόψη από την Κυβέρνηση κατά την επεξεργασία ενός νομοσχεδίου. Αυτό έγινε και εδώ. Υπήρξαν εποικοδομητικές προτάσεις απ’ όλα τα πολιτικά κόμματα. Αποτέλεσμα της αποδοχής αυτών υπήρξε η υπερψήφιση του νομοσχεδίου και από τη Νέα Δημοκρατία και η κατάθεση βέβαια στην Ολομέλεια θετικών διαφωνιών, θα έλεγα εγώ, από τα άλλα δύο κόμματα της Αντιπολίτευσης.
      Διατυπώθηκαν αιτιάσεις, ανησυχίες ότι η οικονομική διπλωματία δεν υπηρετεί το σκοπό για τον οποίο προώρισται, όπως ειπώθηκε από την κ. Κανέλη. Μπορεί να πει κανείς ότι έχουν κάποια βάση στη σφαίρα του πιθανού αλλά η ουσία είναι ότι το νομοσχέδιο υπηρετεί συγκεκριμένους σκοπούς. 
      Ο σκοπός που υπηρετεί το νομοσχέδιο αυτό συνδέεται με τη μεταφορά που ήδη έχει γίνει, των αρμοδιοτήτων των υπηρεσιών και του προσωπικού από το Υπουργείο Εθνικής Οικονομίας στο Υπουργείο Εξωτερικών, η οποία επήλθε με το π.δ. 159/2002, με την εν συνεχεία από 1ης Οκτωβρίου 2002 μεταφορά των σχετικών αρμοδιοτήτων του παλιού Υπουργείου Εθνικής Οικονομίας στο Υπουργείο Εξωτερικών, με την έκδοση της κοινής υπουργικής απόφασης το Μάρτιο του 2003 των Υπουργείων Εξωτερικών και Εσωτερικών για μετάταξη ενός περιορισμένου αριθμού υπαλλήλων από το παλιό Υπουργείο Εθνικής Οικονομίας στο διάδοχο Υπουργείο Εξωτερικών και ως εκ τούτου με την προκύπτουσα ανάγκη ρύθμισης ενός θέματος που συνδέεται με τον οργανισμό του Υπουργείου Εξωτερικών και με την ανάγκη όσμωσης του προσωπικού του πρώην Υπουργείου Εθνικής Οικονομίας με το προσωπικό του Υπουργείου Εξωτερικών. Αυτός είναι ο χαρακτήρας του νομοσχεδίου. Οι διατάξεις του νομοσχεδίου κινούνται με αυτήν τη λογική προς αυτήν την κατεύθυνση.
      Έχω την εντύπωση ότι οι διατυπώσεις, οι ενστάσεις, οι διαφωνίες που διατυπώθηκαν στην Ολομέλεια, αφορούν θέματα μη συνδεόμενα άμεσα με το αντικείμενο του νομοσχεδίου. Για παράδειγμα δεν μπορεί να αγνοήσει κανείς ως γενικότερη ανάγκη αυτό που επεσήμανε ο κ. Μολυβιάτης δηλαδή την ανάγκη οι Υπουργοί να προστρέχουν στο δυναμικό του Υπουργείου και όχι κυρίως σε εξωτερικούς συνεργάτες και συμβούλους, οι οποίοι ως τόσο συχνά αποτελούν και τους ανθρώπους που ξημεροβραδιάζονται και ξενυχτάνε μαζί με τον Υπουργό για να βγει εις πέρας το έργο ενός Υπουργείου.
      Νομίζω ότι το νομοσχέδιο αποδείχτηκε από τη συζήτηση, ότι δεν έχει πολλές αιτίες διαφωνίας μεταξύ των πολιτικών κομμάτων.
      Να κλείσω με μία ειδική παρατήρηση προς τον κύριο Υπουργό. Αφορά το άρθρο 27 παράγραφος 5, όπου εκεί αναφέρονται ως προβλεπόμενες θέσεις για την τεχνική υπηρεσία: μία θέση πολιτικού μηχανικού και μία αρχιτέκτονα. 
      Κύριε Υπουργέ, γνωρίζω ότι από το Υπουργείο τουλάχιστον ζητούνται ή χρειάζονται θέσεις αρχιτεκτόνων. Αν είναι δυνατή λοιπόν η αντικατάσταση του ενός μηχανικού με τη λέξη αρχιτέκτονα ώστε να προκύψουν δύο θέσεις αρχιτεκτόνων και όχι μία θέση πολιτικού μηχανικού και μία αρχιτέκτονα. Αυτό αφορά ανάγκη του δικού σας Υπουργείου και όχι δικό μου αίτημα.
      Κατά τα λοιπά, κυρία Πρόεδρε, δεν νομίζω ότι υπάρχει έδαφος για παραπέρα ανάλυση ενός νομοσχεδίου που εξαντλητικά ήδη έχει αναλυθεί.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση του Περιστυλίου της Βουλής με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ ο πολιτικός και ο διανοούμενος» σαράντα οκτώ  μαθητές και πέντε δάσκαλοι από το 6ο Δημοτικό Σχολείο Αμαλιάδος Ηλείας.
      Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Εισερχόμαστε στις δευτερολογίες.
      Ο κ. Πάγκαλος έχει το λόγο.
      ΘΕΟΔΩΡΟΣ ΠΑΓΚΑΛΟΣ: Θα είμαι σύντομος και θα αφορά ένα συγκεκριμένο θέμα  η δευτερολογία μου. Κατά τα άλλα, ό,τι ήταν δυνατόν να λεχθεί, ελέχθη από τους συναδέλφους, επισημαίνοντας και αυτό που είπε ο κ. Τζανής, ο Κοινοβουλευτικός Εκπρόσωπος του ΠΑΣΟΚ, ότι η ουσιαστική συζήτηση είχε γίνει στην Επιτροπή, με την καλή συνεργασία που είχαμε με τον Υπουργό καθώς και αυτό που είπε ο κ. Μολυβιάτης, για την ανάγκη να υπάρχουν λύσεις και λειτουργίες διαυγείς στο Υπουργείο και να μη λειτουργούν παράλληλες διαδικασίες, σύμβουλοι  με ασαφείς αρμοδιότητες που επισκιάζουν τη δομή του Υπουργείου. Επομένως καλό είναι να προσπαθούμε να περιλαμβάνουμε στη σαφή δομή του Υπουργείου με σαφή καθήκοντα και αρμοδιότητες ως φυσιολογικούς υπαλλήλους  όσους μας είναι απαραίτητοι και να μην τους αφήνουμε σε αυτόν τον ομιχλώδη χώρο που θυμίζει κάτι από τις «λίμπες» εκεί όπου οι καθολικοί θεωρούν ότι πηγαίνουν τα αγέννητα και τα μη βαπτισθέντα βρέφη, όπου κινούνται όλοι αυτοί ως ασπόνδυλοι οργανισμοί που τους αποκαλούμε συμβούλους με διάφορες ιδιότητες περίεργες και ανακατεύονται σε θέματα που άλλοτε τους αφορούν και άλλοτε δεν τους αφορούν.
      Εκπλήσσομαι γιατί στο πρώτο εδάφιο της παραγράφου 8 του άρθρου 27, όπως τίθεται με την παράγραφο 2 της τροπολογίας 1744/32, λείπει ένα στοιχείο, το οποίο είχε ως εξής: Υπήρχε ένα τρίτο στοιχείο για το άρθρο, ένα στοιχείο γ΄ που έλεγε «υπαλλήλων του κλάδου ΠΕ2 του Υπουργείου Οικονομίας και Οικονομικών  που υπηρετούσαν στις υπηρεσίες Γενικής Γραμματείας Διεθνών Σχέσεων του Υπουργείου Οικονομίας και Οικονομικών, που καταργήθηκε με τις διατάξεις του άρθρου 7….. Οι εν λόγω υπάλληλοι τοποθετούνται στην Τεχνική Υπηρεσία της Υπηρεσίας Διεθνούς Αναπτυξιακής Συνεργασίας». Απ’ ότι ξέρω πρόκειται για τέσσερις  υπαλλήλους, έχω τη εντύπωση ότι είναι άριστοι υπάλληλοι, ότι είναι απαραίτητοι στην υπηρεσία αναπτυξιακής συνεργασίας –και μπορεί να φανταστεί καθένας γιατί- γιατί είναι προφανώς ανάγκη οι μηχανικοί να συμπαρίστανται σε έργα τέτοιου είδους. Έχω την εντύπωση ότι η πρόσληψη τέτοιων υπαλλήλων και η χρησιμοποίησή τους πάει προς τη γενική κατεύθυνση που και εσείς κι εγώ ακολουθώντας τα φώτα σας, δώσαμε, και δεν βλέπω γιατί κάποιοι που νομίζουν ότι το Υπουργείο πρέπει να απαρτίζεται μόνο από νομικούς και από οικονομολόγους μπορεί να έχουν αντιρρήσεις οποιουδήποτε είδους. Αν τις έχουν, ας τις έχουν δημόσια, να τις προβάλλουν διά του Τύπου και με υπομνήματα και όχι υπογείως και παρασκηνιακώς και μάλιστα να έχουν τέτοια ισχύ, ώστε ένα εδάφιο επί του οποίου είχε την συναίνεση και των υπολοίπων κομμάτων της Βουλής, να εξαφανίζεται από το κείμενο της τροπολογίας, που μας δώσατε.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Την τροπολογία τη συζητάμε τώρα;
      ΘΕΟΔΩΡΟΣ ΠΑΓΚΑΛΟΣ: Όχι, αλλά το θέτω στη δευτερολογία μου για να έχετε τη δυνατότητα μέχρι της συζήτησης της τροπολογίας, να πάρετε αποφάσεις.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όλα μαζί συζητούνται, ενιαία είναι η συζήτηση.
      ΘΕΟΔΩΡΟΣ ΠΑΓΚΑΛΟΣ: Εδώ έχουμε μία εξέλιξη, η οποία δεν συνάδει με την εν γένει εξέλιξη που έχει πάρει η συζήτηση.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Χαϊτίδης έχει το λόγο.
      ΕΥΓΕΝΙΟΣ ΧΑΪΤΙΔΗΣ: Κυρία Πρόεδρε, ήθελα κι εγώ να επισημάνω το καλό πνεύμα μέσα στο οποίο διεξήχθη τόσο στην Επιτροπή όσο και στην Ολομέλεια σήμερα η συζήτηση επί του νομοσχεδίου που συζητούμε και να πω και να παρακαλέσω αν είναι δυνατόν, και για την Κυβέρνηση κυρίως –γιατί για μας είναι διαρκή η καλή διάθεση- να καθιερωθεί η νοοτροπία της αποδοχής των προτάσεων και τροποποιήσεων των Βουλευτών. Ας αποδεχθεί η Κυβέρνηση ότι δεν είναι αλάθητη, ότι δεν είναι πάνσοφη, ότι μπορούμε και εμείς καλοπροαίρετα να συμβάλουμε στη βελτίωση των όποιων νομοσχεδίων φέρνει διότι δεν ασκούμε δομική αντιπολίτευση αλλά εποικοδομητική και παραγωγική κριτική προς όφελος του ελληνικού λαού, πράγμα που το αποδεικνύουμε συνεχώς με προτάσεις νόμων που όμως απορρίπτονται συνεχώς- και με βελτιωτικές προτάσεις επί άρθρων νομοσχεδίων που φέρνει η Κυβέρνηση. 
      Ο κύριος Υπουργός δεσμεύτηκε πέραν των συγκεκριμένων διορθώσεων και τροπολογιών τις οποίες ενσωμάτωσε στο νομοσχέδιο, να δείξει το ίδιο ενδιαφέρον για τη ρύθμιση μιας σειράς άλλων θεμάτων για τα οποία ομολόγησε ότι πρέπει να υπάρξει μία συνεννόηση ώστε να βρεθεί κοινός τόπος μεταξύ Υπουργείου και όλων των ενδιαφερομένων υπαλλήλων οι οποίοι υπάγονται στο Υπουργείο Εξωτερικών.
      Πιστεύω ότι θα τηρήσει τη δέσμευσή του και ότι από αύριο θα έρθει σε συνεννόηση με τους ενδιαφερόμενους υπαλλήλους ώστε να υπάρξει η βασική προϋπόθεση για την επιτυχή λειτουργία του Υπουργείου Εξωτερικών υπό τη νέα αναβαθμισμένη μορφή του. Αυτή η προϋπόθεση είναι η σύμπνοια, η καλή συνεργασία, η εξάλειψη κάθε προβλήματος μεταξύ όλων των υπαλλήλων. Αλίμονο εάν δημιουργηθούν μέτωπα και ομάδες που η μία θα αντιμάχεται την άλλη. Μόνο έτσι μπορούμε να ευελπιστούμε ότι οι άξιοι υπάλληλοι κάθε ειδικότητος θα μπορέσουν να συμβάλουν ακόμη περισσότερο στο μέλλον, ώστε το λανθάνον όπλο της οικονομικής διπλωματίας να ενεργοποιηθεί προς όφελος της χώρας μας.
      Έτσι δεν θα στεναχωρούμεθα όταν διαβάζουμε στοιχεία της Εθνικής Στατιστικής Υπηρεσίας ότι σχεδόν με όλες τις χώρες έχουμε ελλειμματικό εμπορικό ισοζύγιο. Μάλιστα, τώρα τελευταία είναι ελλειμματικό το εμπορικό ισοζύγιο με την Τουρκία αλλά και με πολλές βαλκανικές χώρες οι οποίες είναι πολύ λιγότερο ανεπτυγμένες από την Ελλάδα. 
      Σας παρακαλώ, λοιπόν, κύριε Υπουργέ, να δείξετε αυτήν την κατανόηση. Θέλω να προτρέψω και την Κυβέρνηση στο λίγο χρόνο που της απομένει να δείξει πνεύμα συνεργασίας και σύμπνοιας εδώ μέσα ώστε ο ελληνικός λαός να αρχίσει να αλλάζει γνώμη για τους πολιτικούς δηλαδή ότι δεν είμαστε εδώ για να αντιμαχόμεθα, αλλά για να παράγουμε εποικοδομητικό έργο προς όφελος της πατρίδας μας και όλων των συμπολιτών μας.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Οφείλω να ομολογήσω ότι θα μπορούσε να είναι εποικοδομητική η συζήτηση στις λεπτομέρειες. Βέβαια το πώς λειτουργεί το Υπουργείο Εξωτερικών είναι ήδη μία προβληματική κατάσταση από τις κεντρικές πολιτικές επιλογές. Φυσικά δεν είναι ούτε η πρώτη ούτε η τελευταία φορά που συζητάμε κάτι τέτοιο. Έχουμε παραστεί μάρτυρες παρουσίας ανθρώπων ελαφρώς ελληνόγλωσσων με αδιευκρίνιστο καθεστώς οι οποίοι και παρίστανται. Συνοδεύουν τον Υπουργό. Βρίθουν οι ελληνικές εφημερίδες με σχόλια για ένα θολό νεφέλωμα που έχει τόση σχέση με τη διπλωματία και τους διπλωμάτες όση το «Φόρειν Οφις».
      Έπειτα, κύριε Υπουργέ, σας έχουμε καταγγείλει και μια κλασική επιλογή που έχετε κάνει της υπερδιόγκωσης του Υπουργείου Εξωτερικών, σε επίπεδα αμερικάνικης επιλογής. Σε τελευταία ανάλυση και αν θέλετε να έχετε την ίδια πολιτική, δεν είναι η Ελλάδα, Ηνωμένες Πολιτείες. Δεν μπορείτε να μετατρέψετε το Υπουργείο Εξωτερικών σε «Στέιτ Ντιπάρτμεντ.
      Με αυτήν την έννοια κάποιες από τις παρατηρήσεις μας  δεν καταλαβαίνω γιατί πρέπει να οδηγήσουν σε κορώνες περί της εξυπηρέτησης των επιχειρήσεων. Σας είπα ότι έχει αλλάξει πολιτική το ΠΑΣΟΚ, το ξέρετε και σεις. Νομίζετε ότι πηγαίνει μπροστά, αλλά στα καθ’ ημάς πάτε πίσω, πολύ πίσω. Η Νέα Δημοκρατία από πολιτική και προγραμματική πεποίθηση είναι ένα αστικό νεοφιλελεύθερο κόμμα. Εσείς γιατί γίνεστε ξαφνικά αστικογενίτσαροι, και μιλάτε για το μέλλον των επιχειρήσεων; Τις επιχειρήσεις εξαρτάται ποιος τις έχει. Το ζήτημα είναι ποιος είναι κάτοχος της επιχείρησης. Μη βγάζετε λοιπόν κορώνες για το Υπουργείο και τις οικονομικές υπηρεσίες. Σας άκουσα τι απαντήσατε στον κ. Καψή. Τις ανησυχίες του διατύπωσε. Η ιδιωτικοποίηση των πάντων ακόμα και της διπλωματίας που εμμέσως γίνεται και όταν δεν θεσμοθετείται με συμβούλους. Τους έχουμε δει τους συμβούλους και τη δράση τους. Έχουμε δει πώς εξελίχθηκαν οι μη κυβερνητικές οργανώσεις και έχουμε γίνει μάρτυρες την τελευταία τετραετία δύο διαφορετικών πολιτικών, του ιδίου Υπουργού Εξωτερικών της ιδίας κυβέρνησης του ιδίου κυβερνώντος κόμματος στον ίδιο χώρο, εδώ στη Βουλή.
      Έρχεται το 2000 και λέει ότι δεν μπορεί  η διπλωματία να είναι υπόθεση ιδιωτών και δεν μπορούν οι ιδιώτες να ασκούν εξωτερική πολιτική της χώρας και την ίδια στιγμή να έρχεται μετά από ενάμιση χρόνο και να λέει ότι η κοινωνία των πολιτών απαιτεί συμμετοχή των ιδιωτών στη διαμόρφωση της εξωτερικής πολιτικής της χώρας. Αντιφατικά πράγματα και καθ’ υπαγόρευση κατά την άποψή μας. 
      Δεν θέλω να σταθώ επί της αρχής, γιατί αυτά εξηγήθηκαν. Θέλω να κάνω μια παρατήρηση και συμφωνώ με αυτό που είπε ο κ. Πάγκαλος γιατί δεν είναι δυνατόν το Υπουργείο όταν θέλει να φτιάξει ειδικές θέσεις και θέλει στις πρεσβείες να έχει στρατιωτικούς ακολούθους και διπλωματικούς και οικονομικούς και για να αντιμετωπίσει έναν περίπλοκο κόσμο να αρνείστε άλλα επαγγέλματα εξίσου σημαντικά για την οικονομική διπλωματία και όχι μόνο, όπως είναι οι αρχιτέκτονες. 
      Κύριε Υπουργέ, στο άρθρο 24 έχετε ένα πρόβλημα. Δεν προβλέπετε μέχρι την έκδοση του προεδρικού διατάγματος οργανικές θέσεις γι’ αυτούς τους υπαλλήλους. Θα έχετε πρόβλημα με τις υπηρεσιακές μετακινήσεις το 2004. Αυτοί οι άνθρωποι δεν θα μπορούν να πληρωθούν έτσι όπως το έχετε.
      Στην παράγραφο 1, επαναλαμβάνω, του άρθρου 24 εάν δεν προσθέσετε υποπαράγραφο που να λέει τι θα προβλέπετε μέχρι την έκδοση του προεδρικού διατάγματος της παραγράφου 2 του άρθρου 49δ΄ του Οργανισμού του Υπουργείου Εξωτερικών, αν δεν προβλέψετε τρόπο δεν θα μπορούν να πληρωθούν. Στο ίδιο άρθρο έχετε μια αντίφαση, στην αρχή λέτε προεδρικό διάταγμα και στο τέλος λέτε διά κοινή υπουργική απόφαση. Αν λοιπόν δεν αντιμετωπιστεί, οι άνθρωποι και απλήρωτοι θα μείνουν και δεν θα γίνουν μετακινήσεις. Είναι καθαρά τεχνικό θέμα. 
      Δεύτερον, είναι το εξής: Ζητήθηκε από τη διεύθυνση προσωπικού –το κομίζω εγώ- γιατί δεν αλλάζει κάτι στο νομοσχέδιο.
      Κύριε Υπουργέ, σας παρακαλώ, στην παράγραφο 4 του άρθρου 24 να επεκτείνετε την προθεσμία κατά ένα μήνα και δεκαπέντε ημέρες αντιστοίχως της παραγράφου 6 του άρθρου 96 του Οργανισμού του Υπουργείου Εξωτερικών, όπως τίθεται στο άρθρο 17 του παρόντος νομοσχεδίου. 
      Πρόκειται για μία προθεσμία όσον αφορά τις υπηρεσιακές μετακινήσεις του 2004 και το 2004 έφτασε. Το να παρατείνετε την προθεσμία, που αποτελεί και αίτημα της Διεύθυνσης Προσωπικού, κατά ένα μήνα και δεκαπέντε μέρες αντιστοίχως, δεν νομίζω ότι θα αλλάξει τίποτα. Ίσως μάλιστα και να διευκολύνει διαδικαστικά τα πράγματα. 
      Με αυτές τις δύο παρατηρήσεις, κυρία Πρόεδρε, οφείλω να πω ότι δεν έχουμε καμία αντίρρηση και για τις τροπολογίες, όχι μόνο τις δικές σας αλλά και για την τροπολογία η οποία έχει κατατεθεί και αφορά τους αρχιτέκτονες. Την υπερψηφίζω και το λέω αυτό, γιατί για τα άρθρα θα τοποθετηθώ αναλυτικά, κυρία Πρόεδρε, όταν θα τα εκφωνήσετε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρία Κανέλλη, δεν εκφωνούνται τα άρθρα, γιατί η συζήτηση είναι ενιαία.
      ΛΙΑΝΑ ΚΑΝΕΛΛΗ: Επομένως δεν ψηφίζουμε τα άρθρα 5, 8, 9,18, 19, 23, 28, 29, 30 και το 31.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, κυρίες και κύριοι συνάδελφοι, επειδή άκουσα διάφορα σχόλια για το καλό κλίμα που επικράτησε στην Επιτροπή, θα ήθελα και εγώ να επιβεβαιώσω ότι είμαι οπαδός του καλού κλίματος και των εποικοδομητικών συζητήσεων. Αυτό, όμως, δεν σημαίνει παραβίαση ή έκπτωση των απόψεων που έχει κανείς για το τι είναι ορθό και τι είναι λάθος. 
      Το δεύτερο που θα ήθελα να πω –το είπα και εισηγητικά- είναι ότι κατανοώ το γεγονός ότι αυτό το νομοσχέδιο αντιμετωπίζεται από διαφορετικές σκοπιές. Ο κ. Μολυβιάτης το αντιμετώπισε με την ομιλία του, εκτός των άλλων, και από τη σκοπιά της εύρυθμης λειτουργίας του Υπουργείου Εξωτερικών. Ο κ. Τζανής και ο κ. Πάγκαλος το αντιμετώπισαν από τη σκοπιά της ομαλής μεταφοράς αρμοδιοτήτων, οι οποίες πριν ανήκαν στο Υπουργείο Οικονομίας, στο Υπουργείο Εξωτερικών. 
      Εγώ εκφράζω την εκτίμηση και τη συμφωνία μου σ’ αυτήν την προσέγγιση την οποία θεωρώ πάρα πολύ σημαντική και μάλιστα εξήγησα τη διάθεσή μας να στηρίξουμε κάθε βελτίωση ή τροπολογία που είναι προς αυτήν την κατεύθυνση. Θα στηρίξουμε τις τροπολογίες που κατέθεσε ο κ. Πάγκαλος, ο κ. Τζανής αλλά και τις τροπολογίες άλλων συναδέλφων. 
      Προσωπικά, όμως, είδα αυτό το νομοσχέδιο από μία διαφορετική σκοπιά. Το είδα από τη σκοπιά του τελικού του σκοπού και του τελικού αποδέκτη. Κατά την άποψή μου, λοιπόν, ο τελικός σκοπός δεν είναι μόνο ο εύρυθμος διακανονισμός των εργασιακών ή διοικητικών ή διαδικαστικών θεμάτων. Ο τελικός σκοπός του νομοσχεδίου είναι να εξυπηρετήσει τους φορείς της οικονομίας στο να έχουν μία στήριξη στην προσπάθειά τους να δράσουν στις διεθνείς αγορές. Επομένως ο τελικός αποδέκτης είναι η ελληνική οικονομία και οι φορείς της, η ΠΑΣΕΓΕΣ με τους συνεταιρισμούς, η ΓΣΕΒΕ με τις μικρομεσαίες επιχειρήσεις, τα επιμελητήρια, ο ΣΕΒ, οι εξαγωγείς κλπ. Από αυτή, λοιπόν, τη σκοπιά είδα το νομοσχέδιο και από αυτήν τη σκοπιά έκανα ορισμένες παρατηρήσεις. 
      Θέλω να πιστεύω ότι ο κύριος Υπουργός, απλά επειδή τον απασχολούσαν διάφοροι συνάδελφοι, δεν παρακολούθησε αυτά τα οποία είπα, και γι’ αυτό έκανε διάφορα σχόλια και διατύπωσε τις ευχαριστίες του σε κάποιους από τους συναδέλφους. Υποθέτω ότι βρισκόμαστε όλοι εδώ όχι για να είμαστε ευχάριστοι μεταξύ μας, αλλά εν πάση περιπτώσει για να εκπροσωπούμε αυτό που θεωρούμε ότι είναι σωστό.     
      Εγώ, λοιπόν, θα ήθελα να διαβεβαιώσω τον κύριο Υπουργό για μία ακόμη φορά, ότι στην πρώτη συνάντηση που θα έχει με την ΠΑΣΕΓΕΣ, τη ΓΣΕΒΕ, τα επιμελητήρια, τον ΣΕΒ κλπ. θα του θέσουν προβλήματα σαν και αυτά τα οποία επιχείρησα να θέσω και εγώ εδώ και τα οποία βεβαίως δεν συνδέονται άμεσα με το νομοσχέδιο, συνδέονται όμως άμεσα με τη γενικότερη δομή που γίνεται προσπάθεια να δημιουργηθεί. 
      Θα ήθελα να τελειώσω με ένα τελικό σχόλιο. Το θέμα που συζητάμε δεν είναι τόσο αθώο όσο εμφανίζεται. Οικονομική διπλωματία γινόταν και ως τώρα. Πώς γινόταν; Γινόταν υπέρ της επιχείρησης γενικώς; Είναι αβάσιμες οι κατηγορίες και οι καταγγελίες ότι σε πολλές περιπτώσεις γινόταν επιλεκτικά και προς όφελος ορισμένων μόνο επιχειρήσεων; Δεν θα ήθελα να επεκταθώ σ’ αυτά τα θέματα. Το αναφέρω, όμως, ως τίτλο, ώστε να μπορεί, εν πάση περιπτώσει, και ο κύριος Υπουργός να αντιμετωπίζει με κάποια μεγαλύτερη αυτογνωσία τέτοια θέματα και κυρίως να αντιμετωπίζει διαφορετικές απόψεις πάνω σ’ αυτά τα θέματα.
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ. Να απαντήσετε σε όλα –και στις τροπολογίες- για να τελειώσουμε.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Κύριε Μολυβιάτη, κύριοι συνάδελφοι, δεν υπάρχει σημαντικότερη απόδειξη περί του ότι δεν ισχύει το επιχείρημα για τη στρατιά αυτή των πολιτικών συμβούλων ή συνεργατών που επισκιάζουν τις δομές του Υπουργείου Εξωτερικών και περιθωριοποιούν τις συνιστώσες του. Δεν υπάρχει, λοιπόν, μεγαλύτερη απόδειξη ότι κάτι τέτοιο δεν συμβαίνει από την παρουσία και τη συζήτησή μας επί δύο χρόνια σχεδόν τώρα. Ας πούμε, σήμερα απ’ όλους τους ανθρώπους που στήριξαν τις απαντήσεις μου στον κοινοβουλευτικό έλεγχο, την κύρωση των διεθνών συμβάσεων και το νομοθετικό έργο ένας μόνο είναι σύμβουλος υπό την έννοια που το λέτε. Όλοι οι άλλοι είναι υπάλληλοι του Υπουργείου Εξωτερικών. 
	ΠΕΤΡΟΣ ΜΟΛΥΒΙΑΤΗΣ: Δεν μίλησα για εσάς. Αντιλαμβάνεστε πολύ καλά τι εννοούσα. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Μα, εγώ εκπροσωπώ το Υπουργείο Εξωτερικών σήμερα και μαζί συζητούμε επί δύο χρόνια. 
      Εκτιμώ ότι οι σύμβουλοι και οι συνεργάτες, επειδή αν διοριστεί ο «χι» ή ο «ψι», ενώ είναι γιατρός, Υπουργός Γεωργίας, έχει ανάγκη ανθρώπων που θα τον συμβουλεύουν και θα τον στηρίζουν ή ακόμη και στο αντικείμενό του αν είναι, έχει ανάγκη ανθρώπων, γι’ αυτό ο ν. 1558 και η λοιπή νομοθεσία προέβλεψε αυτές τις θέσεις. Το πρόβλημα είναι όταν αυτοί κάθονται «επί» της Δημόσιας Διοίκησης περιθωριοποιώντας τα μαχητικά στοιχεία τους, τις δυνατότητες και τις υπηρεσίες της.  
      ΘΕΟΔΩΡΟΣ ΠΑΓΚΑΛΟΣ: Δεν είναι το ίδιο, κύριε Υπουργέ. Εξωτερική πολιτική ξέρουν να κάνουν όλοι!
      ΠΕΤΡΟΣ ΜΟΛΥΒΙΑΤΗΣ: Μιλάμε για εξωυπηρεσιακά πρόσωπα.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Ναι, τα εξωυπηρεσιακά πρόσωπα –οι φίλοι- ή είναι μη θεσμικά, οπότε είναι προβληματική η ύπαρξή τους ή είναι θεσμικές οι θέσεις τους –θέσεις συμβούλων, συνεργατών κλπ.- οπότε έχουν ένα ρόλο να παίξουν. Το ζητούμενο είναι αν ο εκάστοτε Υπουργός, το Υπουργείο «χι», «ψι», «ωμέγα», δεν χρησιμοποιεί τις υπηρεσίες του και χρησιμοποιεί μόνο αυτούς τους συνεργάτες. Αν έτσι κάνει, τότε είναι σίγουρο ότι στο έργο του δεν θα πετύχει. Αυτή είναι η δική μου άποψη.
      Όσον αφορά το ερώτημα με τους αριθμητικούς δείκτες, που χρησιμοποίησε ο κ. Καψής –γιατί ήταν δείκτες και όχι αριθμοί- το θέμα ήταν τι ήθελε να υποστηρίξει. Ήθελε να υποστηρίξει ότι περιθωριοποιήθηκε ο διπλωματικός κλάδος. Εγώ ζήτησα στοιχεία ακριβή ως προς τις προβλεπόμενες θέσεις: Πρόκειται για οκτακοσίους εβδομήντα διπλωμάτες, εκατόν δέκα εμπειρογνώμονες, εκατόν ενενήντα πέντε θέσεις οικονομικών ακολούθων, οκτακοσίων είκοσι  διοικητικών λογιστικών γραμματέων, οκτακοσίους εβδομήντα ένα γραμματείς, διακόσιοι πενήντα τεχνικοί επικοινωνιών και τριακόσιοι είκοσι βοηθητικό προσωπικό. Θα ήθελε ο κ. Καψής όλοι αυτοί να είναι διπλωμάτες και οι υπάλληλοι του τεχνικού και του βοηθητικού προσωπικού κλπ.. Δεν νομίζω ότι έχει δίκιο. Νομίζω ότι η σχέση, ο λόγος είναι καλός. Μιλάμε για οκτακόσια εβδομήντα. Ούτως ή άλλως ο αριθμός αυτός είναι ο υψηλότερος απ’ ό,τι φαίνεται. Θα ήθελα να είναι…
      ΘΕΟΔΩΡΟΣ ΠΑΓΚΑΛΟΣ: Αντίθετα, θα πρέπει να αυξηθεί ο αριθμός όλων των υπαλλήλων.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Ακριβώς. 
      Έχω, επίσης, να μιλήσω για τα θέματα της επιχειρηματικότητας και για όσα άλλα συζητήσαμε. Είναι παρεξήγηση να πιστεύει κανείς ότι αυτά θα απασχολούν μόνο τους οικονομικούς εμπορικούς υπαλλήλόυς. Τα θέματα αυτά αναβαθμίζονται, γιατί είναι πια δουλειά του πρέσβη να τα χειρίζεται τη βοηθεία των υπολοίπων. Και όταν ένα θέμα μιας επιχείρησης ανάγεται σε θέμα που ο πρέσβης χειρίζεται, όταν είναι και ικανός και διεισδυτικός και εργατικός, όπως τις πιο πολλές φορές συμβαίνει, αντιλαμβάνεστε ότι το κύρος του θέματος ανεβαίνει. Αυτή είναι η καινοτομία, ότι τα γραφεία εμπορικών ακολούθων και οι υπάλληλοί τους υπάγονται πια υπό μία αρχή στο εξωτερικό και δεν θα υπάρχει το αλαλούμ του παρελθόντος. Μία αρχή θα είναι αρμόδια για όλα τα ζητήματα, πολιτικά, οικονομικά, πολιτιστικά στο εξωτερικό. 
      Ο κ. Χαϊτίδης είπε ότι πρέπει από αύριο να αρχίσουμε να δουλεύουμε. Πράγματι. Ως τις εκλογές –έχουμε ακόμη πέντε μήνες μπροστά μας- …
      ΕΥΓΕΝΙΟΣ ΧΑΪΤΙΔΗΣ: Υπάρχουν εκκρεμότητες. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Οποιαδήποτε εκκρεμότητα θα τη δουλέψουμε αύριο το πρωί. Όχι μόνο μέχρι τις εκλογές. Μέχρι τις εκλογές οπωσδήποτε θα τις δουλέψουμε, γιατί έχει αυτή η Βουλή εντολή από τον ελληνικό λαό να  στηρίζει αυτήν την Κυβέρνηση ή οποιαδήποτε άλλη επιθυμεί. Το τέρμινο είναι ο Απρίλιος. Έτσι δεν είναι, κύριε Χαϊτίδη;
      Μέχρι τότε θα το κάνουμε και θα συνεχίσουμε να το κάνουμε και μετά, γιατί καλά τα καταφέρνουμε, απ’ ό,τι φαίνεται. Όπως επίσης, αφού το θέλετε και αφού με διάθεση αστεϊσμού μου είπατε, θέλω να σας απαντήσω ότι, αφού η στάση της Νέας Δημοκρατίας και σήμερα και τις προηγούμενες μέρες και τους μήνες που πέρασαν ήταν υποδειγματική, νομίζω ότι ο ελληνικός λαός πρέπει να συνεχίσει να της δίνει την ίδια εντολή. Και αυτό θα κάνει. Αυτό το λέω, επειδή αναφερθήκατε κι εσείς σε προθεσμίες και σε εκλογές. Ο έμπειρος και ο ειδικός εκεί που είναι έμπειρος και ειδικός. Κάνετε μια καλή και εποικοδομητική αντιπολίτευση και ο ελληνικός λαός θα σας δώσει την ευκαιρία να συνεχίσετε.
      ΠΕΤΡΟΣ ΜΟΛΥΒΙΑΤΗΣ: Πολύ χαριτωμένος ο σαρκασμός σας.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Αφού μου είπε ο συνάδελφος «μέχρι τις εκλογές τουλάχιστον», τι να του πω; Πρέπει να του απαντήσω. Αυτό δεν σημαίνει ότι ο προηγούμενος υπαινιγμός αναιρεί την εξαιρετική μας συνεργασία εδώ αυτές τις μέρες, στη Διαρκή Επιτροπή και στην Ολομέλεια.
      Τώρα, για τον κ. Τζανή: Στην παράγραφο 5 του άρθρου 27, όπου βρίσκεται ο αριθμός «4» αντικαθίσταται με τον αριθμό «9». Επίσης, στην παράγραφο 5 του άρθρου 27 του σχεδίου νόμου διαγράφονται οι λέξεις «Μία θέση πολιτικού μηχανικού», οι δε λέξεις «μία θέση αρχιτέκτονα» αντικαθίστανται από τις λέξεις «Δύο θέσεις αρχιτεκτόνων».
      Το καταθέτω για τα Πρακτικά.
      (Στο σημείο αυτό ο Υφυπουργός Εξωτερικών κ. Ανδρέας Λοβέρδος καταθέτει για τα Πρακτικά το προαναφερθέν έγγραφο, το οποίο έχει ως εξής:
      «Στην παράγραφο 5 του άρθρου 27 του Σχεδίου Νόμου όπου βρίσκεται ο αριθμός «4» αντικαθίσταται με τον αριθμό «9».
      Επίσης στην παράγραφο 5 του άρθρου 27 του Σχεδίου Νόμου διαγράφονται οι λέξεις «- Μία θέση πολιτικού μηχανικού», οι δε  λέξεις «- Μία θέση αρχιτέκτονα» αντικαθίστανται από τις λέξεις «- Δύο θέσεις αρχιτεκτόνων»»)
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Σχετικά με τις δύο μεταβατικές διατάξεις που πρότεινε η κ. Κανέλλη, η μία για τις οργανικές θέσεις, η άλλη για τις μετακινήσεις του έτους 2004 και μία διάταξη για τις μεταθέσεις, είναι διατάξεις που δημιουργούν ευκολίες στο τρέχον και στο επόμενο κυρίως έτος και θα υιοθετηθούν. Τις διαβάζω τώρα:
      Στην παράγραφο 1 του άρθρου 24 του σχεδίου νόμου προστίθεται ως υποπαράγραφος νέο εδάφιο ως εξής:
      «Έως την έκδοση του προεδρικού διατάγματος που προβλέπεται στην παράγραφο 2 του άρθρου 49Δ του Οργανισμού του Υπουργείου Εξωτερικών, όπως αυτό τίθεται με το άρθρο 6, διατηρείται η κατά τη δημοσίευση του παρόντος νόμου σύνθεση των Γραφείων Γενικών Συμβούλων, Συμβούλων και Ακολούθων Ο.Ε.Υ. Ειδικά για τις υπηρεσιακές μετακινήσεις του έτους 2004 επιτρέπεται η τοποθέτηση έως ενός επιπλέον υπαλλήλου με βαθμό Γραμματέα Οικονομικών και Εμπορικών Υποθέσεων Α΄- Β΄- Γ΄ σε Γραφεία τα οποία αποτελούσαν Γραφεία Γενικών Συμβούλων ή Συμβούλων Ο.Ε.Υ. υπό το Ν.2297/1995 (ΦΕΚ Α΄50)».
      Η δεύτερη παρέμβαση της κ. Κανέλλη αφορούσε μεταβατική διάταξη για τις μετακινήσεις του έτους 2004. Στην παράγραφο 4 του άρθρου 24 του σχεδίου νόμου προστίθεται ως υποπαράγραφος νέο εδάφιο ως εξής:
      «Ειδικά για τις υπηρεσιακές μετακινήσεις του έτους 2004 οι προβλεπόμενες στο στοιχείο β) της παραγράφου 6 του άρθρου 96ΣΤ του Οργανισμού του Υπουργείου Εξωτερικών, όπως αυτό τίθεται με το άρθρο 17, προθεσμίες παρατείνονται κατά ένα μήνα και δεκαπέντε ημέρες αντίστοιχα».
      Τέλος, η παράγραφος 5 του άρθρου 24 του σχεδίου νόμου αντικαθίσταται ως εξής:
      «Το στοιχείο α) της παραγράφου 5 και η παράγραφος 7 του άρθρου 94ΣΤ του Οργανισμού του Υπουργείου Εξωτερικών, όπως αυτό προστίθεται με το άρθρο 17, εφαρμόζονται για τους ήδη υπηρετούντες υπαλλήλους του κλάδου Οικονομικών και Εμπορικών Υποθέσεων από τις υπηρεσιακές μετακινήσεις του έτους 2010. Έως τότε θα πρέπει να λαμβάνεται μέριμνα ώστε τουλάχιστον το 10% των υπαλλήλων του κλάδου, πλην των ακολούθων Οικονομικών και Εμπορικών Υποθέσεων, να υπηρετούν στην Κεντρική Υπηρεσία.»
      Καταθέτω και αυτές τις προσθήκες για τα Πρακτικά.
      (Στο σημείο αυτό ο Υφυπουργός Εξωτερικών κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      « 24. Μεταβατική Διάταξη για οργανικές θέσεις
      Στη παράγραφο 1 του άρθρου 24 του Σχεδίου Νόμου προστίθεται ως υποπαράγραφος νέο εδάφιο ως εξής:
      «Έως την έκδοση του προεδρικού διατάγματος που προβλέπεται στη παράγραφο 2 του άρθρου 49Δ του Οργανισμού του Υπουργείου Εξωτερικών, όπως αυτό τίθεται με το άρθρο 6, διατηρείται η κατά τη δημοσίευση του παρόντος νόμου σύνθεση των Γραφείων Γενικών Συμβούλων, Συμβούλων και Ακολούθων Ο.Ε.Υ. Ειδικά για τις υπηρεσιακές μετακινήσεις του έτους 2004 επιτρέπεται η τοποθέτηση έως ενός επιπλέον υπαλλήλου με βαθμό Γραμματέα Οικονομικών και Εμπορικών Υποθέσεων Α΄ -Β΄ - Γ΄ σε Γραφεία τα οποία αποτελούσαν Γραφεία Γενικών Συμβούλων ή Συμβούλων Ο.Ε.Υ. υπό το Ν. 2297/1995 (ΦΕΚ Α΄ 50).»
      25.Μεταβατική διάταξη για μετακινήσεις έτους 2004 (ζητήθηκε από την κυρία Κανέλλη).
      Στη παράγραφο 4 του άρθρου 24 του Σχεδίου Νόμου προστίθεται ως υποπαράγραφος νέο εδάφιο ως εξής:
      «Ειδικά για τις υπηρεσιακές μετακινήσεις του έτους 2004 οι προβλεπόμενες στο στοιχείο β) της παραγράφου 6 του άρθρου 96ΣΤ του Οργανισμού του Υπουργείου Εξωτερικών, όπως αυτό τίθεται με το άρθρο 17, προθεσμίες παρατείνονται κατά ένα μήνα και δεκαπέντε ημέρες αντίστοιχα.»
      26. Διάταξη για μεταθέσεις
      Η παράγραφος 5 του άρθρου 24 του Σχεδίου Νόμου αντικαθίσταται ως εξής:
      «Το στοιχείο α) της παραγράφου 5 και η παράγραφος 7 του άρθρου 94ΣΤ του Οργανισμού του Υπουργείου Εξωτερικών, όπως αυτό προστίθεται με το άρθρο 17, εφαρμόζονται για τους ήδη υπηρετούντες υπαλλήλους του κλάδου Οικονομικών και Εμπορικών Υποθέσεων από τις υπηρεσιακές μετακινήσεις του έτους 2010. Έως τότε θα πρέπει να λαμβάνεται μέριμνα ώστε τουλάχιστον το 10% των υπαλλήλων του κλάδου, πλην των ακολούθων Οικονομικών και Εμπορικών Υποθέσεων, να υπηρετούν στην Κεντρική Υπηρεσία.»»).
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Τώρα θα αναφερθώ, κυρία Πρόεδρε, στην ίδρυση μιας αρχής στο Μοναστήρι, στα Σκόπια, που σκοπό έχει να διευκολύνει την έκδοση θεωρήσεων. Θεωρήσεις ζητούν εκατοντάδες άνθρωποι από την περιοχή. Αναγκάζονται να πάνε στα Σκόπια, που είναι περίπου δυόμισι ώρες δρόμος, αν έχεις ιδιωτικό αυτοκίνητο, να υποστούν την ταλαιπωρία εκεί –γιατί στην αρχή μας οι ουρές είναι καθημερινή κατάσταση- και συνεπώς αποθαρρύνονται και δεν έρχονται.
      Αντίθετα βγαίνουν οι δικοί μας και το τελικό αποτέλεσμα αυτού τους είδους της μετακίνησης είναι να συρρικνώνονται περισσότερο οι οικονομικές μας σχέσεις στους νομούς της βορείου Ελλάδος που συνορεύουν με τη FYROM. Γι’ αυτό είπαμε να διευκολύνουμε τα πράγματα. Παρ’ όλες τις αλλαγές που κάναμε στα Σκόπια –παρ’ ότι έχουμε πολύ καλούς ρυθμούς- δεν μπορούμε να έχουμε έκδοση θεωρήσεων, δεν έχουμε το τελικό επιθυμητό αποτέλεσμα και πρέπει να ιδρύσουμε ένα γραφείο που να διεκπεραιώνει τέτοια θέματα στο Μοναστήρι ή όπως το λένε εκείνοι Βίτολα. Αυτό είναι η τροπολογία 1743. Στο άρθρο 31 του σχεδίου νόμου, όπως τίθεται με την τροπολογία 1743 (ειδ. αριθμ. 31), η λέξη «Προξενείο» αντικαθίσταται με τις λέξεις «Γραφείο Προξενικών, Οικονομικών και Εμπορικών Συμφερόντων».
      (Στο σημείο αυτό ο Υφυπουργός Εξωτερικών κ. Ανδρέας Λοβέρδος καταθέτει για τα Πρακτικά την προαναφερθείσα διόρθωση, η οποία έχει ως εξής:
      «Στο άρθρο 31 του Σχεδίου Νόμου, όπως τίθεται με την Τροπολογία 1743 (ειδ. αρ. 31), η λέξη «Προξενείο» αντικαθίσταται με τις λέξεις «Γραφείο Προξενικών, Οικονομικών και Εμπορικών Συμφερόντων.»»)
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών) Ο κ. Πάγκαλος έκανε μία τροπολογία στην τροπολογία που έχει να κάνει με τη μετακίνηση προσωπικού από το Υπουργείο Οικονομίας στο Υπουργείο Εξωτερικών για να μεταταχθούν στον κλάδο των εμπειρογνωμόνων. Πράγματι είχαμε μία διαφορετικότερη ρύθμιση που αφορούσε τελικώς τέσσερα ή πέντε πρόσωπα, ανάλογα με το τι θα πουν τα υπηρεσιακά συμβούλια. Η τροπολογία δεν κατατέθηκε στη Βουλή  όπως είχε σχεδιασθεί. Νομίζω ότι η παρέμβασή του μπορεί να επαναφέρει τα πράγματα στην προηγούμενη κατάσταση. Υιοθετούμε τις προτάσεις και διαβάζω τη διάταξη όπως διαμορφώνεται.
      Στο πρώτο εδάφιο της παραγράφου 8 του άρθρου 27 του Σχεδίου Νόμου, όπως τίθεται με την παράγραφο 2 της Τροπολογίας 1744 (ειδ. Αρ. 32) προστίθεται στοιχείο γ) ως εξής:
      «γ) υπάλλήλων του κλάδου ΠΕ2 Μηχανικών του Υπουργείου Οικονομίας και Οικονομικών, που υπηρετούσαν στις υπηρεσίες της Γενικής Γραμματείας Διεθνών Σχέσεων του Υπουργείου Οικονομίας και Οικονομικών κάποια η οποία καταργήθηκε με τις διατάξεις του άρθρου 7 του Π.Δ. 159/2002 (ΦΕΚ 140 Α’). Οι εν λόγω υπάλληλοι τοποθετούνται στην Τεχνική Υπηρεσία της Υπηρεσίας Διεθνούς Αναπτυξιακής Συνεργασίας.
      δ) υπαλλήλων του ΠΕ της Γενικής Γραμματείας Αποδήμου Ελληνισμού οι οποίοι έχουν εμπειρία τουλάχιστον δύο ετών σε θέματα αναπτυξιακής συνεργασίας».
      Τις καταθέτω για τα Πρακτικά.
      (Στο σημείο αυτό ο Υφυπουργός Εξωτερικών  κ. Ανδρέας Λοβέρδος  καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      «Στο πρώτο εδάφιο της παραγράφου 8 του άρθρου 27 του Σχεδίου Νόμου, όπως τίθεται με την παρ. 2 της Τροπολογίας 1744 (ειδ. αρ. 32) προστίθεται στοιχείο γ) ως εξής:
      «γ) υπαλλήλων του κλάδου ΠΕ2 Μηχανικών του Υπουργείου Οικονομίας και Οικονομικών, που υπηρετούσαν στις υπηρεσίες της Γενικής Γραμματείας Διεθνών Σχέσεων του Υπουργείου Οικονομίας και Οικονομικών κάποια καταργήθηκε με τις διατάξεις του άρθρου 7 το ΠΔ 159/2002 (ΦΕΚ 140 Α΄). Οι εν λόγω υπάλληλοι τοποθετούνται στην Τεχνική Υπηρεσία της Υπηρεσίας Διεθνούς Αναπτυξιακής Συνεργασίας.
      δ) υπαλλήλων του κλάδου ΠΕ της Γενικής Γραμματείας Αποδήμου Ελληνισμού οι οποίοι έχουν εμπειρία τουλάχιστον δύο ετών σε θέματα αναπτυξιακής συνεργασίας»»).
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, κηρύσσεται περαιωμένη…
	ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν θα συζητηθούν οι τροπολογίες;
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είναι ενιαία η συζήτηση επί των άρθρων και των τροπολογιών. Έπρεπε να είχατε γραφτεί για να τις αναπτύξετε. Απάντησε ο κύριος Υπουργός επί όλων των τροπολογιών. Είπε ποιες θα κάνει δεκτές.
	ΙΩΑΝΝΗΣ ΓΙΑΝΝΑΚΟΠΟΥΛΟΣ: Εν πάση περιπτώσει, κυρία Πρόεδρε, δεν το αντιληφθήκαμε.
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μα, κύριε συνάδελφε, έχουμε κάνει αυτήν τη διαδικασία από την αρχή του χρόνου και έγινε και συζήτηση εδώ και είπε ο κύριος Υπουργός ποιες δέχεται. 
	ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Εγώ είχα την εντύπωση ότι συζητάμε τις τροπολογίες που κατέθεσε η Κυβέρνηση. Τις άλλες δεν τις σχολίασα καν. 
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν ήμουν εγώ από την αρχή της συζήτησης, αλλά είναι σαφές ότι συζητούνται τα πάντα μία φορά…
	ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Επειδή είμαι από την αρχή της συζήτησης εδώ, σας διαβεβαιώνω –κάνετε εσείς τη ρύθμιση που νομίζετε- ότι δεν συζητήθηκε καμία τροπολογία που κατέθεσε συνάδελφος Βουλευτής.
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχετε την πρόθεση να κάνετε δεκτή κάποια τροπολογία, κύριε Υπουργέ;
	ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Μία και ενδεχομένως δύο θα έκανα δεκτές.
      ΘΕΟΔΩΡΟΣ ΚΑΣΣΙΜΗΣ: Άρα, μπορούμε εν τάχει να τις αναπτύξουμε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εκτός Κανονισμού και εκτός πάσης διαδικασίας, κύριοι συνάδελφοι, για να μη σας απογοητεύσω.
      Ποιες είναι οι τροπολογίες τις οποίες θα κάνατε δεκτές, κύριε Υπουργέ; Αν είναι από αυτές που ενδιαφέρουν τους συναδέλφους, να πουν δυο λόγια.
      ΘΕΟΔΩΡΟΣ ΠΑΓΚΑΛΟΣ: Ας περιοριστούμε σ’ αυτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ναι, αυτό θα γίνει και μάλιστα εκτός Κανονισμού.
     Κύριε Υπουργέ, πέστε μας ποιες είναι οι τροπολογίες για να δούμε εάν ενδιαφέρουν τους συναδέλφους.
     ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Θα έκανα δεκτή την τροπολογία του κ. Γιαννακόπουλου, όχι όλη όμως.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Να δώσουμε, λοιπόν, το λόγο για δύο λεπτά στον κ. Γιαννακόπουλο να την αναπτύξει και έπειτα θα απαντήσετε.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Η τροπολογία είναι η με γενικό αριθμό 1758 και ειδικό 34.
      Κύριε Υπουργέ, με την προτεινόμενη ρύθμιση αποκαθίσταται μία πραγματική αδικία για τους Γενικούς Συμβούλους σε θέσεις ΟΕΥ. Νομίζω ότι όπως έχουμε ήδη συζητήσει δεν θα δεχθείτε το δεύτερο σκέλος, αν θυμάμαι καλά. Εγώ είμαι σύμφωνος σε ό,τι δεχθείτε από αυτήν την τροπολογία, αν τη δεχθείτε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο. Πείτε μας τι ακριβώς θα κάνετε δεκτό.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών):  Δεν μπορώ να δεχθώ τροπολογία που έχει συνταξιοδοτικό περιεχόμενο. Μου το απαγορεύει το Σύνταγμα. Όμως, μπορώ να δεχθώ το πρώτο σκέλος αυτής της τροπολογίας και θα σας διατυπώσω ακριβώς τι δέχομαι.
      Το τρίτο και τέταρτο εδάφιο του στοιχείου α’ , της παραγράφου 1, του άρθρου 22 του σχεδίου νόμου αντικαθίσταται ως εξής: «Οι Γενικοί Σύμβουλοι Οικονομικών και Εμπορικών Υποθέσεων, των οποίων έληξε η τριετής θητεία και οι οποίοι κατά την έναρξη της ισχύος του νόμου αυτού εξακολουθούν να υπηρετούν ως προϊστάμενοι Γραφείων Γενικών Συμβούλων ΟΕΥ εντάσσονται αυτοδικαίως στο βαθμό του Γενικού Συμβούλου Οικονομικών και Εμπορικών Υποθέσεων Β’ ή Α’ , ανάλογα με το χρόνο υπηρεσίας τους ως προϊσταμένων γραφείων Γενικών Συμβούλων ΟΕΥ. Ο χρόνος υπηρεσίας τους ως Προϊσταμένων Γραφείων Γενικών Συμβούλων ΟΕΥ λογίζεται ως χρόνος υπηρεσίας στο βαθμό του Γενικού Συμβούλου Οικονομικών και Εμπορικών Υποθέσεων Β΄». Μέχρι εκεί μπορώ να δεχθώ.
      (Στο σημείο αυτό ο Υφυπουργός Εξωτερικών κ. Ανδρέας Λοβέρδος καταθέτει για τα Πρακτικά την προαναφερθείσα τροποποίηση, η οποία έχει ως εξής:
       Το τρίτο και τέταρτο εδάφιο του στοιχείου α) της παραγράφου 1 του άρθρου 22 του Σχεδίου Νόμου αντικαθίσταται ως εξής:
       «Οι Γενικοί Σύμβουλοι Ο.Ε.Υ. των οποίων έληξε η τριετής θητεία και οι _πoίoι κατά την έναρξη της ισχύος του νόμου αυτού εξακολουθούν να υπηρετούν ως προϊστάμενοι Γραφείων Γενικών Συμβούλων Ο.Ε.Υ., εντάσσονται αυτοδικαίως στο βαθμό του Γενικού Συμβούλου Οικονομικών και Εμπορικών Υποθέσεων Β' ή Α', ανάλογα με το χρόνο υπηρεσίας τους ως προϊσταμένων Γραφείων Γενικών Συμβούλων Ό.Ε.Υ. Ο χρόνος υπηρεσίας τους ως προϊσταμένων Γραφείων Γενικών Συμβούλων Ό.Ε.Υ. λογίζεται ως χρόνος υπηρεσίας στο βαθμό του Γενικού Συμβούλου Οικονομικών και Εμπορικών Υποθέσεων Β',»
    ΠΡΟΕΔΡΕΥΟΥΣΑ (Άννα Μπενάκη-Ψαρούδα): Πολύ καλά, κύριε Υπουργέ.
      Με πληροφορούν όμως ότι στην αρχή της συνεδριάσεως δήλωσε ο Πρόεδρος ότι εκπρόθεσμες τροπολογίες, ακόμα και αν γίνουν δεκτές από τον Υπουργό, δεν συζητούνται. Επομένως θα το διευκρινίσουμε και είναι υπό την αίρεση.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Μάλιστα, κυρία Πρόεδρε.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Νομίζω, κυρία Πρόεδρε, ότι η τροπολογία του κ. Γιαννακόπουλου είναι εμπρόθεσμη.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα το ελέγξουμε και θα γίνει δεκτή υπό τον όρο ότι είναι εμπρόθεσμη. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Υπάρχει μια τροπολογία του κ. Φούρα την οποία επίσης θα δεχθώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν συζητείται αυτή, κύριε Υπουργέ. Ο κ. Φούρας, δεν είναι εδώ, άρα το θέμα έχει τελειώσει.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Επίσης υπάρχει μία τροπολογία την οποία υπογράφουν ο κ. Κασσίμης, ο κ. Ανθόπουλος και ο κ. Φούρας, η υπ’ αριθμ. 1736.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είναι εμπρόθεσμη;
      ΘΕΟΔΩΡΟΣ ΚΑΣΣΙΜΗΣ: Ναι, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ωραία, κύριε Κασσίμη, έχετε το λόγο.
      ΘΕΟΔΩΡΟΣ ΚΑΣΣΙΜΗΣ:  Αφορά μία μεταβατική διάταξη που αναφέρεται στην ανάκληση στην κεντρική υπηρεσία των υπαλλήλων που έχουν υπηρετήσει μέχρι δεκαπέντε συνεχή χρόνια στο εξωτερικό. Εδώ πιστεύω ότι πρέπει να γίνει μία ρύθμιση, διότι θα έχουμε ως αποτέλεσμα να αποψιλωθούν τα γραφεία των εμπορικών και οικονομικών υπηρεσιών μας στο εξωτερικό.
      Γι’ αυτόν το λόγο, με τη ρύθμιση την οποία προβλέπουμε, νομίζω ότι μπορούμε και το πνεύμα του νομοθέτη να καλύψουμε, αλλά και τις ανάγκες στο εξωτερικό να τις διατηρήσουμε σε μάχιμο επίπεδο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, έχετε το λόγο.
      ΑΝΔΡΕΑΣ ΛΟΒΕΡΔΟΣ Υφυπουργός Εξωτερικών): Από αυτήν την τροπολογία δέχομαι το πρώτο σκέλος της, κύριε Κασσίμη. Στο άρθρο 94ΣΤ΄ του Οργανισμού του Υπουργείου Εξωτερικών, όπως προστίθεται με το άρθρο 17 του σχεδίου νόμου, προστίθεται παράγραφος 8 ως εξής:
       «Οι περιορισμοί των προηγούμενων παραγράφων δεν ισχύουν για τους έχοντες -κατά την αντιστοίχιση- πρεσβευτικό βαθμό υπαλλήλους του κλάδου Οικονομικών και Εμπορικών Υποθέσεων που υπηρετούν ως προϊστάμενοι Γραφείων Οικονομικών και Εμπορικών Υποθέσεων».
      (Στο σημείο αυτό ο Υφυπουργός Εξωτερικών κ. Ανδρέας Λοβέρδος καταθέτει για τα Πρακτικά την προαναφερθείσα τροποποίηση, η οποία έχει ως εξής:
      «Οι περιορισμοί των προηγουμένων παραγράφων δεν ισχύουν για τους έχοντες πρεσβευτικό βαθμό υπαλλήλους του κλάδου Οικονομικών και Εμπορικών Υποθέσεων που υπηρετούν ως προϊστάμενοι Γραφείων Οικονομικών και Εμπορικών Υποθέσεων».
      3. Στο άρθρο 17 παράγραφος 4 μετά τη λέξη «τριετίας» προστίθεται, «παρά μόνο μετά από γραπτό αίτημα του υπαλλήλου οικονομικών και εμπορικών υποθέσεων».
      4. Στο άρθρο 17 παράγραφος 7 η λέξη «οκταετία» αντικαθίσταται από τη λέξη «εξαετία».
      31-10-03
      ΟΙ ΠΡΟΤΕΙΝΟΝΤΕΣ ΒΟΥΛΕΥΤΕΣ
      Θεόδωρος Κασσίμης
      Ιωάννης Ανθόπουλος
      Ανδρέας Φούρας»)
      ΘΕΟΔΩΡΟΣ ΠΑΓΚΑΛΟΣ: Αυτοί πόσο καιρό θα κάτσουν; Έχουν ένα όριο;
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Ναι, υπάρχει όριο στην προκειμένη περίπτωση. 
      ΘΕΟΔΩΡΟΣ ΚΑΣΣΙΜΗΣ: Ας υπάρχει όριο μέσα στο νόμο. ..
      Αυτό που θέλω να επισημάνω είναι πως φοβούμαι ότι αν δεν κάνετε δεκτό και το δεύτερο μέρος, θα παρουσιάσουμε μία περίεργη εικόνα. Θα έχουμε υπερσυγκέντρωση στην κεντρική υπηρεσία υπαλλήλων των οικονομικών υπηρεσιών. Και επειδή δεν υπάρχει αντίστοιχη εργασία στην κεντρική διοίκηση με αυτήν που υπάρχει στους διπλωμάτες, θα έπρεπε να υπάρξει μία άλλη ρύθμιση. 
      Συμφωνώ απόλυτα ότι πρέπει να επιστρέφουν στην Ελλάδα και να ενημερώνονται, αλλά δεν είναι το ίδιο όπως συμβαίνει με τους διπλωματικούς υπαλλήλους. Η αντιστοιχία είναι πολύ μεγάλη. Θα το δείτε στην πράξη.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Εγώ δεν το πιστεύω αυτό. Κατά τη γνώμη τη δική μου το σύστημα της κυλιόμενης υπηρεσίας στο κέντρο έχει τα ίδια χαρακτηριστικά που έχει και το αντίστοιχο των διπλωματών και πρέπει να το παρακολουθήσουμε. Το πιστεύω απολύτως αυτό.
      ΘΕΟΔΩΡΟΣ ΚΑΣΣΙΜΗΣ: Θα το δείτε στην πράξη. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Η εντύπωση ή η άποψη που λέει ότι οι υπάλληλοι αυτοί είναι εξ ορισμού αφιερωμένοι σε διεργασίες, λειτουργίες και δραστηριότητες που ασκούνται μόνο στην αλλοδαπή ή κατά βάση στην αλλοδαπή, δεν είναι σωστή. Γιατί για να κάνεις τις πολιτικές που ήθελαν οι συνάδελφοι που αναφέρθηκαν εδώ και να ανάξεις προϊόντα σε προϊόντα στρατηγικής σημασίας, να δεις τα θέματα των ξένων επενδυτών και των λοιπών που έχουν στην Ελλάδα και να αντιμετωπίσεις όλη αυτήν την πραγματικότητα, χρειάζεσαι ένα πάρα πολύ δυνατό κέντρο. Η εντύπωση ότι χρειάζεσαι μόνο -με την καλή έννοια του όρου- ατζέντηδες στην αλλοδαπή για να προωθούν τα προϊόντα σου και να λύνουν προβλήματα, δεν νομίζω ότι είναι απόλυτα σωστή. Χρειάζεσαι δυνατή κεντρική υπηρεσία, στην οποία πρέπει να υπηρετούν και οι πιο υψηλόβαθμοι. 
      ΘΕΟΔΩΡΟΣ ΚΑΣΣΙΜΗΣ: Τώρα μου δίνετε την ευκαιρία να κάνω απλώς μια παρατήρηση. Δυστυχώς δεν έχει γίνει καμία προεργασία από το Υπουργείο Εξωτερικών, για να στηθεί αυτή η κεντρική υπηρεσία στήριξης. Και αυτό, αν θέλετε, είναι το μεγάλο πρόβλημα στη λειτουργία αυτών των υπηρεσιών. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κασσίμη, παρακαλώ! Έγινε ο διάλογος και διευκρινίστηκε τελικώς ότι γίνεται δεκτή η τροπολογία, όπως την ανέπτυξε ο κύριος Υπουργός.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Μόνο ως προς το πρώτο.
      Αληθεύει ότι η συνεννόηση με Βουλευτές που κατέθεσαν τροπολογίες μπορεί να οδηγήσει στη συζήτηση και την υιοθέτησή τους;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είναι πολλές, κύριε Υπουργέ;
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Είναι δύο και μάλιστα λακωνικότατες. Η μία είναι του κ. Φούρα και η άλλη είναι του κ. Νιώτη.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ωραία. Αναπτύξτε τις, για να ακούσουμε περί τίνος πρόκειται, διότι μπορεί να υπάρχει παρατήρηση από τους συναδέλφους που είναι παρόντες.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Εάν υπάρχει.
      Επειδή η νέα μισθολογική ρύθμιση που προωθεί ο κ. Χριστοδουλάκης στο Υπουργείο Οικονομίας, εν πάση περιπτώσει, ακόμη δεν έχει ολοκληρωθεί, δεν έχει συζητηθεί καν και ψηφιστεί από τη Βουλή και επειδή ο χρόνος θα κυλήσει και επειδή οι άνθρωποι αυτοί τώρα και στο Υπουργείο Εξωτερικών με το νέο status θα πληρώνονται, εκτιμούμε ότι θα πρέπει –και αυτή είναι η σωστή παρέμβαση- να βάλουμε μια διάταξη στο νόμο, που δεν θα επιτρέπει ερμηνευτικές προσεγγίσεις από το Γενικό Λογιστήριο που θα οδηγούν, εν όψει μελλοντικών ρυθμίσεων και κατ’ ερμηνεία των υφισταμένων, σε μείωση των αποδοχών των υπαλλήλων των οικονομικών ακολούθων. Έτσι η διάταξη έχει ένα περιεχόμενο που μόνο ερμηνευτικά είναι αξιοποιήσιμο. Δεν λειτουργεί θετικά, λειτουργεί μόνο σε αρνητική περίπτωση. 
      Στο άρθρο 20 προστίθεται παράγραφος 5, που αναφέρει: «Οι υπάλληλοι Ο.Ε.Υ. σε καμία περίπτωση δεν θα υποστούν μείωση των σημερινών αποδοχών και επιδομάτων τους, όταν υπηρετούν στο εξωτερικό». Αυτή είναι η ρύθμιση και νομίζω ότι είναι χρήσιμη. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, με συγχωρείτε. Αυτή η ρύθμιση συνεπάγεται δαπάνες. Δεν μπορεί να γίνει δεκτή χωρίς έκθεση του Γενικού Λογιστηρίου.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Δεν θα υποστούν μείωση.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ναι, αλλά θα μπορούσαν να υποστούν μείωση αν αλλάξει το μισθολόγιο. Δεν γίνεται.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Αν υπάρχει η παραμικρή επιφύλαξη ότι αυτό συνεπάγεται δαπάνες… Εμείς εκτιμήσαμε ότι επειδή δεν συνεπάγεται…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι, δεν μπορεί αυτή να γίνει δεκτή, γιατί οπωσδήποτε έχει σχέση με δαπάνες.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Αποσύρεται.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Πείτε μου ποια είναι η άλλη τροπολογία.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Είναι η υπ’ αριθμ. 1745 και αφορά το μισθολογικό καθεστώς ειδικών επιστημονικών συνεργατών στο Υπουργείο Εξωτερικών και θέλει να προβλέψει ότι οι άνθρωποι που κάνουν αυτήν τη δουλειά και προσφέρουν αυτό το έργο δεν έχουν πρόβλημα με την άσκηση της δικηγορίας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αυτή δεν συνεπάγεται δαπάνες για το δημόσιο.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Όχι, δεν συνεπάγεται δαπάνες.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχετε καμία παρατήρηση, κύριε Πάγκαλε;
      ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, δεν ξέρω αν αυτό επιτρέπεται και στους νομικούς που υπηρετούν στο Υπουργείο Εξωτερικών με άλλες μορφές και με άλλες σχέσεις εργασίας, όπως είναι οι νομικοί της ΕΝΥ, οι μετακλητοί σύμβουλοι στα γραφεία των Υπουργών κλπ., μήπως δηλαδή δημιουργήσουμε εδώ ένα προνόμιο.
      Οι ειδικοί επιστημονικοί συνεργάτες είναι μία ιδιάζουσα κατηγορία ανθρώπων. Βεβαίως δεν είναι ακριβώς το ίδιο με τους μονίμους υπαλλήλους, αλλά φοβούμαι ότι οι υπάλληλοι, οι οποίοι θα δικηγορούν, δεν θα μπορούν να είναι στα γραφεία τους ορισμένες ώρες, γιατί θα πρέπει να πηγαίνουν και στα δικαστήρια, θα πρέπει να έχουν γραφείο, ενώ οι υπόλοιποι υπάλληλοι δεν θα μπορούν, διότι απ’ ό,τι ξέρω με το νέο Οργανισμό έχει αποκλεισθεί αυτή η δυνατότητα για πολλούς από τους υπαλλήλους. Μήπως εκεί δημιουργήσουμε μία κατάσταση που αυτό θα εκλαμβάνεται ως προνόμιο; Θέτω, λοιπόν, υπόψη του κυρίου Υπουργού αυτήν την επιφύλαξη.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Υπάρχει και πρόβλημα με άλλους ειδικούς επιστημονικούς συνεργάτες σε άλλες υπηρεσίες που είναι δικηγόροι και έχουν το ασυμβίβαστο. 
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Εάν είναι έτσι, η τροπολογία του κ. Νιώτη δεν γίνεται δεκτή. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μάλιστα.
      Παρακαλώ, κύριε Υπουργέ, πείτε μου το νούμερο της τροπολογίας του κ. Κασσίμη κατά το σκέλος που έγινε δεκτή.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Είναι η υπ’ αριθμόν 1736 τροπολογία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Οργάνωση των Υπηρεσιών Διεθνών Οικονομικών Σχέσεων και Αναπτυξιακής Συνεργασίας του Υπουργείου Εξωτερικών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων και στο σύνολό του με τις τροποποιήσεις του κυρίου Υπουργού και τις τροπολογίες 1723/22/22.10.2003, 1743/31/31.10.2003 όπως τροποποιήθηκε από τον κύριο Υπουργό, 1744/32/31.10.2003 όπως τροποποιήθηκε από τον κύριο Υπουργό, 1722/21 όπως τροποποιήθηκε από τον κύριο Υπουργό, και 1736/25 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΕΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το νομοσχέδιο του Υπουργείου Εξωτερικών: «Οργάνωση των Υπηρεσιών Διεθνών Οικονομικών Σχέσεων και Αναπτυξιακής Συνεργασίας του Υπουργείου Εξωτερικών και άλλες διατάξεις» έγινε δεκτό κατά πλειοψηφία ενιαία επί της αρχής, των άρθρων και στο σύνολό του με τις τροποποιήσεις του κυρίου Υπουργού και τις τροπολογίες 1723/22/22.10.2003, 1743/31/31.10.2003 όπως τροποποιήθηκε από τον κύριο Υπουργό, 1744/32/31.10.2003 όπως τροποποιήθηκε από τον κύριο Υπουργό, 1722/21 όπως τροποποιήθηκε από τον κύριο Υπουργό, και 1736/25 όπως τροποποιήθηκε από τον κύριο Υπουργό, και έχει ως εξής:
      
      (Να καταχωριστεί το κείμενο του νομοσχεδίου)
      
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Έχουν διανεμηθεί τα Πρακτικά της Δευτέρας 20 Οκτωβρίου 2003, Τρίτης 21 Οκτωβρίου 2003 και Τετάρτης 22 Οκτωβρίου 2003 και ερωτάται το Σώμα εάν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της Δευτέρας 20 Οκτωβρίου 2003, Τρίτης 21 Οκτωβρίου 2003 και Τετάρτης 22 Οκτωβρίου 2003 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.25΄ λύεται η συνεδρίαση για αύριο ημέρα Παρασκευή 7 Νοεμβρίου 2003 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 10/13.10.2003 επερώτησης Βουλευτών της Νέας Δημοκρατίας προς τον Υπουργό Οικονομίας και Οικονομικών, σχετικώς με τα Κοινοτικά Πλαίσια Στήριξης 1994-1999 και 2000-2006, σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
Συνεδρίαση Ολομέλειας 6-11-2003                      σελ. 5

