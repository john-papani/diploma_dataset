ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΝ΄

Πέμπτη 14 Ιουνίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 15 Ιουνίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Απασχόλησης και Κοινωνικής Προστασίας, σχετικά με τις απολύσεις προσωπικού στα Ναυπηγεία Σκαραμαγκά κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την κατασκευή τυφλού κόμβου στην περιοχή Φραντζή Λαμίας κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης:
i. σχετικά με τον πρόσφατο θάνατο νεογνού στο Τζάνειο Νοσοκομείο, τη δημιουργία μονάδας νεογνών κ.λπ., σελ.
ii. σχετικά με το πρόσφατο περιστατικό στο Νοσοκομείο Μεταξά με τη διακοπή ηλεκτρικού ρεύματος, τη λήψη μέτρων ασφαλούς λειτουργίας των εγκαταστάσεων στα νοσοκομεία κ.λπ., σελ.
δ) Προς τον Υπουργό Αγροτικής Ανάπτυξης και Τροφίμων, σχετικά με την απόφαση Πρωτοδικείου Πολυγύρου να κατοχυρώσει έκταση 4.400 στρεμμάτων στην Ιερά Μονή Κουτλουμουσίου Αγίου Όρους κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ 
1. Κατάθεση Εκθέσεων Διαρκών Επιτροπών:
α) Η Διαρκής Επιτροπή Κοινωνικών Υποθέσεων καταθέτει την ‘Εκθεσή της στο σχέδιο νόμου του Υπουργείου Απασχόλησης και Κοινωνικής Προστασίας: «Θεσμικό Πλαίσιο Επενδύσεων και Αξιοποίησης της Περιουσίας των Φορέων Κοινωνικής Ασφάλισης», σελ.
β) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Κατάστασης Δημοτικών και Κοινοτικών Υπαλλήλων», σελ.
2. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Αναμόρφωση του Εθνικού Τελωνειακού Κώδικα και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΝΤΩΝΙΟΥ Τ., σελ.
ΓΕΙΤΟΝΑΣ Κ., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΟΠΟΥΛΟΣ Α., σελ.
ΚΟΝΤΟΣ Α., σελ.
ΚΟΥΒΕΛΗΣ Φ., σελ.
ΞΑΝΘΟΠΟΥΛΟΣ Θ, σελ.
ΠΑΝΤΕΛΑΚΗ Ε., σελ.
ΤΖΕΚΗΣ Α., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Κ., σελ.
ΓΚΑΤΖΗΣ Ν., σελ.
ΔΙΑΜΑΝΤΙΔΗΣ Ι., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΟΛΙΟΠΑΝΟΣ  Θ., σελ.
ΛΙΑΣΚΟΣ Α., σελ.
ΛΙΝΤΖΕΡΗΣ Δ., σελ.
ΜΑΓΚΡΙΩΤΗΣ Ι., σελ.
ΜΠΑΣΙΑΚΟΣ Ε., σελ.
ΜΠΕΖΑΣ Α., σελ.
ΝΙΩΤΗΣ Γ., σελ.
ΠΙΠΕΡΓΙΑΣ Δ., σελ.
ΣΓΟΥΡΙΔΗΣ Π., σελ.
ΣΠΗΛΙΟΠΟΥΛΟΣ Κ., σελ.
ΣΤΡΑΤΑΚΗΣ Ε., σελ.
ΤΑΣΟΥΛΑΣ Κ., σελ.
ΦΛΩΡΙΔΗΣ Γ., σελ.
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΝ΄
      Πέμπτη 14 Ιουνίου 2007
      Αθήνα, σήμερα στις 14 Ιουνίου 2007, ημέρα Πέμπτη και ώρα 10.33΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Ελπίδα Παντελάκη, Βουλευτή Α΄ Πειραιώς,  τα ακόλουθα:   
     Α. ΚΑΤΑΘΕΣΗ ΑΝΑΦΟΡΩΝ 
1) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο αναφέρονται τα σοβαρά προβλήματα που αντιμετωπίζουν οι καλλιέργειες του Νομού Ηλείας, συνέπεια των μυκητιάσεων λόγω των δυσμενών καιρικών συνθηκών.
2) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία το Σωματείο Εργαζομένων Εργοστασιακών Συγκροτημάτων «ΣΕΒΑΘ» ΑΒΕ ζητεί τη χρηματοδότηση και εξυγίανση της Συνεταιριστικής Εταιρείας Βιομηχανικής Αναπτύξεως Θράκης «ΣΕΒΑΘ» ΑΒΕ.
3) Ο Βουλευτής Β΄ Θεσσαλονίκης κ. ΔΗΜΗΤΡΙΟΣ ΓΑΛΑΜΑΤΗΣ κατέθεσε αναφορά με την οποία ο Αγροτικός Αμπελουργικός Συνεταιρισμός Νέας Μεσημβρίας Θεσσαλονίκης ζητεί την αποζημίωση των μελών του , που οι καλλιέργειές τους επλήγησαν από δυσμενείς καιρικές συνθήκες.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Σωματείων Πολιτικής Αεροπορίας  ζητεί τη λήψη μέτρων για την απρόσκοπτη συνέχιση της λειτουργίας της Ολυμπιακής Αεροπορίας.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Ενώσεις Βενζινοπωλών Κρήτης ζητούν να μην υπάρξει αλλαγή στο ωράριο λειτουργίας των πρατηρίων υγρών καυσίμων.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πολιτιστικός – Λαογραφικός Σύλλογος ΧΡΙΣΤΟΥ – ΣΕΛΑΚΑΝΟΥ  ζητεί τη λήψη μέτρων προστασίας και εφαρμογής της τάξης και της νομιμότητας στο δάσος του «Σελάκανου».
7) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Νομαρχιακή Αυτοδιοίκηση Ιωαννίνων ζητεί τον εκσυγχρονισμό του αεροδρομίου Ιωαννίνων.
8) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ  κατέθεσε αναφορά με την οποία ο ΤΟΕΒ ΄Ανω Ρου Αχέροντα Νομού Ιωαννίνων ζητεί την άμεση κατασκευή του έργου του ΄Ανω Ρου Αχέροντα.
9) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία ο Νομάρχης Πέλλης ζητεί την κατασκευή έργων για την αντιμετώπιση της λειψυδρίας στο Νομό Πέλλης.
10)  Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία ο κ. Γρηγόριος Καράχατζης, χειρουργός παίδων, ζητεί την κλινική ιατρική συνδρομή στο Ε.Σ.Υ., ιατρών οι οποίοι είναι μέλη του Ιατρικού Συλλόγου.
11) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας στο οποίο ζητείται η λήψη μέτρων υποστήριξης των εργαζόμενων μητέρων.
12) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας το οποίο αναφέρεται στα προβλήματα που δημιουργούνται στα μικρά πρατήρια βενζίνης, από την απελευθέρωση του ωραρίου λειτουργίας τους.
13) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο Αγροτικός Συνεταιρισμός Μεγάλης Παναγιάς Χαλκιδικής ζητεί την αποζημίωση των σιτοπαραγωγών της περιοχής του για τις ζημιές που υπέστησαν οι καλλιέργειές τους, λόγω της ανομβρίας.
14) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο Αγροτικός Σύλλογος «Η ΕΝΩΣΗ»  Αγίου Μάμα Χαλκιδικής ζητεί την αποζημίωση των σιτοπαραγωγών της νότιας Χαλκιδικής για τις ζημιές που υπέστησαν οι καλλιέργειές τους , λόγω της ανομβρίας.
15) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Χημική Υπηρεσία Λαμίας ζητεί την πλήρωση των κενών της θέσεων .
16) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία παραγωγοί του Δ.Δ/τος Αρχανίου του Δήμου Μακρακώμης Φθιώτιδος ζητούν αποζημίωση για τις καταστροφές που υπέστησαν οι καλλιέργειές τους από σφοδρές βροχοπτώσεις.
17) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία οι καπνοπαραγωγοί της περιφέρειας Στερεάς Ελλάδας ζητούν να τους καταβληθεί το ποσοστό επιδότησης 50%.
18) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δασικός Αναγκαστικός Συνεταιρισμός Διαχείρισης και Εκμετάλλευσης Δάσους «Σαναϊλας» Νεοχωρίου Δομοκού ζητεί πληροφορίες σχετικά με την απαίτηση του Δημάρχου Δομοκού να παραχωρήσει τμήμα του Δάσους για προσπέλαση εταιρείας γεωλογικών μελετών.
19) Ο Βουλευτής Α’  Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Νικόλαος Λαγωνίκας υποβάλλει προτάσεις του για τη βιωσιμότητα των ασφαλιστικών ταμείων.
20) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Γερονθρών Λακωνίας ζητεί την αποζημίωση των παραγωγών της περιοχής του, που οι καλλιέργειές τους επλήγησαν από κακές καιρικές συνθήκες κατά την περίοδο της καρπόδεσης.
21) Ο Βουλευτής Α΄ Θεσσαλονίκης κ. ΙΩΑΝΝΗΣ ΜΑΓΚΡΙΩΤΗΣ κατέθεσε αναφορά με την οποία οι Εργαζόμενοι της HELEXPO A.E. ζητούν την εφαρμογή των αποφάσεων της Δικαιοσύνης.
22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Εθνική Συνομοσπονδία Ατόμων με αναπηρία υποβάλλει προτάσεις της επί  του σχεδίου νόμου «αναμόρφωση του τελωνειακού κώδικα και άλλες διατάξεις».
23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Εθνική Οργάνωση Πολυτέκνων Αθηνών ζητεί την έκδοση νέου τύπου βιβλιαρίων των μελών της.
24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλαδική Επιτροπή Αγώνα Τριτέκνων  Οικογενειών Ελλάδος «Τριτεκνία ίσον Πολυτεκνία» ζητεί να ψηφισθεί  ο χαρακτηρισμός των τρίτεκνων , ως πολύτεκνων.
25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Ερασιτεχνών Αλιέων Δήμου Ευπαλίου Αχαΐας ζητεί να δοθεί στα μέλη του η έγκριση αλιείας κάθε Τετάρτη και Σαββατοκύριακο.
26) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Κυνηγετικός Σύλλογος Τρικάλων ζητεί να επιτραπεί η εκγύμναση σκύλων εντός της ΕΚΠ Κόζιακα .
27) Ο Βουλευτής Β’ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Σύλλογος Προστασίας του Περιβάλλοντος και Πολιτιστικής Κληρονομιάς Νοτιοδυτικής Λευκάδας «ΣΑΠΦΩ» ζητεί τη λήψη μέτρων προστασίας των δυτικών ακτών του Νομού Λευκάδας από τη ρύπανση που προκαλούν τα διερχόμενα πλοία.
28) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία η ΄Ενωση Ξενοδόχων Λέσβου ζητεί την επέκταση των ευρυζωνικών δικτύων στη Λέσβο.
29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στη λειτουργία του Δημοτικού Λιμενικού Ταμείου Λασιθίου.
30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων Λασιθίου ζητεί την απαλλαγή των αγροτών του Νομού Λασιθίου από την υποχρέωση καταβολής εισφοράς για τις θερμοκηπιακές καλλιέργειες.
31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Ιωάννα Γιοβάνογλου ζητεί να της αναγνωρισθεί το πτυχίο της, γαλλικών σπουδών.
32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Ευαγγελία Καραλάκη ζητεί διευκρινήσεις σχετικά με το ωράριο των εργαζομένων στους βρεφονηπιακούς σταθμούς.
33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ανεξάρτητη Κίνηση Οικονομολόγων Ελλάδας διαμαρτύρεται για τον αποκλεισμό των λογιστικών – φοροτεχνικών γραφείων, των γραφείων συμβούλων επιχειρήσεων και των μελετητικών γραφείων από το πρόγραμμα παροχής υπηρεσιών και εμπορίου.
34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Σωτήριος Γεωργιάδης, υποναύαρχος ε.α. διαμαρτύρεται για την εκκρεμότητα της ονομασίας του FYROM.
35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Ιωάννης Αχιλλεόπουλος ζητεί την ένταξη τέως προέδρων κοινοτήτων σε κάποιο ασφαλιστικό φορέα, προκειμένου να προσμετρηθούν τα χρόνια αυτά στην σύνταξή τους.
36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Δ/νση ΔΕΣΕ – ΠΔΕ ζητεί να της εγκριθεί πίστωση για την εγκατάσταση δικτύου ηλεκτροφωτισμού στη νέα εθνική οδό Πατρών – Πύργου.   
37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Ε. Σημαντήρης ζητεί την απόσυρση του βιβλίου της ιστορίας της ΣΤ΄ Δημοτικού.
38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρει την ύπαρξη πυρηνικών βομβών στην 731 Μονάδα Αράξου.
39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η καταγραφή των ζημιών στις καλλιέργειες της περιοχής του Δήμου Ωλενίας Αχαΐας.
40) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ο κ. Βαρθολομαίος Φουζίνας, εργαζόμενος στο Κέντρο Υγείας Αρεόπολης Λακωνίας, διαμαρτύρεται για τη μετάθεσή του στο Νοσοκομείο Σπάρτης.
41) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Πανελλήνια Ομοσπονδία Οικονομολόγων ζητεί την ένταξη των ατομικών επιχειρήσεων που ασκούν οικονομολογικό επάγγελμα στο πρόγραμμα παροχής υπηρεσιών και εμπορίου.
42) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Σωματείο Εργαζομένων Ηλεκτρομηχανική Κύμης ΕΠΕ διαμαρτύρεται για τη μετάθεση χημικού, υπαλλήλου του εργοστασίου.
43) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία κάτοικοι Ελεούσας , Δήμου Πασσάρωνος Ιωαννίνων διαμαρτύρονται για την εξαίρεση της περιοχής τους από τον αντικειμενικό προσδιορισμό της αξίας ακινήτων.
44) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Λάκκας Σουλίου Ιωαννίνων ζητεί να κατασκευασθεί στα Δερβίζιανα σκοπευτήριο σταθερού στόχου.
     
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στις με αριθμό 5898 και 5899/20-03-07 ερωτήσεις του Βουλευτή κ. Ντίνου Ρόβλια δόθηκε με το υπ’ αριθμ. 20544/12-4-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση των ανωτέρω ερωτήσεων και στο πλαίσιο των αρμοδιοτήτων μας, σχετικά με την ανάδειξη του Κάστρου Φαναρίου του Δήμου Ιθώμης και γενικότερα των πολιτιστικών μνημείων του Ν. Καρδίτσας, σας πληροφορούμε τα ακόλουθα:
     Με τη θεσμοθέτηση του Νέου Αναπτυξιακού Προγράμματος της Τοπικής Αυτοδιοίκησης «ΘΗΣΕΑΣ», οι πρωτοβάθμιοι Ο.Τ.Α. απέκτησαν ένα σημαντικό αναπτυξιακό εργαλείο, όπου, μεταξύ άλλων, τους παρέχεται η δυνατότητα να προτείνουν την ένταξη έργων βελτίωσης της πολιτιστικής υποδομής.
     Χαρακτηριστικά αναφέρουμε ότι επιλέξιμες ενέργειες των πρωτοβάθμιων ΟΤΑ στο εν λόγω πρόγραμμα για το σκοπό αυτό είναι:
     - Η ανάδειξη και προβολή των κινητών και ακίνητων μνημείων της τοπικής κληρονομιάς (πολιτιστικής, ιστορικής και φυσικής).
     - Η ανάδειξη αρχαιολογικών και ιστορικών μνημείων και του περιβάλλοντος χώρου.
     - Η ενίσχυση και αναβάθμιση της πολιτιστικής υποδομής.
     - Η ανάπτυξη δραστηριοτήτων για την αξιοποίηση των πολιτιστικών υποδομών.
     Πιο συγκεκριμένα, στο πρόγραμμα «ΘΗΣΕΑΣ» της Περιφέρειας Θεσσαλίας, ο Δήμος Ιθώμης έχει εντάξει το έργο «Κατασκευή οδού προς Κάστρο Φαναρίου», προϋπολογισμού 130.000,00 ευρώ, ενώ οι πρωτοβάθμιοι ΟΤΑ του Νομού Καρδίτσας έχουν εντάξει στο μέτρο 3.5 «Πολιτισμός» του εν λόγω προγράμματος έργα-δράσεις συνολικού προϋπολογισμού 3.500.000,00 ευρώ περίπου.
     Για τα λοιπά θέματα αρμόδιο να απαντήσει είναι το συνερωτώμενο Υπουργείο Πολιτισμού.
     Ο Υφυπουργός
     Α. ΝΑΚΟΣ»
     2. Στην με αριθμό 5888/20-3-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 20500/12-4-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης και κατόπιν του (2) σχετικού σας πληροφορούμε τα παρακάτω:
     Το έργο που αφορά την κατασκευή ανεξάρτητου αγωγού ύδρευσης από λίμνη Πλαστήρα μέχρι τα διυλιστήρια του Συνδέσμου Ύδρευσης Καρδίτσας-Σοφάδων δεν έχει ενταχθεί στο πρόγραμμα ΘΗΣΕΑΣ της Περιφέρειας Θεσσαλίας. Επίσης, δεν έχει υποβληθεί αίτηση για ένταξη της μελέτης του παραπάνω έργου στο ΠΕΠ Θεσσαλίας, στα πλαίσια της προκήρυξης του Μέτρου6.4 «Μελέτες ωρίμανσης και προετοιμασίας Δ΄ Προγραμματικής Περιόδου» που αφορά στην κατηγορία πράξεων «Περιβάλλον», η οποία έληξε στις 31-1-2007.
     Η Νομαρχιακή Αυτοδιοίκηση Καρδίτσας έχει συμπεριλάβει το έργο κατασκευής δεύτερου ανεξάρτητου αγωγού τροφοδοσίας στο Επιχειρησιακό Σχέδιο Ανάπτυξης του νομού (2007-2013). Για να προτείνει η Νομαρχιακή Αυτοδιοίκηση την ένταξη του στο Δ΄ ΚΠΣ ή σε άλλο χρηματοδοτικό πρόγραμμα θα πρέπει προηγουμένως ο Σύνδεσμος Ύδρευσης Καρδίτσας-Σοφάδων & πέριξ κοινοτήτων, που είναι ο αρμόδιος φορέας για την υδροδότηση, να χρηματοδοτήσει την εκπόνηση της σχετικής μελέτης και να εξασφαλίσει την άδεια υδροληψίας από τη ΔΕΗ.
     Ο Υφυπουργός
     Α. ΝΑΚΟΣ»
     3. Στην με αριθμό 5529/14-3-07 ερώτηση και την με αριθμ. 2066/19.3.07 Π.Α.Β. των Βουλευτών κυρίων Γεωργίου Παπαγεωργίου και Αικατερίνης Περλεπέ–Σηφουνάκη αντίστοιχα, δόθηκε με το υπ’ αριθμ. 19351/3-4-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμ.5529/Ι4-3-2007 ερώτησης και της με αριθμ. 2066/15-3-2007 ΠΑΒ, που κατέθεσαν οι Βουλευτές κύριοι Γ. Παπαγεωργίου και Κ. Περλεπέ–Σηφουνάκη αντίστοιχα, αναφορικά με την επιχορήγηση του Δήμου Ανθηδόνας Νομού Ευβοίας για την κάλυψη λειτουργικών αναγκών του Βρεφονηπιακού Σταθμού του και των Αθλητικών του Κέντρων, καθώς και τη δυνατότητα χρηματοδότησής του για την κατασκευή κτιρίων για τη στέγαση παιδικών και βρεφονηπιακών σταθμών, σας γνωρίζουμε κατά λόγο αρμοδιότητάς μας, ότι το Υπουργείο Εσωτερικών Δημόσιας Διοίκησης και Αποκέντρωσης χρηματοδοτεί μόνον ΟΤΑ πρώτου βαθμού στους οποίους έχουν μεταφερθεί Παιδικοί και Βρεφονηπιακοί Σταθμοί καθώς και Αθλητικά Κέντρα - και όχι νηπιαγωγεία-, σύμφωνα με τα οριζόμενα στις διατάξεις των άρθρων 12 και 14 του ν.2880/2001 καθώς και του άρθρου 8 του ν.3106/2003.
     Επισημαίνουμε ότι από το τρέχον έτος και εφ’ εξής, οι εν λόγω χρηματοδοτήσεις εντάσσονται στην τακτική επιχορήγηση που λαμβάνουν οι δικαιούχοι οργανισμοί.
     Στο Δήμο Ανθηδόνας Νομού Ευβοίας δεν έχουν μεταβιβασθεί Νομικά Πρόσωπα που να εμπίπτουν στις ανωτέρω διατάξεις, ώστε να τύχει σχετικής χρηματοδότησης από τους Κεντρικούς Αυτοτελείς Πόρους για την κάλυψη λειτουργικών δαπανών παιδικών σταθμών και αθλητικών κέντρων.
     Σας επισημαίνουμε ότι ο ανωτέρω Δήμος, καίτοι έχει τη δυνατότητα να εντάξει έργα για την κατασκευή παιδικών και βρεφονηπιακών σταθμών στο πρόγραμμα «ΘΗΣΕΑΣ» του ΥΠ.ΕΣ.Δ.Δ.Α, δεν περιέλαβε την ανωτέρω δράση στα δημοτικά έργα που έχουν ήδη ενταχθεί και για οποία του έχει κατανεμηθεί ποσό 980.577,00 ευρώ, με βάση την τυπική κατανομή του 41,4% των πόρων του προγράμματος και ποσό 773-491,74 ευρώ σύμφωνα με την προγραμματική κατανομή του 35% αυτών.
     Ο Υφυπουργός
     Α. ΝΑΚΟΣ»
      4. Στην με αριθμό 7173/24-4-07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 1567/14-5-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή ότι από το υπ' αριθμ. πρωτ. 5395/29-4-2007 έγγραφο του Πρωτοδικείου Αθηνών προκύπτουν τα εξής:
      Το εκλογικό υλικό παραδίδεται από τους δικαστικούς αντιπροσώπους κάθε εκλογικού τμήματος στο Πρωτοδικείο Αθηνών. Εκεί το παραλαμβάνουν συνεργεία Δικαστών και υπαλλήλων σε ειδικά διαμορφωμένες αίθουσες. Το υλικό αυτό, για όσο χρόνο διαρκεί η διαδικασία παραλαβής του και μέχρι την οριστική έκδοση αποτελεσμάτων, παραμένει φυλασσόμενο από αστυνομικές δυνάμεις στις προαναφερθείσες αίθουσες, οι οποίες επιπλέον ασφαλίζονται... Μετά την έκδοση των αποτελεσμάτων, το εκλογικό υλικό μεταφέρεται με συνοδεία αστυνομικής δύναμης σε άλλους ειδικά διαμορφωμένους για τον έλεγχό του χώρους, οι οποίοι στεγάζονται στο αρχείο του Πρωτοδικείου. Στους χώρους αυτούς το εκλογικό υλικό επιδεικνύεται στους ενδιαφερομένους, κατόπιν αιτήσεώς τους, πάντοτε παρουσία δικαστικών λειτουργών και υπαλλήλων και χωρίς οποιοσδήποτε από τους ενδιαφερομένους να έλθει σε επαφή μαζί του. Για την πρόσθετη διασφάλιση του εκλογικού υλικού χορηγούνται σε όσους διεξάγουν τον έλεγχο είτε μολύβια είτε στυλό ερυθρού χρώματος προς αποφυγήν τυχόν αλλοιώσεως του περιεχομένου του ψηφοδελτίου. Καθ' όλη τη διάρκεια του ελέγχου, το εκλογικό υλικό παραμένει στις προαναφερθείσες αίθουσες και εξακολουθεί να φυλάσσεται από αστυνομική δύναμη. Μετά τη λήξη του ελέγχου και την υποβολή τυχόν ενστάσεων από τους ενδιαφερομένους, το εκλογικό υλικό συγκεντρώνεται και φυλάσσεται σε άλλους ειδικά διαμορφωμένους χώρους.
      Σύμφωνα με το ίδιο έγγραφο, οι προαναφερθείσες συνθήκες φύλαξης του υλικού, με τα μέσα τα οποία διαθέτει η υπηρεσία, κρίνονται απόλυτα επαρκείς. Επισημαίνεται, ακόμη, ότι για την μεγαλύτερη δυνατή ασφάλεια του εκλογικού υλικού, κατά την παράδοσή του από τον δικαστικό αντιπρόσωπο στα εκλογικά συνεργεία, τα μεν ψηφοδέλτια παραδίδονται εντός του σφραγισμένου εκλογικού σάκου, τα δε βιβλία (βιβλίο πράξεων εφορευτικής επιτροπής, πρωτόκολλο ψηφοφορίας κ.λπ.) παραδίδονται εκτός του σάκου.
      Εξάλλου, από το υπ' αριθμ. πρωτ. 61052/11-5-2007 έγγραφο της Εισαγγελίας Πρωτοδικών Αθηνών προκύπτει ότι για το διαλαμβανόμενο στη συγκεκριμένη ερώτηση ζήτημα έχει σχηματισθεί από την 6η-12-2006 η με αριθμό Βιβλίου Μηνύσεων Β06/5727 προκαταρκτική δικογραφία. Μετά το πέρας της προκαταρκτικής εξέτασης από τον Πταισματοδίκη Κρωπίας, η δικογραφία αυτή, με ειδικό αριθμό ΕΓ 118-07/186, έχει χρεωθεί από την 10η-5-2007 σε εισαγγελικό λειτουργό προς επεξεργασία.
      Επισημαίνεται ότι, αυτονόητα, κατά συνταγματική επιταγή, το Υπουργείο Δικαιοσύνης δεν παρεμβαίνει στο δικαιοδοτικό έργο της ανεξάρτητης Δικαιοσύνης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      5. Στην με αριθμό 7450/2-5-07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 2/8188/0023/21-5-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αρ. πρωτ. 7450/2-5-2007 ερώτησης του Βουλευτή κ. Μ. Καρχιμάκη, σας ενημερώνουμε ότι τα δομημένα Ομόλογα αποτελούν μακροπρόθεσμα χρηματοοικονομικά εργαλεία που κυκλοφορούν στη διεθνή αγορά με όγκους πολλών δις ευρώ τα τελευταία χρόνια. Εκδόσεις δομημένων Ομολόγων έχουν εκδοθεί και από άλλα Ευρωπαϊκά κράτη, όπως στην Ιταλία, Αυστρία και Γερμανία.
      Για πολλοστή φορά σας αναφέρουμε ότι, κατά την περίοδο 2005-2007 το Ελληνικό Δημόσιο εξέδωσε οκτώ (8) συνολικά δομημένα Ομόλογα, από τα οποία επτά (7) εκδόθηκαν από τον Ο.Δ.ΔΗ.Χ, καθώς και ένα (1) από την αρμόδια Διεύθυνση του Γενικού Λογιστηρίου του Κράτους, το οποίο εκδόθηκε βάσει του ισχύοντος νομικού και κανονιστικού πλαισίου (Ν.Δ. 483/74, Ν. 2166/93).
      Η έκδοση των δομημένων Ομολόγων έγινε με κριτήριο την εξασφάλιση σημαντικά καλύτερων όρων δανεισμού, σε σχέση με το κόστος δανεισμού αντίστοιχης διάρκειας που είχε το Ελληνικό Δημόσιο το χρονικό αυτό διάστημα. Σημειώνεται, επίσης, ότι το Ελληνικό Δημόσιο δεν ανέλαβε κανένα κίνδυνο που προέρχεται από τη σύνθετη δομή των ομολόγων, δεδομένου ότι συνήψε ταυτόχρονα συμφωνίες ανταλλαγής επιτοκίων (swaps) σε σταθερά ή κυμαινόμενα επιτόκια. Με τις εκδόσεις δομημένων Ομολόγων αξιοποιήθηκε η δυνατότητα που προσφέρουν οι αγορές για δανεισμό με χαμηλότερο κόστος από ότι εκάστοτε μπορεί να επιτευχθεί από τις κοινοπραξίες και τις δημοπρασίες λόγω της ιδιαιτερότητας της καμπύλης των επιτοκίων που ισχύει από το 2005 μέχρι και σήμερα (ιστορικά χαμηλό επίπεδο επιτοκίων και μικρή διαφορά μεταξύ βραχυπρόθεσμων και μακροπρόθεσμων επιτοκίων).
      Επισημαίνεται ότι η χρήση από την Ελληνική Δημοκρατία συμφωνιών ανταλλαγής επιτοκίων δομημένης μορφής επί Ομολόγων χρονολογείται τουλάχιστον από το 2001, οπότε και έγιναν 18 πράξεις ανταλλαγής τιμών συναλλάγματος, δεικτών πληθωρισμού και επιτοκίων επί ενός Ομολόγου έκδοσης Ο.Δ.ΔΗ.Χ. με ανάδοχο την τράπεζα Goldman Sacks.
      Ο Υφυπουργός
      Π. ΔΟΥΚΑΣ»
      6. Στην με αριθμό 7742/8-5-07 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. Β13-247/22-5-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Φραγκιαδουλάκης με θέμα «Ανάγκη η τυποποίηση της συνολικής παραγωγής ελαιολάδου», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου- Γ. Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
      Με απόφαση του Πρωθυπουργού, που δημοσιεύτηκε στο ΦΕΚ 1625/24/11/2005, ορίστηκε το 2006 ως «Έτος Ελαιολάδου και Ελιάς» και συγκροτήθηκε Επιτροπή προετοιμασίας των δράσεων.
      Τα μέλη της Επιτροπής είναι ο Γενικός Γραμματέας του Υπουργείου Οικονομίας και Οικονομικών - Πρόεδρος της Επιτροπής, ο Γενικός Γραμματέας του Υπουργείου Εξωτερικών, ο Γενικός Γραμματέας Εμπορίου του Υπουργείου Ανάπτυξης, ο Γενικός Γραμματέας του Υπουργείου Αγροτικής Ανάπτυξης και Τροφίμων, ο Γενικός Γραμματέας του Υπουργείου Πολιτισμού, ο Γενικός Γραμματέας του Υπουργείου Τουριστικής Ανάπτυξης, καθώς και οι Διευθύνοντες Σύμβουλοι των Οργανισμών: Ελληνικός Οργανισμός Εξωτερικού Εμπορίου, Ελληνικός Οργανισμός Τυποποίησης και Οργανισμός Τυποποίησης και Επίβλεψης Γεωργικών Προϊόντων.
      Έργο της Επιτροπής είναι:
      α) η επεξεργασία και διατύπωση προτάσεων και μέτρων για την προβολή και την προώθηση του Ελαιόλαδου, της Ελιάς και των συνδεόμενων με αυτά προϊόντων στην εγχώρια και διεθνή αγορά και
      β) ο συντονισμός των αρμόδιων φορέων για την υλοποίηση των ως άνω προτάσεων και μέτρων, καθώς και η υποβολή αυτών.
      Το Έτος Ελαιολάδου και Ελιάς, εντάσσεται στη ευρύτερη στρατηγική της Κυβέρνησης για τη στήριξη των ελληνικών προϊόντων, με στόχο την τόνωση της ανταγωνιστικότητας και της εξωστρέφειας της οικονομίας μας.
      Το Υπουργείο Ανάπτυξης, στο πλαίσιο αυτό ανέλαβε ήδη μια σειρά από πρωτοβουλίες, με σκοπό την προβολή του ελληνικού ελαιολάδου, την ενίσχυση των μηχανισμών διασφάλισης της ποιότητάς του, καθώς και την ενημέρωση των επιχειρήσεων και των καταναλωτών.
      Η χρονιά που πέρασε σήμανε την αρχή αυτής της προσπάθειας. Μιας συστηματικής και ολοκληρωμένης εκστρατείας με τη συμμετοχή όλων των συναρμόδιων υπουργείων και με δράσεις στους άξονες του πολιτισμού, της οικονομίας και της υγείας των καταναλωτών.
      Στα πλαίσια αυτά προχωρήσαμε:
      -την ανακαίνιση και τον εκσυγχρονισμό του εργαστηρίου ελαιολάδου του Υπουργείου Ανάπτυξης, αλλά και την ίδρυση τριών ολοκληρωμένων εργαστηρίων ανάλυσης ελαιολάδου στη Μεσσηνία, στα Χανιά και στη Λέσβο.
      -Τη θέσπιση κινήτρων για την εφαρμογή συστημάτων διασφάλισης ποιότητας, αλλά και τη αναβάθμιση των ελέγχων για την ασφάλεια των διαδικασιών παραγωγής του τελικού προϊόντος.
      -Την εκστρατεία ενημέρωσης και ευαισθητοποίησης επαγγελματιών και καταναλωτών σε θέματα ποιότητας.
      Στο πλαίσιο αυτό, το Υπουργείο Ανάπτυξης προωθεί συστηματικά το ελληνικό ελαιόλαδο και ελιά, μέσα από δράσεις και προγράμματα που αποσκοπούν στην ποιοτική βελτίωση της παραγωγής, στην περαιτέρω ενίσχυση της τυποποίησης, καθώς και στην ενημέρωση των καταναλωτών, στην Ελλάδα και στο εξωτερικό, για τα πλεονεκτήματα της χρήσης ελαιολάδου.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
     7. Στην με αριθμό 7767/9-5-07 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 30171/30-5-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης και στο πλαίσιο των αρμοδιοτήτων μας θα θέλαμε να σας γνωρίσουμε τα ακόλουθα:
     Το ΥΠ.ΕΣ.Δ.Δ.Α δεν έχει τη δυνατότητα χρηματοδότησης των ΟΤΑ α΄ και β΄ βαθμού σε περίπτωση εκτεταμένων ζημιών από θεομηνίες.
     Τα ποσά που διατίθενται είτε από τα προγράμματα. είτε από τον ειδικό λογαριασμό που διαχειρίζεται το Υπουργείο, είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
     Στο πλαίσιο αυτών των δυνατοτήτων, οι Δήμοι Νικηφόρου Φωκά και Λαππαίων χρηματοδοτήθηκαν από το 2006 μέχρι και σήμερα με το ποσό των 35.000 ευρώ και 50.000 ευρώ αντίστοιχα, για την αντιμετώπιση εκτάκτων αναγκών από επικίνδυνα καιρικά φαινόμενα.
     Επιπλέον, σύμφωνα με την κατανομή των Κ.Α.Π στις Νομαρχιακές Αυτοδιοικήσεις της χώρας, για το έτος 2006, στη Ν.Α. Ρεθύμνης κατανεμήθηκε ποσό 936.000 ευρώ για την κάλυψη αποκλειστικά δαπανών βελτίωσης, συντήρησης και αποκατάστασης του οδικού της δικτύου καθώς και με το ποσό των 1.545.000 ευρώ για επενδυτικούς σκοπούς στους οποίους περιλαμβάνεται και η κατασκευή, βελτίωση και συντήρηση του οδικού δικτύου. Αντίστοιχα, για το έτος 2007, στη Ν.Α. Ρεθύμνης κατανέμεται συνολικό ποσό 4.439.000ευρώ, εκ του οποίου, ποσό 1.854.000 ευρώ προορίζεται για την κάλυψη επενδυτικών δαπανών, μεταξύ των οποίων και δαπάνες οδικού δικτίου και ποσό 1.049.000€ προορίζεται αποκλειστικά για την κάλυψη δαπανών βελτίωσης, συντήρησης και αποκατάστασης του οδικού της δικτύου.
     Πέραν των ανωτέρω, στο πλαίσιο του προγράμματος «ΘΗΣΕΑΣ», με βάση την τυπική και προγραμματική κατανομή των πόρων του προγράμματος, κατανεμήθηκε στους Δήμους Νικηφόρου Φωκά και Λαππαίων το ποσό των 2.487.312,60 ευρώ και 1.992.183,92 ευρώ αντίστοιχα. Αν οι εν λόγω Δήμοι το επιθυμούν, μπορούν να προτείνουν την τροποποίηση του υφιστάμενου προγραμματισμού τους για την ένταξη περισσότερων έργων αντιπλημμυρικής προστασίας και υποδομών (οδικό δίκτυο κ.τ.λ.) στο πρόγραμμα «ΘΗΣΕΑΣ» του ΥΠ.ΕΣ.Δ.Δ.Α..
     Τέλος, το Υπουργείο, στο πλαίσιο των χρηματοδοτικών του δυνατοτήτων και της ιεράρχησης των αναγκών για το τρέχον έτος, θα εξετάσει τη δυνατότητα χρηματοδότησης των εν λόγω ΟΤΑ για την αντιμετώπιση προβλημάτων που προκλήθηκαν οπό έκτακτες καιρικές συνθήκες.
     Ο Υφυπουργός
     Α. ΝΑΚΟΣ»
    8. Στην με αριθμό 8067/16-5-07 ερώτηση των Βουλευτών κ.κ. Γεώργιου Χουρμουζιάδη και κ. Άγγελου Τζέκη δόθηκε με το υπ’ αριθμ. 5052/6-6-07 έγγραφο από τον Υπουργό Μακεδονίας – Θράκης η ακόλουθη απάντηση:
     «Απαντώντας στην με αριθμό 8067/6-5-07 ερώτηση, που κατέθεσαν στη Βουλή οι Βουλευτές κ. Γεώργιος Χουρμουζιάδης και κ. Άγγελος Τζέκης, σας θέτουμε υπόψη τα εξής:
     1. Η διοίκηση της Ε.Υ.Α.Θ. Α.Ε. φέρεται προς όλους σύμφωνα με τον νόμο και δεν εξαιρεί ούτε τους συνδικαλιστές.
     2. Η εταιρεία εξυπηρετεί - 460.000 πελάτες στο Πολεοδομικό Συγκρότημα Θεσσαλονίκης και ασφαλώς σχεδιάζει την επέκταση της Ζώνης Δραστηριότητάς της. Άμεση προτεραιότητα (εντός του 2007) αποτελούν οι δήμοι Ωραιοκάστρου, Πυλαίας, Πεύκων και Εχεδώρου.
     Για την επίτευξη των σκοπών της απασχολεί 551 άτομα και το μέσο ετήσιο κόστος ανά εργαζόμενο είναι 42.300 ευρώ, μέγεθος υπερδιπλάσιο των αντιστοίχων ΕΣΣΕ της ΓΣΣΕ άλλα και της κλαδικής σύμβασης των εργαζόμενων στις ΔΕΥΑ.
     Πρέπει να σημειωθεί εδώ ότι σε επίπεδο Ευρωπαϊκής Ένωσης οι εταιρείες παροχής υπηρεσιών ύδρευσης και αποχέτευσης (όπως η Ε.Υ.Α.Θ.) που απασχολούν 5 εργαζόμενους ανά 10.000 πελάτες θεωρούνται άριστες ενώ, για τις εταιρίες του κλάδου, ο Ευρωπαϊκός μέσος όρος είναι 7 εργαζόμενοι ανά 10.000 πελάτες. Η Ε.Υ.Α.Θ. Α.Ε., απασχολεί σήμερα 12 εργαζόμενους ανά 10.000 πελάτες.
     Ο δείκτης αυτός επιδεινώνεται ακόμη περισσότερο αν ληφθεί υπόψη και το προσωπικό των αναδόχων που λειτουργούν εγκαταστάσεις (διυλιστήριο, ΕΕΛΘ, ΑΙΝΕΙΑ, ΜΚΑ: 112 άτομα) και αυτών που υποστηρίζουν την Ε.Υ.Α.Θ. Α.Ε., στην αντιμετώπιση βλαβών στα δίκτυα ύδρευσης και αποχέτευσης (90 άτομα). Έτσι, στην πραγματικότητα οι εργασίες της Ε.Υ.Α.Θ. Α.Ε., εκτελούνται από 743 άτομα πράγμα που δίνει 16 εργαζόμενους ανά 10.000 πελάτες. Δηλαδή η εταιρεία μακράν απέχει του Ευρωπαϊκού μέσου όρου. Αξίζει να σημειωθεί εδώ ότι αν το προσωπικό αυτό ασχολούνταν στην Ε.Υ.Α.Θ. Α.Ε. το πρόσθετο κόστος για την εταιρεία θα ήταν  8.500.000 ευρώ, σημαντικά υψηλότερο από αυτό που καταβάλλεται στους αναδόχους για δαπάνες προσωπικού.
     Παρόλα αυτά, η Ε.Υ.Α.Θ. Α.Ε. έχει προγραμματίσει την πρόσληψη 18 εξειδικευμένων ατόμων για την αντιμετώπιση των αναγκών της. Η επιλογή ειδικοτήτων και του επιπέδου εξειδίκευσης γίνεται πλέον στοχευμένα και με σκοπό την εξυπηρέτηση των αναγκών της Ε.Υ.Α.Θ. και μόνο. Δεν υπάρχει καμία διαδικασία εξαγοράς από τη γαλλική εταιρία που συμμετέχει στο μετοχικό κεφάλαιο της εταιρίας ούτε είναι στην πρόθεση της Κυβέρνησης και της εταιρίας να παραχωρηθεί η δοίκηση ή η πλειοψηφία των μετοχών σε αυτήν.
     Ο Υπουργός
     Γ. ΚΑΛΑΝΤΖΗΣ»
      9. Στην με αριθμό 8128/17-5-07 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. Α.Π.Φ.21/75/ΑΣ1459δις/11-6-07 έγγραφο από την Υπουργό  Εξωτερικών η ακόλουθη απάντηση:
      «Η Τουρκική Εθνοσυνέλευση υιοθέτησε, τον Μάιο του 2007, νομοσχέδιο περί κατασκευής και λειτουργίας πυρηνικών σταθμών για παραγωγή ηλεκτρικής ενέργειας, το οποίο ο Πρόεδρος της Τουρκικής Δημοκρατίας έχει αναπέμψει στην Εθνοσυνέλευση προς επανεξέταση. Οι τουρκικές αρχές δεν έχουν μέχρι στιγμής γνωστοποιήσει πυρηνικό πρόγραμμα ή τόπο κατασκευής πυρηνικού αντιδραστήρα.
      Το Υπουργείο Εξωτερικών, στο πλαίσιο πάντα των αρμοδιοτήτων του, έχει κινηθεί με βάση τις ακόλουθες παραμέτρους
      Εάν η Τουρκία πρόκειται να παράγει πυρηνική ενέργεια για ειρηνικούς σκοπούς, θα υποχρεούται συγχρόνως να διασφαλίζει υψηλό επίπεδο πυρηνικής ασφάλειας. Δεσμεύεται για αυτό από μια σειρά αυστηρών διεθνών και ευρωπαϊκών κανόνων, προδιαγραφών και ασφαλιστικών δικλείδων. για την τήρηση των οποίων η Ελλάδα και λέγειν έχει θεσμικά και επαγρυπνεί κοινωνικά και πολιτικά. Είναι εξάλλου αυτονόητο ότι η χώρα μας αντιτίθεται κατηγορηματικά στη χρήση της πυρηνικής ενέργειας για στρατιωτικούς σκοπούς και την ανάπτυξη πυρηνικών όπλων.
      Ειδικότερα, η Τουρκία, ως μέλος, όπως και η χώρα μας της Σύμβασης για την Πυρηνική Ασφάλεια, υποχρεούται σε διαβούλευση και παροχή πληροφοριών με τα συμβαλλόμενα μέρη τα οποία επηρεάζονται από τις προτεινόμενες πυρηνικές εγκαταστάσεις.
      Πέραν αυτών, σε σχέση με το ενδεχόμενο απειλής κατά της ειρήνης, η Τουρκία, ως μέλος της Συνθήκης για τη μη Διασπορά των Πυρηνικών Όπλων και του Πρόσθετου Πρωτοκόλλου του ΔΟΑΕ, υποχρεούται να μη κατασκευάζει πυρηνική τεχνολογία για πολεμικούς σκοπούς και να δέχεται ελέγχους στο έδαφός της για τυχόν αδήλωτο πυρηνικό υλικό και εγκαταστάσεις, ενώ από τα σχέδια που ως τώρα έχει υποβάλλει δεν προκύπτει παρασκευή στοιχείων που θα μπορούσαν να χρησιμοποιηθούν για τέτοιου είδους σκοπούς.
      Ως υποψήφια στην Ευρωπαϊκή Ένωση χώρα, η Τουρκία, θα πρέπει να συμμορφωθεί: α) με τις προβλέψεις της EURAΤΟΜ, σχετικά με την πυρηνική ασφάλεια και την προστασία από την ακτινοβολία, αλλά και την εξέταση, μεταξύ άλλων, των γεωλογικών συνθηκών όταν πρόκειται περί νέων εγκαταστάσεων, β) με την Οδηγία για τον έλεγχο των Περιβαλλοντικών Επιπτώσεων, στην οποία περιλαμβάνεται και η διασυνοριακή διαβούλευση με τα λοιπά κράτη-μέλη της Ένωσης, καθώς και γ) με τη Διεθνή Σύμβαση για τις Διασυνοριακές Περιβαλλοντικές Επιπτώσεις (ESPOO) που αποτελεί επίσης κοινοτικό κεκτημένο και παραχωρεί δικαιώματα ενημέρωσης διαβούλευσης στα γειτονικά κράτη.
      Η Ελληνική Κυβέρνηση παρακολουθεί εκ του σύνεγγυς το ζήτημα, προτιθέμενη να ασκήσει σε όλα τα fora τις δυνατότητες που τις παρέχονται από το προαναφερθέν πλαίσιο, προκειμένου να διασφαλίσει στο μέγιστο βαθμό τη χώρα μας και την περιοχή.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      10. Στην με αριθμό 8135/17-5-07 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. Α.Π.Φ.21/76/ΑΣ1460δις/11-6-07 έγγραφο από την Υπουργό Εξωτερικών η ακόλουθη απάντηση:
      «Ο νέος Οργανισμός του Υπουργείου Εξωτερικών με την οργανωτική και διοικητική μεταρρύθμιση του τρόπου λειτουργίας του ΥΠΕΞ που προωθεί, αποσκοπεί στην καλύτερη προσαρμογή της χώρας στο σύγχρονο διεθνές περιβάλλον της παγκοσμιοποίησης και του έντονου οικονομικού ανταγωνισμού.
      Με το νέο Οργανισμό του Υπουργείου Εξωτερικών, τα Γραφεία ΟΕΥ, όχι μόνο δεν καταργούνται αλλά αναβαθμίζονται και αναδιαρθρώνονται κατά τέτοιο τρόπο ώστε να ανταποκρίνονται στις σύγχρονες απαιτήσεις της οικονομικής διπλωματίας.
      Οι πληροφορίες που διοχετεύονται στο τύπο αλλά και προς αρμόδιους φορείς περί κατάργησης των Γραφείων Οικονομικών και Εμπορικών Υποθέσεων, δεν είναι ακριβείς.
      Το καθεστώς των Γραφείων ΟΕΥ ουδόλως επηρεάζεται αρνητικά, αντιθέτως προβλέπεται η αύξηση των αρμοδιοτήτων των ανωτέρω Γραφείων και η περαιτέρω οργανωτική τους στήριξη προκειμένου να εξυπηρετηθούν καλύτερα τα εμπορικά και οικονομικά συμφέροντα της χώρας μας καθώς και η ενίσχυση της εξωστρέφειας των ελληνικών επιχειρήσεων.
      Αξίζει να σημειωθεί ότι ειδικά για τις ανάγκες λειτουργίας των Γραφείων ΟΕΥ έχει δημιουργηθεί ειδικός φορέας στον προϋπολογισμό του ΥΠΕΞ (09-130) με κονδύλια που αυξήθηκαν περί τα 40% από το Μάρτιο του 2004.
      Επιπλέον, το Υπουργείο Εξωτερικών έχει κινήσει τις διαδικασίες για άμεση πρόσληψη 87 ατόμων ως επιτόπιο προσωπικό των Γραφείων ΟΕΥ, ώστε να διευκολυνθεί σημαντικά η αποτελεσματική λειτουργία τους.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
     11. Στην με αριθμό 7793/9.5.07 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. Φ 90022/13333/647/1.6.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθ.7773/9-5-2007 ερώτηση που κατέθεσε στη Βουλή των Ελλήνων ο Βουλευτής κ. Μάνoς Φραγκιαδουλάκης και αναφορικά με το θέμα της αρμοδιότητάς μας, σας γνωρίζουμε τα εξής:
      Με το άρθρο 21 του ν.2084/92 (ΦΕΚ 165 Α΄) καταργήθηκαν οι κλάδοι σύνταξης και ασθένειας του Ταμείου Ασφαλίσεως Ορθοδόξου Εφημεριακού Κλήρου της Ελλάδος (ΤΑΚΕ) και ο Κλάδος Αρωγής μετατράπηκε σε αυτοτελές Ταμείο Πρόνοιας Ορθοδόξου Εφημεριακού Κλήρου Ελλάδος (ΤΠΟΕΚΕ) για την συνέχιση καταβολής εφάπαξ βοηθήματος στους ασφαλισμένους του.
      Η παρ.9 του άρθρου 21 του παραπάνω νόμου προέβλεψε ότι το σύνολο του ενεργητικού και παθητικού που προήρχετο από τους καταργηθέντες κλάδους σύνταξης και ασθένειας καθώς και η κινητή και ακίνητη περιουσία τους πλην των Ι. Παρεκκλησίων και Εξωκκλησίων που θα παρέμεναν στην κυριότητα ή διοίκηση και διαχείριση του ΤΠΟΕΚΕ θα περιήρχοντο από 1-1-1993 στο Δημόσιο το οποίο και θα ανελάμβανε την καταβολή των συντάξεων και των παροχών ασθενείας.
      Η κινητή και ακίνητη περιουσία όμως του πρώην ΤΑΚΕ δεν ήτο κατανεμημένη στους 3 κλάδους του και το ΤΠΟΕΚΕ εξακολουθεί να διαχειρίζεται το σύνολο της περιουσίας αυτής μετά από την αριθμ. 2081123/1189/0092-11-11-1992 εγκύκλιο του Γ.Λ.Κ. του Υπουργείου Οικονομικών και να αποδίδει τα 2/3 των εσόδων της στο Δημόσιο.
      Επειδή το Ταμείο Πρόνοιας Ορθοδόξου και Εφημεριακού Κλήρου Ελλάδας (ΤΠΟΕΚΕ) εμφανίζει σοβαρά οικονομικά προβλήματα, εξετάζεται σχετική νομοθετική ρύθμιση.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
     12. Στην με αριθμό 8021/15.5.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1618/7.6.07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
      Στον Ελαιώνα Θηβών λειτουργεί το Κέντρο Απεξάρτησης Τοξικομανών Κρατουμένων (Κ.Α.Τ.Κ.) υπό την εποπτεία του Υπουργείου Δικαιοσύνης. Αυτή την στιγμή φιλοξενεί περί τους 60 κρατουμένους, οι οποίοι παρακολουθούν την Β΄ και Γ΄φάση του θεραπευτικού. προγράμματος.
      Στόχος του Υπουργείου Δικαιοσύνης είναι ο διπλασιασμός του αριθμού των υπό απεξάρτηση κρατουμένων στο Κέντρο Απεξάρτησης στον Ελαιώνα Θηβών. Για το λόγο αυτό, το Υπουργείο Δικαιοσύνης σε συνεργασία με την εποπτευόμενη από αυτό εταιρεία «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» αποφάσισε το 2005 τον ανασχεδιασμό και την αξιοποίηση ολόκληρου του συγκροτήματος στον Ελαιώνα.
      Έτσι, αναδιαμορφώνονται οι υφιστάμενοι χώροι του κέντρου απεξάρτησης, προκειμένου να αναβαθμιστεί το Πρόγραμμα Απεξάρτησης των ανδρών τοξικομανών κρατουμένων και δημιουργείται αυτοτελές και πλήρως διαχωρισμένο Νέο Τμήμα Απεξάρτησης γυναικών τοξικομανών κρατουμένων, το οποίο πρόκειται να λειτουργήσει παράλληλα με τη νέα Γυναικεία Φυλακή στον Ελαιώνα Θηβών εντός του καλοκαιριού. Στις αναμορφωμένες και πληρέστερες πλέον εγκαταστάσεις του Κ.Α.Τ.Κ., για τις δραστηριότητες των ανδρών και γυναικών υπό απεξάρτηση κρατουμένων θα χρησιμοποιούνται όλοι οι, ανεκμετάλλευτοι στο παρελθόν, «οικίσκοι» του συγκροτήματος, καθώς επίσης και τα 2 νέα κτήρια Πολλαπλών Χρήσεων και Εργαστηρίων των οποίων η κατασκευή έχει ήδη ολοκληρωθεί.
      Ακόμη, σχεδιάζεται η ολοκλήρωση της ανέγερσης τμήματος του κέντρου απεξάρτηση ς τοξικομανών κρατουμένων στη βόρεια Ελλάδα, στην Κασσάνδρα Χαλκιδικής, και της αγοράς του εξοπλισμού για τη λειτουργία του.
      Παράλληλα, σε 14 ακόμα Καταστήματα Κράτησης λειτουργούν συμβουλευτικά προγράμματα απεξάρτησης τοξικομανών κρατουμένων από το Κέντρο Θεραπείας Εξαρτημένων Ατόμων (ΚΕ.Θ.Ε.Α.), το 18 ΑΝΩ και τους Ανώνυμους Ναρκομανείς, στα οποία συμμετέχουν περί τους 430 υπό απεξάρτηση κρατουμένους. Τα 14 αυτά Καταστήματα Κράτησης είναι: η Δικαστική Φυλακή Κορυδαλλού, οι Γυναικείες Φυλακές Κορυδαλλού, το Ψυχιατρείο Κρατουμένων Κορυδαλλού, η Αγροτική Φυλακή Αγιάς, η Κλειστή Φυλακή Αλικαρνασσού, η Δικαστική Φυλακή Νεάπολης, η Δικαστική Φυλακή Χανίων, το Αγροτικό Σωφρονιστικό Κατάστημα Ανηλίκων Κασσαβέτειας, η Αγροτική Φυλακή Κασσάνδρας, η Δικαστική Φυλακή Θεσσαλονίκης, η Δικαστική Φυλακή Κομοτηνής, το Ίδρυμα Αγωγής Ανηλίκων Αρρένων Βόλου, το Ειδικό Κατάστημα Κράτησης Νέων Αυλώνα και η Κλειστή Φυλακή Πατρών.
      Το Υπουργείο Δικαιοσύνης αποδίδει ιδιαίτερη βαρύτητα στο δικαίωμα πρόσβασης κάθε κρατουμένου χρήστη ουσιών σε θεραπευτικά προγράμματα, ώστε να αποφεύγεται η υποτροπή τόσο στο έγκλημα όσο και στη χρήση ουσιών. Για το λόγο αυτό, με Αποφάσεις μου, ως Υπουργού Δικαιοσύνης, οι οποίες είναι προϊόν μακράς και ουσιαστικής διαβούλευσης των εκπροσώπων του Υπουργείου Δικαιοσύνης με τους εκπροσώπους του ΚΕ.Θ.Ε.Α., επεκτείνεται η συνεργασία του Υπουργείου με το ΚΕ.Θ.Ε.Α. με τις εξής δράσεις: α) τη λειτουργία ειδικών προγραμμάτων απεξάρτησης των τοξικομανών κρατουμένων στα Καταστήματα Κράτησης Ανδρών και Γυναικών Κορυδαλλού, β) τη λειτουργία ειδικού θεραπευτικού προγράμματος στο Κατάστημα Κράτησης Τρικάλων, γ) την ενίσχυση των υφισταμένων συμβουλευτικών προγραμμάτων απεξάρτηση ς στα 14 προαναφερθέντα Καταστήματα Κράτησης και την επέκτασή τους σε όλα τα Καταστήματα Κράτησης που διαθέτουν κατάλληλο χώρο και δ) τη λειτουργία ειδικών θεραπευτικών τμημάτων για τους υπό απεξάρτηση κρατουμένους σε όλα τα νέα υπό κατασκευή Καταστήματα Κράτησης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     13. Στην με αριθμό 8040/16.5.07 ερώτηση των Βουλευτών κυρίων Ιωάννου Σκουλά και Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/549/5.6.07 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 8040/16.05.07 ερώτησης των Βουλευτών κ.κ. Γιάννη Σκουλά και Στυλιανού Ματζαπετάκη, σας γνωρίζουμε τα εξής:
      Το έργο ανάδειξης του αρχαιολογικού χώρου του Ιερού Αιγυπτίων Θεών στη θέση Μπρεξίζα Μαραθώνα, έχει ανατεθεί από τον Σεπτέμβριο του 2001 και εξής στην Επιστημονική Επιτροπή Ανάδειξης Ενοποίησης Αρχαιολογικών Χώρων Μαραθώνα. Οι εργασίες της Επιτροπής ξεκίνησαν τον Μάρτιο του 2002, όπου και διατέθηκε ικανός αριθμός συνεργείου τόσο για την ανάδειξη της συνεχιζόμενης έρευνας του Ιερού, όσο και για την ανάδειξη συνολικότερα της θέσης.
      Η συνεχιζόμενη έρευνα έφερε στο φως πλήρως την κάτοψη του Ιερού, καθώς παλαιότερα ήταν γνωστή μόνο η κεντρική βαθμιδωτή κατασκευή και ο βόρειος πυλώνας του Ιερού, ενώ οι εργασίες ανάδειξης συμπεριέλαβαν: α) την κατασκευή διαδρόμου επίσκεψης, που συνδέει το Ιερό με το Βαλανείο περιμετρικά, β) την τοποθέτηση στους τέσσερις πυλώνες του Ιερού, αντιγράφων των γλυπτών που κοσμούσαν τις όψεις τους κατά την αρχαιότητα και γ) την τοποθέτηση ενημερωτικών πινακίδων σε όλη την έκταση της υπάρχουσας διαδρομής επίσκεψης, για την απαιτούμενη πληροφόρηση του επισκέπτη για τη θέση και τα ευρήματα. Η διαδρομή επίσκεψης είναι ευδιάκριτη, τόσο λόγω του υλικού επίστρωσής της, κόκκινο χαλίκι, όσο και λόγω του επιπέδου που δημιουργεί, καθώς διασχίζει το Ιερό σε επίπεδο υψηλότερο από αυτό του χώρου. Τα αυθεντικά γλυπτά, που κοσμούσαν κατά το παρελθόν τους πυλώνες του Ιερού, καθώς και άλλα ευρήματα της θέσης (όρος, σφίγγα κ.λπ.) εκτίθενται σήμερα στο Αρχαιολογικό Μουσείο Μαραθώνα, σε αίθουσα που διαμορφώθηκε με φροντίδα του έργου, ειδικά για να φιλοξενήσει τα ευρήματα του Ιερού.
      Η πρώτη φάση των εργασιών ολοκληρώθηκε το καλοκαίρι του 2004 και ο χώρος λειτούργησε άμεσα ως επισκέψιμος.
      Τα δύο τελευταία χρόνια η ανάδειξη της συνεχιζόμενης ανασκαφικής έρευνας από το έργο, αποκάλυψε οικοδόμημα ανατολικά του Ιερού. Η Επιστημονική Επιτροπή Μαραθώνα στοχεύοντας στην περαιτέρω ανάδειξη της θέσης και συνεκτιμώντας τα νέα δεδομένα του χώρου, προχώρησε σε μελέτη και σχεδιασμό δεύτερης φάσης εργασιών ανάδειξης του χώρου. Η δεύτερη αυτή φάση περιλαμβάνει: α) επέκταση της υπάρχουσας διαδρομής επίσκεψης, προκειμένου να αναδειχθούν τόσο το νέο οικοδόμημα, όσο και η παρακείμενη «πισίνα», που βρίσκεται εκτός των ορίων της περίφραξης, β) συντήρηση των κονιαμάτων των τοίχων, γ) συντήρηση των πομπικών οδών του Ιερού και δ) αρμολογήματα τοίχων, όπου η κατάσταση διατήρησης το απαιτεί. Ο ανωτέρω σχεδιασμός αποτυπώθηκε σε σχετική πρόταση για ένταξη στο Γ΄ ΚΠΣ.
      Στις 3.2.2006 εντάχθηκε στο Ε.Π. «Πολιτισμός» το έργο «Προστασία, έρευνα και ανάδειξη των αρχαίων μεταλλείων και των μεταλλουργικών εργαστηρίων της Λαυρεωτικής», με προϋπολογισμό 1.300.000€ και φορέα υλοποίησης το Τ.Δ.Π.Ε.Α.Ε. Προσφάτως, στις 14.5.2007, με ανάλογη τροποποίηση του ΤΔΕ του έργου και της Απόφασης Ένταξής του στο Πρόγραμμα, τροποποιήθηκε ο τίτλος της Πράξης και ο προϋπολογισμός του έργου ως εξής: «Προστασία, έρευνα και ανάδειξη αρχαιολογικών χώρων Ανατολικής Αττικής (Αρχαία Μεταλλεία και Μεταλλουργικά Εργαστήρια Λαυρεωτικής - Ηρώδειο Συγκρότημα στη θέση Μπρεξίζα Μαραθώνα)», με 1.700.000 ευρώ και τον ίδιο φορέα υλοποίησης. Στο φυσικό αντικείμενο του έργου προστέθηκαν έτσι εργασίες καθαρισμού και αποχωματώσεις στον αρχαιολογικό χώρο της Μπρεξίζας, στερέωση των αρχαίων οικοδομικών λειψάνων και στερέωση των κονιαμάτων. Στο αμέσως προσεχές διάστημα, πρόκειται να αποσταλεί σχετικό αίτημα στο Υπουργείο Οικονομίας και Οικονομικών για την αντίστοιχη αύξηση του προϋπολογισμού στο Πρόγραμμα Δημοσίων Επενδύσεων.
      Το έργο προβλέπεται να ξεκινήσει άμεσα τις εργασίες του.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω το δελτίο επικαίρων ερωτήσεων της Παρασκευής 15 Ιουνίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ ΠΡΩΤΟΥ ΚΥΚΛΟΥ (‘Αρθρο 129  παράγραφος 2 και 3 του Κανονισμού της Βουλής) 
      1. Η με αριθμό 653/12-6-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τους Υπουργούς Περιβάλλοντος, Χωροταξίας και Δημοσίων ‘Έργων και Μεταφορών και Επικοινωνιών, σχετικά με την παράδοση και λειτουργία των νέων κτηριακών εγκαταστάσεων του αεροδρομίου Ζακύνθου κ.λπ..
      2. Η με αριθμό 658/40/12-6-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ.Ορέστη Κολοζώφ προς τον Πρωθυπουργό, σχετικά με την οριογράφηση των δασών και των δασικών εκτάσεων κατά τη σύνταξη του Εθνικού Κτηματολογίου κ.λπ..
      3. Η με αριθμό 650/39/12-6-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις κινητοποιήσεις του Δημάρχου Ελληνικού, την ελεύθερη και δωρεάν πρόσβαση στις παραλίες κ.λπ..
      ΕΠΙΚΑΙΡΕΣ ΕΡΩΤΗΣΕΙΣ ΔΕΥΤΕΡΟΥ ΚΥΚΛΟΥ (Άρθρο 130 παράγραφος 2 και 3 του  Κανονισμού της Βουλής)
      1.Η με αριθμό 654/12-6-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ Σάββα Εμινίδη προς τον Υπουργό Αγροτικής Ανάπτυξης και Τροφίμων, σχετικά με τα προβλήματα στις εξαγωγές του ελληνικού επιτραπέζιου σταφυλιού κ.λπ.
      2.Η με αριθμό 661/12-6-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Εθνικής Παιδείας και Θρησκευμάτων, σχετικά με την τιμωρία μαθητών του 6ου Λυκείου Πατρών κ.λπ..
      3.Η με αριθμό 655/12-6-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανάσιου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τον εξοπλισμό του ΕΚΑΒ με μονάδες επείγουσας φροντίδας νεογνών κ.λπ..»
	ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
      Πρώτη θα συζητηθεί η τρίτη, η με αριθμό 647/11-6-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τις απολαύσεις προσωπικού στα Ναυπηγεία Σκαραμαγκά κ.λπ..
      Το περιεχόμενο της επίκαιρης ερώτησης του κ. Κουβέλη σε περίληψη έχει ως εξής:
      «Αναφέρεται ότι η διοίκηση του Ναυπηγείου Σκαραμαγκά προέβη σε απόλυση δώδεκα εργαζομένων επικαλούμενη την κακή οικονομική κατάσταση και την αναγκαιότητα της αύξησης της ανταγωνιστικότητας του ναυπηγείου, ενώ παράλληλα προγραμματίζει την άμεση απόλυση και άλλων εκατό εργαζομένων σ’ αυτή. 
      Επειδή η συγκεκριμένη επιχείρηση που αποτελεί το μεγαλύτερο ναυπηγείο της χώρας με την ενέργειά της αυτή θα οδηγήσει στην ανεργία δεκάδες εργαζομένων και έχει διαταράξει το καλό εργασιακό κλίμα. 
      Ερωτώνται οι κύριοι Υπουργοί:
      Έχει χρηματοδοτηθεί την τελευταία πενταετία η συγκεκριμένη εταιρεία από εθνικά ή ευρωπαϊκά προγράμματα για την καταπολέμηση της ανεργίας, την ενίσχυση της απασχόλησης ή την κατάρτιση  των εργαζομένων με ποια ποσά και ποιες είναι οι υποχρεώσεις της από την υλοποίηση αυτών των προγραμμάτων.
      Σε ποιες συγκεκριμένες ενέργειες έχουν προβεί οι αρμόδιες υπηρεσίες για την εφαρμογή της ισχύουσας εργατικής νομοθεσίας, ή την τήρηση των υποχρεώσεων που προκύπτουν από την υλοποίηση των προγραμμάτων για την απασχόληση και ανάπτυξη και ποια μέτρα θα λάβουν προκειμένου να διατηρηθούν οι προαναφερόμενες θέσεις εργασίας.»
      Στην επίκαιρη ερώτηση του κ. Κουβέλη θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, τα Ναυπηγεία Σκαραμαγκά από το 2004 με τη νέα διακυβέρνηση δεν έχουν επιχορηγηθεί ούτε με ένα ευρώ από τον Ο.Α.Ε.Δ.. Είμαστε κατηγορηματικοί σ' αυτό. Υλοποιούνται όμως προγράμματα τα οποία αφορούν εξακόσιους ογδόντα έξι εργαζόμενους, που δεν θα χαρακτηρίσω τη σύμβαση που έγινε το 2002, όπου τότε η κυβέρνηση του ΠΑ.ΣΟ.Κ. έκανε μία σύμβαση η οποία ήταν πραγματικά χαριστική –θα έλεγα- στην εργοδοσία των Ναυπηγείων, όμως αυτό που καλείται αυτή η Κυβέρνηση όπως για μύρια τόσα άλλα, είναι να κληρονομήσει το χρέος του χθες, το οποίο  μετακινήθηκε στο αύριο. 
	Το ΠΑ.ΣΟ.Κ πλήρωσε 8.000.000 ευρώ για τους εξακόσιους ογδόντα έξι εργαζόμενους που ήταν στο ειδικό καθεστώς επιδότησης ανεργίας με το ν.2941, το 2003 6.000.000 ευρώ και ερχόμαστε εμείς και δώσαμε το 2004 στους εργαζόμενους 4.682.000 ευρώ, το 2005 2.850.000 ευρώ και το 2006 δώσαμε 1.859.000 ευρώ. Έχουν παραμείνει για να φθάσουν στο συνταξιοδοτικό καθεστώς διακόσιοι πενήντα δύο από τους εξακόσιους ογδόντα έξι εργαζόμενους. Αυτή είναι η μόνη επιχορήγηση που έχουν οι εργαζόμενοι βάσει της σύμβασης που έγινε τότε επί Διαμαντοπούλου στο ΠΑ.ΣΟ.Κ. 
	Το δεύτερο: Η εργατική νομοθεσία, κύριε Κουβέλη, τηρείται απόλυτα. Αυτή η Κυβέρνηση έχει και τη θέληση και την αποφασιστικότητα να είναι δίπλα στον εργαζόμενο και να μην επιτρέψει σε κανένα να κακοποιήσει την εργατική νομοθεσία. 
	Έχουμε δώδεκα απολύσεις. Έχει κληθεί και ο σύλλογος εργαζομένων και η εταιρεία μας έδωσε έναν κατάλογο. Οι δώδεκα αυτές απολύσεις δεν είναι ειδικού τεχνικού προσωπικού, είναι χειριστής φαξ, είναι χειριστής φωτοτυπικού, όμως γίνονται συγχρόνως και άλλες προσλήψεις, πάνω από τριάντα, σε ειδικότητες. Βέβαια βασικός άξονας που παρακολουθούμε από κοντά είναι ότι η σύμβαση παραχώρησης των ναυπηγείων Σκαραμαγκά προέβλεπε στη νέα εργοδοσία, στα ιδιωτικά, στους Γερμανούς χίλιους διακοσίους εργαζόμενους, κύριε Κουβέλη. Σήμερα είναι χίλιοι διακόσιοι εβδομήντα τέσσερις, άρα λοιπόν αυτό το όριο δεν το έχει καταστρατηγήσει η εταιρεία για να μπορώ να παρέμβω.
	Εν πάση περιπτώσει, έχει σημασία αν είναι χειριστής φωτοτυπικού ή αν κουβαλάει την αλληλογραφία στην Αθήνα με λεωφορεία ή αν είναι ειδικές περιπτώσεις; Εμείς δεν θέλουμε ούτε μία απόλυση. Είμαστε σε μία λεπτή διαπραγμάτευση και με το εργοστάσιο, την εργοδοσία, αλλά και με το σύλλογο εργαζομένων και παρακολουθούμε το θέμα από κοντά. 
	Κύριε Κουβέλη, το ζήτημα είναι το εξής: Έχουμε πραγματικά ενδιαφέρον για τον άνεργο και για να μην απολυθεί κανένας ή έχουμε το ενδιαφέρον να κάνουμε συνδικαλιστική και κομματική «γυμναστική»; Το λέω αυτό γιατί έχω τα στοιχεία στη διάθεσή σας όποτε θέλετε.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
	ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ, έχετε και δευτερολογία.
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε.
	Το θέμα είναι να είμαστε πραγματικά αντικειμενικοί αφού αφορά την αγορά εργασίας. Έχει δικαίωμα η εταιρεία και οποιαδήποτε εταιρεία σε μία φιλελεύθερη ευρωπαϊκή δημοκρατία να κάνει και απολύσεις.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
	Ο κ. Κουβέλης έχει το λόγο.
	ΦΩΤΗΣ ΚΟΥΒΕΛΗΣ: Εγώ, κύριε Υπουργέ, δεν περίμενα να μου θέσετε το ερώτημα αν το ενδιαφέρον μου έχει σχέση με κομματική ή συνδικαλιστική «γυμναστική» ή αν το ενδιαφέρον μου είναι γνήσιο και αφορά το να μην έχουμε αύξηση της ανεργίας. Είναι προφανές ότι εμείς σας ασκούμε κοινοβουλευτικό έλεγχο, όπως κάθε φορά, για να μην έχουμε αύξηση της ανεργίας, αντίθετα να έχουμε μείωση της ανεργίας για να μπορεί ο κόσμος να βρίσκει δουλειά και να εξασφαλίζει το δικαίωμα στην επιβίωση. Αυτό είναι το ενδιαφέρον μας. Οτιδήποτε άλλο λέτε δεν μας αφορά. 
      Εσείς δεν έχετε ακούσει ότι ετοιμάζονται απολύσεις από τη γερμανική αυτή εταιρεία; Βεβαίως δεν έχει σημασία αν κάποιος είναι χειριστής του φαξ ή ο άνθρωπος που διακινεί την αλληλογραφία. Εργαζόμενοι είναι αυτοί και αυτούς τους εργαζόμενους οφείλετε να τους προστατεύσετε για να μη βρεθούν στο χώρο της ανεργίας.
	Κύριε Υπουργέ, μου κάνει εντύπωση το εξής: Δεν ξέρετε την οργή του Υπουργού Εθνικής Άμυνας κ. Μεϊμαράκη, ο οποίος δημόσια δήλωσε ότι οι Γερμανοί εκβιάζουν προκειμένου να πάρουν χρήματα για να γίνουν εκεί, στο ναυπηγείο, διάφορες εργασίες για τα υποβρύχια; Δεν συνεννοείστε μεταξύ σας στην Κυβέρνηση; Δηλώσεις του κ. Μεϊμαράκη. Ο Υπουργός Άμυνας μίλησε για ωμό εκβιασμό από τον όμιλο «Φίσεν» με στόχο την άσκηση πίεσης για άμεση καταβολή 300.000.000 ευρώ για τα προγράμματα υποβρυχίων του Ναυτικού που δεν έχουν ολοκληρωθεί.
	Την υπόθεση του «ΠΑΠΑΝΙΚΟΛΗ» που γέρνει δεν την συνυπολογίζετε για να αξιολογήσετε τη στάση των Γερμανών για τις ετοιμαζόμενες περαιτέρω απολύσεις από τα ναυπηγεία του Σκαραμαγκά; Εκεί είναι αναγκαία η παρέμβασή σας.
	Ευχαριστώ, κύριε Πρόεδρε.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Κουβέλη.
	Ορίστε, κύριε Υπουργέ, έχετε το λόγο.
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η κομματική και συνδικαλιστική «γυμναστική» δεν αφορά εσάς και το κόμμα σας. Είμαι απόλυτος σ’ αυτό. 
	Το δεύτερο: Χαίρομαι που είναι πραγματικό το ενδιαφέρον σας για τη μείωση της ανεργίας. Σας ενημερώνω ότι στα τριάμισι τελευταία χρόνια -σήμερα ανακοινώνουμε και την ανεργία του Μαΐου του 2007- είμαστε σε καλό δρόμο αλλά δεν επιχαίρουμε. Η ανεργία συνεχώς πέφτει και με το νομοσχέδιο που φέρνουμε τώρα που είναι καθ’ οδόν για τη Βουλή -όπου εφαρμόζουμε το ν. 1545 του Ανδρέα Παπανδρέου που έλεγε ότι αν δεν πας να κάνεις κατάθεση ή να βρεις δουλειά δεν επιδοτείσαι, δεν είσαι άνεργος- νομίζω ότι ακόμα θα έχουμε πολύ καλύτερα αποτελέσματα γιατί θα στοχεύσουμε σε μία πολιτική που αφορά τον πραγματικά άνεργο και όχι τον άεργο.
	Εγώ δεν μπορώ να δικάσω ή να μπω και να παρέμβω σε προθέσεις. Ετοιμάζουν –λέει- εκατό απολύσεις. Τι να κάνω εγώ; Να πάω να δω τις προθέσεις; Μίλησα με την εταιρεία, με διαβεβαίωσε ότι δεν θα υπάρξει τέτοιο πράγμα και από κει και πέρα λήγει ο δικός μου ρόλος. 
      Εγώ δε ως Υπουργός Απασχόλησης έχω έναν και μόνο ρόλο, κύριε Κουβέλη, να προστατεύω την εργασία και τους εργαζόμενους, ούτε να δω αν το «ΠΑΠΑΝΙΚΟΛΗΣ» έγειρε, ούτε αν μπάταρε, ούτε αν εκβιάζομαι. Εμένα δεν με εκβίασε κανένας. 
      Αυτό που έχει σημασία για μας στο Υπουργείο Απασχόλησης είναι πρώτον η διατήρηση και η αύξηση των θέσεων απασχόλησης, δεύτερο να βλέπουμε και να παρατηρούμε στην αγορά εργασίας αν τηρούνται οι νόμοι και τρίτον η υγεία και η ασφάλεια των εργαζομένων. Αυτό το κάνουμε καθημερινά και είμαστε πάντα δίπλα στον εργαζόμενο. 
      Όσο για τα ναυπηγεία «Σκαραμαγκά» να είστε σίγουρος, κύριε Κουβέλη, όπως έχουμε κάνει εδώ και τριάμισι χρόνια, ότι θα είμαστε κοντά στους εργαζόμενους και αν τυχόν είναι στο όριο ο αριθμός των εργαζομένων και πέσει κάτω από χίλιους διακόσιους εργαζόμενους, έστω και έναν, είναι βασική παρατυπία, είναι βασική καταστρατήγηση της χαρισματικής σύμβασης που έγινε επί ΠΑ.ΣΟ.Κ.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Γιακουμάτο.
	Θα συζητηθεί η πρώτη με αριθμό 642/11-6-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αντωνίας Αντωνίου προς τον Υπουργό Περιβάλλοντος, Χωροταξίας και Δημοσίων Έργων σχετικά με την κατασκευή τυφλού κόμβου στην περιοχή Φραντζή Λαμίας κ.λπ..
	Το περιεχόμενο της επίκαιρης ερώτησης της κυρίας συναδέλφου έχει ως εξής: 
	«Απαντώντας στην ερώτηση 7352/26-4-2007 ο Υφυπουργός ΠΕ.ΧΩ.Δ.Ε. μας ενημερώνει ότι το Υπουργείο έχει θέσει σε προτεραιότητα τη βελτίωση του οδικού άξονα Θερμοπύλες-Μπράλλος-Άμφισσα-Ιτέα-Αντίρριο και όχι την κατασκευή του Λαμία-Άμφισσα-Ιτέα-Αντίρριο. Παρ’ όλα αυτά όμως προχωρά στην κατασκευή ενός τυφλού κόμβου στην περιοχή Φραντζή της Λαμίας κόστους πολλών εκατομμυρίων ευρώ, παρά τις αντιρρήσεις που έχουν μέχρι σήμερα εκφραστεί και παρά το σχετικό υπόμνημα του Τ.Ε.Ε. ανατολικής Στερεάς.
	Κατόπιν αυτού ερωτάται ο κύριος Υπουργός για ποιο λόγο το Υπουργείο προχωρά στην κατασκευή ενός τυφλού κόμβου που δεν πρόκειται να χρησιμοποιηθεί και η κατασκευή του δεν εξυπηρετεί έναν ευρύτερο σχεδιασμό, σπαταλώντας έτσι κοινοτικά και εθνικά κονδύλια που θα μπορούσαν να χρησιμοποιηθούν για την κατασκευή άλλων πιο χρήσιμων έργων;»
	Στην επίκαιρη ερώτηση της κ. Αντωνίου θ’ απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
	Κύριε Υπουργέ, έχετε το λόγο.
	ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
	Γνωρίζοντας το πραγματικό και συνεχές ενδιαφέρον της κ. Αντωνίου για την περιοχή της Φθιώτιδας και γενικότερα, ήθελα να την παρακαλέσω ξανά να επικοινωνεί και με το γραφείο μου ή με τις υπηρεσίες διότι μερικές φορές οι πληροφορίες που παίρνει είναι εσφαλμένες. 
	Κατ’ αρχάς το Υ.ΠΕ.ΧΩ.Δ.Ε., όπως όλοι γνωρίζουμε, κατάφερε να υπογράψει τη σύμβαση για τον Ε65, γεγονός που αναβαθμίζει θεαματικά την περιοχή εκείνη και την καθιστά πραγματικά κέντρο της Ελλάδας και μάλιστα της Ελλάδας που θα συνδέεται πλέον εγκάρσια από ανατολή προς δύση μ’ έναν αυτοκινητόδρομο υψηλών προδιαγραφών.
	Πράγματι το Τεχνικό Επιμελητήριο Στερεάς Ελλάδας έχει κάνει πολύ καλό υπόμνημα τον Οκτώβρη του 2005, έχετε δίκιο. Επισημαίνει διάφορα πράγματα που ελήφθησαν υπ’ όψιν κατά τη μελέτη και πράγματι δεν χρειάζεται να γίνει κόμβος στην περιοχή Φραντζή. Είναι προφανές, αλλά ούτε κόμβος γίνεται από το Υ.ΠΕ.ΧΩ.Δ.Ε., ούτε κάποιο άλλο έργο εκεί. Ο Ο.Σ.Ε. κατασκευάζει άνω διάβαση απλώς, τίποτε άλλο. Επειδή κι εγώ αμφέβαλλα για την ακρίβεια της πληροφορίας, τη διασταύρωσα το πρωί ο ίδιος προσωπικά. Κατασκευάζει πράγματι μία άνω διάβαση αναγκαία απλώς για να επικοινωνούν από κάτω, οι ένθεν και ένθεν οικισμοί της περιοχής. Ουδείς κόμβος επομένως στην περιοχή Φραντζή θα γίνει, όπως ορθά επισημαίνετε, γιατί δεν χρειάζεται.
	Τέλος, θα πω δύο λόγια πολύ σύντομα για να δείξω ότι ο άξονας Θερμοπύλες-Μπράλος-Άμφισσα-Ιτέα-Αντίριο, μείζονος σημασίας, επίσης προχωρά από πλευράς μελετών ικανοποιητικά.
Ένα μέρος, το κομμάτι Μπράλος-Άμφισσα προχωρά με τις μελέτες της περιφέρειας Στερεάς Ελλάδος και το μεγαλύτερο μέρος με δικές μας μελέτες. 
      Ελπίζουμε έγκαιρα, δηλαδή προς το τέλος του 2008, να έχουμε και  δημοπράτηση του έργου, βελτίωση κατά τμήματα, με τρόπο, όμως, που να το καθιστά πράγματι ακίνδυνο στη διέλευση και φορτηγών και να συνδέει και από κάτω την ανατολική με τη δυτική Ελλάδα. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Η κ. Αντωνίου έχει το λόγο. 
      ΤΟΝΙΑ ΑΝΤΩΝΙΟΥ: Κύριε Υπουργέ, ευχαριστώ πρώτα απ’ όλα για τα καλά σας λόγια, που αφορούν το ενδιαφέρον που δείχνω για την περιοχή. 
      Πρέπει να πω ότι απασχολώ πάρα πολύ συχνά το Υπουργείο σας, το Υπουργείο ΠΕ.ΧΩ.Δ.Ε., διότι όλοι μας γνωρίζουμε ότι αυτήν τη στιγμή στη Φθιώτιδα κατασκευάζονται όλοι οι άξονες Π.Α.Θ.Ε. -στο μέλλον Ε65- και άρα έχουμε ένα πάρα πολύ μεγάλο ενδιαφέρον για τα έργα αυτά, τα οποία έχουν και εθνική σημασία, δηλαδή θα βοηθήσουν τη χώρα μας, αλλά και πολύ μεγάλη σημασία για εμάς, για την ανάπτυξη της Φθιώτιδας. 
      Κύριε Υπουργέ, θα επικοινωνώ μαζί σας. Ξέρετε πολύ καλά ότι επικοινωνώ μέσω του θεσμικού μου ρόλου, μέσω του κοινοβουλευτικού ελέγχου. Εγώ ευχαριστώ που ήρθατε σήμερα εδώ, γιατί είναι πολύ σημαντικό να μας απαντούν τα πολιτικά πρόσωπα της Κυβέρνησης για θέματα που τα αφορούν, διότι πολύ συχνά βλέπουμε να μας απαντούν υπηρεσιακά στελέχη στη Φθιώτιδα. 
      Το λέω αυτό, διότι, κύριε Υπουργέ, για να ξεκαθαρίσουμε τα πράγματα, πιστεύουμε ότι αυτά τα έργα είναι πάρα πολύ σημαντικά. Όμως, επειδή αυτήν τη στιγμή η Φθιώτιδα συνεισφέρει πολύ σημαντικά σε αυτά τα έργα που έχουν εθνική σημασία, θέλουμε αύριο, όταν θα ολοκληρωθούν τα έργα, να μην υπάρχουν επιπτώσεις στη Φθιώτιδα. 
      Γνωρίζετε ότι η Φθιώτιδα σκάβεται σήμερα. Υπάρχουν τα θέματα των δανειοθαλάμων, πρέπει να δούμε τα θέματα των αντιπλημμυρικών, πρέπει να ολοκληρωθούν οι παράπλευροι, όταν θα δοθεί το έργο, διότι όπως εσείς μου απαντήσατε, θα έχουμε τέσσερα διόδια στη Φθιώτιδα και δεν μπορούν οι κάτοικοι να πληρώνουν για να πάνε από το ένα χωριό στο άλλο. Άρα, θέλουμε στο τέλος το έργο να είναι ολοκληρωμένο, έτσι ώστε να είναι και σωστό για όλο τον ελληνικό λαό, αλλά και για τη Φθιώτιδα, γιατί αυτονόητα δεν υπάρχουν, όπως μας απαντούν υπηρεσιακά στελέχη στη Φθιώτιδα και όχι τα πολιτικά πρόσωπα του Υ.ΠΕ.ΧΩ.Δ.Ε.. 
      Κύριε Υπουργέ, αναφέρθηκα στον κόμβο στη Ροδίτσα που φτάνει τυφλό σημείο στο Φραντζή. Θέλω να σας πω πως, όπως είπατε και εσείς, έχει καταθέσει μια πολύ καλή πρόταση το Τεχνικό Επιμελητήριο Ανατολικής Στερεάς Ελλάδας. Την έχετε λάβει υπ' όψιν σας σε κάποια σημεία, αλλά όχι σ' αυτό. 
      Κλείνοντας, θέλω να πω ότι μάλλον ο κύριος Υπουργός δεν κατάλαβε καλά την ερώτησή μου. Μπορεί να υπήρχε κάποιο λάθος, ή να μην κατάλαβε καλά ο κύριος Υπουργός. Για τον κόμβο που γίνεται στη Ροδίτσα, επειδή θα είναι ένας ανισόπεδος κόμβος σε τρία επίπεδα, ξέρετε τη διαφωνία του Τ.Ε.Ε.. Γνωρίζετε πάρα πολύ καλά ότι είναι μια ανάσα από τη Λαμία. Αυτός ο κόμβος, ο οποίος θα έχει το τυφλό σημείο, που θα φτάνει στο Φραντζή, θα πνίγει την πόλη. Καταστρέφει περισσότερες γεωργικές εκτάσεις  μέσα στην natura και πιστεύουμε ότι πρέπει να λάβετε πολύ σοβαρά υπ' όψιν το Τ.Ε.Ε. και να ξαναδείτε το σχεδιασμό αυτού του κόμβου, γιατί χάνονται χρήματα και δεν βοηθιέται η πόλη της Λαμίας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Αντωνίου. 
      Το λόγο έχει ο κύριος Υπουργός, για να απαντήσει στην τοποθέτηση της κ. Αντωνίου. 
      Ορίστε, κύριε Υπουργέ. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κυρία Αντωνίου, με ρωτήσατε για τον κόμβο στην περιοχή Φραντζή και σας απήντησα ότι δεν υπάρχει κόμβος. Για τον κόμβο της Ροδίτσας, ο οποίος πράγματι κατασκευάζεται, υπάρχουν διάφορες απόψεις, σωστές εν μέρει, τις οποίες έχουμε λάβει υπ' όψιν μας. Ο τελικός σχεδιασμός πιστεύω ότι εξυπηρετεί κατά το βέλτιστο τρόπο όλη την περιοχή, ελαχιστοποιώντας τις επιπτώσεις που κάθε κόμβος έχει στο περιβάλλον. 
      Να σας διευκρινίσω, επίσης, ένα άλλο σημείο, το οποίο πιστεύω ότι είναι ιδιαίτερα σημαντικό. Στην περιοχή αυτή και ο ανισόπεδος κόμβος Λαμίας έχει ελαχιστοποιηθεί από πλευράς επιπτώσεων. Εξυπηρετεί μόνο –και αυτό έχει σημασία- την κίνηση προς τη Λαμία, να μπορεί να περάσει κάποιος αμέσως στη Λαμία από τον κόμβο αυτό, και την κίνηση από και προς την Π.Α.Θ.Ε., έτσι ώστε να μην υπάρχουν άλλοι κλάδοι, οι οποίοι μερικές φορές επιβαρύνουν το περιβάλλον. 
      Τέλος στο πλαίσιο των οριστικών μελετών που θα γίνουν τώρα για τον Ε65 πάντοτε, είμαστε στη διάθεσή σας. Εσείς ως γνώστης του θέματος και τοπική Βουλευτής, αλλά και οι άλλοι παράγοντες της περιοχής, όπως το Επιμελητήριο κ.λπ., έγκαιρα να καταθέσετε προτάσεις συγκεκριμένες, ώστε στη φάση της οριστικής μελέτης...
      ΤΟΝΙΑ ΑΝΤΩΝΙΟΥ: Τις έχουν καταθέσει για τον κόμβο. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όχι, αυτές είναι του Οκτωβρίου του 2005. 
      Θα παρακαλέσω τώρα, έχοντας υπ' όψιν τους τις πλήρεις προμελέτες που υπάρχουν για να γίνουν οι οριστικές μελέτες και να αρχίσει η κατασκευή, να ξαναδείτε το θέμα, ώστε εάν κάπου μας έχει ξεφύγει κάτι, έγκαιρα να το δούμε και να μπορέσουμε έγκαιρα να το διορθώσουμε. 
      ΤΟΝΙΑ ΑΝΤΩΝΙΟΥ: Αλλάζετε τον αρχικό σχεδιασμό και...
      ΠΡΟΕΔΡΕΥΩΝ (Σωτήρης Χατζηγάκης): Κυρία Αντωνίου, σας παρακαλώ πολύ! Όχι διακοπές. 
      ΤΟΝΙΑ ΑΝΤΩΝΙΟΥ: Δεν έχει πρόβλημα ο κύριος Υπουργός. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Δεν πειράζει, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Πειράζει, κύριε Υπουργέ. Πώς δεν πειράζει;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Έχω ολοκληρώσει, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Επόμενη είναι η με αριθμό 649/11-6-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Υγείας και Κοινωνικής Αλληλεγγύης, σχετικά με τον πρόσφατο θάνατο νεογνού στο Τζάνειο Νοσοκομείο, τη δημιουργία μονάδας νεογνών κ.λπ..
      Το περιεχόμενο της  επίκαιρης ερώτησης της κ. Παντελάκη έχει ως εξής:
      «Ο πρόσφατος θάνατος του νεογνού στο Τζάνειο Νοσοκομείο είναι οι μοιραία κατάληξη της εμπορευματοποίησης και ιδιωτικοποίησης του δημόσιου τομέα υγείας και από τη σημερινή Κυβέρνηση της Νέας Δημοκρατίας, όπως και από τις προηγούμενες του ΠΑ.ΣΟ.Κ. και η ενίσχυση των ιδιωτικών επιχειρήσεων στο χώρο της υγείας. 
      Η απουσία της μονάδας νεογνών παρ’ ότι προβλεπόταν στον αρχικό σχεδιασμό του νέου κτηρίου, η έλλειψη φορητής μονάδας μεταφοράς και η αδυναμία εκτέλεσης διακομιδής από το Ε.Κ.Α.Β. λόγω έλλειψης ασθενοφόρου, σκιαγραφούν με τα πιο μελανά χρώματα την κατάσταση που επικρατεί στον ευαίσθητο τομέα της υγείας. 
      Είναι αδιανόητο ένα νοσοκομείο, όπως το Τζάνειο, στο οποίο μόνο το πρώτο πεντάμηνο του 2007 έγιναν επτακόσιοι ενενήντα τοκετοί να μη διαθέτει μονάδα νεογνών και τα σχετικά αιτήματα υπηρεσιακών παραγόντων να μην εισακούονται. 
      Η πολιτική, όμως, που βάζει το οικονομικό κόστος πάνω από τη διασφάλιση της ανθρώπινης ζωής δεν το επιτρέπει. 
      Ερωτάται ο κύριος Υπουργός:
      Τι μέτρα προτίθεται να πάρει η Κυβέρνηση για τη δημιουργία μονάδας νεογνών στο Τζάνειο Νοσοκομείο, καθώς και για την προμήθεια ειδικών ασθενοφόρων από το Ε.Κ.Α.Β., ώστε παρόμοια περιστατικά να αντιμετωπίζονται στο μέλλον αποτελεσματικά». 
      Στην επίκαιρη ερώτηση της κ. Παντελάκη θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος. 
      Ορίστε, κύριε Υπουργέ, έχετε το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, είναι γεγονός ότι σήμερα δεν μας επιτρέπεται και δεν έχουμε δικαίωμα να χάνουμε ούτε ένα παιδάκι, ούτε ένα πρόωρο παιδί. Είμαι υποχρεωμένος να ζητήσω συγγνώμη για τις ατέλειες, για τις αστοχίες που υπήρξαν σε αυτήν την τραγική περίπτωση από τους γονείς του μικρού που χάθηκε. Βέβαια, όπως λέγεται, τα γενόμενα ουκ απογίγνονται. 
      Τι συμβαίνει αυτήν τη στιγμή με το συγκεκριμένο αυτό περιστατικό; Μέχρι το 2003 όλες οι διακομιδές των πρόωρων νεογνών γίνονταν με μία μονάδα, την οποία διέθετε το Νοσοκομείο Αγία Σοφία. Το 2004 προστέθηκε και άλλη μια μονάδα, η οποία ήταν δωρεά από το «Χαμόγελο του Παιδιού» στο Ε.Κ.Α.Β.. Το Ε.Κ.Α.Β. είχε την επιμέλεια του συντονισμού και της στελέχωσης των μονάδων αυτών με το κατάλληλο προσωπικό, για να γίνεται η διακομιδή των νεογνών εν ασφαλεία από τα διάφορα μαιευτήρια στις νεογνολογικές μονάδες. 
      Το συγκεκριμένο περιστατικό, όπως γνωρίζετε, είχε την τραγική αυτή κατάληξη, διότι η κινητή μονάδα που υπήρχε για να το μεταφέρει εκείνη τη στιγμή, βρισκόταν σε μια άλλη υπηρεσία, αφού ολοκληρωνόταν μια αεροδιακομιδή από την Κέρκυρα, η δε δεύτερη κινητή μονάδα κατά δήλωση του Διοικητή του Νοσοκομείου Αγία Σοφία, ήταν εκτός λειτουργίας. Παράλληλα, η εφεδρική θερμοκοιτίδα, η οποία θα μπορούσε να μεταφέρει το παιδί μέσω ενός άλλου ασθενοφόρου, ήταν και αυτή εκτός λειτουργίας. 
      Αυτές όλες οι τραγικές παραλείψεις, οι οποίες υπήρξαν στην όλη αυτή διαχείριση του προσωπικού, μην νομίζετε ότι θα τύχουν της οποιασδήποτε συγκάλυψης εκ μέρους μου, διότι έχω συνηθίσει να είμαι ειλικρινής και κρυστάλλινος πάνω σε τέτοια θέματα, που δεν επιδέχονται καμμία απολύτως αφαιρετική κατάσταση των παραλείψεων όλων των εμπλεκομένων. 
      Γι’ αυτό κιόλας έχει διαταχθεί και μια Ε.Δ.Ε. και μια προκαταρκτική από το Σ.Ε.Υ.Π.. Θα πείτε, βέβαια, εύλογα ότι πάντοτε σε τέτοια συμβάντα αυτό αναφέρεται ως τελική επωδός, ότι έχουμε διατάξει μια Ένορκη Διοικητική Εξέταση για να καλύψει το πόρισμα, τις ευθύνες που προκύπτουν ενδεχομένως και για άλλα παρόμοια γεγονότα και να τα «βαλσαμώσει», θα έλεγα, ο χρόνος. 
      Σας το λέω να το ξέρετε και στη δευτερολογία μου θα πω επιπροσθέτως μερικά πράγματα ότι όλοι οι εμπλεκόμενοι από αμέλεια ή από οποιαδήποτε άλλη ενέργεια δεν βοήθησαν στην άρτια και επαρκή διακομιδή του περιστατικού αυτού, του προώρου αυτού στην νεογνολογική  μονάδα θα διωχθούν πειθαρχικά. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ορίστε κυρία Παντελάκη, έχετε το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Άκουσα κύριε Υπουργέ, ότι γι’ αυτό το τραγικό περιστατικό ζητήσατε συγγνώμη από τους γονείς που έχασαν το παιδί τους. Πάντως έτσι όπως έχουν έλθει τα πράγματα με τα εκρηκτικά προβλήματα της υγείας δεν σας φθάνουν τα λεπτά που έχει το εικοσιτετράωρο να ζητάτε συγγνώμη από τον ελληνικό λαό γιατί κάθε μέρα ξεσπάνε εκατοντάδες περιστατικά. Δεκάδες γράφονται στις εφημερίδες και σήμερα όπως ξέρετε βρίσκεται σε απεργία ο κλάδος, οι εργαζόμενοι στα νοσοκομεία και με το δίκιο τους και έχουν συγκέντρωση και στο γραφείο σας. 
      Τα προβλήματα είναι εκρηκτικά αλλά και για να έχει ένα αντίκρισμα αυτό που λέτε πρέπει να ξέρουμε ποια συγκεκριμένα μέτρα παίρνετε μετά από το τραγικό αυτό περιστατικό. Ποια είναι αυτά τα μέτρα τώρα, αύριο και μεθαύριο και με τι χρονοδιάγραμμα; Δεν ακούσαμε τίποτα και υπάρχει ένας συγκεκριμένος σχεδιασμός από την ελληνική νεογνολογική εταιρεία που πριν ένα χρόνο έκανε επίσημες δημοσιεύσεις όπου έβαζε ορισμένα ζητήματα κρίσιμα. Το Υπουργείο τα γνωρίζει και όμως δεν έχει γίνει τίποτα. Δεν είναι μόνο αυτά που αντιμετωπίζονται στο «Τζάνειο» με τα νεογνά είναι και σε όλο το Λεκανοπέδιο, αλλά και συνολικά σε όλες τις περιφέρειες μια που επτά υγειονομικές περιφέρειες της χώρας δεν έχουν τέτοιες κλίνες. Όμως για το «Τζάνειο» υπήρχε συγκεκριμένος σχεδιασμός όπως επίσης την ίδια στιγμή είναι άδειες οι Μονάδες Εντατικής Θεραπείας στα νοσοκομεία, στο «Κρατικό Πειραιά», στο «Τζάνειο», σε όλα τα νοσοκομεία, χάνεται κόσμος και τρέχει στις ιδιωτικές κλινικές. Η πηγή του προβλήματος σήμερα ανεξάρτητα από αυτά που λέτε είναι η πολιτική της εμπορευματοποίησης της υγείας που με την εγκατάλειψη της πολιτικής σας απέναντι στα προβλήματα που πρέπει να αντιμετωπίσουν οι εργαζόμενοι ώστε να έχουν υγεία, πριμοδοτείτε αυτόν τον τομέα στους ιδιώτες. Σε απόσταση αναπνοής από το «Τζάνειο» Νοσοκομείο το «Μετροπόλιταν» φτιάχνει νέα πτέρυγα μονάδας νεογνών με μαιευτικό τμήμα κ.λπ.. Σαν μανιτάρια ξεφυτρώνουν οι ιδιωτικές κλινικές και το δημόσιο σύστημα υγείας που είναι κατ’ επίφαση δεν μπορεί να καλύψει τις ανάγκες των ανθρώπων. Έχει καταντήσει εμπόριο η απόκτηση ενός παιδιού. Είσθε γιατρός και ξέρετε ότι το 10% των παιδιών γεννιούνται πρόωρα και έτσι είναι πολλές οι πιθανότητες να χρειαστεί Μονάδα Εντατικής Θεραπείας για ένα παιδί που γεννιέται. 
      Κύριε Υπουργέ, δεν φθάνει λοιπόν η συγγνώμη που ζητήσατε γιατί εδώ υπάρχει συνειδητή πολιτική επιλογή που εμπορευματοποιεί τα πάντα. Είναι τόσο χρεοκοπημένη συνολικά σχετικά με την ελεύθερη αγορά που ακόμα και η γέννα ενός παιδιού γίνεται εμπόριο. Δεν υπάρχουν συγκεκριμένα μέτρα γι’ αυτήν την επιλογή ώστε να απαξιωθεί εντελώς το σύστημα.
      Εμείς θέλουμε εδώ και τώρα να παρθούν μέτρα ώστε να υπάρχει πλήρης χρηματοδότηση από τον κρατικό προϋπολογισμό, να καλυφθούν όλα τα κενά που υπάρχουν από το δημόσιο σύστημα υγείας και να είναι δωρεάν αυτό το αγαθό προς τους πολίτες που είναι ένα κοινωνικό αγαθό. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στην ολιγόλεπτη τοποθέτησή σας, θίξατε ένα περίγραμμα στο χώρο της υγείας που βέβαια εγώ δεν μπορώ να μεταβάλω την ιδεολογική σας θέση και τοποθέτηση την οποία ιδιαιτέρως σέβομαι και που η επωδός είναι «εμπορευματοποίηση» της υγείας.
      Πάντως σας λέω ότι τα πρόωρα που οφείλονται κυρίως στις κυήσεις λόγω της ιατρικώς επιβοηθούμενης αναπαραγωγής σήμερα και που κάθε μέρα αυξάνεται το ποσοστό αυτών των παιδιών που λύνουμε και το δημογραφικό μας πρόβλημα, όσο μπορούμε να το λύσουμε, θα σας έλεγα ότι με τη σύμβαση που υπέγραψαν τα ασφαλιστικά ταμεία με τα μεγάλα μαιευτήρια που ξέρετε ότι εκεί είναι ο μεγαλύτερος αριθμός των γεννήσεων όπως παραδείγματος χάριν έχουμε δεκαέξι χιλιάδες γεννήσεις στο «ΙΑΣΩ» και δεκατέσσερις χιλιάδες γεννήσεις στο «ΜΗΤΕΡΑ», ενώ στο Νοσοκομείο «ΑΛΕΞΑΝΔΡΑ» έχουμε τεσσερισήμισι χιλιάδες, βλέπετε τις αποκλίσεις που υπάρχουν. Όμως είναι ένα άλλο θέμα και μπορούμε να το συζητήσουμε. 
      Πάντως εμείς καταφέραμε με το τιμολόγιο του δημοσίου, να αγοράσουν υπηρεσίες υγείας τα ασφαλιστικά ταμεία, δεν επιβαρύνονται τα νέα ζευγάρια και ξέρετε τι συνέβαινε παλιά μέχρι το 2004 που είχαν πουληθεί σπίτια και άλλα περιουσιακά στοιχεία για να μπορέσουν να αντέξουν το υψηλό νοσήλιο που ήταν δυσβάστακτο οι νέες οικογένειες. 
      Για το συγκεκριμένο θέμα και τα μέτρα που έχουμε πάρει είναι ότι θα αγοραστούν πέντε κινητές μονάδες μετακίνησης νεογνών και θα σας έλεγα ότι και επιστημονικά σύμφωνα με τη νεογνολογική εταιρεία, αλλά και τις διεθνείς είναι ανά χίλιες γεννήσεις ένα κρεβάτι για νεογνά. 
      Αυτήν τη στιγμή το «Τζάνειο» και το «Θριάσιο»  καλύπτονται από τη νεογνολογική μονάδα που υπάρχει στο Κρατικό Πειραιά. Όμως, πρέπει να μιλάμε με στοιχεία που έχουν επιστημονική τεκμηρίωση. Γνωρίζετε ότι η Ολλανδία με τη Γερμανία που είναι σε συνοριακή σχέση αξιοποιούν τις μονάδες τους και παιδιά από τα νεογνολογικά τμήματα από την Ολλανδία πάνε στη Γερμανία και τανάπαλιν. 
      Αυτά γίνονται σε όλα τα ευρωπαϊκά κράτη, από κράτος σε κράτος. Όμως δεν θέλω να κάνω κάποια ανάλυση γιατί πραγματικά προσβάλλει τη μνήμη του μικρού που χάθηκε και τραυματίζει την οικογένεια που έχασε το παιδί. 
      Επειδή όμως υπήρξαν αστοχίες ως προς τη διακομιδή του περιστατικού που θα μπορούσε κάλλιστα να διακομιστεί όπως γίνεται από τα μαιευτήρια της επαρχίας με τα κοινά ασθενοφόρα που έχουν ειδικούς εντατήρες και αρθρώσεις για τις κινητές θερμοκοιτίδες, θα μπορούσε κάλλιστα να γίνει. 
      Γι’ αυτό είπα για παραλείψεις που έγιναν θα τύχουν της δεούσης διοικητικής παρέμβασης και θα υπάρξουν πειθαρχικές ποινές. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. Επίκαιρες ερωτήσεις δευτέρου κύκλου: Θα προχωρήσουμε στην πρώτη επίκαιρη ερώτηση που έχει αριθμό 640/11.6.2007 του Βουλευτή του ΠΑ.ΣΟ.Κ. κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με το πρόσφατο περιστατικό στο Νοσοκομείο «Μεταξά» με τη διακοπή του ηλεκτρικού ρεύματος, τη λήψη μέτρων ασφαλούς λειτουργίας των εγκαταστάσεων στα νοσοκομεία κ.λπ.. 
      Το περιεχόμενο της επίκαιρης ερώτησης σε περίληψη έχει ως εξής:
      «Είναι καθημερινά πλέον τα περιστατικά στο χώρο της υγείας που επιβεβαιώνουν την αποδιοργάνωση στις μονάδες υγείας, την ανεπάρκεια διοικούντων και το έλλειμμα ελέγχου από το Υπουργείο.
      Είναι πρωτοφανής η κατάσταση στην οποία βρέθηκε χθες και εξακολουθεί δυστυχώς και σήμερα το Νοσοκομείο «Μεταξά». Το ότι δεν υπήρξαν μοιραία γεγονότα οφείλεται στην ψυχραιμία και ικανότητα του ιατρικού, νοσηλευτικού και λοιπού προσωπικού που λειτούργησαν σε συνθήκες χειρουργείων πολέμου. Από το 2005 είχε επισημανθεί το γεγονός της έλλειψης υπευθύνου διπλωματούχου μηχανικού για τη συντήρηση των πολύπλοκων και εκτεταμένων εγκαταστάσεων, μεταξύ των οποίων του υποσταθμού και του εφεδρικού ηλεκτροπαραγωγού ζεύγους (γεννήτρια).
      Τα γεγονότα είναι καμπανάκι για τους κινδύνους ασθενών και νοσηλευόμενων από την εγκατάλειψη των μονάδων Ε.Σ.Υ. στη μοίρα τους.
      Κατόπιν τούτων, ερωτάται ο κύριος Υπουργός:
      Ποια μέτρα πρόκειται να λάβει για την αποτελεσματική διοίκηση των μονάδων υγείας και την ομαλή λειτουργία τους. Αν κίνησε τις διαδικασίες διερεύνησης των ευθυνών της διοίκησης για το συγκεκριμένο περιστατικό στο Νοσοκομείο «Μεταξά».
      Σε ποιες ενέργειες προτίθεται να προβεί για να ενισχυθούν τα μέτρα ασφαλούς λειτουργίας των εγκαταστάσεων στα νοσοκομεία της χώρας.
      Στην επίκαιρη ερώτηση του κ. Γείτονα θα απαντήσει, ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Ο κύριος Υπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, και κύριοι συνάδελφοι, είναι γεγονός ότι στις 4 Ιουνίου 2007 και περί ώρα 12.05΄ ειδοποιήθηκε ο προϊστάμενος της Τεχνικής Υπηρεσίας ο κ. Τσανές στο Νοσοκομείο «Μεταξά» ότι υπήρχε διακοπή ρεύματος στο χειρουργείο.
Και ενώ οι γεννήτριες πήραν μπρος για να δώσουν ρεύμα, όπως συνηθίζεται και έτσι γίνεται, από τα ηλεκτροπαραγωγά ζεύγη, εν τούτοις διεπιστώθη ότι, παρ’ ότι λειτουργούσαν οι γεννήτριες, ρεύμα δεν πήγαινε στις διάφορες καταναλώσεις.
      Πράγματι, ειδοποιείται η τεχνική υπηρεσία, κατεβαίνει κάτω στα μηχανοστάσια, βλέπει ότι λειτουργούν μεν οι γεννήτριες, αλλά ότι δεν διοχετεύεται ρεύμα από τον πίνακα κατανομής στις διάφορες καταναλώσεις. Γίνεται έρευνα σε όλο το δίκτυο, αποκαλύπτεται ότι τρεις ασφαλειοδιακόπτες είχαν βγει εκτός λειτουργίας, με αποτέλεσμα να μη μπορεί να γίνει η ρευματοδότηση όλων αυτών των σημείων. Εκεί πραγματικά έχει ειδοποιηθεί η Δ.Ε.Η. –κάνω μία πολύ  μικρή αναφορά στο ιστορικό το οποίο θα το καταθέσω κιόλας, όπως και τα πορίσματα των τεχνικών υπηρεσιών που έλαβαν μέρος στη διαλεύκανση όλης αυτής της ζημιάς η οποία έγινε- και διεπιστώθη ότι στο υπόγειο στο μηχανοστάσιο το κεντρικό καλώδιο είχε πάρει φωτιά και εφλέγετο ο πίνακας κατανομής. Έγινε η ρευματοδότηση κατευθείαν από το καλώδιο της Δ.Ε.Η. στα επίμαχα σημεία για την άμεση λειτουργία, όπως ήταν η Μονάδα Εντατικής Θεραπείας, και κατ’ αυτόν τον τρόπο ρευματοδοτήθηκε στην αρχική του φάση το νοσοκομείο στα επίμαχα σημεία, στα σημεία δηλαδή της μεγαλύτερης ιατρικής έντασης.
      Επελήφθη η ανάδοχος εταιρεία, η οποία έχει την επιμέλεια και συντήρηση των ηλεκτροπαραγωγών ζευγών, και την επομένη, με την αλλαγή του πίνακος κατανομής όλων των φορτίων σε όλες τις καταναλώσεις, έγινε η αποκατάσταση του ηλεκτρικού ρεύματος κυρίως βέβαια στους κοινοχρήστους χώρους που έδιδε την εικόνα -και από τα δημοσιεύματα που υπήρξαν και από τις εικόνες που η τηλεόραση μας πλημμύρισε- για σκοτάδι που επικρατούσε στο Νοσοκομείο «Μεταξά».
      Άρα, λοιπόν, μέσα σ’ ένα χρονικό διάστημα γύρω στις τριάντα ώρες απεκατεστάθη πλήρως η ηλεκτρική παροχή σε όλες τις καταναλώσεις, στα επίμαχα όμως σημεία, όπως είπα, στα χειρουργεία και στις μονάδες είχε δοθεί ρεύμα μέσα στο δίωρο. Εκεί, βέβαια, υπήρξε ένα επιχειρησιακό πρόγραμμα εκ μέρους μας σε μία συνεχή επικοινωνία που είχαμε εις περίπτωση κατά την οποία η χρονική διάρκεια από την εμφάνιση της βλάβης έως την αποπεράτωση της λειτουργίας ήταν μεγαλύτερη θα γινόταν διακομιδή των περιστατικών κυρίως από τις Μονάδες Εντατικής Θεραπείας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, σας ρώτησα για συγκεκριμένα πράγματα και δεν πήρα απάντηση. Θα επανέλθω, όμως.
      Κύριε Πρόεδρε, την ώρα που συζητάμε σήμερα εδώ στη Βουλή για το Νοσοκομείο «Μεταξά» έξω είναι σε εξέλιξη απεργιακές κινητοποιήσεις των εργαζομένων στα νοσοκομεία. Δεν είναι σύμπτωση, κύριε Υπουργέ. Ο χώρος της υγείας είναι σε διαρκή αναταραχή και η κατάσταση στα νοσοκομεία έχει φθάσει στο απροχώρητο. Κοινές είναι οι διαπιστώσεις εργαζομένων και των ασθενών που ταλαιπωρούνται, όπως επίσης και του Τύπου που με καθημερνά δημοσιεύματα μιλά για «νοσοκομεία στην εντατική». Σήμερα, βλέπω στα «ΝΕΑ» ότι είναι η σειρά του Νοσοκομείου Πατησίων. Υπάρχει αποδιοργάνωση από ελλείψεις προσωπικού, υποχρηματοδότηση, αλλά και κακοδιοίκηση από εγκάθετους διοικητές. Τα καθημερινά τραγικά περιστατικά ακόμη και θανάτων το επιβεβαιώνουν.
      Κύριε Υπουργέ, εγώ κατέθεσα την ερώτηση για το μπλακ-άουτ στο Μεταξά, γιατί το περιστατικό είναι και πρωτοφανές και ανησυχητικό. Για εμένα είναι ένα ηχηρό καμπανάκι για την ασφάλεια λειτουργίας των νοσοκομείων.
      Το νοσοκομείο, όπως είπατε και εσείς, έμεινε δύο μέρες χωρίς ρεύμα και λειτούργησε σε συνθήκες «χειρουργείου πολέμου». Το ότι δεν θρηνήσαμε θύματα οφείλεται στην ψυχραιμία και στις προσπάθειες του προσωπικού. 
      Κύριε Υπουργέ, το θέμα είναι ότι η διοίκηση γνώριζε το πρόβλημα. Από το 2005 ο Σύλλογος Εργαζομένων είχε επισημάνει με έγγραφό του την έλλειψη υπευθύνου διπλωματούχου μηχανικού, καθώς και την ανεπαρκή συντήρηση. Προκύπτουν, λοιπόν, δύο ζητήματα: Πρώτον, είναι το θέμα της διερεύνησης των ευθυνών της διοίκησης. Και εδώ δεν μας απαντήσατε. 
      Κυρίως, όμως -και αυτό έχει σημασία, κύριε Υπουργέ- προκύπτει και το θέμα της λήψης μέτρων για την ασφαλή λειτουργία των νοσοκομείων. Υπάρχουν –και σας ερωτώ ευθέως, κύριε Υπουργέ- προγράμματα τακτικής συντήρησης; Υπάρχει επαρκές σύστημα πυρασφάλειας; Τα εξετάσετε μετά από αυτό το περιστατικό; Τι μέτρα θα λάβετε; Υπάρχει έλεγχος; Θέλω συγκεκριμένες απαντήσεις.
      Με την Κυβέρνησή σας απαξιώνεται το Ε.Σ.Υ.. Ποιον εξυπηρετεί τελικά, κύριε Υπουργέ, αυτή η κατάσταση; Όχι τους πολίτες που ταλαιπωρούνται και ανησυχούν, αλλά σίγουρα τα καραδοκούντα ιδιωτικά συμφέροντα. Όπως ακούσαμε από επίσημα χείλη προχθές στο «Αττικό», έχουν στήσει «δούρειο ίππο» μέσα στα δημόσια νοσοκομεία. Έχετε, λοιπόν, τεράστια ευθύνη, δεν στηρίζετε το Ε.Σ.Υ., δεν υπερασπίζεστε το δημόσιο νοσοκομείο, κοντολογίς δεν μεριμνάτε ως οφείλετε για τη δημόσια υγεία.
      Κύριε Υπουργέ, σήμερα είδαμε μία καταιγίδα ανατιμήσεων στα φάρμακα ευρείας κατανάλωσης. Θα πουν οι Έλληνες το «φάρμακο φαρμάκι». Θα βουλιάξουν τα ασφαλιστικά ταμεία. Απόφαση είναι του Υπουργείου Ανάπτυξης της Κυβέρνησης. Τι κάνει το Υπουργείο Υγείας; Σιωπά. 
      Αρνητικά, λοιπόν, τα αποτελέσματα της πολιτικής σας στην υγεία, παρά, κύριε Υπουργέ –και δεν αναφέρομαι σε εσάς προσωπικά- τα μεγάλα λόγια και τα επικοινωνιακά «φρου-φρου». 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Γείτονα, υπήρξατε Υπουργός Υγείας και ξέρετε πολύ καλά το χώρο. Ιδιαίτερα στο θέμα αυτό της βλάβης, αφού είστε μηχανικός, γνωρίζετε ότι η επιμέλεια των ηλεκτροπαραγωγών ζευγών είχε δοθεί όχι μόνο στο «Μεταξά», αλλά σε πάρα πολλά νοσοκομεία -και στα καινούργια νοσοκομεία που έχουν μία σύγχρονη τεχνολογία- έχουν δοθεί σε ιδιωτικές εταιρείες, οι οποίες είναι πιστοποιημένες με επάρκεια στελεχιακού δυναμικού.
      Για το συγκεκριμένο θέμα θα καταθέσω στη Βουλή τα πορίσματα που είναι από τη Διεύθυνση Τεχνικών Υπηρεσιών του Υπουργείου Υγείας, όπως επίσης και από την έκθεση βλάβης στον υποσταθμό που έγινε από την υπεύθυνη μηχανικό του νοσοκομείου «Μεταξά» και επίσης από την ανάδοχο εταιρεία που είχε την επιμέλεια και εποπτεία της λειτουργίας και συντήρησης των ηλεκτροπαραγωγών ζευγών και αναμένουμε το πόρισμα του ανακριτικού της Πυροσβεστικής Υπηρεσίας, για να τεκμηριώσουμε ακριβώς πού οφείλονται οι βλάβες, τι επιπτώσεις έχουν οι διοικούντες το νοσοκομείο και ποιες παρεμβάσεις πρέπει να γίνουν.
      (Στο σημείο αυτό ο Υφυπουργός Υγείας και Κοινωνικής Αλληγεγγύης κ. Αθανάσιος Γιαννόπουλος καταθέτει για τα Πρακτικά τα προαναφερθέντα έγγραφα,  τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα πρέπει, όμως, να γνωρίζετε, κύριε Γείτονα, ότι οι διαγωνισμοί, οι οποίοι έχουν γίνει για την πρόσληψη ηλεκτρολόγων-μηχανολόγων στα νοσοκομεία μας, δεν ευδοκιμεί. Και για όσες θέσεις -προσφάτως μέσω του Α.Σ.Ε. ολοκληρώθηκε η διαδικασία- μόλις ήρθαν ηλεκτρολόγοι-μηχανολόγοι να αναλάβουν τα υπεύθυνα τμήματα, τα νοσοκομεία υπεθύνως να τα διαχειριστούν και να τα λειτουργήσουν, παραιτήθηκαν. Και ξέρετε γιατί παραιτήθηκαν, κύριε Γείτονα. Διότι, βέβαια με τις αποδοχές των 850 ευρώ που με ένα μικροεπίδομα έφθαναν τα 1.100 ευρώ δεν μπορούν να σηκώσουν στην πλάτη τους τις μεγάλες ευθύνες τις οποίες έχει -και το γνωρίζετε πολύ καλά ως μηχανικός- η όλη επιτήρηση των ηλεκτρομηχανολογικών. Γι’ αυτό αναγκαστήκαμε να καταλήξουμε σε νομοθετική ρύθμιση, η οποία θέλει συμπλήρωση. Το έλλειμμα είναι ακριβώς όχι ως προς τη συντήρηση, αλλά στη συντήρηση και λειτουργία. Πρέπει να προστεθεί αυτή η λέξη, για να υπάρχει η επαρκής διατύπωση όσον αφορά το Ελεγκτικό Συνέδριο και τις δαπάνες.
      Κύριε Πρόεδρε, θα μου επιτρέψετε να δώσω μία μικρή απάντηση, επειδή αναφέρθηκε στο θέμα φάρμακο και φαρμάκι. Η ανατίμηση έγινε στα φάρμακα αυτά τα οποία ήσαν καθηλωμένα εδώ και χρόνια, φθηνά φάρμακα τα οποία, όμως, έχουν καθιερωθεί και στη συνείδηση του Έλληνα πολίτη, του καταναλωτή, του χρήστη των φαρμάκων, λόγω των φαρμακευτικών ιδιοτήτων που έχουν δοκιμαστεί στα χρόνια, και ήμασταν υποχρεωμένοι να δώσουμε μια μικρή αύξηση. 
    Θα θυμόσαστε πολύ καλά στην περίοδο τη δική σας που δεν δόθηκαν αυξήσεις και αποσύρθηκαν φθηνά φάρμακα, αλλά έγινε επανεισαγωγή των ιδίων φαρμακευτικών ουσιών στο δεκαπλάσιο της τιμής. Για τη μείωση δε, όπως θα είδατε, δεν αναφέρατε. Αναφέρατε μόνο την αύξηση. Δεν σχολιάσατε καθόλου τη μείωση, λόγω του ότι παρήλθε το πατέντο σε ορισμένα φάρμακα. 
    Τι βρέθηκε, λοιπόν; Ότι θα υπάρξει στα ασφαλιστικά ταμεία με την αύξηση τη μικρή που δόθηκε σε αυτά τα φάρμακα και με τη μείωση σε λίγα φάρμακα στο 20%, μία επάρκεια των ασφαλιστικών ταμείων της τάξεως των 2.000.000 ευρώ.
    ΚΩΝΣΤΑΝΤΙΝΟΣ ΓΕΙΤΟΝΑΣ: Μην εκτίθεστε σ' αυτό. Θα υπάρξει μεγάλη αύξηση της φαρμακευτικής δαπάνης.  
    ΠΡΟΕΔΡΕΥΩΝ (Σωτήρης Χατζηγάκης): Θα συζητηθεί τώρα η δεύτερη με αριθμό 648/11-6-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με την απόφαση του Πρωτοδικείου Πολυγύρου να κατοχυρώσει έκταση 4.400 στρεμμάτων στην Ιερά Μονή Κουτλουμουσίου Αγίου Όρους κ.λπ.. 
    Αναλυτικότερα το περιεχόμενο της επίκαιρης ερώτησης του κυρίου συναδέλφου έχει ως εξής: 
    «Ανάστατοι είναι οι κάτοικοι του Δήμου Τορώνης Χαλκιδικής μετά την απόφαση του πρωτοδικείου Πολυγύρου που κατοχυρώνει έκταση περίπου 4.400 στρεμμάτων στην Ιερή Μονή Κουτλουμουσίου Αγίου Όρους, με βάση τίτλους του 1568 επί τουρκοκρατίας. 
    Στη συγκεκριμένη περιοχή υπάρχουν κατοικίες, ενοικιαζόμενα δωμάτια, κάμπινγκ, ξενοδοχεία, καταστήματα, που τώρα βρίσκονται κυριολεκτικά στον αέρα και ενώ από το ελληνικό δημόσιο έχουν εκδοθεί οι άδειες κατασκευής και οι άδειες λειτουργίας τους. 
    Η περιοχή αυτή έχει απαλλοτριωθεί από την Επιτροπή Απαλλοτρίωσης Χαλκιδικής με την απόφαση 89/29-9-1933. 
    Μετά το 1997, στο αίτημα που υπέβαλε πολλές φορές η συγκεκριμένη Μονή προς το Υπουργείο Γεωργίας για άρση των απαλλοτριώσεων, η απάντηση ήταν αρνητική. Επίσης ομόφωνες ήταν οι αποφάσεις του Δ.Σ. της Κοινότητας Συκιάς και του Δήμου Τορώνης για την απόρριψη του αιτήματος αυτού. 
    Να σημειωθεί ότι οι κάτοικοι της περιοχής, που έχουν και πωλητήρια του 1883 και του 1933, εξαιτίας των πρόσφατων εξελίξεων είναι αγανακτισμένοι γιατί γνωρίζουν ότι πίσω από τη Μονή κρύβεται μεγάλη κατασκευαστική εταιρεία, που θέλει για ίδιο όφελος να «αρπάξει» την πανέμορφη αυτή περιοχή. 
    Ερωτώνται οι κύριοι Υπουργοί:
    Αν η Κυβέρνηση προτίθεται να παρέμβει ώστε η συγκεκριμένη έκταση να παραμείνει στους πραγματικούς ιδιοκτήτες της που για χρόνια παραμένουν και εργάζονται εκεί. 
    Πώς θα προστατέψει και άλλες μεγάλες εκτάσεις από τις διεκδικήσεις άλλων Μονών και μεγαλοεπιχειρηματιών». 
    Στην επίκαιρη ερώτηση του κ. Τζέκη θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός. 
    Κύριε Υπουργέ, έχετε το λόγο.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, με την αριθμό 89/33 απόφαση της επιτροπής απαλλοτριώσεως Χαλκιδικής που εκδόθηκε με βάση τις διατάξεις του άρθρου 6 παράγραφος 1 του ν. 5377/32 απαλλοτριώθηκε με σκοπό την αποκατάσταση ακτημόνων καλλιεργητών Συκιάς ολόκληρη η έκταση του κτήματος, όπως αναφέρεται στην απόφαση αυτή του μετοχίου της Ιεράς Μονής Κουτλουμουσίου Αγίου Όρους που βρίσκεται στην περιφέρεια της πρώην Συκιάς και καθορίστηκαν οι δικαιούμενοι της αποκατάστασης. 
    Με τη με αριθμό 319/2000 αναγνωριστική αγωγή κυριότητας η Ιερά Μονή Κουτλουμουσίου διεκδικούσε σαν περιουσία της έκταση δώδεκα χιλιάδων επτακοσίων δέκα στρεμμάτων στην περιοχή Λόγγος αγροκτήματος Συκιάς του Νομού Χαλκιδικής. Το πολυμελές πρωτοδικείο Χαλκιδικής με τη με αριθμό 48 του 2006 απόφασή του έκρινε ότι τμήμα της ανωτέρω έκτασης εμβαδού περίπου τεσσάρων χιλιάδων τετρακοσίων στρεμμάτων δεν περιλαμβάνεται στην έκταση που απαλλοτριώθηκε με την με αριθμό 89/33 απόφαση της επιτροπής απαλλοτριώσεων Χαλκιδικής, αλλά ανήκει στην κυριότητα της Μονής. Για την υπόλοιπη έκταση η αναγνωστική αγωγή κυριότητας της Μονής απερρίφθη. 
    Το δημόσιο άσκησε κατά της ανωτέρω απόφασης του πολυμελούς πρωτοδικείου Χαλκιδικής τη με αριθμό 134/2006 έφεση, η οποία πρόκειται να εκδικαστεί μετά από αναβολή κατά τη δικάσιμο της 14-1-2008 ενώπιον του εφετείου Θεσσαλονίκης. 
    Επισημαίνεται ότι για τις εκτάσεις που έχουν απαλλοτριωθεί με τη με αριθμό 89/33 απόφαση της επιτροπής απαλλοτριώσεων δεν έχει γίνει έως σήμερα διανομή τους για το λόγο ότι ο τότε σύλλογος αποκατάστασης ακτημόνων καλλιεργητών στον οποίο παραχωρήθηκαν με την απόφαση της επιτροπής απαλλοτριώσεων οι απαλλοτριωθείσες εκτάσεις του μετοχίου, εγκατέστησε σ’ αυτές κληρούχους και μη, με αποτέλεσμα αυτές να κατέχονται σήμερα από δικαιούχους κληρούχους και μη. 
    Για την οριστική διανομή των εκτάσεων του εν λόγω μετοχίου που απαλλοτριώθηκαν για αποκατάσταση ακτημόνων, αλλά και άλλων αγροκτημάτων της χώρας, λόγω της πραγματικής κατάστασης που έχει δημιουργηθεί, προβλέφθηκε ρύθμιση με το άρθρο 26 του ν.2732/99, σύμφωνα με το οποίο δίνεται η δυνατότητα με απόφαση του Υπουργού Αγροτικής Ανάπτυξης και Τροφίμων και των συναρμοδίων κατά περίπτωση Υπουργών, να ενεργείται κατά παρέκκλιση των διατάξεων της κείμενης αγροτικής νομοθεσίας η διανομή και η παραχώρηση στους δικαιούχους των εκτάσεων. Με την ίδια απόφαση θα καθοριστεί και το αρμόδιο για την παραχώρηση όργανο, το μέγεθος της παραχωρούμενης έκτασης, το τίμημα, η διαδικασία πληρωμής του και οι όροι της παραχώρησης κ.λπ..
    Η απόφαση του Υπουργού Αγροτικής Ανάπτυξης και Τροφίμων για το αγρόκτημα αυτό δεν έχει εκδοθεί μέχρι σήμερα, διότι υπάρχει η δικαστική εκκρεμότητα με τη Μονή. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
    Ο κ. Τζέκης έχει το λόγο. 
    ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
    Ακούσαμε τον κύριο Υφυπουργό, που προσπάθησε να δικαιολογήσει για μία ακόμη φορά αυτή την επιθετικότητα που επιδεικνύουν και πολλά μοναστήρια και πολλοί μεγαλοεπιχειρηματίες  σε πανέμορφες περιοχές για να ιδιοποιηθούν πραγματικά αυτές τις μεγάλες εκτάσεις για ίδιο όφελος. 
    Για τη συγκεκριμένη περιοχή έχω εδώ στα χέρια μου τις απορριπτικές απαντήσεις που έδινε το Υπουργείο Γεωργίας όσες φορές απευθύνθηκε η συγκεκριμένη Μονή εκεί. Έχω επίσης αποσπάσματα των κοινοτικών συμβουλίων της Συκιάς και του Δήμου Τορώνης. Και πάλι απορριπτικές αποφάσεις στις προσπάθειες που έκανε η Μονή. 
    Θέλω να πω μ' αυτό ότι υπάρχει ένας σχεδιασμός για να μπορέσουν όχι μόνο η συγκεκριμένη Μονή, αλλά και άλλες μονές και επιχειρηματίες στη Χερσόνησο της Σιθωνίας να αρπάξουν δεκάδες χιλιάδες στρέμματα δασικής και δασώδους έκτασης. Είναι συγκεκριμένο αυτό. Και μάλιστα θέλω να πω, κύριε Υπουργέ, και το εξής: Μας καταγγέλθηκε ότι η υπεράσπιση ήταν πολύ χαλαρή στο δικαστήριο που έγινε. Αυτό σημαίνει τι; Ότι πρέπει να αναζητήσουμε και υπεύθυνους γιατί δεν προασπίστηκαν όπως έπρεπε να προασπιστούν, τις αποφάσεις που είχε πάρει η πολιτεία σε προηγούμενα χρόνια. Λέει μέσα η απόφαση του δικαστηρίου, μας προσκόμισε κιτάπια του 1563 και 1568. Εγώ έχω εδώ, κύριε Υπουργέ, κιτάπια που έχουν ήδη ιδιοκτήτες εκεί του 1883 και του 1933. Άρα, δηλαδή αν υπάρχει ένα λάθος από πλευράς της πολιτείας για τη διανομή, αυτό δεν θα το πληρώσουν οι σημερινοί ιδιοκτήτες και αυτοί που επιδιώκουν να πάρουν και άλλα στρέμματα, αυτοί που δεν έχουν πάρει. 
      Τελειώνω, με το εξής: Τελικά επικρατεί εδώ ο νόμος που δικαιώνει το λαό ή συνεχώς θα έχουμε νομοθεσία που θα ευνοεί είτε τα μοναστήρια, είτε τις εκκλησίες, είτε τους μεγαλοεπιχειρηματίες; Και επαναλαμβάνω, κύριε Πρόεδρε, και κλείνω μ' αυτό. Υπάρχει μεγάλη αγανάκτηση των χιλιάδων κατοίκων της περιοχής. Απειλούν να πάρουν την υπόθεση στα χέρια τους. Έχουν σπίτια, έχουν μαγαζιά, έχουν  τα κάμπινγκ, έχουν τα ενοικιαζόμενα δωμάτια, έχουν τα χωράφια που καλλιεργούν. Ας απαντήσουμε με ειλικρίνεια, κύριε Υπουργέ. Είναι δυνατόν να παρουσιάζει κιτάπια του 1563 επί τουρκοκρατίας όταν ο λαός στέναζε και πραγματικά εκεί είναι οι κάτοικοι από εκατονταετίες και τους ανήκουν τα χωράφια και όλη αυτή η έκταση; Εκτός εάν -είναι και αυτό στην κατεύθυνση και με το άρθρο 24 και με την τροπολογία που θα συζητήσετε μετά από λίγο με το Υπουργείο Οικονομίας- θέλετε να δοθούν όλες αυτές οι εκτάσεις στους μεγαλοεπιχειρηματίες, που έπεσαν σαν τα κοράκια να αρπάξουν τη γη για ίδιο όφελος. 
      Ευχαριστώ, κύριε Πρόεδρε. 
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης):  Και εμείς ευχαριστούμε, κύριε Τζέκη. 
      Ο κύριος Υφυπουργός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς, κύριε Πρόεδρε, εγώ δεν προσπάθησα να δικαιολογήσω κανένα και για τίποτα. Όμως, θεωρώ -και είναι αυτό αμετακίνητη θέση μου-ότι δεν πρέπει να κρίνουμε και να κατακρίνουμε τις δικαστικές αποφάσεις. Θα πρέπει να αφήνουμε, κύριε συνάδελφε, τη δικαστική εξουσία να εκτελεί με αντικειμενικό και σωστό τρόπο το καθήκον της. 
      ΑΓΓΕΛΟΣ ΤΖΕΚΗΣ: Κανείς δεν είναι έξω από τον έλεγχο. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Στη συγκεκριμένη περίπτωση, λοιπόν, υπήρχε μια αναγνωριστική αγωγή από πλευράς της Ιεράς Μονής για διεκδίκηση δώδεκα χιλιάδων στρεμμάτων στη συγκεκριμένη περιοχή. Από τα δώδεκα χιλιάδες στρέμματα, η απόφαση που εξεδόθη, της έδιδε περίπου οκτώ χιλιάδες στρέμματα. Έμειναν τέσσερις χιλιάδες στρέμματα. Έρχεται η ελληνική πολιτεία και λέει: «Εγώ δεν συμφωνώ με την απόφαση αυτή» και κάνει νέα προσφυγή κατά της Μονής. 
     Θα πρέπει, λοιπόν, προκειμένου να κάνουμε οποιαδήποτε κριτική, να περιμένουμε τη δικαστική απόφαση. Τον Ιανουάριο του 2008 θα γίνει η δίκη. Θα περιμένουμε την απόφαση αυτή και τότε θα δούμε αν πρέπει να κάνουμε νέα προσφυγή ως πολιτεία ή αν πρέπει να μείνουμε στη δικαστική απόφαση.
     Το δημόσιο στο δικαστήριο θα υπερασπιστεί την αγωγή που έχει καταθέσει. Δεν θα υπάρξει καμμία ελαστικότητα στο θέμα αυτό. Θα παρακολουθούμε πολύ στενά την υπόθεση, έτσι ώστε να έχουμε μια δίκαιη απόφαση, ώστε άνθρωποι οι οποίοι έχουν επενδύσει, οι οποίοι για πολλά χρόνια ζουν σ’ αυτήν την περιοχή, να μη χάσουν τα κτήματά τους.
     ΑΓΓΕΛΟΣ ΤΖΕΚΗΣ: Θα χυθεί αίμα. Αυτό απειλούν.
     ΠΡΟΕΔΡΕΥΩΝ (Σωτήρης Χατζηγάκης): Η τρίτη, η με αριθμό 646/11.6.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εθνικής Παιδείας και Θρησκευμάτων και Εσωτερικών, Δημόσιας Διοίκησης και Αποκέντρωσης, σχετικά με την καταδίκη σχολείου για ηχορύπανση των περιοίκων κ.λπ., διαγράφεται λόγω κωλύματος του κυρίου Υπουργού.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αναμόρφωση του Εθνικού Τελωνειακού Κώδικα και άλλες διατάξεις».
     Το νομοσχέδιο ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα του νομοσχεδίου και οι τροπολογίες ως μία ενότητα.
     Ο κύριος Υπουργός έχει το λόγο.
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, θέλω να καταθέσω κάποιες νομοτεχνικές προσθήκες και διορθώσεις, για να διανεμηθούν στους κυρίους συναδέλφους. Επίσης, στην αρχή της παραγράφου 6 του άρθρου 2, πριν από τις λέξεις «Αγρότες του κανονικού και ειδικού καθεστώτος» να προστεθεί η φράση «Οι κατά κύριο επάγγελμα αγρότες του κανονικού και ειδικού καθεστώτος…».
     (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά τις προαναφερθείσες νομοτεχνικές προσθήκες και διορθώσεις, οι οποίες έχουν ως εξής: 
     (Να φωτογραφηθούν οι σελίδες 47,48,49,50,51)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Λιάσκος, εισηγητής της Πλειοψηφίας, έχει το λόγο.
     ΑΝΑΣΤΑΣΙΟΣ ΛΙΑΣΚΟΣ: Κύριοι συνάδελφοι, στη συνέχεια της συζητήσεώς μας για το επίμαχο νομοσχέδιο με τον τίτλο: «Αναμόρφωση του  Εθνικού Τελωνειακού Κώδικα και άλλες διατάξεις», θα ήθελα να πω ότι από χθες ήδη διεφάνη πως στο νομοσχέδιο αυτό υπάρχει, πέραν των φραστικών αντεγκλήσεων, ένας ομόφωνος προσανατολισμός, τουλάχιστον από το κόμμα της Αξιωματικής Αντιπολίτευσης. 
     Πρόκειται για ένα πολύ καλό νομοσχέδιο, με στοχευμένες παρεμβάσεις, με παρεμβάσεις οι οποίες έχουν να κάνουν με σημαντικές τροποποιήσεις τόσο στον Τελωνειακό Κώδικα, αλλά και στην κωδικοποίησή του όσο και σε δράσεις, οι οποίες αφορούν κοινωνικές ομάδες και επαγγελματικές τάξεις.
     Αν θέλουμε πραγματικά να προχωρήσουμε σ’ αυτό, που δίνει τη δυνατότητα το νομοσχέδιο, θα πρέπει όλοι μας σ’ αυτήν την Αίθουσα με νηφαλιότητα αφ’ ενός μεν να εξετάσουμε τα άρθρα του και αφ’ ετέρου να δούμε τη δυνατότητα του πώς μπορεί κάποιες τροποποιήσεις, κάποιες βελτιώσεις να μας ικανοποιήσουν.
     Το νομοσχέδιο έχει πέντε άρθρα.
     Στο άρθρο 1 γίνονται οι αλλαγές στον Τελωνειακό Κώδικα. Έχουμε εξήντα εννιά παραγράφους.
     Στο άρθρο 2 έχουμε τις μεταβατικές διατάξεις.
     Τα άρθρα 3 και 4 αναφέρονται σε ζητήματα των εκτελωνιστών. Όπως χθες ειπώθηκε, είναι θέματα τα οποία αυτός ο κλάδος έχει θέσει στο Υπουργείο και σε συνεννόηση μαζί του, έχουμε πλέον την αναμόρφωση των διαδικασιών των διαγωνισμών.
     Στο άρθρο 5, στο εδάφιο γ΄, έχουμε τις διοικητικές κυρώσεις για παραβάσεις περί προδρόμων ουσιών.
     Θα μου επιτρέψετε να εντοπίσω σχετικά με τις ουσιαστικές τροποποιήσεις, οι οποίες ανακουφίζουν κοινωνικές ομάδες και επαγγελματικές τάξεις, σε ποια άρθρα βρίσκονται και τι κάνουν ακριβώς.
     Η δικαιότερη ταξινόμηση σε ό,τι αφορά τα διπλοκάμπινα αυτοκίνητα, δηλαδή τα κριτήρια για το χαρακτηρισμό ενός φορτηγού Ι.Χ. ή επιβατικού Ι.Χ., κατατάσσονται στο άρθρο 1, παράγραφος 39.
     Ο αποχαρακτηρισμός των επιβατικών αυτοκινήτων δημοσίας χρήσεως, δηλαδή των ταξί, από δέκα χρόνια, πλέον θα γίνεται σε πέντε. Είναι στο άρθρο 1, παράγραφος 38.
     Επίσης, οι τακτοποιήσεις σε ό,τι αφορά την απαλλαγή για τη χρήση πετρελαίου θέρμανσης στα Α.Μ.Π.Χ. είναι στο άρθρο 1, παράγραφος 21 και για τα υπόλοιπα αγροτικά μηχανήματα γενικότερα, είναι στο άρθρο 2, παράγραφος 6.
     Η πλήρης κατάργηση του τέλους ταξινόμησης για τα αυτοκίνητα των μετοικούντων συμπατριωτών μας, που πλήρωναν μέχρι σήμερα με την υπάρχουσα νομοθεσία το 1/5 του τέλους ταξινόμησης, είναι στο άρθρο 1, παράγραφος 48.
     Η επίλυση του προβλήματος που είχαν οι μετοικούντες, όταν το χρονικό διάστημα του πιστοποιητικού μετοικεσίας ήταν δύο χρόνια, δηλαδή η επιμήκυνση της χρονικής παράτασης  μέχρι την τριετία, για να μπορούν να καλυφθούν οι πρόωρα συνταξιοδοτημένοι συμπατριώτες μας που βρίσκονται στο εξωτερικό, είναι στο άρθρο 2, παράγραφος 13.
     Τα ζητήματα που αφορούν στα αυτοκίνητα των κινητικά ανάπηρων και των αναπήρων, δηλαδή η αύξηση του κυβισμού για τους 80% ανάπηρους από τα χίλια εξακόσια πενήντα κυβικά εκατοστά, στα δύο χιλιάδες εξακόσια πενήντα κυβικά εκατοστά και για τους 100% κινητικά ανάπηρους από τα δύο χιλιάδες κυβικά εκατοστά στα τρεις χιλιάδες εξακόσια πενήντα κυβικά εκατοστά, είναι στο άρθρο 2, παράγραφος 9.
     Επίσης, ο αποχαρακτηρισμός για όλα ανεξαιρέτως τα αναπηρικά αυτοκίνητα, είναι στο άρθρο 2, παράγραφος 10.
     Τα ζητήματα των πολυτέκνων, δηλαδή αυτών που δικαιούνται να αγοράσουν ατελώς Ι.Χ. για δεύτερη φορά, αφού πουλήσουν το πρώτο, μετά την παρέλευση πενταετίας, είναι στο άρθρο 2, παράγραφος 11.
     Επίσης, τα ζητήματα που αφορούν την αναστολή του τέλους ταξινόμησης για τα αυτοκίνητα που πρόκειται να εξαχθούν σε τρίτες χώρες, μετά την εισαγωγή τους και τη μετασκευή τους στην Ελλάδα, είναι στο άρθρο 1, παράγραφος 41.
     Τα ζητήματα που αφορούν τις αντιγραφές των προϊόντων, δηλαδή το διοικητικό κολασμό, τα διοικητικά πρόστιμα που ανέφερα και χθες, που δίνουν τη δυνατότητα, όπως είπα, της εξυγίανσης του εμπορίου και της πάταξης του παραεμπορίου, γιατί μέχρι σήμερα υπήρχε μόνο η διαδικασία της κατάσχεσης, είναι στο άρθρο 1, εδάφιο 55β΄, παράγραφος 7.
      Η διάταξη της διαγραφής των παραγραφέντων προστίμων έγινε ευνοϊκά δεκτή –σας υπενθυμίζω- από την Ομοσπονδία των Τελωνειακών Υπαλλήλων. Και αυτό το λέω, γιατί αναφέρθηκε χθες από τον εισηγητή της Αντιπολίτευσης. Είναι στο άρθρο 1, παράγραφος 7.
      Η τροποποίηση των διατάξεων του ν.718, με τις οποίες διατάξεις επανενεργοποιούνται οι διαγωνισμοί για τους εκτελωνιστές και οι άλλες διατάξεις, όσες δηλαδή αφορούν τους εκτελωνιστές, είναι στα άρθρα 3 και 4. 
      Στο άρθρο 5, είναι οι διοικητικές κυρώσεις για τις παραβάσεις περί προδρόμων ουσιών, δηλαδή για τις ουσίες που χρησιμοποιούνται ως βάση για τα ναρκωτικά και οι οποίες, με το άρθρο αυτό, τίθενται πλέον υπό παρακολούθηση.
      Θα ήθελα, κλείνοντας, να πω ότι η κάθε παράγραφος εναρμονίζεται με τις κοινοτικές οδηγίες. Διορθώνονται άρθρα του προηγουμένου νομοσχεδίου, όπως αναφέραμε εδώ, το οποίο ήταν μία εξαιρετικά σημαντική δουλειά. Κι εμείς ως Κυβέρνηση αποδεχόμαστε το ότι η αναμόρφωση του Τελωνειακού Κώδικα, που είχε γίνει από την κυβέρνηση του ΠΑ.ΣΟ.Κ., ήταν πραγματικά ουσιαστική δουλειά. Όμως, με το παρόν νομοσχέδιο εναρμονιζόμαστε με τις κοινοτικές οδηγίες, με τις αποφάσεις των διοικητικών δικαστηρίων και ουσιαστικά κωδικοποιούμε αυτήν τη σημαντική δουλειά. 
      Θα ήθελα να αναφερθώ στην παράγραφο 10, του άρθρου 1, που μιλάει για τις ελεύθερες ζώνες, τις οποίες εμείς κρίνουμε θετικά. Επίσης, κρίνουμε θετικά την παράγραφο 11, που αφορά τις μειώσεις των τελών υπερημερίας, οι οποίες έχουν να κάνουν με την υποβοήθηση του εμπορίου και της βιομηχανίας. Τα σχετικά με τον εξορθολογισμό του προστίμου είναι στην παράγραφο 12 του άρθρου 1. 
      Θα αναφερθώ επίσης στην παράγραφο 17, που θεωρώ ότι είναι μια ευνοϊκή διάταξη σχετικά με τα τέλη για το υγραέριο, όπου σύμφωνα με τον πίνακα, διαχωρίζεται το καύσιμο θέρμανσης ή άλλων χρήσεων από το καύσιμο για κινητήρες ή για βιομηχανική χρήση. Δηλαδή, επιβάλλονται στη συγκεκριμένη περίπτωση λιγότερα τέλη. Επίσης, ευνοϊκή είναι η παράγραφος 19, με την οποία απαλλάσσονται οι πρώτες ύλες και κατά συνέπεια υπάρχει μείωση του λειτουργικού κόστους των επιχειρήσεων. 
      Με την παράγραφο 22, γίνεται ουσιαστικά μια κωδικοποίηση διατάξεων περί φυσικής απομείωσης, δηλαδή για τη φύρα των προϊόντων και έτσι η φύρα δεν λογαριάζεται στην εξέταση. Και επίσης, στην παράγραφο 37, στο β΄ εδάφιο, γίνεται ορθολογικότερη η υπαγωγή των αυτοκινήτων στους συντελεστές τέλους ταξινόμησης, λαμβανομένων υπόψη των προδιαγραφών κατασκευής, σύμφωνα με την ήδη εκδοθείσα οδηγία, αλλά και με τη νέα φάση προδιαγραφών. 
      Όπως ξέρετε, υπάρχουν τρεις τροπολογίες οι οποίες έχουν κατατεθεί και αναλύθηκαν και εχθές. Η μία αφορά σε διορθωτικές κινήσεις, με την οποία γίνεται η επέκταση και στους νεφροπαθείς, αλλά ταυτόχρονα διορθώνεται και ο πίνακας των τελών. Η άλλη αφορά το Υπουργείο Δικαιοσύνης και θεωρώ ότι είναι εντελώς τυπική τροπολογία. Δεν έχει κάτι, για να πούμε ότι χρειάζεται να τη συζητήσουμε. Και με την τρίτη τροπολογία εξορθολογίζεται, σύμφωνα με τις τοποθετήσεις, η ίδια η υφιστάμενη νομοθεσία, από την προηγούμενη κυβέρνηση, όπου με τη μη δημιουργία των εισέτι δασικών χαρτών, δεν ήταν δυνατόν να εφαρμοσθεί ο νόμος που είχατε ψηφίσει, κύριοι του ΠΑ.ΣΟ.Κ..
      Απευθύνομαι και στον κ. Γείτονα που το έθιξε εχθές, να το δει με νηφαλιότητα. Υπήρχε ήδη νομοθεσία, κύριε Γείτονα, που ανέστελλε τα οποιαδήποτε πρωτόκολλα από το 2003, αλλά δεν επεκτείνετο στις προσφυγές. Δηλαδή, υπήρχε ήδη νομοθεσία. Θεωρώ –επειδή το κοίταξα και θα ήθελα να το δείτε και εσείς- ότι θα φθάναμε στο επίπεδο να υπάρχουν αποφάσεις δικαστηρίων, οι οποίες πλέον δεν θα μπορούσαν σε καμμία περίπτωση να επιτρέψουν στις διοικητικές υπηρεσίες να εκτελέσουν οποιαδήποτε κατεδάφιση, αφού με νόμο το 2003 έγινε αυτό και θα πάγωναν όλες αυτές οι αποφάσεις. 
      Εγώ στη δευτερολογία μου θα το αναπτύξω, αφού σας αφήσω να το δείτε. Υπάρχει ο πρώτος νόμος του 1998, που μιλά για τη δημιουργία δασικών χαρτών και με νόμο το 2003 εσείς αναστέλλετε, μέχρι πάλι τη διαμόρφωση των δασικών χαρτών, τα οποιαδήποτε πρωτόκολλα. Δεν υπήρχε, όμως, η δικαστική πρόβλεψη. Αυτό είναι το ζήτημα. Αυτή η τροπολογία, αυτό -κατά την άποψή μου- κάνει. Είναι εδώ ο αρμόδιος Υπουργός, που θα την αναλύσει κιόλας.
      Εισηγούμαι την ψήφιση όλων των διατάξεων και των τροπολογιών, όπως κατατέθηκαν.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Λιάσκο.
      Κυρίες και κύριοι συνάδελφοι, έχω την τιμή να ανακοινώσω προς το Σώμα ότι:  
      1. Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Απασχόλησης και Κοινωνικής Προστασίας: «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης».
      2. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Κατάστασης Κοινοτικών και Δημοτικών Υπαλλήλων».
      Ο εισηγητής του ΠΑ.ΣΟ.Κ. κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, είναι εμφανές ότι ως εισηγητές με τόσα άρθρα –δεν είναι τόσα πολλά τα άρθρα, αλλά είναι οι παράγραφοι- και με τις τροπολογίες, θα χρειαστούμε πρόσθετο χρόνο.
      Ας ξεκινήσω από τις τροπολογίες, μια και εκεί κατέληξε στην ομιλία του ο εισηγητής της Νέας Δημοκρατίας. Όπως επεσήμανα και χθές, οι δύο τροπολογίες είναι παντελώς άσχετες με το νομοσχέδιο. Για μένα, κακώς συζητούνται. Κατά το Σύνταγμα και κατά τον Κανονισμό της Βουλής, δεν επιτρέπεται, δεν μπορεί να συζητούνται. Δεν έχει καμμία σχέση ο Τελωνειακός Κώδικας με τα αυθαίρετα στα δάση. Και εδώ απλώς, με την επιμονή σας, αποδεικνύετε την αυθαιρεσία της κυβερνητικής πολιτικής. Εμείς ζητήσαμε την απόσυρσή τους και επιμένουμε και τώρα.
      Όσον αφορά την τροπολογία για τα δάση, εξηγήσαμε γιατί είμαστε κάθετα αντίθετοι επί της ουσίας. Κάναμε και κάνουμε έκκληση στην Κυβέρνηση να την αποσύρει ακόμη και στο παρά πέντε. Χθες είδα τον κύριο Πρωθυπουργό στην εκδήλωση με τον κ. Γκόρ να κόπτεται για την προστασία του περιβάλλοντος. Είναι τουλάχιστον υποκρισία, εφόσον την ίδια ώρα η Κυβέρνησή του να εισάγει τροπολογία στη Βουλή για την επ’ αόριστον αναστολή των κατεδαφίσεων των αυθαιρέτων στα δάση και τις δασικές εκτάσεις. Είναι πρωτοφανές! 
      Επεσήμανα ότι την τροπολογία δεν την υπογράφουν, ως όφειλαν, οι αρμόδιοι Υπουργοί Δικαιοσύνης και ΠΕ.ΧΩ.Δ.Ε.. Και αυτό δεν είναι μόνο κοινοβουλευτικά άτοπο. Για μένα, είναι και μείζον πολιτικό ζήτημα για την Κυβέρνηση. Δηλαδή, παιχνίδια παίζετε στην Κυβέρνηση; Οι καλοί και οι κακοί; ‘Η δεν μπορείτε να συνεννοηθείτε ή συγκρούεσθε. Πρόκειται για μια τροπολογία που αποκαλύπτει και τις προθέσεις σας στην επιδίωξη αλλαγής του άρθρου 24 του Συντάγματος. 
      Και τώρα, αφού δεν μπορέσατε να το περάσετε αυτό, με το κόλπο της αναστολής δίνετε συγχωροχάρτι στους παράνομους και, κυρίως, ανοίγετε την όρεξη και αφήνετε ελεύθερους ασύδοτους νέους καταπατητές. Σκόπιμα δεν προωθείτε τους δασικούς χάρτες. Θέλετε να πάτε και αυτούς στις ελληνικές καλένδες, για να δρουν ανενόχλητοι στο μέλλον οι καταπατητές. Επικαλείσθε, δήθεν, τους φτωχούς οικιστές. Αυτό λέγεται υποκρισία και διγλωσσία, για να μην πω πολιτική αγυρτεία. Γιατί στην ουσία εκείνοι που θα ωφεληθούν είναι οι μεγαλοκαταπατητές, οι ιδιοκτήτες επαύλεων, οι βίλες στα δάση που φύτρωσαν σαν μανιτάρια. Είστε και υποκριτές, γιατί όταν το ΠΑ.ΣΟ.Κ. ψήφισε τότε τη διάταξη για να δοθεί φως και νερό σε φτωχούς αυθαίρετους οικιστές, χαλάσατε τον κόσμο. Και αν, εν πάση περιπτώσει, ειλικρινά κόπτεσθε για τους φτωχούς οικιστές, θα μπορούσατε να ρυθμίσετε το θέμα των προστίμων, όπως είχε κάνει παλαιότερα το ΠΑ.ΣΟ.Κ.. Και μόνο εκεί, όχι παραπέρα. 
         Η τροπολογία έχει ξεσηκώσει το πανελλήνιο. Δεν τα λέμε εμείς αυτά, κύριε συνάδελφε της Νέας Δημοκρατίας. Δεν ξέρουν τι τους γίνεται το Τεχνικό Επιμελητήριο και ο Δικηγορικός Σύλλογος Αθηνών; Η κοινή τους ανακοίνωση -σπάνια στα χρονικά, κοινή ανακοίνωση Τεχνικού Επιμελητηρίου και Δικηγορικού Συλλόγου Αθηνών- είναι «καταπέλτης». Και επικαλείσθε και δικαστικές αποφάσεις πρωτοδικείου, μας το είπε χθες ο κύριος Υπουργός. Από πότε, κυρίες και κύριοι συνάδελφοι, προσαρμόζεται το ελληνικό δίκαιο σε πρωτόδικες αποφάσεις; Να μου το πείτε. 
	Αφήστε την υποκρισία. Συνειδητά θέλετε «να ανοίξετε τον ασκό του Αιόλου» για τους νέους καταπατητές. Σας κάνω έκκληση, και την τελευταία ώρα να αποσύρετε την τροπολογία. Αν θέλετε να εξυπηρετήσετε τους οικιστές, υπάρχει τρόπος, με ρύθμιση για τα πρόστιμα.
	Τι θα γίνει επιτέλους, κυρίες και κύριοι συνάδελφοι, με σας; Τα τρία κάπα της Κυβέρνησής σας, κομματισμός, «κουμπάροι» και καταπατητές, δεν θα αφήσουν τίποτε όρθιο σ’ αυτόν τον τόπο. 
	Έρχομαι τώρα στις διατάξεις του νομοσχεδίου. Με το πρώτο κεφάλαιο, ιδιαίτερα με το άρθρο 1…
	ΝΙΚΟΛΑΟΣ ΓΚΑΤΖΗΣ: Γιατί δεν τα αφήνετε πίσω; Σε οκτώ λεπτά τι να προλάβετε…
	ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, όχι διακοπές.
	ΚΩΝΣΤΑΝΤΙΝΟΣ ΓΕΙΤΟΝΑΣ: Θα μας δώσει πρόσθετο χρόνο ο κύριος Πρόεδρος.
	Με το πρώτο κεφάλαιο και ιδιαίτερα με το άρθρο 1, γίνονται επί μέρους αλλαγές στον Εθνικό Τελωνειακό Κώδικα. Επικαιροποιείται, θα έλεγα απλά, με βάση τις κοινοτικές οδηγίες και τη νομολογία. 
      Κατά τη συζήτηση επί της αρχής, κυρίες και κύριοι συνάδελφοι, επισημάναμε –και αυτό κακοφάνηκε, ενόχλησε την Κυβέρνηση και εξαπέλυσε σε ψηλούς τόνους επίθεση, σήμερα βλέπω ότι είναι πιο ήπια τα πράγματα, εγώ δεν θέλω να οξύνω την κατάσταση- ένα απλό πράγμα, ότι ο βελτιωμένος Κώδικας δεν θα αποδώσει, στο μέτρο που δεν παίρνονται παράλληλα μέτρα αναβάθμισης των τελωνείων. Τα τελωνεία αποδιοργανώθηκαν από τον κομματισμό. Υπάρχουν μεγάλες ελλείψεις προσωπικού και μέσων. Δεν τα λέω εγώ αυτά, τα είπε ο Πρόεδρος της Ομοσπονδίας των Τελωνειακών στην ακρόαση στη Βουλή. Δεν είναι δικός μας. Χρειάζεται γρήγορα να υπάρξει αναβάθμιση του ολοκληρωμένου πληροφορικού συστήματος που ξεκίνησε το ΠΑ.ΣΟ.Κ. και κυρίως, όπως επεσήμανα και χθες, χρειάζεται να σπεύσουμε για να εναρμονιστούμε για τα θέματα του ηλεκτρονικού τελωνείου και της απλούστευσης των διαδικασιών. Καθυστερούμε εδώ και θα το πληρώσουμε με την εκτροπή του εμπορίου σε άλλες χώρες της κοινότητας. 
	Είπαμε, επίσης, ότι η διευκόλυνση των συναλλαγών δεν μπορεί να καλύψει τα ελλείμματα πολιτικής για την ενίσχυση του εξαγωγικού εμπορίου και την πάταξη του λαθρεμπορίου. Σ’ αυτά τα θέματα –και μη σας κακοφαίνεται- οι επιδόσεις της Κυβέρνησης είναι αρνητικές. Το έλλειμμα στο εμπορικό ισοζύγιο έχει φτάσει στα ύψη, παίρνει εκρηκτικές διαστάσεις και το λαθρεμπόριο είναι σε έξαρση. 
      Είπε χθες ο κύριος Υπουργός: «Μα, αυτά που ανέφερα, δεν είναι μέτρα;». Αποτελέσματα δεν έχουμε, κύριε Υπουργέ. Η πάταξη του λαθρεμπορίου, σε συνδυασμό με την πάταξη της φοροδιαφυγής και εν πάση περιπτώσει κάθε εστίας που δημιουργεί διαφθορά, απαιτεί ένα συνολικό σχέδιο. Αυτό το σχέδιο δεν υπάρχει στην Κυβέρνηση, παρά το ότι προεκλογικά και στη συνέχεια σήκωσε ψηλά το «λάβαρο» κατά της διαφθοράς και κατά της διαπλοκής. «Λάβαρο» που ξέφτισε πολύ γρήγορα και σκίστηκε ουσιαστικά με το μεγάλο σκάνδαλο των ομολόγων.
      Όσον αφορά τον Κώδικα, υπάρχουν θετικές διατάξεις. Έχω αναφερθεί στην επιτροπή αναλυτικά. Επισημαίνω επί παραδείγματι την παράγραφο 13 του άρθρου 1, που αφορά τα αζήτητα εμπορεύματα. Για τα θέματα έγκρισης βρώσιμων προϊόντων, τώρα πια επιλαμβάνεται το όργανο της υγειονομικής υπηρεσίας. Αυτή είναι μία πολύ θετική διάταξη για τη δημόσια υγεία, το αναγνωρίζουμε. Υπάρχουν και θετικές διατάξεις για τα παραποιημένα προϊόντα και μία σειρά από άλλα ζητήματα.
	Εμείς στη συζήτηση σταθήκαμε σε ορισμένες διατάξεις που μας δημιούργησαν ερωτηματικά και χρειάζεται να ξεκαθαριστούν. Ζητήσαμε στοιχεία και διευκρινίσεις. Αναφέρομαι στις ρυθμίσεις για τα τζιπ. Εδώ άκουσα,  δεν ξέρω  ποια ακριβώς διάταξη διορθώνεται, ότι δεχθήκατε την άποψή μας. Είπαμε ότι όλες οι ρυθμίσεις που έχουν σχέση είτε με αυτοκίνητα είτε με πρόστιμα για τη χρήση πετρελαίου θέρμανσης αντί για κίνησης, θα πρέπει να αναφέρονται στους κατά κύριο επάγγελμα αγρότες. Άκουσα ότι κάνατε τη διόρθωση. Στην αρχή μας κατακεραυνώσατε. Βλέπετε ότι με εποικοδομητική συζήτηση καλό είναι και μπορεί να ξεκαθαρίσουμε τα πράγματα. Δεν το λέω μόνο γι’ αυτό, το λέω και για άλλες διατάξεις,  που είδα να ενοχλείστε ότι επιμένουμε. 
      Επιμένουμε, κύριε Υπουργέ, πρώτον, για την ασφάλεια του δικαίου, αλλά κυρίως, αν θέλετε, για την προστασία του πολιτικού συστήματος, το οποίο βάλλεται πανταχόθεν και πολλές φορές, με διατάξεις οι οποίες είτε είναι «φωτογραφικές» είτε είναι ασαφείς, βάλλεται δικαιολογημένα. 
	Το ίδιο είπαμε για τα διπλοκάμπινα. Τι είπαμε; Λέτε ότι με τη νέα κατάταξη –αναφέρομαι στο άρθρο 1, παράγραφος 39- ευνοούνται οι αγρότες. Πρώτον, η έκθεση του Γενικού Λογιστηρίου εκτιμά 2.000.000 ευρώ επιπλέον το χρόνο έσοδα. Άρα, εδώ έχουμε επιβάρυνση. Εκείνο που εμείς εξακολουθούμε να φοβούμαστε, είναι ότι με τη νέα κατάταξη θα ευνοηθούν κάποιοι οι οποίοι θα πάρουν φορτηγά διπλοκάμπινα με μειωμένα τέλη, χωρίς να είναι αγρότες. Και ζητάμε να ξεκαθαριστεί. 
      Για τη διαγραφή των χρεών για παραγραμμένες υποθέσεις –άρθρο 1 παράγραφος 7- εκείνο που ζητήσαμε είναι πρώτο να μάς εξηγήσετε για ποιους πρόκειται, αν έχουμε μεγαλοοφειλέτες σ’ αυτήν την περίπτωση- και κυρίως για να μην έχουμε πρόβλημα, να είναι σαφές, ότι η παραγραφή να προκύπτει όχι με βάση το δημόσιο λογιστικό, αλλά με το φορολογικό κώδικα, (κώδικα Κ.Ε.Δ.Ε..) 
	Εσείς επαναλάβατε, κύριε Υπουργέ –και σας άκουσα πολύ προσεκτικά, ιδιαίτερα στη χθεσινή σας τοποθέτηση- ότι είναι ξεκάθαρα τα θέματα. Δεν πρέπει να υπάρχει, είπατε, ανησυχία σε μας γι’ αυτές τις διατάξεις. Εμείς οφείλουμε να το επισημάνουμε και τώρα. Πάντως δική σας είναι η πολιτική ευθύνη για ό,τι προκύψει.
	Έρχομαι στις ρυθμίσεις του άρθρου 2 για τις ευαίσθητες κοινωνικές ομάδες. Όπως είπα, πρέπει να βάζουμε τα πράγματα στις πραγματικές τους διαστάσεις. Η ηθική στην πολιτική, κατά την ταπεινή μου άποψη από μία εικοσάχρονη περίπου ενασχόληση με την πολιτική, θα πρέπει να ταυτίζεται με την αλήθεια, με την ανάδειξη της πραγματικής διάστασης των πραγμάτων. Επιμένουμε να βάλουμε, λοιπόν, τα πράγματα σε ορθή διάσταση, γιατί ο κ. Αλογοσκούφης είπε, με βαρύγδουπες εκφράσεις, ότι «Ευνοούμε ευαίσθητες κοινωνικές ομάδες, ικανοποιούμε υποσχέσεις». Τίποτε απ’ αυτά δεν γίνεται. Πρόκειται για υπερτιμημένα μέτρα, αποσπασματικά. Τα προβάλλετε με σελοφάν για λόγους εντυπώσεων. Προεκλογική γαρ η περίοδος. Μας ρωτήσατε: «Δεν είναι θετικές;». Εμείς είπαμε να τις ψηφίσουμε. Δεν το αρνούμαστε, αλλά ερωτώ: Για τους κινητικά αναπήρους, αυξάνουμε τον κυβισμό του αυτοκινήτου, γιατί υπάρχουν πραγματικές ανάγκες. Το ερώτημα είναι ποιοι εξυπηρετούνται απ’ αυτό. Ελάχιστοι. Ποιοι έχουν τη δυνατότητα από τους κινητικά αναπήρους;
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
	ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, σε δύο λεπτά θα τελειώσω. Σας παρακαλώ. Είναι και οι τροπολογίες. Εγώ χθες ζήτησα…
	ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, παρακαλώ. «Τρώτε» το χρόνο σας. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Το λέω ως εισηγητής του ΠΑ.ΣΟ.Κ.. Ζήτησα χωριστή συνεδρίαση. Αφού δεν κάνουμε τρίτη συνεδρίαση και ενσωματώνουμε στη συζήτηση και τις τροπολογίες, θέλουμε άνεση χρόνου.
	ΠΡΟΕΔΡΕΥΩΝ (Σωτήρης Χατζηγάκης): Προχωρήστε, κύριε Γείτονα.
	ΚΩΝΣΤΑΝΤΙΝΟΣ ΓΕΙΤΟΝΑΣ: Λέω, λοιπόν, για τους κινητικά αναπήρους ότι σωστό είναι να αυξήσουμε τον κυβισμό του αυτοκινήτου. Εδώ τέθηκαν δύο ζητήματα: Πρώτον, αυτό που είπα, πόσοι έχουν τη δυνατότητα να αγοράσουν και ουσιαστικά να συντηρήσουν ένα τόσο ακριβό αυτοκίνητο. Και δεύτερον, αν τα κυβικά τα καθορίσατε αντικειμενικά, αυτό ζητήσαμε να εξηγηθεί για να προστατεύσουμε τον πολιτικό κόσμο, να μην υποψιάζεται κανείς ότι τα νούμερα ταυτίζονται με συγκεκριμένες μάρκες. Γιατί ακριβώς τρεις χιλιάδες εξακόσια πενήντα και δύο χιλιάδες εξακόσια πενήντα; Αυτή ήταν η ένστασή μας.
	Για τους πολυτέκνους, είπαμε ότι θετικό είναι να πάρουν και δεύτερο αυτοκίνητο όσοι έχουν τέσσερα ανήλικα παιδιά. Ερωτούμε απλά: Αυτές ήταν οι υποσχέσεις σας στους πολυτέκνους; Αυτό περίμεναν οι οικογένειες με τα παιδιά; Είχατε τάξει ότι θα εξομοιώσετε τριτέκνους και πολυτέκνους. Δεν έγινε αυτό και φτάσαμε στο σημείο να παρακολουθούμε ακόμα και σήμερα συγκρούσεις στις τηλεοράσεις και όχι μόνο μεταξύ τριτέκνων και πολυτέκνων οικογενειών. 
	Για τους αγρότες και για τα πρόστιμα, αναφέρθηκα προηγουμένως. Μας ενδιαφέρει να είναι οι κατά κύριο επάγγελμα αγρότες. Αλλά και στους αγρότες αυτό είχατε υποσχεθεί, τα πρόστιμα; Δεν λέγατε «Όλα τα κιλά, όλα τα λεφτά»; Δεν τους είχατε τάξει «λαγούς με πετραχήλια»; Δεν τους είχατε τάξει φθηνό πετρέλαιο; Προχθές αυτό ζήτησαν στον κάμπο από τον Πρωθυπουργό. Τι κάνατε; Ακριβότερο είναι το πετρέλαιο. Δεν τους είχατε τάξει 8% Φ.Π.Α. και πήγε στο 19%; Πού έχουμε φτάσει; Το κόστος παραγωγής στα ύψη, το εισόδημα των αγροτών στον πάτο. Τους έχετε φέρει σε δεινή θέση.
	Όσον αφορά τα υπόλοιπα κεφάλαια, για να κάνω οικονομία χρόνου, συνοψίζω ότι με τις ρυθμίσεις που αφορούν τους εκτελωνιστές, εμείς δεν έχουμε αντίρρηση. Αίρεται η αναστολή που υπήρχε, για να μπουν και άλλοι στο επάγγελμα με εξετάσεις. Εδώ θέλω να θυμίσω ότι πέρα από τα αιτήματα των εκτελωνιστών για επαναπροσδιορισμό του επαγγέλματός τους, νομίζω, κύριε Υπουργέ –και δείτε το αυτό- ότι είμαστε σε διαδικασία επεξεργασίας του νέου ευρωπαϊκού Τελωνειακού Κώδικα. Από πληροφορίες που έχω θα περιλάβει και διατάξεις για τους εκτελωνιστές. Ίσως θα έπρεπε στην προκειμένη περίπτωση να περιμένουμε, για να εναρμονιστούμε.
	Τα υπόλοιπα στη δευτερολογία μου, κύριε Πρόεδρε και σας ευχαριστώ για την ανοχή.
	ΠΡΟΕΔΡΕΥΩΝ (Σωτήρης Χατζηγάκης): Αν θα υπάρξει δευτερολογία, κύριε Γείτονα!
	Ο κ. Γκατζής έχει το λόγο.
	ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
	Χθες πήγα να αναφερθώ στις τροπολογίες. Δεν θυμάμαι ποιος προήδρευε. Μου είπαν: «Αφήστε, κύριε Γκατζή, θα κουβεντιάσουμε ξεχωριστά τις τροπολογίες, μην αναφέρεστε, μην «τρώτε» το χρόνο σας». Σήμερα, όμως, έρχονται μαζί. Αν το ήξερα, κύριε Πρόεδρε, θα σας έθετα θέμα χρόνου.
	ΠΡΟΕΔΡΕΥΩΝ (Σωτήρης Χατζηγάκης): Πόσο χρόνο θέλετε; Θα σας δώσω όσο χρόνο έδωσα στον κ. Γείτονα. Δεν υπάρχει θέμα.
	ΝΙΚΟΛΑΟΣ ΓΚΑΤΖΗΣ: Είδα ότι δείχνετε ανοχή.
	Κύριοι συνάδελφοι, θα αρχίσω από το νομοσχέδιο, για να καταλήξω στις τροπολογίες. 	
	Με το πρώτο άρθρο, όπου γίνεται μία εναρμόνιση του Εθνικού Τελωνειακού Κώδικα με τον Κοινοτικό Κώδικα, εμείς είμαστε σε πλήρη αντίθεση σχετικά με την κατεύθυνση που δίνει. Μπορεί να έχει ορισμένα θετικά το άρθρο 1, αλλά η γενική του κατεύθυνση, η πλήρης εναρμόνιση, η πλήρης απελευθέρωση της διακίνησης των εμπορευμάτων, που είναι η υλοποίηση ουσιαστικά της Συνθήκης του Μάαστριχτ, μας βρίσκει αντίθετους, κρίνοντας εκ του αποτελέσματος. Να μην πω ότι επαληθευτήκαμε, αλλά θα σας μιλήσω από τα αποτελέσματα που έχουμε μέχρι σήμερα. 
	Αυτό από πού φαίνεται; Φαίνεται από το ισοζύγιο εξωτερικού εμπορίου που έχουμε. Τι λένε αυτά τα στοιχεία; Λένε ότι το 1982 είχαμε 7,5 δισεκατομμύρια δολάρια και 3,5 δισεκατομμύρια εξαγωγές, είχαμε δηλαδή ένα μείον στο εμπορικό μας ισοζύγιο, ένα έλλειμμα 3,5 δισεκατομμύρια δολάρια. Δεν θα πω για τα επόμενα χρόνια, θα έλθω κατευθείαν στο τέλος του 2006 και στις αρχές του 2007.
      Το έλλειμμα, κύριοι συνάδελφοι, έχει φτάσει στα 40.000.000.000 δολάρια ή, αν το κάνουμε σε ευρώ, περίπου στα 35.000.000.000 ευρώ. Δεν είναι μόνο αυτό. Με την ελεύθερη αυτή διακίνηση των τεσσάρων ελευθεριών της Συνθήκης του Μάαστριχτ, έχει καταστραφεί ο πρωτογενής και ο δευτερογενής τομέας της παραγωγής μας τόσο από τις συμφωνίες της Ευρωπαϊκής Ένωσης γύρω από το αγροτικό πρόβλημα με τη νέα Κ.Α.Π. κ.λπ. όσο φυσικά και από την παραγωγή στο δευτερογενή τομέα,  όπου έχει καταστραφεί ολόκληρος κλάδος βιομηχανιών και βιοτεχνιών. Απ’ αυτήν την άποψη, λοιπόν, είμαστε αντίθετοι.
	Έρχομαι στο άρθρο 2, εκεί που αναφέρει ορισμένες ομάδες με ιδιαίτερα προβλήματα, αλλά και τους πολύτεκνους κ.λπ.. Κατ’ αρχήν, εμείς δεν έχουμε αντίρρηση και συμφωνούμε με κάθε τι που ωφελεί την εργατική τάξη και τα ευπαθή κοινωνικά και λαϊκά στρώματα. Όμως, είναι αυτό το πρόβλημα που έχουν σήμερα οι πολύτεκνοι και η πλειοψηφία των Α.Μ.Ε.Α.;
      Είναι αυτό τελικά το οικονομικό πρόβλημα, για το οποίο δεν μπορούσαν μέχρι σήμερα να πάρουν ένα αυτοκίνητο και από τα δύο χιλιάδες κυβικά εκατοστά πάμε στα τρεις χιλιάδες εξακόσια πενήντα κυβικά εκατοστά; Πόσοι από τα Α.Μ.Ε.Α. θα μπορέσουν να πάρουν ένα τέτοιο αυτοκίνητο, όταν το 90%, το 95% των ανθρώπων αυτών ζει μόνο από το επίδομα της κοινωνικής πρόνοιας και όταν –και δεν το βλέπετε αυτό- επιβαρύνονται επιπλέον για την παιδεία, για την υγεία, για την πρόνοια, για την ανάπτυξη, στις αναγκαίες σήμερα συνθήκες των γνώσεων των παιδιών τους; 
      Είναι, λοιπόν, το πρόβλημα το αυτοκίνητο; Τι κάνετε για αυτά; Τι έκανε η προηγούμενη κυβέρνηση, τι κάνει η σημερινή; Στο ίδιο μοτίβο κινούνται. εμπορευματοποίηση της υγείας, εμπορευματοποίηση της παιδείας, στέρηση της κοινωνικής πρόνοιας στους ανθρώπους αυτούς. Το αποτέλεσμα είναι εκατόν ογδόντα χιλιάδες νέα παιδιά σήμερα με μαθησιακές, κινητικές και άλλες στερήσεις να βρίσκονται έξω από ιδρύματα και να επιβαρύνονται τελικά οι γονείς μ’ ένα μεγάλο ποσό από το εισόδημά τους, όταν έχουν να αντιμετωπίσουν αυτά τα προβλήματα. Ποια, λοιπόν, κοινωνική πρόνοια και ποια μέριμνα έχετε και μας παρουσιάζετε τώρα τα αυτοκίνητα;
      Το ίδιο συμβαίνει και με τους πολύτεκνους. Τα ίδια προβλήματα αντιμετωπίζουν και οι πολύτεκνοι για να μεγαλώσουν τα παιδιά τους. Έχουν πρόβλημα στέγης, έχουν πρόβλημα μόρφωσης, έχουν πρόβλημα υγείας. Όλα αυτά τα κοινωνικά προβλήματα υπάρχουν και για την άλφα και για τη βήτα ομάδα. Φυσικά, συμφωνούμε με το να αλλάζουν το ταξί στα πέντε χρόνια. Συμφωνούμε με το πετρέλαιο για τους αγρότες, όχι ακριβώς όπως το δίνετε εσείς, αλλά όπως το ζητάνε πραγματικά οι αγρότες και όπως έχει το πρόβλημα.
      Ποιο είναι το πρόβλημα σήμερα για τους αγρότες, κύριοι Βουλευτές; Λέει η Κυβέρνηση ότι καταργεί τις κυρώσεις στα πρόστιμα, εφόσον καταβάλλουν εντός εξαμήνου από την ισχύ του παρόντος νόμου τη διαφορά μεταξύ του  ποσού του ειδικού φόρου κατανάλωσης για το πετρέλαιο κίνησης από το πετρέλαιο θέρμανσης, που χρησιμοποίησαν για κίνηση. Αυτό είναι το πρόβλημα των αγροτών; 
      Πρώτα-πρώτα, γιατί το χρησιμοποίησαν; Σημαίνει ότι είναι μικρή η ποσότητα που επιτρέπει τελικά η Κυβέρνηση -και η προηγούμενη και αυτή- να καταναλώνουν οι αγρότες για τις γεωργικές τους ανάγκες. Σημαίνει ότι δεν επαρκεί αυτό το πετρέλαιο, οπότε  αναγκάζονται να παίρνουν το πετρέλαιο θέρμανσης και να το χρησιμοποιούν για κίνηση. Ποιος, λοιπόν, έχει την κύρια ευθύνη γι’ αυτό; Προς ποια κατεύθυνση βρίσκεται αυτό; Είναι μέσα στους στόχους εξολόθρευσης του αγρότη από τη γη του, από την παραγωγή. Είναι ένα από τα πολλά μέτρα που επιβάλλει η Κυβέρνηση -τιμές, ποσοστώσεις- σε σχέση με το κόστος παραγωγής των καλλιεργειών.
      Εμείς τι λέμε; Λέμε αυτό που χρόνια τώρα ζητά το μαζικό αγροτικό κίνημα, το συνδικαλιστικό κίνημα, το υγιές μάλιστα και όχι αυτό που στέκεται μόνο στο Φ.Π.Α., εάν θα είναι τόσος ή δεν θα είναι τόσος. Έχει και αυτό την αιτία του και πρέπει τελικά να υλοποιηθεί, αλλά δεν είναι μόνο αυτό. Το πρόβλημα, ποιο είναι σήμερα με τους αγρότες; Πρέπει τελικά οι αγρότες τουλάχιστον να αντιμετωπίζονται εξ ίσου με την «ευπαθή» ομάδα των εφοπλιστών. 
      Γιατί, λοιπόν, κύριοι της Κυβέρνησης, δεν αντιμετωπίζετε το πρόβλημα και δεν δίνετε δωρεάν πετρέλαιο για τις γεωργικές ανάγκες των αγροτών; Εμείς εκεί στεκόμαστε και όχι μόνο στα τζιπ ARO, τα γεωργικά αυτά μηχανήματα, που τα περισσότερα, όπως ξέρω, έρχονται από τη Ρουμανία και τα οποία δεν έχουν καμμία σχέση με τα αυτοκίνητα του Κολωνακίου;  Όμως, η διόρθωση που έγινε, δηλαδή ότι πρέπει να είναι πραγματικά αγρότες για τα τζιπ πολυτελείας, είναι μία διόρθωση, την οποία εγκρίνουμε. Επομένως, δεν ψηφίζουμε το άρθρο 1 και το άρθρο 2, γιατί στέκονται μόνο σ’ αυτά, ενώ υπάρχουν και άλλες διατάξεις, που είναι πολύ χειρότερες από την υπάρχουσα κατάσταση. 
      Για τα άρθρο 3 και 4, ιδιαίτερα στις διατάξεις που αναφέρονται στους εκτελωνιστές, στο πώς θα γίνονται οι προσλήψεις, στο τρίχρονο που μπαίνει, στα προσόντα που πρέπει να έχουν για να πάρουν την επαγγελματική ιδιότητα, στην εξέταση που πρέπει να κάνουν για να πάρουν το πτυχίο κ.λπ., συμφωνούμε ότι είναι μια διαδικασία που πρέπει να γίνει, όπως και με τις υπόλοιπες διατάξεις του άρθρου 4.
      Όμως εδώ, κύριοι Βουλευτές, υπάρχει ένα πρόβλημα. Αυτοί οι άνθρωποι δουλεύουν με συμβάσεις έργου. Θα καταργηθεί τελικά και σ’ αυτόν τον κλάδο; Είναι γενικότερο το πρόβλημα, βέβαια, που επιβάλλεται από την Ευρωπαϊκή Ένωση και το ακολουθούν όλες οι χώρες, όπως και η Κυβέρνηση εδώ, εκτός αν τον ιδιωτικό τομέα τον έχει μπάσει και στο δημόσιο. Θα καταργηθούν αυτές οι συμβάσεις; Θα μπορέσουν τελικά οι νέοι άνθρωποι, που βγαίνουν στην παραγωγή, να φύγουν από αυτό το σύστημα, που λεηλατεί  που τους επιβάλλει να δουλεύουν με μισθούς πείνας και να φαίνεται ότι εισπράττουν ίσως και τεράστια ποσά, όταν υπογράφουν συμβάσεις εισαγωγών-εξαγωγών και πηγαίνουν και τα ακουμπάνε στα εκτελωνιστικά γραφεία και στους εργοδότες τους; Πρέπει να το καταργήσετε αυτό. Εμείς είμαστε ενάντια σ' αυτό. 
      Έρχομαι τώρα και στο άρθρο 5, γιατί η διάταξη του άρθρου 5, εκτός των άλλων, κύριοι Βουλευτές, δείχνει και τον ταξικό χαρακτήρα του νομοσχεδίου. Τι  λέει η διάταξη, την οποία σας διάβασα χθες και νομίζω ότι δεν χρειάζεται και σήμερα να σας την αναφέρω; Είναι μια παροχή που γίνεται σήμερα στο εφοπλιστικό κεφάλαιο, που εκτός από το πετρέλαιο, λέει ότι απαλλάσσονται του αντίστοιχου φόρου για όλα τα αναλώσιμα, πέρα φυσικά και από το πετρέλαιο, το οποίο καταναλώνουν για τις ανάγκες μεταφοράς εμπορευμάτων, επιβατών κ.λπ.. 
      Είναι, λοιπόν, μία ακόμη παραχώρηση, τελικά μία ακόμη ενίσχυση του εφοπλιστικού κεφαλαίου, το οποίο πληρώνουν οι εργαζόμενοι. Πληρώνουν οι αγρότες, οι εργάτες, οι υπάλληλοι, οι μικροαπασχολούμενοι, οι μικρομεσαίοι, οι αυτοαπασχολούμενοι της πόλης και της υπαίθρου. Θα πληρώσουν αυτοί αυτό το κόστος της απαλλαγής του φόρου για να έχουν περισσότερα κέρδη οι εφοπλιστές, για να βγάζουν περισσότερα τάνκερ και να λεηλατούν τα νησιά μας και τον κόσμο. Είμαστε, λοιπόν, αντίθετοι και με το άρθρο 5 -εκτός από όλα τα άλλα τα οποία προβλέπει- και γι’ αυτό το θέμα ιδιαίτερα. 
      Νομίζουμε, κύριοι Βουλευτές, ότι τα πρόστιμα που βάζει, γιατί μιλάμε εδώ για πρόστιμα και διοικητικές κυρώσεις, είναι συμβολικά απέναντι σ’ αυτούς που παρανομούν, όπως προβλέπει η διάταξη.  Όταν κάνει ο άλλος λαθρεμπόριο πετρελαίου, όταν πιαστεί για ναρκωτικά, για το ένα, για το άλλο, το πρόστιμο θα είναι από 6.000 ευρώ έως 9.000 ευρώ; Αυτό είναι το πρόβλημα; Έτσι θα τιμωρήσουμε αυτόν τον κύριο, ο οποίος με την ανοχή του νόμου θα πηγαίνει και θα κάνει λαθρεμπόριο και θα λέει: «Άμα πιαστώ, τι έγινε; Θα δώσω 9.000 ευρώ και τελείωσε η υπόθεση.»; Ενισχύει η διάταξη αυτή τις προθέσεις όσων θέλουν τελικά να συνεχίσουν αυτήν τη δουλειά.
      Θα μιλήσω τώρα, κύριοι συνάδελφοι, για τις τροπολογίες και ιδιαίτερα για την πρώτη. Όπως είπα και χθες, είναι μία τροπολογία η οποία μονιμοποιεί όλους τους καταπατητές, όλους εκείνους οι οποίοι καίνε τα δάση και στη συνέχεια πάνε και τα οικοπεδοποιούν. Ενισχύει όλους αυτούς οι οποίοι χτίζουν βίλες παράνομα μέσα σε δάση. Και δεν μιλάμε για αυτά στα οποία αναφέρθηκε χθες ο Αντιπρόεδρος και ο κ. Βασιλείου. 
      Μιλάμε, κύριοι Βουλευτές, για τις βίλες και τις παρανομίες, τις οποίες ενισχύει σήμερα ο νόμος, όταν λέει ότι απαγορεύονται τα πρόστιμα κ.λπ. σ’ αυτές τις οικοδομές, οι οποίες έχουν χτιστεί και κινείται η διαδικασία της παρανομίας μέχρι να γίνει το Δασολόγιο. Το Δασολόγιο θα αργήσει πάρα πολύ να γίνει. Δεν το θέλει η Κυβέρνηση, ούτε αυτή ούτε η προηγούμενη. Όταν ψηφίσαμε πέρυσι το Κτηματολόγιο, βάλαμε το θέμα –το λέει και ο νόμος, το παραδέχθηκε και ο κ. Σουφλιάς- ότι προϋπόθεση για να γίνει ένα κτηματολόγιο, είναι να υπάρχουν οι δασικοί χάρτες. Τριάντα χρόνια, το λένε οι νόμοι. Πέρασαν τόσες κυβερνήσεις -και το ΠΑ.ΣΟ.Κ. και η Νέα Δημοκρατία- για να ενισχύσουν αυτούς οι οποίοι καταπατούν, κλέβουν το δημόσιο πλούτο, τα δάση και τον εμπορευματοποιούν, τον οικοπεδοποιούν, τον τσιμεντοποιούν. Δεν έχουν κάνει ακόμα τους χάρτες, ενώ λένε: «Μέχρι να γίνουν οι χάρτες». Ζήσε Μάη μου να φας τριφύλλι! 
      Νομιμοποιεί ουσιαστικά όλες τις παρανομίες. Και αυτό θα συνεχιστεί. Φαίνεται ότι μέσα στις προθέσεις -και από την πρώτη επίθεση που έγινε και από τα δύο μεγάλα κόμματα στο άρθρο 24, μια περιβαλλοντική επίθεση σχετικά με την αναθεώρηση μέρους του άρθρου 24 που έγινε- και τις διαθέσεις που υπάρχουν σήμερα στην Κυβέρνηση, είναι το να φέρει ακόμα περισσότερο τη δασική έκταση και το δασικό μας πλούτο προς το εμπόριο και την εκμετάλλευση από τους επιτήδειους.
      Κύριοι Βουλευτές, δεν θα μείνω έξω από τον πειρασμό να σχολιάσω τη συνάντηση και τη συζήτηση που έγινε χθες με τον πρώην αντιπρόεδρο της αμερικανικής κυβέρνησης, τον Αλ Γκορ. Κατ’ αρχήν, θα ήθελα να πω ότι συναντήθηκε με τους δύο Αρχηγούς του δικομματισμού -τουλάχιστον μ’ εμάς δεν είχε κοινό σημείο, για να έχει μια τέτοια επαφή- διότι κάνει μία εκστρατεία, λέει, για τη διάσωση του πλανήτη. Ποιος; Αυτός ο οποίος ήταν αντιπρόεδρος, όταν η κυβέρνησή του στην Αμερική βομβάρδιζε με βόμβες εμπλουτισμένου ουρανίου μία χώρα, η οποία δεν ήθελε να μπει μέσα στο σύστημα, μία χώρα η οποία ζητούσε την ανεξαρτησία της και δεν είχε υποκύψει σ’ αυτές τις δήθεν αρχές, που είναι στην πραγματικότητα αρχές εκμετάλλευσης των λαών, που βάζουν η Ευρωπαϊκή Ένωση, το  ΝΑΤΟ κ.λπ.;
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, ολοκληρώστε σας παρακαλώ.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ολοκληρώσω πάνω σ’ αυτήν την τροπολογία και παρακαλώ την ανοχή σας.
      ΠΡΟΕΔΡΕΥΩΝ (Σωτήρης Χατζηγάκης): Όχι άλλη ανοχή. Θα σας αφήσω μέχρι τα δεκαπέντε λεπτά και μετά θα σας διακόψω.
      ΝΙΚΟΛΑΟΣ ΓΚΑΤΖΗΣ: Κύριοι Βουλευτές, ο κύριος Πρωθυπουργός έδωσε τα εύσημα στον κ. Γκορ. Λέει ότι είναι μία ατομική προσπάθεια, την οποία δεν μπορεί, παρά να τη συγχαρεί καθένας και να παραδειγματισθεί για να συνεχίσει έναν αγώνα δήθεν για τη διάσωση του πλανήτη. Μας ανέφερε μάλιστα και τις αποφάσεις που πήραν στην Ευρωπαϊκή Ένωση. Για ποιες, όμως, αποφάσεις μιλάει; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, κλείστε.
      ΝΙΚΟΛΑΟΣ ΓΚΑΤΖΗΣ: Ο Γκορ στάθηκε μονάχα σε αιτίες και δεν αναφέρθηκε καθόλου στην εκμετάλλευση.
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, κλείστε, σας παρακαλώ.
      ΝΙΚΟΛΑΟΣ ΓΚΑΤΖΗΣ: Κλείνω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Με φέρνετε σε δύσκολη θέση.
      ΝΙΚΟΛΑΟΣ ΓΚΑΤΖΗΣ: Εντάξει, κύριε Πρόεδρε. Να το «βουλώσουμε» εδώ πέρα, να μη μιλάμε. Βάζετε τέσσερις τροπολογίες και δεν αφήνετε να μιλήσουμε. 
      ΠΡΟΕΔΡΕΥΩΝ (Σωτήρης Χατζηγάκης): Τελειώσατε, κύριε Γκατζή. Παρακαλώ να μη γράφεται τίποτα στα Πρακτικά.
      ΝΙΚΟΛΑΟΣ ΓΚΑΤΖΗΣ: ….
      ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω, κύριε Γκατζή.
      ΝΙΚΟΛΑΟΣ ΓΚΑΤΖΗΣ: ...
      ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε, αλλά έχετε οκτώ λεπτά και σας δίνω δεκαέξι..
      ΝΙΚΟΛΑΟΣ ΓΚΑΤΖΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Δεν είναι σοβαρά πράγματα αυτά, κύριε Γκατζή.
      ΝΙΚΟΛΑΟΣ ΓΚΑΤΖΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, αν αυτά γραφούν, θα ντρέπεσθε να τα βλέπετε. Διότι από οκτώ λεπτά, σας δίνω δεκαέξι και μου λέτε για Γκορ κ.λπ.. Σας παρακαλώ πολύ!
      ΝΙΚΟΛΑΟΣ ΓΚΑΤΖΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Οκτώ και τέσσερα είναι δώδεκα  λεπτά και εγώ σας έδωσα δεκαέξι.
      ΝΙΚΟΛΑΟΣ ΓΚΑΤΖΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Όχι μόνο είστε εν αδίκω, αλλά εάν διαβάσετε αυτά τα Πρακτικά, θα ντραπείτε. 
      ΝΙΚΟΛΑΟΣ ΓΚΑΤΖΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Δεν γράφεται τίποτα από όσα είπε ο κ. Γκατζής από τη στιγμή που κατέβηκε από το Βήμα.
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Σε ό,τι αφορά το νομοσχέδιο, τοποθετήθηκα χθες. Εγώ θα ήθελα να αναφερθώ στην τροπολογία για τη νομιμοποίηση των αυθαιρέτων, διότι θεωρώ ότι η Βουλή κατευθύνεται στη διάπραξη ενός εγκλήματος και δεν ξέρω κατά πόσον έχει συνειδητοποιηθεί τι ακριβώς καλείται η Βουλή να ψηφίσει.
      Χθες είδα και εγώ στα κανάλια της τηλεόρασης τον Πρωθυπουργό, τον κ. Καραμανλή, να εκφωνεί έναν ενδιαφέροντα λόγο για τη σημασία του περιβάλλοντος, για την προσπάθεια της Κυβέρνησης της Νέας Δημοκρατίας  να προστατεύσει το περιβάλλον. Πιστεύω ότι ο κ. Καραμανλής είναι ενήμερος για τις τροπολογίες που συζητάμε εδώ. Εάν έτσι εννοεί την προστασία του περιβάλλοντος, αλίμονο στο περιβάλλον!
      Περί τίνος πρόκειται; Ακούω για Εθνικό Κτηματολόγιο κ.λπ.. Θα ξαναπώ κάτι που το λέω συνέχεια, αλλά πρέπει να το μάθει ο κόσμος. Το πρώτο προεδρικό διάταγμα, που βγήκε στη χώρα μας για την κατάρτιση Εθνικού Κτηματολογίου, βγήκε το 1832 από τον Ιωάννη Καποδίστρια και ακόμη Εθνικό Κτηματολόγιο δεν έχουμε! Τώρα, εάν υπάρχει κανείς που θεωρεί ότι αυτό είναι τυχαίο γεγονός, αν υπάρχει κανείς που θεωρεί ότι αυτό έχει γίνει κατά λάθος, να με συγχωρέσει, αλλά είναι αφελής. 
      Στην Ελλάδα, η καταπάτηση δημόσιας περιουσίας μαζί με τη φοροδιαφυγή, είναι οι δύο βασικοί τρόποι πλουτισμού και διαμόρφωσης της κυρίαρχης τάξης της χώρας μας κατ’ αρχήν και βέβαια, κατ’ επέκταση, όταν υπάρχει αυτή η δυνατότητα, γιατί να μην την αξιοποιήσει και ο κάθε φουκαράς; 
      Αναπαράγεται, λοιπόν, αυτό το πρόβλημα και αυτό που έχουμε εδώ και δεκαετίες, είναι το εξής: Παραμονές εκλογών κατά κανόνα έρχονται οι κυβερνήσεις, αναστέλλουν, υποτίθεται, για κάποιο διάστημα τις διώξεις ενάντια σε καταπατητές και κάθε είδους παρανομίες που γίνονται στο δασικό περιβάλλον της χώρας μας, γίνονται οι εκλογές, ενθαρρύνονται και οι νεότεροι, εμφανίζεται μια νέα γενιά καταπατητών, αυθαιρετούχων κ.λπ., έρχεται η νέα κυβέρνηση και παραμονές εκλογών ψηφίζει κάποιο άλλο αντίστοιχο διάταγμα. Αυτή η «βιομηχανία» γίνεται εδώ και χρόνια και από το ΠΑ.ΣΟ.Κ. και από τη Νέα Δημοκρατία. Και θα περίμενε κανείς από το ΠΑ.ΣΟ.Κ. να το αναγνωρίσει με τόλμη αυτό το γεγονός. Σωστά όσα λέτε σήμερα ενάντια στην τροπολογία, πείτε, όμως, ότι έχει δημιουργηθεί μια παράδοση και με δική σας ευθύνη και γι’ αυτό ακριβώς τα πράγματα δυσκολεύουν.
      Εδώ, λοιπόν, απλά έχουμε τη νέα σελίδα σ’ αυτό το βιβλίο, το οποίο έχει ανοίξει και γράφεται, όπως είπα, από χρόνια. Για να δούμε ακριβώς τη συνέπεια και τη σημασία που έχει αυτό το πράγμα, θα μου επιτρέψετε να κάνω μια σύντομη αναφορά στο φετινό πόρισμα του Γενικού Επιθεωρητή Δημόσιας Διοίκησης προ ημερών στις εφημερίδες στις 8 Ιουνίου. Ο Γενικός Επιθεωρητής Δημόσιας Διοίκησης διαπιστώνει μόνο στην Αττική τριακόσιες χιλιάδες αυθαίρετα. Διαπιστώνει, επίσης, ότι μέσω των πολεοδομικών γραφείων δεν μπορεί να γίνει δουλειά σε ό,τι αφορά την κατεδάφιση των αυθαιρέτων και σημειώνει ότι η μόνη λύση είναι να υπάρξει μια κεντρική υπηρεσία κατεδαφίσεων, που θα είχε ως έργο να επεμβαίνει άμεσα και να κατεδαφίζει τουλάχιστον τα αυθαίρετα που αποτελούν κραυγαλέες παρανομίες. Αυτά προτείνει ο Γενικός Επιθεωρητής Δημόσιας Διοίκησης. Και η Βουλή τι νομοθετεί; Ότι δεν χρειάζονται όλα αυτά, διότι όλα αυτά είναι νόμιμα. 
      Θέλω να επιμείνω στο εξής: Αυτή η τροπολογία δεν νομιμοποιεί μόνο τα αυθαίρετα που έχουν κτισθεί μέσα σε δάση, νομιμοποιεί και όσα μελλοντικά αυθαίρετα θα δημιουργηθούν. Διότι η τροπολογία λέει ότι αίρεται κάθε δίωξη κ.λπ., μέχρις ότου συνταχθούν δασικοί χάρτες. Άρα, αύριο το πρωί, μ’ αυτήν την τροπολογία, πάω εγώ σ’ ένα δάσος, χτίζω ένα σπίτι και δεν μπορεί κανείς να μου κάνει τίποτα, διότι δεν υπάρχει δασικός χάρτης. Αφού δεν υπάρχει δασικός χάρτης, δεν μπορεί να υπάρχει δίωξη και αφού δεν υπάρχει δίωξη, είμαι νόμιμος. Αυτό κάνει η Νέα Δημοκρατία. 
      Θέλω να πιστεύω ότι δεν υπάρχει σ’ αυτήν την Αίθουσα κανείς Βουλευτής που να μη διαισθάνεται, να μην αντιλαμβάνεται την ιστορική, την ηθική ευθύνη που έχει όποιος ψηφίζει αυτήν την τροπολογία. Χθες ο κ. Τραγάκης μου είπε ότι είναι διακόσιες πενήντα χιλιάδες φουκαράδες. Δεν είναι διακόσιες πενήντα χιλιάδες φουκαράδες, είναι οι εκατοντάδες χιλιάδες που θα προστεθούν. Και δεν είναι  οι φουκαράδες μόνο, αυτά γίνονται κατ’ αρχήν για τους ισχυρούς κ.λπ.. Το είπαμε. Είπε κάποιος φιλόσοφος εδώ και αιώνες ότι όταν σπάσει το δίχτυ, και καρχαρίες περνάνε και μαρίδα περνάει και όλοι. Το θέμα είναι ποιος σπάει το δίχτυ. 
      Περί αυτού, λοιπόν, πρόκειται. Θέλετε να την ψηφίσετε; Η γνώμη μου είναι ότι θα διαπράξετε, όπως είπα, τεράστιο πολιτικό και ηθικό λάθος. Δεν θα λύσετε προβλήματα, αλλά θα δημιουργήσετε. Πιέζεσθε από ψηφοφόρους, έχετε δώσει υποσχέσεις για ρουσφέτια κ.λπ.. Η ελάχιστη γραμμή άμυνας που θα μπορούσε κανείς να δώσει, είναι «Βάλτε προθεσμία όχι επ’ αόριστον, όχι μέχρι να γίνουν χάρτες», διότι δεν υπάρχουν χάρτες. Σας μοίρασα χθες -και κατατέθηκε στα Πρακτικά- έγγραφο του Τεχνικού Επιμελητηρίου Ελλάδος, το οποίο λέει ότι σε ελάχιστο τμήμα της χώρας υπάρχουν δασικοί χάρτες. Ποιον κοροϊδεύουμε, λοιπόν;
      Επιμένετε να περάσετε την τροπολογία; Τότε, βάλτε ότι σταματούν οι διώξεις για ένα χρόνο και η νέα Κυβέρνηση θα δει πώς θα αντιμετωπίσει το θέμα. Όχι όμως επ’ αόριστον. 
      Με την ευκαιρία γιατί δεν την υπογράφει ο Υπουργός Δικαιοσύνης αυτή την τροπολογία, αφού αφορά δίκες, διώξεις κ.λπ.; Πρέπει να έχει την υπογραφή του Υπουργού Δικαιοσύνης. Εφόσον ψηφιστεί η τροπολογία αυτό που έχουμε να πούμε σαν Συνασπισμός είναι το εξής: Καλούμε όλες τις οικολογικές οργανώσεις και όλους τους πολίτες που έχουν ευαισθησία και κατανοούν το θέμα του περιβάλλοντος να αγωνιστούν ενάντια σ’ αυτή την τροπολογία και τις συνέπειές της. Οι άνθρωποι που υποτίθεται ότι εξυπηρετούνται και υπάρχει νόμιμο συμφέρον, η λύση που προτείνουμε είναι να μπει δεσμευτική ημερομηνία είτε για τη σύνταξη των χαρτών, γιατί μέχρι τότε θα έχουν φτιαχτεί οι χάρτες, είτε –αυτό θα ήταν το σωστότερο- σαν δεύτερη γραμμή άμυνας, η ισχύς της τροπολογίας να είναι ορισμένου χρόνου. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, η τροπολογία κατατέθηκε για να αντιμετωπιστεί ένα πρόβλημα που καθημερινά βιώνουν πολίτες χωρίς να έχουν ευθύνη, όταν δηλαδή δεν υπάρχουν δασικοί χάρτες κυρωμένοι όπως προβλέπει η νομοθεσία και ταυτόχρονα στο Συμβούλιο της Επικρατείας εκκρεμεί η προσφυγή για τον ορισμό της έννοιας του δάσους, αν δηλαδή θα είναι το ποσοστό δασοκάλυψης πάνω από 15% όπως ίσχυε μέχρι το 2003 ή θα είναι στο 25% όπως προβλέπει το άρθρο 1 του ν. 3208/03.
      Στην προηγούμενη Βουλή ο αρμόδιος Υπουργός κ. Δρυς εισηγούμενος την σχετική διάταξη η οποία προχωρεί σε αναστολή επιβολής προστίμου επί λέξει λέει: «Η βεβαίωση, εκτέλεση και είσπραξη των πρωτοκόλλων που εκδίδονται σύμφωνα με τις διατάξεις της παραγράφου 5 του άρθρου 114 του ν. 1892/80 αναστέλλεται μέχρι την κατάρτιση και κύρωση των προβλεπόμενων από τη διάταξη του άρθρου 27 του ν. 2664/98 δασικών χαρτών». Αυτή τη διάταξη υποστήριζε ο κ. Δρυς και εδήλωσε τότε τα εξής: Γι’ αυτό, λοιπόν, το λόγο επειδή οι δημόσιες υπηρεσίες είναι υπεύθυνες –διαβάζω από τα Πρακτικά- για τη μη ύπαρξη των σχετικών δασικών χαρτών που δεν θα μπορούσαν να γίνουν αν δεν υπήρχε Κτηματολόγιο στη χώρα, θέλω να πω δημοσίως ότι κάνω την αυτοκριτική μου ως Υπουργός Γεωργίας και ζητώ συγγνώμη από τους πολίτες. Αν η υπηρεσία είχε εκτελέσει το καθήκον της, πολλές χιλιάδες συμπολιτών μας δεν θα αντιμετώπιζαν σήμερα τα γνωστά προβλήματα από την ανυπαρξία δασικών χαρτών. Αυτά τα έλεγε ο κ. Δρυς το Δεκέμβρη του 2003. 
      Όταν παρεδέχθη ο κ. Δρυς ότι ήταν διαλυμένες οι υπηρεσίες του ότι δεν μπορεί να προχωρήσει στην κατάρτιση και προφανώς στην κύρωση δασικών χαρτών η Νέα Δημοκρατία δι’ εμού είχε δηλώσει: Η Νέα Δημοκρατία   ψηφίζει την τροπολογία μόνο για ένα λόγο γιατί έτσι αναδεικνύεται η ομολογία της αποτυχίας σας. Αποτύχατε στο Δασολόγιο, αποτύχατε στο Δασικό Κτηματολόγιο, αποτύχατε στους δασικούς χάρτες. Και λέτε έλεος! Δεν μπορούμε να εφαρμόσουμε την πολιτική μας ας διαγράψουμε τα πρόστιμα. Το λέτε αναστολή προστίμου. Έτσι το δεχόμαστε. Όμως σε καμμιά περίπτωση δεν δέχεται η Νέα Δημοκρατία τη διαγραφή. Ας καλλιεργούνται φρούδες ελπίδες ότι η επόμενη κυβέρνηση θα επιλύσει το πρόβλημα. Είμαστε αναγκασμένοι, λοιπόν, να αποδεχθούμε την τροπολογία γιατί έχει στηριχθεί το σύστημα των προστίμων σ’ ένα σύστημα διάτρητο και σε ορισμένες περιπτώσεις άδικο. Λέω σε ορισμένες περιπτώσεις, γιατί ούτε σεις ξέρετε που έχουν επιβληθεί. Αυτά τα λέει ο κ. Δρυς στη λήξη της θητείας της προηγούμενης κυβέρνησης όταν ψηφίζει το νόμο για αναστολή επιβολής προστίμων με το σκεπτικό ότι δεν υπάρχουν δασικοί χάρτες. 
      Στη συνέχεια ψηφίζεται το άρθρο 1  του ίδιου νόμου του 3208/03 το οποίο λέει επί λέξει: Οι κώμες είναι δασική έκταση, εννοεί οι κώμες των δασικών ειδών σε κατακόρυφη προβολή που καλύπτουν τουλάχιστον το 25% της έκτασης του εδάφους. Δηλαδή λέει ότι ενώ μέχρι τότε ίσχυε ως κριτήριο το 15%, δηλαδή, πάνω από 15% δασοκάλυψη θα εθεωρείτο μια έκταση δασική, αυτό το ανατρέπει και ο νόμος του 2003 ο 3208, κατοχυρώνει ως δασική έκταση αυτή που έχει κάλυψη τουλάχιστον 25% και πάνω. Αμέσως δημιουργείται ζήτημα αν οι δασικοί χάρτες που είχαν καταρτιστεί με βάση το κριτήριο του 15% ισχύουν. Αυτή η διάταξη είχε προσβληθεί στο Συμβούλιο της Επικρατείας και όπως ξέρετε εκκρεμεί η απόφαση μετά την  προσφυγή. Υπάρχει, λοιπόν, αβεβαιότητα ως προς το αν θα παραμείνει ως κριτήριο το 15% που ίσχυε μέχρι το 2003 ή θα αλλάξει και θα γίνει 25% όπως προβλέπει το άρθρο 1 του ν. 3208/03. Αυτή η αβεβαιότητα πλήττει τους πολίτες, η Κυβέρνηση έχει υπόψη και πρόσφατες δικαστικές αποφάσεις οι οποίες λένε ότι θα πρέπει να περιμένουμε την κατάρτιση δασικών χαρτών πριν προχωρήσουμε σε κατεδαφίσεις. 
      Θα διαβάσω κύριε Γείτονα, ακριβώς τι λέει. «Υποχρεώνει το δασάρχη Πεντέλης μέσα σε προθεσμία τριών μηνών και πάντως την επομένη των τελικά παραδοτέων δασικών χαρτών…». Δεν έχουν παραδοθεί. Κρίνοντας, λοιπόν, ότι οι πολίτες ταλαιπωρούνται γιατί υποχρεούνται να υποστούν τις δικαστικές δαπάνες και να εκδώσουν τέτοια απόφαση, εισηγήθηκε την τροπολογία που ούτε μιλάει για διαδικασία κατεδαφίσεων ούτε μιλάει για νομιμοποίηση αυθαιρέτων ούτε χαρίζονται πρόστιμα. Ένα πράγμα λέει, ότι οι προθεσμίες που προβλέπονται πιο πάνω για την άσκηση των προβλεπόμενων από τη διάταξη αυτή προσφυγών ως και οι προθεσμίες για την άσκηση των ενδίκων μέσων της έφεσης και της αναίρεσης κατά περίπτωση ενώπιον του Συμβουλίου της Επικρατείας αναστέλλονται μέχρι την κατάρτιση και κύρωση των προβλεπόμενων από τη διάταξη του άρθρου 27 του ν. 2664/98 δασικών χαρτών. Αυτό λέει. Λέει ότι ο πολίτης είναι σε αβεβαιότητα ως προς τι είναι δασική περιοχή, έκταση, περιμένει τους δασικούς χάρτες και ακριβώς γιατί θα πρέπει να αποφύγουμε τη δικαστική εμπλοκή και επιβάρυνσή του αφού είναι δεδομένο ότι δεν υπάρχουν δασικοί χάρτες και με δεδομένο ότι υπέγραψα τις προδιαγραφές για την κατάρτιση των δασικών χαρτών που είναι η λύση του προβλήματος έφερα κι αυτή την τροπολογία. 
      Το ΠΑ.ΣΟ.Κ. απεδέχθη την αναστολή επιβολής προστίμων με τη λογική ότι δεν έχουμε δασικούς χάρτες και εμείς εισηγηθήκαμε την αναστολή κατεδαφίσεων όχι ως αναστολή κατεδαφίσεων ότι εμείς χαριζόμαστε και θεωρούμε ότι δεν είναι δασικά αυθαίρετα, αλλά με το να τους παράσχουμε μια αναστολή μέχρις ότου υπάρχει μια βάση πάνω στην οποία θα στηριχθεί η διοίκηση και θα πει ότι, κύριε, έχεις δασικό αυθαίρετο. 
      Ρωτάω, λοιπόν, τους συναδέλφους του ΠΑ.ΣΟ.Κ. το 15% ισχύει σήμερα ή το 25%; Πείτε μου να ξέρω. Ποια είναι η βάση πάνω στην οποία επιβάλλεται η κατεδάφιση του δασικού αυθαιρέτου; 
      Εμείς, λοιπόν, καταθέσαμε αυτή την τροπολογία γιατί αφορά έσοδα του δημοσίου με την επιβολή προστίμων και αυτό είναι αρμοδιότητα του Υπουργείου Οικονομικών.
      Επίσης άκουσα την άποψη του εκπροσώπου του Συνασπισμού ο οποίος μίλησε για ρητή ημερομηνία μέχρι την οποία θα μπορούσε να ισχύει η αναστολή. Παρ’ ότι υπάρχει πρόβλημα, γιατί δεν ξέρουμε πότε θα βγάλει το Συμβούλιο της Επικρατείας την απόφαση, εννοώ ότι είναι σε εκκρεμότητα η προσφυγή ενώπιον του Σ.τ.Ε. και ταυτόχρονα αυτή η απόφαση που αναστέλλει την κατεδάφιση ακριβώς γιατί δεν υπάρχουν δασικοί χάρτες. 
      Προηγουμένως είχα μιλήσει και με τον κ. Φλωρίδη για να του εξηγήσω περί τίνος πρόκειται και ήταν της άποψης ότι θα μπορούσε να συζητήσει το ενδεχόμενο να πάει αυτή η απόφαση στο Σ.τ.Ε., επικαλούμαι μια συνομιλία που κάναμε το πρωί, αν υπάρχει μια οποιαδήποτε πρόταση συναινετικής αντιμετώπισης ενός προβλήματος που δεν αφορά μια περιοχή αλλά ευρύτερα τη χώρα και ουσιαστικά επιβάλλεται στον πολίτη ενώ δεν υπάρχουν δασικοί χάρτες, με ευθύνη της προηγούμενης κυβέρνησης μέχρι το τέλος της θητείας της και εν συνεχεία με εμπλοκή στο Σ.τ.Ε. κατόπιν προσφυγής ως προς την ερμηνεία του άρθρου 1. 
      Αυτή είναι μια πραγματικότητα και θα παρακαλούσα τους συναδέλφους να σκεφθούμε μία συναινετική λύση. Δεν υπάρχει θέμα, ούτε νομιμοποίησης δασικών αυθαιρέτων ούτε κατάργησης προστίμων. Υπάρχει μια διαδικασία απλώς αναστολής προθεσμιών για τις προσφυγές και τις εφέσεις. Εάν επιτύχουμε μια συναίνεση θα ήταν η καλύτερη λύση. 
      Εάν δεν επιτύχουμε συναίνεση η Κυβέρνηση θα αποσύρει την τροπολογία και θα τη φέρει αργότερα εάν επιτευχθεί σε ένα βάθος χρόνου μία συναινετική ρύθμιση που να καλύπτει όλους. Και σας το λέω αυτό διότι δεν μπήκε η Κυβέρνηση στην ουσία της διατάξεως. Είπε απλώς, εφόσον δεν υπάρχουν δασικοί χάρτες και εφόσον το δικαστήριο είπε ότι θα πρέπει να κατατεθούν οι δασικοί χάρτες προ της λήψης αποφάσεως, για να μην υποβάλλεται ο κάθε πολίτης στα έξοδα τα δικαστικά να πηγαίνει στο δικαστήριο στο πρωτοδικείο να ζητά αναστολή, με βάση τις δύο αποφάσεις του Διοικητικού Πρωτοδικείου Πειραιά, να βρούμε μία λύση. 
      (Στο σημείο αυτό την Προεδρική Εδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ 
      Εάν εσείς συμφωνήσετε με μία συναινετική λύση, είτε ενός χρονοδιαγράμματος είτε με αναφορά στο Συμβούλιο της Επικρατείας, όπως μου είπε ο κ. Φλωρίδης, να το αντιμετωπίσουμε πάλι. Εάν δεν υπάρξει τέτοια λύση, θα αποσύρουμε την τροπολογία και θα έχετε ευθύνες. Διότι υποβάλλετε τους πολίτες σε ταλαιπωρία, όταν οι ίδιοι παραδέχεστε το Δεκέμβριο του 2003 ότι λόγω διάλυσης των υπηρεσιών σας, δεν είχαν καταρτιστεί οι δασικοί χάρτες. Γιατί, συνέπεια της δικής μας Κυβέρνησης, προφανώς υπάρχει αβεβαιότητα της ερμηνείας και της εννοίας στο άρθρο 1 της δασικής έκτασης αν είναι 15% ή 25% μέχρις ότου αποφασίσει το Συμβούλιο της Επικρατείας του οποίου θα σεβαστούμε την απόφαση. Δεν μπορούμε να προσδιορίσουμε τα κριτήρια με βάση τα οποία θα καθοριστούν οι βασικές εκτάσεις. Γι’ αυτόν το λόγο θα περιμένουμε, μήπως υπάρξει μια συναινετική πρόταση. Εάν δεν υπάρξει, επαναλαμβάνω, ότι θα αποσύρουμε την τροπολογία με την ελπίδα ότι στο προσεχές άμεσο διάστημα μπορεί να βρεθεί μία λύση. Να αξιοποιήσουμε την εμπειρία συναρμόδιων Υπουργείων και του Υ.ΠΕ.ΧΩ.Δ.Ε. και του Δικαιοσύνης  ενδεχομένως, αλλά πάντα στο πνεύμα της συναινετικής λύσης. Δεν θέλω σε καμμία περίπτωση να παρεξηγηθεί η κυβερνητική πρωτοβουλία δηλαδή το να μην  υποβληθούν σε δικαστικά έξοδα κάποιοι πολίτες που θα κέρδιζαν τις δίκες και να φανεί ότι εμείς πάμε να νομιμοποιήσουμε δασικά αυθαίρετα. Η ευθύνη είναι ακέραια στο παρελθόν. Αυτό αφορά την μέχρι το 2003 περίοδο. Οφείλουμε να αναμένουμε την απόφαση του Συμβουλίου της Επικρατείας, το οποίο θα μας  πει καθοριστικά αν ισχύει το άρθρο 1, αν θα πάρουμε ως κριτήριο δασοκάλυψη το 25% ή το 15% και να προχωρήσουμε εν συνεχεία. Εγώ περιμένω από το ΠΑ.ΣΟ.Κ. και από τα άλλα κόμματα εάν υπάρχει οποιαδήποτε συναινετική πρόταση να τη φέρουν. Αν δεν υπάρξει αυτή η πρόταση να αποσύρουμε την τροπολογία και θα το αφήσουμε για να το ξανασυζητήσουμε με τους εκπροσώπους των κομμάτων. 
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Λίγο ηρεμία. 
      Ο Υπουργός θέτει ένα θέμα και λέει ότι εάν δεν υπάρξει συναίνεση των κομμάτων θα αποσύρει την τροπολογία. Δεν πρέπει πρώτα να ξεκαθαρίσουν τα κόμματα εάν συναινούν ή όχι; Να πάρει το λόγο ο Κοινοβουλευτικός Εκπρόσωπος του κάθε κόμματος. 
      ΙΩΑΝΝΗΣ ΜΑΓΚΡΙΩΤΗΣ:  Στο τέλος, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Θα συζητάμε, δηλαδή, για μία τροπολογία…
      (Θόρυβος-διαμαρτυρία στην Αίθουσα)
      Σας παρακαλώ λίγο ηρεμία!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, το λόγο παρακαλώ. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω να κάνω  μια διευκρινιστική δήλωση. Θυμάστε ότι στη διάταξη αυτή του ν. 3208/2003, τη σχετική διάταξη που διάβασα πριν, που αναφέρεται στην αναστολή των προστίμων, η Νέα Δημοκρατία συναίνεσε, γιατί αποδέχθηκε τις εξηγήσεις του Υπουργού και θέλησε με συναινετική διαδικασία να απαλλαγεί ο πολίτης από την ταλαιπωρία, αφού είχε δίκιο στο ότι δεν υπήρχαν δασικοί χάρτες. Αναφέρομαι στην παράγραφο 15 του άρθρου 21 του ν. 3208. 
      Θα παρακαλούσα, κύριε Πρόεδρε, αντίστοιχη συναίνεση να υπήρχε και σε αυτή τη διάταξη, πολύ περισσότερο που υπάρχουν Βουλευτές, όπως μου λένε της Β΄ Πειραιώς και άλλων περιοχών που συναινούν. Εκτός και αν διαφωνούν. Να τα πουν στους πολίτες αυτά, ότι με δική τους αντίδραση θα υποβάλλονται σε έξοδα στα δικαστήρια να διεκπεραιώνουν τη διαφορά τους με τις δασικές υπηρεσίες, όταν είναι δεδομένες δύο αποφάσεις του πρωτοδικείου που αναστέλλουν την επιβολή κατεδάφισης, ακριβώς γιατί δεν υπάρχουν δασικοί χάρτες, με ευθύνη αποκλειστικά δική σας. 
      ΠΡΟΕΔΡΕΥΩΝ (Γεώργιος Σούρλας): Το Προεδρείο, κάνει μια πρόταση, αλλά δεν φαίνεται να  υπάρχει ανταπόκριση ως προς την τοποθέτηση…
      ΙΩΑΝΝΗΣ ΜΑΓΚΡΙΩΤΗΣ:  Να  ολοκληρωθεί η συζήτηση. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, ακούστε λίγο. 
      ΓΡΗΓΟΡΙΟΣ ΝΙΩΤΗΣ: Κύριε Πρόεδρε, θέλουμε να μιλήσουμε. 
      ΠΡΟΕΔΡΕΥΩΝ (Γεώργιος Σούρλας): Θα ακούσετε επιτέλους; Είναι συμπεριφορά αυτή; 
      ΙΩΑΝΝΗΣ ΜΑΓΚΡΙΩΤΗΣ: Δεν το δεχόμαστε…
      (Θόρυβος- δαμαρτυρίες)
      ΠΡΟΕΔΡΕΥΩΝ (Γεώργιος Σούρλας): Είναι δυνατόν με φωνές να γίνεται εδώ συζήτηση; Θα παρακαλέσω πάρα πολύ. Είναι δυνατόν να μην μπορεί ο Προεδρεύων να μιλήσει; Πού το βρήκατε αυτό; Επιτέλους τι πρωτοφανής αντίδραση είναι αυτή;
      Ο Υπουργός κάνει μια πρόταση, αλλά δεν βλέπω να τοποθετούνται οι εκπρόσωποι των κομμάτων.
      ΓΡΗΓΟΡΙΟΣ ΝΙΩΤΗΣ:  Απαράδεκτο…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ας τοποθετηθούν οι Κοινοβουλευτικοί Εκπρόσωποι. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μαγκριώτης. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ, κύριε Πρόεδρε.
      ΝΙΚΟΛΑΟΣ ΓΚΑΤΖΗΣ: Τα κόμματα δεν είναι μόνο το ΠΑ.ΣΟ.Κ. και η Νέα Δημοκρατία..
      ΙΩΑΝΝΗΣ ΜΑΓΚΡΙΩΤΗΣ: Γιατί μετά από δέκα λεπτά δεν θα μπορείτε να μιλήσετε, αγαπητέ κύριε συνάδελφε; 
      ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, έχετε την καλοσύνη να…
      ΙΩΑΝΝΗΣ ΜΑΓΚΡΙΩΤΗΣ:  Όχι, δεν την έχω, γιατί και προηγουμένως δώσατε το λόγο στον κύριο Υπουργό. Δεν θα χαθεί ο κόσμος για δέκα λεπτά. 
      ΠΡΟΕΔΡΕΥΩΝ (Γεώργιος Σούρλας): Θα περιμένετε, κύριε Γκατζή, και θα πάρετε μετά το λόγο. 
      ΙΩΑΝΝΗΣ ΜΑΓΚΡΙΩΤΗΣ:  Η συνδικαλιστική τρίπλα του κυρίου Υπουργού είναι κατανοητή. Ή να κατανοήσει ο κύριος Υπουργός την αναγκαιότητα να αποσύρει την τροπολογία ή να αφήσει κατά μέρος τα συνδικαλιστικά παιχνίδια μέσα στη Βουλή και μάλιστα μ’ έναν τρόπο εξευτελιστικό για συναδέλφους. Συζητάμε σοβαρά ένα θέμα που αφορά όλη την Ελλάδα κρίσιμο και σημαντικό, που αφορά βεβαίως και τον κάθε πολίτη ξεχωριστά κι αυτούς που έχουν ειδικές περιπτώσεις και εμπλοκές, αλλά αφορά και το περιβάλλον. Και μ’ αυτή την έννοια θα παρακαλέσω τον κύριο Υπουργό να μην κατεβάζει τόσο χαμηλά το επίπεδο του Κοινοβουλίου. 
      Αυτό που θέλω να τονίσω, κύριε Πρόεδρε, είναι ότι η διαφορά ανάμεσα σε έναν Υπουργό του ΠΑ.ΣΟ.Κ. μέχρι το 2003 και σε έναν Υπουργό της Νέας Δημοκρατίας την τελευταία τετραετία, είναι ότι οι Υπουργοί του ΠΑ.ΣΟ.Κ. παραδέχονται τα λάθη και τις αδυναμίες τους, ενώ οι Υπουργοί της Νέας Δημοκρατίας τα παραπέμπουν όλα στο Συμβούλιο της Επικρατείας, ότι αυτό είναι το κακό και φταίει για τις καθυστερήσεις. Αυτή είναι η διαφορά. Και μάλιστα οι Υπουργοί του ΠΑ.ΣΟ.Κ. έκαναν την αυτοκριτική τους πριν τριάμισι χρόνια, ενώ οι Υπουργοί της Νέας Δημοκρατίας μετά από τριάμισι χρόνια ανεπάρκειας και αναποτελεσματικότητας δεν αναλαμβάνουν καμμία ευθύνη. Αυτή είναι η διαφορά και ο ελληνικός λαός την έχει κατανοήσει. 
      Μας διάβασε τα Πρακτικά του 2003 ο κ. Μπασιάκος, στα οποία ανάγλυφα φαίνεται ότι ψήφισαν την τροπολογία του κ. Δρυ τότε όχι γιατί συμφωνούσαν, αλλά γιατί ο κ. Δρυς ομολόγησε την αποτυχία της πολιτικής του, την αναποτελεσματικότητα και την ανικανότητα της κυβέρνησης του ΠΑ.ΣΟ.Κ.. Μ’ αυτό το σκεπτικό την ψήφισαν και όχι με τη συμφωνία επί της ουσίας. 
      Σήμερα λοιπόν, τι μας ζητά; Να ψηφίσουμε την τροπολογία, χωρίς ο ίδιος να ομολογήσει την αποτυχία των τριάμισι χρόνων ή την ανικανότητά του. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μα, είναι σε εκκρεμότητα αυτό, κύριε Μαγκριώτη. 
      ΙΩΑΝΝΗΣ ΜΑΓΚΡΙΩΤΗΣ: Φυσικά εμείς δεν έχουμε τις αντιλήψεις και τα σκεπτικά που έχει ο κ. Μπασιάκος, τα μικροκομματικά, γι’ αυτό έχουμε και διαφορετική αντίληψη γύρω από τη διαχείριση των δημοσίων πραγμάτων και κρισίμων θεμάτων, όπως είναι το περιβάλλον. Ούτε έχουμε Αρχηγό που το πρωί σε δημόσιες συναντήσεις και σε δημόσιες εκδηλώσεις για το περιβάλλον χύνει κροκοδείλια δάκρυα και μιλάει για τα μεγαλόπνοα μελλοντικά του σχέδια και την ίδια ώρα στη Βουλή νομοθετεί την καταπάτηση του περιβάλλοντος. Και δεν είναι μόνο αυτό. Θα αναφερθώ στην τροποποίηση του ανάλογου άρθρου του Συντάγματος που θα οδηγήσει στον αφανισμό των δασών και που με μεγάλη υπερηφάνεια η Νέα Δημοκρατία ψήφισε στη μονομερή αναθεωρητική της προσπάθεια στη Βουλή κατά παρέκβαση του Συντάγματος. 
      Αυτή είναι η πραγματικότητα και αυτή είναι η διαφορά. Αλλά εκτός του Υπουργού Δικαιοσύνης  την τροπολογία την υπογράφει και ο Υπουργός ΠΕ.ΧΩ.Δ.Ε., ο αρμόδιος για το περιβάλλον. Και αυτό είναι πολύ σημαντικό. Χθες ο κ. Σουφλιάς παρουσίασε την κεντρώα ιδεολογία του. Φαίνεται, τα επιθετικά εξτρέμ της Νέας Δημοκρατίας, ο κ. Αλογοσκούφης και ο κ. Μπασιάκος δεν τα κατανοούν αυτά. Ξεπερνούν τον κεντρώο κ. Σουφλιά και βαρούν κατευθείαν για το γκολ, την ψηφοθηρία, δηλαδή, μπροστά στην κάλπη των εκλογέων. Αυτή είναι η πελατειακή αντίληψη και η διαφορετική φιλοσοφία ανάμεσα στα δύο κόμματα και στις δύο κυβερνήσεις, ότι το ένα παραδέχεται τα λάθη και τις αδυναμίες του, ενώ το άλλο ούτε τα παραδέχεται, αλλά ακόμα περισσότερο συνεχίζει να ψηφοθηρεί. 
     Κύριε Πρόεδρε, θα ήθελα να τονίσω ότι σήμερα είναι σε εξέλιξη μια πανελλαδική απεργία, αυτή των ανθρώπων της υγείας. Κρούουν για μια ακόμη φορά τον κώδωνα του κινδύνου πως δεν επαρκεί το χαμόγελο των Υπουργών Υγείας της Κυβέρνησης και οι ουδέτερες δηλώσεις τους ή τα καρφώματα στους προκατόχους του ιδίου κόμματος, στους ίδιους υπουργικούς θώκους για να λύσουν τα προβλήματα της υγείας. Κρούουν τον κώδικα για πολλαπλά και θανατηφόρα εμφράγματα στη δημόσια υγεία. Τονίζουν πως απαξιώνεται το Εθνικό Σύστημα Υγείας, πως καθημερινά τα δημόσια ταμεία και το Εθνικό Σύστημα Υγείας γίνονται τροφοδότης του ιδιωτικού τομέα της υγείας. 
     ΠΡΟΕΔΡΕΥΩΝ (Γεώργιος Σούρλας): Τώρα τι σχέση έχει το Εθνικό Σύστημα Υγείας με το συζητούμενο νομοσχέδιο; 
     ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε.
     Αν αυτή είναι η επιλογή της Κυβέρνησης, που είναι και το γνωρίζουν οι Έλληνες πολίτες, είναι βέβαιο πως ο ελληνικός λαός θα τους φράξει το δρόμο πολύ γρήγορα στις επερχόμενες εκλογές.
     Χθες ο κ. Μπέζας απαντώντας στην παρέμβασή μου για τις εξαγωγικές επιδόσεις της οικονομίας τα τελευταία χρόνια, μας παρουσίασε κάποια στατιστικά στοιχεία που του έδωσαν οι συνεργάτες του. Μόνο που δεν μας είπε αυτά τα στατιστικά στοιχεία ποια σύνθεση έχουν, πώς καταγράφεται αυτή η ποσοστιαία αύξηση των εξαγωγών, πού οφείλεται. Οφείλεται στα προϊόντα που παράγει η χώρα μας; Ή σε μεταπωλήσεις που απλώς εγγράφονται λογιστικά; Αυτή είναι η αλήθεια και η πραγματικότητα. Δεν απάντησε γιατί στα ίδια τα στοιχεία της Εθνικής Στατιστικής Υπηρεσίας, που παρουσιάστηκαν προχθές από το Σύνδεσμο Εξαγωγέων Βόρειας Ελλάδας, για τρία χρόνια παρουσιάζεται μηδενική αύξηση των εξαγωγών έστω και ως μεταπώληση, που σημαίνει ότι υπάρχει δραματική πραγματική μείωση. 
     Τι χρεία έχουμε μαρτύρων; Όλοι οι διεθνείς οργανισμοί σημειώνουν -καλύτερα απ’ όλους το ξέρει η επιχειρηματική και η επαγγελματική κοινότητα της χώρας, οι μικρομεσαίοι- ότι η ανταγωνιστικότητα και η παραγωγικότητα της οικονομίας κατρακυλά συνεχώς, ότι η ανάπτυξη στηρίζεται σε εισαγόμενους κοινοτικούς πόρους και σε δάνεια για στεγαστικά και καταναλωτικά δάνεια, που αναγκάζονται να παίρνουν οι πολίτες για να κρατήσουν ένα μέσο όρο διαβίωσης, που είχαν κατακτήσει τα προηγούμενα χρόνια, αφού η φορολογική, εισοδηματική και κοινωνική πολιτική της Κυβέρνησης απομειώνει συνεχώς την κοινωνική θέση της μεγάλης πλειοψηφίας του ελληνικού λαού, απομειώνει συνεχώς την αγοραστική του δύναμη.
     Η Κυβέρνηση μπροστά στην κάλπη φέρνει συνεχώς τροπολογίες για κοινωνικές παροχές ρουσφετολογικού χαρακτήρα, που έπρεπε ένα κράτος-δικαίου να είχε λύσει -και που άφησε και η δική μας κυβέρνηση- απέναντι σε ευπαθείς ομάδες του πληθυσμού. Δεν μπόρεσε όμως τα τριάμισι χρόνια να δώσει λύσεις και απαντήσεις και έρχεται τώρα μ’ αυτές τις διατάξεις παραμονές εκλογών πιστεύοντας ότι θα αθροίσει ψήφους από επί μέρους κοινωνικές ομάδες.
      Έχει χάσει και το ρητορικό ακόμη ίστρο περί μεταρρυθμίσεων η Κυβέρνηση. Ξέρουμε όμως πολύ καλά ότι αυτές οι τροπολογίες, οι οποίες διευκολύνουν για την απόκτηση δεύτερου αυτοκινήτου από την πλευρά ευπαθών ομάδων του πληθυσμού, ουσιαστικά την αγορά κινούν και πάλι τα κρατικά έσοδα ενισχύουν. Και το ξέρει πολύ καλά. Δεν κάνει χάρη σε ευπαθείς ομάδες του πληθυσμού. Την αγορά διευκολύνει, τον τζίρο της αγοράς, τα φορολογικά έσοδα του κράτους, όπως κάνει και με άλλου είδους ανάλογες πολιτικές.
     Κλείνοντας, κύριε Πρόεδρε, θα ήθελα να πω πως διατάξεις όπως είναι οι τροποποιήσεις για τον Κώδικα, που βεβαίως είναι προσαρμογές στο Κοινοτικό Δίκαιο και τις κοινοτικές οδηγίες, συνέχεια των προηγούμενων τροποποιήσεων των κυβερνήσεων του ΠΑ.ΣΟ.Κ. που είναι θετικές, δυστυχώς αντί αυτές να αναδεικνύονται, αντί να αναδεικνύεται η αναγκαιότητα πώς θα διασφαλίσουμε καλύτερα τα σύνορά μας, να χτυπήσουμε το λαθρεμπόριο και το παραεμπόριο που σήμερα γιγαντώνεται και με τα επίσημα στοιχεία του κράτους που κτυπά την παραγωγή και ιδιαίτερα τις μικρομεσαίες μεταποιητικές επιχειρήσεις με τη λαθραία και παράνομη εισαγωγή προϊόντων, των ούτως ή άλλως φθηνών προϊόντων λόγω της κατάστασης στον εργασιακό μεσαίωνα που ζει η Κίνα, καλύπτει αυτές τις θετικές προτάσεις και πρωτοβουλίες με μια σειρά τροπολογίες και με μια σειρά διατάξεις που αλλοιώνουν αυτόν το χαρακτήρα. Δεν αφήνουν και αυτή τη στιγμή στοιχειωδώς να αναπτυχθεί αυτή η προβληματική για την ανάπτυξη της εξωστρέφειας της χώρας και για τη στεγανοποίηση αν είναι δυνατόν των συνόρων για το λαθρεμπόριο και το παραεμπόριο, για να υποστηρίξουμε την υγιή επιχειρηματική και επαγγελματική δραστηριότητα στη χώρα μας.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαγκριώτη.
     Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής.
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ήθελα μόνο σ’ αυτό να τοποθετηθώ. Θα μιλήσω μετά.
     Εμείς δεν μπαίνουμε ούτε σε διλήμματα ούτε σε παζαρέματα. Θεωρούμε ότι η τροπολογία αυτή είναι προεκλογικού χαρακτήρα, για μεγαλοκαταπατητές. Έρχεται  σήμερα με τη δικαιολογία και αγορητών συναδέλφων μας ότι πρόκειται να λύσει προβλήματα φτωχών ανθρώπων, εκατόν πενήντα χιλιάδων ακούστηκε. Αν θέλετε να σταθώ και σ’ αυτό. 
     Ποια είναι η πολιτική των μέχρι σήμερα κυβερνήσεων πάνω στο θέμα της πολιτικής κατοικίας των άστεγων ανθρώπων, των φτωχών λαϊκών στρωμάτων; Τους παραπέμπει στην εκμετάλλευση και στη χρέωση μέσω των τραπεζών να λύσουν το πρόβλημα της κατοικίας, ενώ είναι υποχρέωση μιας κοινωνικής πολιτικής να δώσει λύση και στο πρόβλημα της λαϊκής κατοικίας. Δεν στέκομαι, όμως, σ’ αυτό. 
     Θα ήθελα να πω ότι η πολιτική αυτή παραχώρησης δεκάδων εκατομμυρίων στρεμμάτων δασικών εκτάσεων και άλλων κοινοχρήστων χώρων που γίνεται στο μεγάλο κεφάλαιο και από την προηγούμενη κυβέρνηση και απ’ αυτή και με τον προηγούμενο νόμο που ψήφισαν για την αναστολή τελικά των προστίμων συναινέσει και της Νέας Δημοκρατίας τότε, είναι νόμοι για να υλοποιήσουν τους στόχους σήμερα που έχει το μεγάλο κεφάλαιο, κύριε Πρόεδρε, να ιδιωτικοποιήσει τελικά και να τσιμεντοποιήσει δασικές εκτάσεις προς ίδιον όφελος.
     Εμείς, λοιπόν, ζητάμε ξανά ότι πρέπει να αποσυρθεί αυτή η τροπολογία και δεν μπαίνουμε σε κανένα δίλημμα ή παζάρεμα να βρούμε μια λύση δήθεν συγκαταβατική. 
     Κύριε Υπουργέ, εμείς λέμε να αποσυρθεί. Είναι καταστροφική αυτή η διάταξη για το δασικό πλούτο και αν θέλετε και χαριστική για τα μεγάλα συμφέροντα.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γκατζή.
     Το λόγο έχει ο Κοινοβουλευτικός Εκπρόσωπος του Συνασπισμού κ. Δραγασάκης.
     ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, εμείς θεωρούμε θετική την τοποθέτηση του Υπουργού για να αποσύρει την τροπολογία. Θεωρούμε ότι αυτό πρέπει να γίνει, να αποσυρθεί η τροπολογία. 
     Κύριε Υπουργέ, πρέπει να γίνει διάλογος και κατ’ αρχάς με φορείς. Φωνάξτε και το Τεχνικό Επιμελητήριο, το Δικηγορικό Σύλλογο. Εφόσον υπάρξει τρόπος να αντιμετωπιστούν πρακτικά προβλήματα ενδιαφερομένων, χωρίς να ανοίξουμε την πόρτα ή το παράθυρο για γενικότερες καταστρατηγήσεις στο θέμα του περιβάλλοντος, να το δούμε τότε.
     Επομένως να αποσυρθεί, να γίνει διάλογος με φορείς και με τα κόμματα και βλέπουμε.
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, το λόγο επί του Κανονισμού, επί της διαδικασίας.
     ΠΡΟΕΔΡΕΥΩΝ (Γεώργιος Σούρλας): Έχει πάρει το λόγο ο κ. Τασούλας. Επί της διαδικασίας να έλθει ο Κοινοβουλευτικός σας Εκπρόσωπος να πάρει το λόγο. Σεβαστή η ιδιότητά σας ως εισηγητή, αλλά ξέρετε καλύτερα από μένα, ότι εδώ λειτουργούμε με κανόνες.
     ΚΩΝΣΤΑΝΤΙΝΟΣ ΓΕΙΤΟΝΑΣ: Αναφέρομαι σε σας…
     ΚΩΝΣΤΑΝΤΙΝΟΣ ΤΑΣΟΥΛΑΣ: Μου επιτρέπετε;
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Γείτονα. Πήρε το λόγο ο κ. Τασούλας
     ΚΩΝΣΤΑΝΤΙΝΟΣ ΓΕΙΤΟΝΑΣ: Αν μου επιτρέπετε.
     ΠΡΟΕΔΡΕΥΩΝ (Γεώργιος Σούρλας): Όχι, δεν μπορείτε να πάρετε το λόγο. Ας έλθει ο Κοινοβουλευτικός σας Εκπρόσωπος να μιλήσει.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, το ΠΑ.ΣΟ.Κ. έχει τοποθετηθεί με τον εισηγητή του για το θέμα της τροπολογίας. 
     ΠΡΟΕΔΡΕΥΩΝ (Γεώργιος Σούρλας): Εντάξει, κύριε Γείτονα. Μα, τι εκνευρισμός είναι αυτός τώρα που επικρατεί; Εκτός αν επιδιώκετε τεχνητές εντάσεις. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Επιμένουμε να αποσυρθεί η τροπολογία.
     ΠΡΟΕΔΡΕΥΩΝ (Γεώργιος Σούρλας): Δεν καταλαβαίνω γιατί υπάρχει αυτή η οξύτητα μέσα στην Αίθουσα. Δεν μπορούμε να συνεννοηθούμε για στοιχειώδη πράγματα;
     Ορίστε, κύριε Τασούλα, έχετε το λόγο.
     ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ο λόγος για τον οποίο κατετέθη η επίμαχη τροπολογία είναι γιατί υπάρχει ουσιαστικά από τα διοικητικά δικαστήρια αρνησιδικία -στην πραγματικότητα είναι αρνησιδικία- λόγω της διαπιστώσεως από τα διοικητικά δικαστήρια της χώρας ότι εξαιτίας του ν. 3208/2003, ο οποίος δημοσιεύτηκε το Δεκέμβριο του 2003, σήμερα δεν είναι ξεκάθαρο τι είναι δάσος και ποια τα ποσοστά δασοκάλυψης. 
      Τα διοικητικά δικαστήρια της χώρας, επειδή δεν είναι ξεκάθαρο εξαιτίας νόμου του ΠΑ.ΣΟ.Κ. και εξαιτίας της εκκρεμότητας που επεσήμανε ο Υπουργός Αγροτικής Ανάπτυξης, που δημιουργήθηκε εν συνεχεία ενώπιον του Συμβουλίου της Επικρατείας, το οποίο δεν έχει αποφανθεί αμετακλήτως περί αυτού, αναβάλλουν τη λήψη αποφάσεων επί προσφυγών σ’ αυτά ιδιοκτητών ακινήτων, για τα οποία ακίνητα η διοίκηση έχει εκδώσει αποφάσεις κατεδαφίσεως. Είναι απλό το θέμα και το ξέρει όλη η Ελλάδα. Υπάρχουν ακίνητα για τα οποία η διοίκηση έχει εκδώσει αποφάσεις κατεδαφίσεως για το λόγο ότι βρίσκονται, κατά τη διοίκηση, μέσα σε δασικές εκτάσεις. Μιλάμε για αποφάσεις της διοικήσεως πριν από αρκετά χρόνια. Οι ιδιοκτήτες αυτών των ακινήτων προσφεύγουν στα διοικητικά δικαστήρια και τα διοικητικά δικαστήρια λένε ότι επειδή ο νόμος του 2003 μπέρδεψε και δεν καθορίζει και άλλαξε την έννοια του δάσους και επειδή αυτό εκκρεμεί στο Ανώτατο Διοικητικό Δικαστήριο της χώρας, στο Συμβούλιο της Επικρατείας, όπως πολύ παραστατικά είπε ο κ. Μπασιάκος, για να μην οδηγήσουμε αυτούς τους συμπολίτες μας σε μια πολυδάπανη και ενδεχομένως επίσης περιττή διαδικασία ενώπιον ανωτέρων δικαστηρίων, ζητήσαμε, ζήτησε η Κυβέρνηση με την τροπολογία,  να παγώσουν οι προθεσμίες ασκήσεως προσφυγών και ενδίκων μέσων ενώπιον του Συμβουλίου της Επικρατείας γι’ αυτά τα θέματα, μέχρι να ξεκαθαριστεί κατά τρόπο αμετάκλητο η έννοια του δάσους. Αυτό δεν σημαίνει ότι δίνεται σύνθημα να καταπατηθεί το δάσος, δεν σημαίνει ότι προστατεύονται καταπατητές, δεν σημαίνει τίποτα, διότι απλούστατα, όταν οριστικοποιηθεί η εκκρεμότητα που μας άφησε το ΠΑ.ΣΟ.Κ. το Δεκέμβριο του 2003, όσοι είναι καταπατητές δάσους, θα υποστούν τις συνέπειες. 
      Αυτό  που προσπαθεί να πετύχει η Κυβέρνηση μ’ αυτήν την τροπολογία είναι να μην επιβαρυνθούν δίκαιοι και άδικοι –γιατί μια τροπολογία πιάνει όλους- με περιττές δικαστικές διενέξεις και δαπάνες μέχρι να ξεκαθαρίσει το καθεστώς του δάσους. Είναι πολύ πιθανόν, αν δεν ψηφιστεί αυτή η τροπολογία, και τα επόμενα δικαστικά στάδια να έχουν τις ίδιες απόρροιες, τα ίδια αποτελέσματα, διότι η προθεσμία που τάσσει το πρωτοδικείο για να προσκομιστούν αυτοί οι χάρτες, είναι πολύ σύντομη και προφανώς δεν επαρκεί για την ολοκλήρωση και την αμετάκλητη παρουσίασή τους. 
      Ποιος είπε και ποιος παριστάνει ότι η Κυβέρνηση προστατεύει καταπατητές; Η Κυβέρνηση αναγνωρίζει ένα πρόβλημα το οποίο οφείλεται στο ελληνικό κράτος, ένα πρόβλημα το οποίο ευθαρσώς ο κ. Δρυς παραδέχτηκε και ζήτησε συγγνώμη γι’ αυτό πριν από χρόνια μέσα σ’ αυτήν την Αίθουσα, ένα πρόβλημα το οποίο δεν έχει λυθεί ακόμα ενώπιον του Ανωτάτου Διοικητικού Δικαστηρίου της χώρας και ζήτησε προσωρινό πάγωμα δικαστικών διενέξεων μέχρι τα δικαστήρια να μπορούν να αποφανθούν. Ασφαλώς και θα κατεδαφιστούν τα αυθαίρετα κτίσματα εντός δασικών εκτάσεων. Δεν πρόκειται αυτό να το γλιτώσει κανείς, ιδίως με την Κυβέρνηση της Νέας Δημοκρατίας.
      Από το σημείο αυτό, όμως, μέχρι το σημείο να επιχειρεί το ΠΑ.ΣΟ.Κ. να προσάψει στην Κυβέρνηση ότι λόγω δήθεν προεκλογικής περιόδου δίνει πράσινο φως σε καταπατητές, υπάρχει τεράστια απόσταση. Αυτό θέλει το ΠΑ.ΣΟ.Κ. να περάσει; Αυτό θέλει να θεωρηθεί ότι γίνεται μ’ αυτήν την τροπολογία; Ας υποστεί και τις συνέπειες της αρνήσεως αυτής της τροπολογίας και ας εξηγήσει στους Βουλευτές του ιδίου κόμματος της Β΄ Περιφέρειας Πειραιά, ας πούμε, γιατί το ΠΑ.ΣΟ.Κ. δεν θέλει να σταματήσουν οι δικαστικές διενέξεις γι’ αυτά τα θέματα μέχρι το κράτος να λύσει αυτό το θέμα, όπως οφείλει. Αν θέλει σώνει και καλά μια τέτοια φυσιολογική ρύθμιση, που χωρίς παρερμηνείες και παρανοήσεις δεν θα είχε συζήτηση παρά μόνον πέντε λεπτών, να τη μετατρέψει σε προπαγάνδα και σε καταγγελία ότι δήθεν θίγουμε το δάσος, ας εξηγήσει το ΠΑ.ΣΟ.Κ. στον ελληνικό λαό και σε όσους είναι μπλεγμένοι άδικα σε τέτοιες διενέξεις επειδή το κράτος δεν στάθηκε άξιο -το κράτος που αυτοί δημιούργησαν- να καθορίσει την έννοια του δάσους, γιατί τους ταλαιπωρεί και τώρα που δεν είναι κυβέρνηση. Ο κύριος Υπουργός το έθεσε σαφώς. Εμείς ουσιαστικά, με αφορμή κάποιες δικαστικές αποφάσεις, διευκολύνουμε πολίτες. Ας αναλάβουμε, όπως ελέχθη από τον κ. Μπασιάκο, τις ευθύνες μας. 
      Εγώ προσωπικά ζητώ από το ΠΑ.ΣΟ.Κ. σήμερα να ξεπεράσει τον εαυτό του και να πάψει να προπαγανδίζει και να κάνει το μαύρο άσπρο. Κανένα δάσος δεν απειλείται. Το μόνο που απειλείται είναι η αλήθεια και είναι στη διακριτική σας ευχέρεια να την προστατέψετε.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τασούλα.
      Ο κ. Λιντζέρης έχει το λόγο.
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
      Κατ’ αρχάς θέλω να πω ότι συνεχίζεται η γνωστή τακτική, σε ένα νομοσχέδιο που αφορά τον Τελωνειακό Κώδικα να συζητάμε τροπολογία που αφορά την προστασία του περιβάλλοντος και τη βελτίωση ποιότητας ζωής των κατοίκων. 
      Πέρα απ’ αυτό, κρίνεται κάτι πολύ πιο σπουδαίο, κύριε Υπουργέ. Τίθενται θέματα σημαντικά, όσον αφορά ποιος κυβερνά αυτόν τον τόπο και ποιος έχει το θάρρος και την εσωτερική δύναμη να υπακούσει σε μια βασική λειτουργία και σε ένα βασικό κανόνα: κυβερνάν είναι το επιλέγειν. Τι ακούσαμε σήμερα από τον Υπουργό; Ότι απώλεσε την ψήφο εμπιστοσύνης του ελληνικού Κοινοβουλίου. Και αν το ΠΑ.ΣΟ.Κ. ψηφίσει ή δεν ψηφίσει, θα κριθεί η τροπολογία ή όχι. Όμως, επειδή αυτό δεν συμβαίνει, σημαίνει ότι ασκείτε πολιτική οπερέτας.  Κύριε Υπουργέ, μας διαβάσατε τι είπατε ως Κοινοβουλευτικός Εκπρόσωπος στον κ. Δρυ  για την τοπολογία που είχε καταθέσει τότε το ΠΑ.ΣΟ.Κ., ότι δηλαδή ψηφίζετε την τροπολογία ως ομολογία ανικανότητας. Ποιος κυβερνά αυτόν τον τόπο επί τριάμισι χρόνια, κύριε Υπουργέ; Ο κ. Δρυς; Τι ζητάτε από εμάς; Να ψηφίσουμε υπέρ αυτής της τροπολογίας ως ομολογία της δικής σας ανικανότητας; Δηλαδή κάνετε συμψηφισμό ανικανοτήτων; Και είναι πολιτική αυτό; 
      Το κρίσιμο ζήτημα είναι το εξής: Κατατίθεται τελικά η τροπολογία από την Κυβέρνηση της Νέας Δημοκρατίας, ναι ή όχι, για να γνωρίζουμε; Μην ψάχνετε, λοιπόν, στην Αντιπολίτευση πρόσχημα των δικών σας πισωγυρισμάτων ή των δικών σας ανεπαρκειών. 
      Δεύτερον, όταν επί τρία χρόνια εσείς δεν έχετε κάνει τίποτα για να θεραπεύσετε αυτά τα οποία καταλογίσατε στην προηγούμενη κυβέρνηση, η οποία άλλωστε κρίθηκε, τότε αυτό είναι επίσης ομολογία αποτυχίας, κύριε Υπουργέ. Ακούστε. Πάντοτε υπάρχει ένα δίλημμα σε όλες πτέρυγες, φαντάζομαι, να βρούμε τη χρυσή τομή μεταξύ της προάσπισης και της προστασίας του περιβάλλοντος και της δημιουργίας αναπτυξιακών όρων και ανάπτυξης και υπάρχει η λογική της αειφορίας και της αειφόρου ανάπτυξης. Εδώ, όμως, εσείς κάνετε κάτι άλλο. Θέλετε με πρόσχημα κάποιους από τη Β΄ Πειραιά, από το Υπόλοιπο Αττικής, φτωχούς καταπατητές για πρώτη κατοικία να περάσετε από το παράθυρο τα αυθαίρετα, τις βίλες των μεγάλων αστών και μεγάλων κεφαλαιούχων που βρίσκονται στη Βάρη, που βρίσκονται στα βόρεια προάστια, που βρίσκονται οπουδήποτε.
      Εμείς, λοιπόν, για να μιλήσουμε και να βάλουμε το δάχτυλο επί τον τύπον των ήλων, κάτι που εσείς δεν το κάνατε, παρ’ ότι οφείλατε να το κάνετε, σας λέμε το εξής: Στη Β΄ Περιφέρεια Πειραιά υπάρχει οξύ πρόβλημα αυτού ακριβώς του τύπου και αφορά τη Σαλαμίνα και απασχολεί περίπου εκατό χιλιάδες κατοίκους. 
      ΓΕΩΡΓΙΟΣ ΒΑΣΙΛΕΙΟΥ: Και όχι μόνο.
      ΔΗΜΗΤΡΙΟΣ ΛΙΝΤΖΕΡΗΣ: Και όχι μόνο. Αναφέρομαι, κύριε συνάδελφε, επειδή ο Κοινοβουλευτικός σας Εκπρόσωπος θέλησε από εμάς τους Βουλευτές της Β΄ Πειραιά να βγάλει το δικό του αδιέξοδο. Και εμείς -τουλάχιστον εγώ προσωπικά- δεν θα του δώσουμε αυτό το δικαίωμα. 
      ΙΩΑΝΝΗΣ ΚΟΥΡΑΚΟΣ: Βρείτε τη δική σας διέξοδο. 
      ΔΗΜΗΤΡΙΟΣ ΛΙΝΤΖΕΡΗΣ: Την έχουμε, κύριε Κουράκο, είναι πανεύκολη.
      Θέλουμε, λοιπόν, εμείς, αλλά πιστεύω ότι κι εσείς κι εμείς οι Βουλευτές της Β΄ Πειραιά, έχουμε ίδια συμφέροντα. Το συμφέρον είναι να λύσουμε ένα πρόβλημα που ταλανίζει την περιοχή.
      ΙΩΑΝΝΗΣ ΚΟΥΡΑΚΟΣ: Υποχρεώσεις, όχι συμφέροντα. 
      ΔΗΜΗΤΡΙΟΣ ΛΙΝΤΖΕΡΗΣ: Σας παρακαλώ, μη μου παίρνετε το χρόνο. 
      Οι κατοικίες λοιπόν αυτές, κύριε Πρόεδρε, δεν είναι σε δασικές εκτάσεις. Είναι κατ’ ορισμό δασικές. Εάν επισκεφθείτε τις περιοχές θα πειστείτε ότι ούτε με τον ορισμό του 15% ούτε με του 25% ούτε με του 1% δεν είναι δάσος. Απλούστατα έχουν βαπτιστεί δάσος στα πλαίσια κάποιων αεροφωτογραφιών πριν από τον πόλεμο. Και εδώ είναι η αντίφαση. Και εδώ αρχίζει το κλοτσοσκούφι και η πολιτική εκμετάλλευση. Γιατί, λοιπόν, δεν θέλουμε να λύσουμε το συγκεκριμένο θέμα που αφορά αυτές τις κατοικίες είτε είναι Σαλαμίνα είτε είναι Υπόλοιπο Αττικής είτε όλη η Ελλάδα. 
      Να τραβήξουμε συγχρόνως μία τεράστια διαχωριστική γραμμή από όλους τους καταπατητές και βεβαίως στα δάση, κύριε Υπουργέ και κύριοι συνάδελφοι της Νέας Δημοκρατίας. Και στα βόρεια προάστια δεν πηγαίνουν να κτίσουν πρώτη κατοικία οι μη έχοντες, αλλά κυρίως οι έχοντες και κατέχοντες. Και μη θέλετε τώρα να μας πείτε ότι είσαστε λαϊκό κόμμα ή κεντρώο κόμμα και πασχίζετε για τα συμφέροντα των μη προνομιούχων. 
      Στην προηγούμενη, λοιπόν, κυβερνητική θητεία το ΠΑ.ΣΟ.Κ. νομοθέτησε κάτι συγκεκριμένο. Να παγώσουν τα πρόστιμα μέχρι να οριστικοποιηθούν οι χάρτες. Έχω την εντύπωση ότι το ίδιο λέει και τώρα και πάντως εγώ το λέω. Και λέω και κάτι ακόμα. Ότι αυτό το κομμάτι της τροπολογίας κινείται προς τη σωστή κατεύθυνση. Ως εκεί, όμως. Ως τη ρύθμιση των προστίμων. Δεν μπορεί απ’ αυτό ακριβώς το παράθυρο που ανοίγετε, να νομιμοποιήσετε τις ήδη καταπατηθείσες εκτάσεις και κυρίως δεν μπορείτε να αναπαράγετε το πρόβλημα. Τι θα κάνετε, κύριε Υπουργέ, μετά από τρία χρόνια όταν κάποιος άλλος στη θέση σας διαπιστώσει ότι δεν έχουν καταρτιστεί και αναρτηθεί οι δασικοί χάρτες; Θα καταρτίσει και τότε άλλο νόμο;
      Εγώ, λοιπόν, λέω ναι στη λογική του προηγούμενου νόμου του ΠΑ.ΣΟ.Κ. και της επέκτασής του. Λέω ναι στο να υπάρξουν προθεσμίες, όπως είπε ο Κοινοβουλευτικός Εκπρόσωπος του Συνασπισμού, λέω ναι στην επίλυση αυτών των προβλημάτων που δημιουργούνται από τη μη εφαρμογή της προηγούμενης τροπολογίας του ν.3208/03 που έχει ψηφιστεί, αλλά λέω όχι στην καινούργια γενιά αυθαιρέτων που ελλοχεύει ο κίνδυνος να δημιουργηθούν από τέτοιου τύπου αόριστες τροπολογίες.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, προσερχόμενος στο Κοινοβούλιο, πριν από δύο λεπτά, άκουσα από τα δελτία ειδήσεων στο ραδιόφωνο, ότι μετά από παρέμβαση του κ. Σουφλιά, η Κυβέρνηση αποσύρει την τροπολογία. Εγώ δεν μπορώ να δώσω βάση στο τι ακούω στα δελτία ειδήσεων. Προσήλθα, λοιπόν, στο Κοινοβούλιο σε συνέχεια της χθεσινής συζητήσεως για να ρωτήσουμε την Κυβέρνηση τι συμβαίνει επιτέλους.
      Εξηγήσαμε χθες με πολύ απλό τρόπο τα εξής απλά πράγματα. Γίνεται επίκληση δικαστικών αποφάσεων πρωτοβάθμιων δικαστηρίων που λένε περίπου ότι όταν δεν υπάρχει δασολόγιο αναστέλλεται ή σταματά ή δεν μπορεί να προχωρήσει καμμία διαδικασία κατεδάφισης αυθαιρέτων σε δασικές περιοχές. 
      Ανοίγει το εξής μεγάλο πρόβλημα για την Ελλάδα. Η χώρα μας για τους γνωστούς λόγους δεν έχει ολοκληρώσει, και θα αργήσει ακόμη απ’ ό,τι φαίνεται, το Κτηματολόγιο. Προφανώς δεν έχει ολοκληρωθεί το Δασολόγιο και θα αργήσει. Υπάρχουν διατάξεις στη χώρα που προέρχονται από το Υπουργείο Οικονομικών που ρυθμίζουν τα ζητήματα του αιγιαλού και των κτισμάτων που γίνονται πάνω σε αυτά. Εάν δεχθούμε τη λογική που περιλαμβάνεται στη συζητούμενη τροπολογία, ότι, δηλαδή, εφόσον δεν υπάρχει Δασολόγιο δεν μπορεί να γίνει καμμία εκτέλεση κατεδάφισης αυθαιρέτου σε δασικά, αυτό σημαίνει ότι ολόκληρη η χώρα πλέον με αυτή τη λογική, λόγω ελλείψεως Κτηματολογίου ή λόγω του ότι δεν έχει χαραχτεί σωστά ο αιγιαλός, μπορεί να παραδοθεί στο έλεος των αυθαιρετούχων, διότι ο καθένας θα ισχυρίζεται, ότι αφού δεν έχουμε Κτηματολόγιο, δεν μπορείς να το κατεδαφίσεις. Αφού στον αιγιαλό υπάρχει αμφισβήτηση, δεν μπορείς να ρίξεις τα κτίσματα στον αιγιαλό, αφού δεν έχουμε Δασολόγιο δεν μπορείς να γκρεμίσεις τα αυθαίρετα κτίσματα στα δάση. 
      Θέλω να ρωτήσω την Κυβέρνηση και τους συναδέλφους στη Βουλή, αν δεχόμαστε αυτή τη λογική. Εάν, δηλαδή, η Βουλή ψηφίσει μία διάταξη με την οποία ενημερώνει τους Έλληνες πολίτες ότι μπορείτε πλέον να κτίσετε παντού στα δάση, στον αιγιαλό, σε οποιαδήποτε άλλη δημόσια έκταση κοινόχρηστη, και επειδή δεν υπάρχει Κτηματολόγιο, δεν υπάρχει Δασολόγιο, δεν υπάρχει χάραξη του αιγιαλού, δεν πρόκειται να σας πειράξει κανένας. Αυτό θα ψηφίσουμε; Αντιλαμβάνεστε πού οδηγεί η διατύπωση αυτής της διατάξεως; 
      Είπαμε εχθές και το επαναλαμβάνουμε και σήμερα. Εάν η Κυβέρνηση θέλει να βελτιώσει μία ρύθμιση που έγινε στο παρελθόν, προκειμένου να μην εξοντωθούν όσον αφορά την επιβολή των προστίμων κάποιοι άνθρωποι σε περιοχές φτωχές κυρίως, όπου υπάρχει αμφισβήτηση, αυτό χρειάζεται να το δει κανείς με πολλή προσοχή με βάση την κείμενη νομοθεσία. Να εισάγει όμως μία διάταξη γενικής εφαρμογής. Με τη λογική που σας περιγράφω θεωρώ ότι η χώρα παραδίδεται όχι απλώς στο έλεος των αυθαιρετούχων αλλά στο έλεος των κερδοσκόπων, στο έλεος των καταπατητών. Με νόμο του κράτους, αυτό είναι το καταπληκτικό. Και θέλω να εξηγήσω με απλό τρόπο γιατί συμβαίνει αυτό. Για να προχωρήσει η κατεδάφιση ενός αυθαιρέτου κτίσματος οπουδήποτε, είτε στο δάσος είτε στην υπόλοιπη χώρα είτε στον αιγιαλό, απαιτείται αμετάκλητη δικαστική απόφαση. Τι εισάγει η διάταξη αυτή την οποία δεν έχει υπογράψει ο Υπουργός Δικαιοσύνης; Λέει ότι αναστέλλονται όλες οι προθεσμίες ασκήσεως των ενδίκων μέσων μέχρι να υπάρξει Δασολόγιο. Ενδεχομένως να σου πούνε και οι υπόλοιποι μέχρι να υπάρξει Κτηματολόγιο και θα σου πουν και οι άλλοι μέχρι να υπάρξει χάραξη του αιγιαλού. Αυτό σημαίνει ότι δεν θα μπορέσουν ποτέ για τα επόμενα χρόνια –δεν ξέρω πόσες δεκαετίες δεν ξέρω πόσο θα πάρει- να εκδοθούν αμετάκλητες αποφάσεις. Άρα εφόσον δεν μπορούν να εκδοθούν αμετάκλητες αποφάσεις δεν μπορούν να υπάρξουν κατεδαφίσεις. Αυτό λέει αυτή η διάταξη ότι αναστέλλεται και καταργείται πάσα δυνατότητα του κράτους να κατεδαφίζει τα αυθαίρετα στις πλέον ευαίσθητες περιοχές της χώρας. Και σας είπα και χθες ότι ο κ. Καραμανλής έκανε σωστά κατά την άποψή μου μία κοινή παρουσία με τον κ. Αλ Γκορ σ’ αυτό το μεγάλο θέμα. Αλλά δικαιούμαι να χαρακτηρίσω με βάση την εισαγόμενη από την Κυβέρνηση διάταξη ότι η παρουσία του κ. Καραμανλή ήταν υποκριτική σε σχέση με το περιβάλλον. Διότι η Κυβέρνησή του την ίδια ώρα νομοθετεί ένα τερατούργημα και δεν χρειάζεται επίκληση του τι είπε ο ένας ή ο άλλος στο παρελθόν. 
      Επαναλαμβάνω, τόσο μεγάλα ζητήματα τα οποία χρήζουν προσοχής, μελέτης, κοινωνικής διαβούλευσης, πολιτικής διαβούλευσης, δεν μπορεί να εισάγονται με τροπολογίες της Παρασκευής.
      Εμείς δεν έχουμε αντίρρηση να συζητήσουμε, αλλά στα πλαίσια ενός οργανωμένου κοινοβουλευτικού διαλόγου, ενός οργανωμένου κοινωνικού διαλόγου, με τη συμμετοχή όλων των φορέων, ζητήματα τέτοια τα οποία αφορούν τον ευαίσθητο τομέα του περιβάλλοντος, που είναι ο βασικός πλούτος της Ελλάδας. Εκεί στηριζόμαστε όλοι και από εκεί θα προκύψουν νέες περιοχές παραγωγής πλούτου με την προστασία του περιβάλλοντος ως συγκριτικού πλεονεκτήματος. Και δεν μπορεί να νομοθετούμε διατάξεις με τις οποίες στην πραγματικότητα ανοίγουν οι πύλες της κολάσεως όσον αφορά το περιβάλλον. 
      Επειδή έχουμε να κάνουμε με μικροπολιτικά προεκλογικά παιχνίδια, θέλω να πω ότι το ΠΑ.ΣΟ.Κ. δεν μπορεί σε καμία περίπτωση να συνεργήσει ώστε κάποιοι άνθρωποι να χρησιμοποιούνται ως άλλοθι, δικαιολογία και όχημα για την πλήρη καταστροφή του περιβάλλοντος στην Ελλάδα. 
      Εμείς γι’ αυτούς θέλουμε να συζητήσουμε πώς θα τους βοηθήσουμε στο τμήμα που αφορά τα πρόστιμα. Αλλά κατά τα υπόλοιπα σε καμμία περίπτωση δεν μπορεί να δεχτούμε αυτή τη διάταξη, όπως είναι διατυπωμένη, η οποία σας περιγράφω σε τι αποτέλεσμα οδηγεί. Οφείλει η Κυβέρνηση να ξεκαθαρίσει το εξής: Ισχύουν αυτά που άκουσα ως ενημέρωση προς τον ελληνικό λαό από τα μέσα ενημέρωσης πριν από δέκα λεπτά; Διότι εγώ αντιλαμβάνομαι τον κ. Σουφλιά. 
      Ο κ. Σουφλιάς κατάλαβε από χθες ότι δεν μπορεί να επικαλεστεί το γεγονός ότι δεν υπέγραψε την τροπολογία. Γιατί; Διότι αυτό θα σήμαινε ότι ο κ. Σουφλιάς δεν ζει στην Ελλάδα και δεν είναι Υπουργός Περιβάλλοντος. Άρα, λοιπόν, θα του απευθύναμε την κατηγορία, ότι ως Υπουργός Περιβάλλοντος κλείνει τα μάτια του μπροστά σε μία τροπολογία η οποία διαλύει το περιβάλλον στη χώρα. Θέλω να μάθω εάν εξέδωσε ανακοίνωση ο κ. Σουφλιάς, με την οποία λέει ότι δεν υπέγραψε την τροπολογία και αν ισχύει αυτό που άκουσα, ότι επικοινώνησε σε έντονο ύφος με τον κ. Μπασιάκο και απαίτησε από αυτόν να αποσύρει την τροπολογία. 
      Συζητούμε μία τροπολογία η οποία τι εισάγει; Εισάγει δικονομικού χαρακτήρα διατάξεις περί αναστολής προθεσμιών ασκήσεως ενδίκων μέσων, δηλαδή, μία ρύθμιση που αφορά μόνο τη λειτουργία των δικαστηρίων και την υπογράφει ο Υπουργός Γεωργίας και Οικονομίας και δεν την υπογράφει ο Υπουργός Δικαιοσύνης. Δηλαδή ο Υπουργός Περιβάλλοντος δεν υπογράφει την τροπολογία για το περιβάλλον και ο Υπουργός Δικαιοσύνης δεν υπογράφει τη ρύθμιση που αφορά τη λειτουργία των δικαστηρίων. 
      Πρέπει να μας εξηγήσει η Κυβέρνηση εάν τελικά είναι Κυβέρνηση με την έννοια μιας ομάδας ανθρώπων, η οποία οφείλει να τηρεί το Σύνταγμα κυρίως και τους νόμους του κράτους. Δεν είναι κατάσταση αυτή με την οποία καλείται η Βουλή να νομοθετήσει. 
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, με τρόπο κακόζηλο επαναλαμβάνεται από συναδέλφους του ΠΑ.ΣΟ.Κ. το ερώτημα ποιος κυβερνάει αυτόν τον τόπο. 
      Τον τόπο ασφαλώς τον κυβερνάει η Νέα Δημοκρατία, αλλά πρέπει να υπενθυμίσω στους συναδέλφους του ΠΑ.ΣΟ.Κ. ότι τον κυβερνά τον τόπο έχοντας παραλάβει ναρκοθετημένες περιοχές και πολλές νάρκες δεν απασφαλίζονται εύκολα. Κυβερνάμε τον τόπο με ναρκοθετημένο τοπίο, το οποίο ενσυνείδητα άφησε πίσω του το ΠΑ.ΣΟ.Κ.. Ένα από τα ναρκοθετημένα τοπία που άφησε πίσω του το ΠΑ.ΣΟ.Κ. είναι και η εκκρεμότητα για το τι είναι δάσος. Και αυτό δεν το λέω εγώ, το λένε τα δικαστήρια. Η δικαστική απόφαση η οποία αποτέλεσε το έναυσμα γι’ αυτή την τροπολογία, λέει ότι ακριβώς επειδή με το νόμο του Δεκεμβρίου του 2003 επανακαθορίστηκε η έννοια του δάσους και επειδή αυτό σήμερα εκκρεμεί στο ανώτατο δικαστήριο της χώρας, γιατί είμαστε χώρα η οποία έχει δικαστήρια και θεσμούς δεν μπορούμε να τα παραβλέψουμε αυτά. Η Βουλή θα απασφαλίσει τις νάρκες που άφησε το ΠΑ.ΣΟ.Κ. και μία μεγάλη νάρκη είναι η εκκρεμότητα για το δασικό χαρακτηρισμό της χώρας και επειδή αυτά τα δικαστήρια σηκώνουν τα χέρια και δεν μπορούν να αποφασίσουν για το αν μια περιοχή είναι δασική και συνεπώς αν πρέπει ή όχι να κατεδαφιστεί ένα ακίνητο, γι’ αυτό η Κυβέρνηση έφερε αυτή την τροπολογία. Τα δικαστήρια τα λένε αυτά τα πράγματα. 
      Συνεπώς δεν φθάνει που αφήσατε πίσω σας αυτές τις εκκρεμότητες, δεν φθάνει που δημιουργήσατε αυτή τη σύγχυση, που ένας με το δικό σας μυαλό θα έλεγε ότι τη δημιουργήσατε επίτηδες για να βοηθήσετε τους καταπατητές -και για να χρησιμοποιήσω τη δική σας φρασεολογία, που είναι και της μόδας, τους «πλούσιους» καταπατητές, γιατί αυτοί είναι οι κακοί και όχι οι φτωχοί καταπατητές- και αντί να σας λέμε αυτά που δεν σας λέμε, προσπαθούμε να δώσουμε μία λύση και να απασφαλίσουμε μία νάρκη που μας αφήσατε. Και λέτε ότι αυτό δίνει το σύνθημα για καταπατήσεις δασών. Τίποτα περί αυτού. Και αναλαμβάνετε πλήρως την ευθύνη, ότι δεν φθάνει που αφήσατε νάρκες, αλλά δεν επιτρέπετε και να τις απασφαλίσουμε. Αλλά αυτό δεν θα γίνει και θα σας εξηγηθεί από την Κυβέρνηση πώς δεν θα γίνει. Από το σημείο αυτό όμως μέχρι να ζητάτε και τα ρέστα από πάνω εσείς που αφήσατε πίσω όχι καμένη γη –όπως ελέχθη παλιά- αλλά ένα ναρκοθετημένο τοπίο και στον τομέα των δασικών εκτάσεων και στην οικονομία και παντού, αυτό είναι θράσος το οποίο ξεπερνά όλες τις μετρήσεις θράσους και όλες τις παρομοιώσεις θράσους που έχουν γίνει μέχρι σήμερα στη λογοτεχνία, στη ρητορική, στη συγγραφική τέχνη.
      Δεν έχω λέξη για να παρομοιάσω το θράσος του ΠΑ.ΣΟ.Κ. όταν ζητάει από τη Νέα Δημοκρατία ευθύνες, γιατί δεν έχει ξεκαθαρίσει το τοπίο για τα δασικά. Αυτοί που έβαλαν τις νάρκες ζητούν ευθύνες, γιατί κάποιοι σέβονται τις διαδικασίες απασφαλίσεως των ναρκών. Θα απασφαλίσουμε τις νάρκες που αφήσατε, όμως θα το κάνουμε θεσμικά. Θεσμικό είναι το Συμβούλιο της Επικρατείας και θεσμική είναι η Βουλή. Συνεπώς στο ερώτημά σας ποιος κυβερνά, σας απαντούμε: Η Νέα Δημοκρατία κυβερνά και θα εξακολουθήσει να κυβερνά αυτόν τον τόπο, γιατί ο ελληνικός λαός θέλει να πάει μπροστά αυτός ο τόπος και θέλει να ξεκαθαριστεί το ναρκοπέδιο που αφήσατε, μεταξύ των οποίων και στον τομέα το δασικό και γι’ αυτό το ξεκαθάρισμα αυτού του ναρκοπέδιου θα εξακολουθήσει να μας εμπιστεύεται.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω να ξεκαθαρίσω ότι δεν πρόκειται για τροπολογία ουσιαστικής παρέμβασης στη νομοθεσία που ισχύει για την προστασία των δασών και των δασικών εκτάσεων. Είναι προφανές ότι παραμένει η νομοθεσία ως έχει και ότι η Κυβέρνηση θέλει να βρει μια φόρμουλα συναινετική, αν υπάρχει, να αντιμετωπίσει το εξής παράδειγμα: Κάποιος έχει ποσοστό δασοκάλυψης στη δική του έκταση 18%. Με την προηγούμενη νομοθεσία η έκταση αυτή ήταν δασικά αυθαίρετη. Με την ισχύ του άρθρου 1 του Δεκεμβρίου του 2003, του ν. 3208, προσδιορίστηκε και επανακαθορίστηκε ο ορισμός της έννοιας του δάσους. Και εκεί είναι ρητή η διάταξη ότι δεν ισχύει το 15% δασοκάλυψη, αλλά ισχύει το 25% δασοκάλυψη, πάνω από το οποίο μία έκταση θεωρείται δασική. Δηλαδή στο συγκεκριμένο παράδειγμα ένας πολίτης που έχει κτίσει σε μια έκταση που είναι στο 18% δασοκάλυψης, ήταν αυθαίρετος προ της ισχύς του νόμου του ΠΑ.ΣΟ.Κ. και δεν είναι αυθαίρετος μετά την ισχύ αυτού του νόμου που ισχύει και σήμερα. Αυτός, λοιπόν, ο πολίτης ταλαιπωρείται υποχρεούμενος πλέον να προσφύγει στα δικαστήρια, να πάρει την ευνοϊκή γι’ αυτόν απόφαση από τις αποφάσεις τις οποίες σας διάβασα, δηλαδή, της αναστολής οποιασδήποτε κύρωσης, κατεδάφισης ή της δικής σας διάταξης του ίδιου νόμου που λέει ότι δεν υπάρχουν πρόστιμα, μέχρις ότου καταρτιστούν οι δασικοί χάρτες. 
      Αυτήν την περίπτωση πάμε να λύσουμε, δηλαδή, να μη γίνει μια αδικία σε βάρος κάποιου πολίτη, που ενώ ήταν δασικώς αυθαίρετος  προ της ισχύος του ν. 3208/2003, δεν είναι δασικώς αυθαίρετος μετά την ισχύ του άρθρου 1 του ν. 3208/2003. Αυτός ο πολίτης να μην ταλαιπωρείται επιπροσθέτως υποβαλλόμενος σε δικαστικές δαπάνες και σε απώλεια χρόνου, εφόσον μιλάμε για προσφυγή στα δικαστήρια.
      Αυτή, λοιπόν, η απόλυτα διαδικαστική ρύθμιση δεν έχει καμμία απολύτως σχέση με την ουσία της προστασίας των δασών. Πάει να άρει αδικίες ή ταλαιπωρία που θα υφίστανται κάποιοι πολίτες, όπως πολύ εύγλωττα είπαν, όχι μόνο οι Βουλευτές της Νέας Δημοκρατίας αλλά και οι Βουλευτές του ΠΑ.ΣΟ.Κ. και ομολογώ και ο εκπρόσωπος του Συνασπισμού, που ενώ έχουν δίκιο, δεν μπορούν να θεμελιώσουν το δικαίωμά τους να μην προχωρήσουν σε κατεδάφιση. 
      Με δεδομένο ότι η προηγούμενη κυβέρνηση είχε πρώτη αυτή εισηγηθεί την αναστολή της επιβολής προστίμων σ’ αυτές τις περιπτώσεις, ήρθαμε ουσιαστικά να επεκτείνουμε αυτήν τη ρύθμιση και στις υπόλοιπες περιπτώσεις, εν όψει της κατάρτισης των δασικών χαρτών.
      Τώρα ως προς τις ευθύνες, η προηγούμενη κυβέρνηση ομολόγησε διά στόματος του κ. Δρυ στην ομιλία του το Δεκέμβριο του 2003 ότι λόγω δικών της λαθών, παραλείψεων και ανικανότητας των υπηρεσιών της –αναφέραμε συγκεκριμένα τι είπε- δεν μπόρεσε να ανταποκριθεί η δημόσια υπηρεσία στο καθήκον της. Είπε ο κ. Δρυς: «Θέλω να πω δημοσίως ότι κάνω την αυτοκριτική μου ως Υπουργός και ζητώ συγγνώμη από τους πολίτες. Αν η υπηρεσία είχε εκτελέσει το καθήκον της, πολλές χιλιάδες συμπολιτών μας δεν θα είχαν σήμερα να αντιμετωπίσουν τα γνωστά προβλήματα από την ανυπαρξία δασικών χαρτών». 
      Σ’ αυτό το υπαρκτό πρόβλημα του Δεκεμβρίου του 2003 προστέθηκε η νέα εξέλιξη του άρθρου 1 του ν. 3208/2003, η οποία έχει προσβληθεί στο Συμβούλιο της Επικρατείας, στο οποίο εκκρεμεί η συζήτηση και δεν έχει εκδοθεί  η απόφαση.  Εμείς, λοιπόν, από την ψήφιση του νόμου του 2003 μέχρι σήμερα δεν μπορούμε πρακτικά –και ας εισηγηθεί κάποιος τι μπορούμε να κάνουμε- να προωθήσουμε την κατάρτιση και την κύρωση δασικών χαρτών. 
      Εγώ δεν απολογούμαι σε κανέναν γιατί δεν υπάρχουν δασικοί χάρτες, διότι, κύριε Φλωρίδη και κύριε Γείτονα, που ξέρετε περισσότερο τα θέματα, αφού έχετε διατελέσει Υπουργός ΠΕ.ΧΩ.Δ.Ε., δεν έχω δικαίωμα να παρεκκλίνω από την όποια απόφαση του Συμβουλίου της Επικρατείας ως προς την αντισυνταγματικότητα ή μη του άρθρου 1 και περιμένω απλά την απόφαση. Δεν μπορώ εγώ να προωθήσω δασικούς χάρτες.
      Δεν υπάρχει καμμία ευθύνη, κύριε Φλωρίδη, αντίστοιχη εκείνης του κ. Δρυ, που με δική του υπαιτιότητα τότε δεν προχωρούσε τους δασικούς χάρτες. Θα ήταν αυθαιρεσία να προχωρήσουμε τους δασικούς χάρτες μη γνωρίζοντας τελεσίδικα, εάν ο προορισμός της δασικής εκτάσεως είναι στο 15% που ίσχυε μέχρι το Δεκέμβριο του 2003 ή στο 25%  που ισχύει με την αίρεση της εγκρίσεως από το Συμβούλιο της Επικρατείας μετά το Δεκέμβριο του 2003. Αυτή, λοιπόν, η αβεβαιότητα οδηγεί σε ταλαιπωρία τους πολίτες. 
      Εγώ άκουσα τις ομιλίες των εκπροσώπων των κομμάτων. Άκουσα την εισήγηση του εκπροσώπου του Συνασπισμού κ. Δραγασάκη, ο οποίος μίλησε για ενδελεχέστερη μελέτη με τη συνεργασία των εκπροσώπων, την πρότασή του να υπάρχει μια καταληκτική προθεσμία και την καταγράφω. Άκουσα τον κ. Λιντζέρη, ο οποίος μίλησε για την ανάγκη τροποποίησης της υφιστάμενης νομοθεσίας στο διαδικαστικό της μέρος –και συμφωνώ σ’ αυτό. Άκουσα τον κ. Φλωρίδη, ο οποίος παραδέχθηκε ότι υπάρχουν προβλήματα εφαρμογής, αλλά φοβάται τη διόγκωση και τη διεύρυνση της εφαρμογής. 
      Εγώ του αντιτείνω το εξής: Σήμερα δεν μπορεί να κτίσει κάποιος, όταν υπάρχει αβεβαιότητα και χωρίς να περάσουμε την τροπολογία; Απλώς κτίζει και ταλαιπωρείται πηγαίνοντας στο δικαστήριο. Αυτή είναι η διαφορά. Το μόνο που συζητάμε, είναι να μην ταλαιπωρείται στο δικαστήριο με δεδομένες τις αποφάσεις, οι οποίες μιλούν για αναστολή λήψης αποφάσεως μέχρις ότου οριστικοποιηθούν οι δασικοί χάρτες. Αυτή είναι όλη η ιστορία.
      Ακούω, λοιπόν, τους εκπροσώπους και τον εκπρόσωπο της Νέας Δημοκρατίας. Θεωρώ ότι υπάρχει περιθώριο συζητήσεως. Το επόμενο προσεχές διάστημα θα συζητήσουμε εάν υπάρχει κοινός τόπος για να επιλύσουμε αυτό το συγκεκριμένο πρόβλημα, χωρίς καμμία παρέμβαση, χωρίς καμμία τροποποίηση υφιστάμενων διατάξεων προστασίας των δασών και του δασικού περιβάλλοντος, χωρίς καμμία εμπλοκή ούτε στον ορισμό ούτε σε τίποτε, διότι θα περιμένουμε το Συμβούλιο της Επικρατείας σε συνεργασία και με τους συναρμόδιους φορείς. 
      Αναφερθήκατε και στον κ. Σουφλιά και στον κ. Παπαληγούρα. Δεν μπήκαμε σε θέματα ουσίας της προστασίας των δασών, κύριε Φλωρίδη. Δεν μπήκαμε σε τέτοια θέματα, απλώς παρατείναμε κάποιες προθεσμίες για να μην ταλαιπωρείται ο πολίτης. 
      Εάν, λοιπόν, βρεθεί τις προσεχείς βδομάδες ή το προσεχές διάστημα ένα κείμενο, μία ρύθμιση συναινετική, θα την επαναφέρουμε. Έως τότε, αποσύρουμε την τροπολογία –είναι αυτονόητο- γιατί, κύριε Πρόεδρε, ξέρετε κάτι; Ο Συνασπισμός είπε κάποια πράγματα. Ο κ. Φλωρίδης είπε κάποια άλλα. Ο κ. Λιντζέρης είπε κάποια άλλα. Δεν υπάρχει και μία σταθερή σχέση από την πλευρά του ΠΑ.ΣΟ.Κ. ως προς αυτό. Εγώ καλόπιστα λέω ότι περιμένω μια διαμόρφωση πρότασης που να μπορεί να αποτελέσει ένα έναυσμα για μια τροπολογία στο μέλλον. Εάν υπάρξει, θα τη φέρω. Εάν δεν υπάρξει, είναι προφανές ότι μένουμε στην απόσυρση της τροπολογίας και περαιτέρω συζήτηση περιττεύει.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Επομένως η τροπολογία με γενικό αριθμό 1057 και ειδικό 220 αποσύρεται. 
      Ο κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ:  Κύριε Πρόεδρε, έστω και την τελευταία στιγμή, έστω με εσωκυβερνητικές αντιπαραθέσεις, η Κυβέρνηση κατάλαβε το λάθος της, το οποίο οφείλεται στην απίστευτη προχειρότητα με την οποία νομοθετεί. Καταλάβαμε εδώ με την τελική τοποθέτηση του Υπουργού την πλήρη σύγχυση βασικών εννοιών, που οδήγησαν στην κατάθεση αυτής της τροπολογίας και τελικά στην απόσυρσή της. Είναι θετικό το γεγονός ότι μετά από την πίεση που ασκήθηκε από την Αντιπολίτευση και όχι μόνο στη Βουλή, η Κυβέρνηση την αποσύρει.
      Αυτό που έχουμε να πούμε στην Κυβέρνηση, είναι ότι για τόσο μεγάλα θέματα ελπίζουμε η σημερινή διαδικασία να της γίνει ένα μικρό μάθημα για το τι σημαίνει πολιτική συνεννόηση, κοινωνική διαβούλευση και κυρίως σεβασμός των μεγάλων πλεονεκτημάτων της χώρας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Όταν ζητούσα, αγαπητοί συνάδελφοι, ως Προεδρεύων να αποφανθούν οι εκπρόσωποι των κομμάτων στην πρόσκληση του Υπουργού εάν συναινούν ή όχι, διαφορετικά να αποσύρει την τροπολογία, είχα δίκιο. Επομένως κακώς θορυβούσατε κάποιοι εξ υμών. Σεβαστείτε και τις προτάσεις του Προεδρείου. Κάτι γνωρίζει από αυτήν τη θέση που κατέχει για να διευθύνει τη συζήτηση.
      Ο κύριος Υπουργός έχει το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Κύριε Πρόεδρε, θα ήθελα να κάνω μία δήλωση. Θεωρώ θετικό ότι οι εκπρόσωποι των κομμάτων αναγνωρίζουν την ύπαρξη προβλήματος και αποδέχονται τη δυνατότητα εξεύρεσης μιας συναινετικής λύσης, εάν υπάρχει στο προσεχές μέλλον. Κυρίως νομίζω ότι κατάλαβαν ότι δεν υπάρχει καμμία παρέμβαση σε θέματα προστασίας των δασών και των δασικών εκτάσεων. Υπάρχει μια πρωτοβουλία διεκπεραίωσης μιας δικαστικής και διαδικαστικής διαδικασίας, η οποία πάσχει.
      Από εκεί και πέρα, κύριε Φλωρίδη και κύριοι συνάδελφοι, η Βουλή είναι χώρος διαλόγου. Δεν νομίζω να αυτοαναιρείσθε, λέγοντας ότι όλη αυτή η κουβέντα, που γίνεται εδώ στη Βουλή, δεν θα έχει κανένα αποτέλεσμα. Προφανώς, ακούμε τις προτάσεις των εκπροσώπων των κομμάτων και των φορέων και είμαστε ανοικτοί σε διάλογο. Η Κυβέρνηση δεν νομοθετεί από καθ’ έδρας σώνει και καλά ότι μια διάταξη που έφερε, πρέπει να την περάσει. 
      Εκείνο που έχει σημασία, είναι ότι διαμορφώνεται πλέον ένας προβληματισμός, για να επιτύχουμε τη συναινετική ρύθμιση, εάν το επιτύχουμε αυτό, ώστε να δώσουμε λύση στο υπαρκτό πρόβλημα της ταλαιπωρίας των πολιτών, ενώπιον των δικαστηρίων. Καμμία άλλη ερμηνεία δεν ισχύει. 
      Παραμένουμε στην αυστηρή προστασία των δασών και των δασικών εκτάσεων. Αποδεχόμαστε τις αποφάσεις των δικαστηρίων, όπως αυτές που σας ανέφερα πριν και πολύ περισσότερο του Συμβουλίου της Επικρατείας, το οποίο τελεσίδικα θα καθορίσει την έννοια του δάσους και της δασικής έκτασης, με βάση την προσφυγή που έχει κατατεθεί για το άρθρο 1 του ν. 3208/2003.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Άρα αναμένουμε να πάρετε πρωτοβουλία, κύριε Υπουργέ, να γίνει μια διαβούλευση με τα κόμματα, προκειμένου να διατυπώσετε μια κοινώς αποδεκτή πρόταση για αντιμετώπιση της εκκρεμότητας.
      Το λόγο έχει ο κ. Γεωργιάδης.
      Τώρα, βέβαια, έχετε δικαίωμα να αναφερθείτε στην τροπολογία, αλλά εάν κάνουμε αναδρομές …
      ΝΙΚΟΛΑΟΣ ΓΕΩΡΓΙΑΔΗΣ: Όχι, καμμία αναδρομή, κύριε Πρόεδρε. 
      Μόνο για ένα λεπτό θα πω ότι αισθάνομαι …
      ΠΡΟΕΔΡΕΥΩΝ (Γεώργιος Σούρλας): Ξέρετε, υπάρχουν και άρθρα στο νομοσχέδιο. Δεν είναι μόνο οι τροπολογίες. Υπάρχει και μια σειρά άρθρων. 
      Δεν λέω για εσάς, κύριε Γεωργιάδη, αλλά όσο χρόνο προεδρεύω εγώ, δεν άκουσα τίποτα για τα άρθρα του νομοσχεδίου.
      Ορίστε, κύριε Γεωργιάδη.
      ΝΙΚΟΛΑΟΣ ΓΕΩΡΓΙΑΔΗΣ: Ούτε από εμένα θα ακούσετε. 
      Εγώ απλά θα εκφράσω την απόλυτη ικανοποίησή μου από το χειρισμό της Κυβέρνησης πάνω σ' αυτό το θέμα. Νομίζω ότι μ' αυτό το πνεύμα, το συναινετικό και υπεύθυνο που επιδεικνύει σήμερα η Κυβέρνηση, θα βρεθούν οι ιδανικές λύσεις μέσα στο πλαίσιο του ναρκοπεδίου, που πολύ ορθά περιέγραψε ο  Κοινοβουλευτικός μας Εκπρόσωπος. 
      Μόνο δύο παρατηρήσεις θα κάνω ως προς τη συζήτηση, που έγινε μέχρι στιγμής. Η μία είναι πως θεωρώ ότι όποιος έχει κτίσει δίχως πολεοδομική άδεια, έχει αυθαιρετήσει και έχει παρανομήσει. Κατά συνέπεια, νομίζω ότι είναι πολύ απλούστερο, να σκεφτούμε ποιος είναι παράνομος και ποιος όχι, ασχέτως εάν κάποτε μπορεί αυτός ο άνθρωπος να δικαιωθεί. Και αν δικαιωθεί, θα στραφεί εναντίον του ελληνικού δημοσίου, για να ικανοποιηθεί. 
      Το δεύτερο που ακούστηκε στην Αίθουσα, είναι ότι υπάρχουν παραβάσεις ή αυθαιρεσίες πλουσίων και πτωχών. Νομίζω ότι πρέπει να είμαστε πάρα πολύ προσεκτικοί σ’ αυτόν το χώρο. Η παράβαση είναι παράβαση, ο νόμος είναι νόμος, κενό δικαίου δεν υπάρχει στη χώρα και νομίζω ότι πρέπει με απόλυτη συνέπεια, να πορεύεται και η Κυβέρνηση και η δικαιοσύνη, εάν θέλουμε κάποτε να ζήσουμε σε μια ευνομούμενη κοινωνία. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Γεωργιάδη.
      Ο κ. Τασούλας έχει το λόγο για μια σύντομη παρέμβαση.
      ΚΩΝΣΤΑΝΤΙΝΟΣ ΤΑΣΟΥΛΑΣ: Επειδή, κύριε Πρόεδρε, προεξοφλώ ότι η συναινετική διάθεση του κυρίου Υπουργού για περαιτέρω διάλογο και διαμόρφωση μιας λυσιτελέστερης πρωτοβουλίας επιλύσεως αυτού του διαδικαστικού θέματος, θα ερμηνευθεί αύριο σαν άτακτη κοινοβουλευτική ήττα της Κυβέρνησης και σαν υποχώρηση και σαν ανάκληση μιας πρωτοβουλίας, θα ήθελα να τον παρακαλέσω να μην τον πτοήσει μια τυχόν τέτοια ερμηνεία αυτής της εξελίξεως.
Να πω ότι όλοι αυτοί οι οποίοι προσπαθούν να εντάξουν σε στερεότυπα νίκης ή ήττας μία συνήθη κοινοβουλευτική διαδικασία, στην πραγματικότητα αρνούνται αυτή η διαδικασία να είναι συχνότερη. Νομίζω ότι θα άξιζε τον κόπο, επειδή ξεκινήσαμε αυτήν τη συναινετική διαδικασία, κύριε Υπουργέ, να τη συνεχίσετε και να τη συνεχίσετε και με μία προθεσμία, δηλαδή να μην είναι ατέρμων αυτή η διαδικασία βελτιώσεως αυτής της διατάξεως. Σήμερα έγινε κοινοβουλευτικός διάλογος και εστέφθη από επιτυχία. Οι τυχόν παρερμηνείες αυτής της εξελίξεως, υπονομεύουν στην ουσία την επανάληψη αυτού του κοινοβουλευτικού διαλόγου και τη δυνατότητα της Βουλής, να βελτιώνει τις νομοθετικές της πρωτοβουλίες.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τασούλα.
	Το λόγο έχει ο κ. Στρατάκης. Έχετε οκτώ λεπτά, αλλά δεν είναι απαραίτητο να εξαντλήσετε το χρόνο σας.
	ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
	Παρακολούθησα με πολλή προσοχή την αντιπαράθεση και πραγματικά είναι να γελά κάποιος με όλα εκείνα τα ευφυολογήματα, που ακούγονται από την πλευρά της Κυβέρνησης, η οποία μετά τη δημόσια παρέμβαση του κ. Σουφλιά κατάλαβε ότι είχε κάνει ένα λάθος και βέβαια μ’ όλες τις παρενέργειες και τις παράνομες και παραδιοικητικές ρυθμίσεις και με όλους τους τρόπους που ήλθε εδώ αυτή η τροπολογία χωρίς την υπογραφή του Υπουργού ΠΕ.ΧΩ.Δ.Ε., χωρίς την υπογραφή του Υπουργού της Δικαιοσύνης. 
	Βέβαια εδώ ο Κοινοβουλευτικός Εκπρόσωπος μιλάει για τα δικαστήρια, για τις αποφάσεις, αλλά δεν μας είπε τίποτα για τις τηλεφωνικές αποφάσεις των δικαστηρίων και μάλιστα του κορυφαίου δικαστηρίου της χώρας, της Ολομέλειας του Αρείου Πάγου. Γι’ αυτά δεν ξέρει τίποτα; Δεν είδε κανείς τίποτε για το έγκλημα, κύριε Πρόεδρε; Η Κυβέρνηση θα απαντήσει, έχει άποψη, έχει θέση; Μπορούν οι ολομέλειες των ανώτατων δικαστηρίων να παίρνουν αποφάσεις με το τηλέφωνο; Αυτές τις αποφάσεις σέβεται η Κυβέρνηση ή σέβεται τις αποφάσεις των πρωτόδικων δικαστηρίων, βάσει των οποίων θέλει να νομοθετήσει; 
	Αυτή είναι η κατάσταση, κύριε Πρόεδρε, που δυστυχώς μας λυπεί και πρέπει αυτό να το λάβετε υπ’ όψιν σας, διότι δημιουργούμε προβλήματα στον ελληνικό λαό αντιμετωπίζοντας τέτοια θέματα μ’ αυτόν το γελοίο -για να μην πω άλλους βαρύτερους χαρακτηρισμούς- τρόπο. 
	Συζητούμε ένα σχέδιο νόμου, την αναμόρφωση του Τελωνειακού Κώδικα, που βέβαια υπακούει σε μία αντίληψη προσαρμογής του εθνικού δικαίου σε οδηγίες και κανονισμούς της Ευρωπαϊκής Ένωσης. Περί αυτού δεν έχουμε καμμία αντίρρηση στο βαθμό που έχουμε συμβάλει, να υπάρξουν αυτές οι τροποποιήσεις και να διαμορφώσουμε κι εμείς μία νομοθεσία, που να είναι προς τη σωστότερη κατεύθυνση.
	Εκείνο που θέλω να παρατηρήσω και να επισημάνω στον αρμόδιο Υφυπουργό, είναι ότι αυτές οι τροποποιήσεις και οι αλλαγές του συγκεκριμένου Κώδικα είναι ελλειμματικές. Δεν καλύπτουν όλες τις περιπτώσεις των ρυθμίσεων, που προβλέπονται από τους κανονισμούς και τις οδηγίες και καλό θα ήταν κάποια στιγμή η ελληνική νομοθεσία, να προσαρμοστεί με γρήγορους ρυθμούς για να μην έχουμε και αυτές τις παραλείψεις ή τις ελλείψεις, θα έλεγε κάποιος, που δημιουργούν σωρεία προβλημάτων ή εν πάση περιπτώσει διαμορφώνουν άλλες καταστάσεις.
	Θα έλθω σε συγκεκριμένα ζητήματα του κεφαλαίου α΄ του άρθρου 1, που είναι και οι πολλές παράγραφοι, που αφορούν τις διάφορες επί μέρους ρυθμίσεις, γιατί είναι γεγονός ότι στην ίδια λογική που ανέφερα πριν σε σχέση με την εναρμόνιση της εθνικής νομοθεσίας στις κανονιστικές οδηγίες της Ευρωπαϊκής Ένωσης, στους κανονισμούς και στις οδηγίες, γίνεται μία προσπάθεια προεκλογικής εκμετάλλευσης και διαμόρφωσης κάποιων καταστάσεων, κάποιων μηδαμινών στις περισσότερες περιπτώσεις παροχών, για να πούμε ότι κάτι κάνουμε και ότι υλοποιούμε το κυβερνητικό μας πρόγραμμα, που δεν έχει βέβαια καμμία σχέση, μ’ αυτά που εξήγγειλε η Νέα Δημοκρατία προεκλογικά.
	Υπάρχει, λοιπόν, στο άρθρο 1 η παράγραφος 23, που μιλά για τους μικρούς αποσταγματοποιούς και προσδιορίζει στα 0,59 ευρώ ανά χιλιόγραμμο οινοπνεύματος την εφάπαξ εισφορά των μικρών αποσταγματοποιών, αυτών δηλαδή που έχουν τα διήμερα, όπως λέμε.
	Θέλω να πω στον κύριο Υπουργό ότι βέβαια αυτό προβλέπεται από υφιστάμενο νόμο και είναι ουσιαστικά μία διαφορετική διατύπωση. Η Κυβέρνηση, αν πραγματικά είχε την πρόθεση να εξυπηρετήσει καταστάσεις, σε μία περίοδο που η αμπελουργία μας έχει τεράστια προβλήματα, που οι παραγωγοί αμπελουργικών προϊόντων πούλησαν την παραγωγή τους στα 0,10 ευρώ το κιλό σε τιμές εξευτελιστικές, θα έπρεπε να κάνει μία ευνοϊκότερη ρύθμιση, αφού έχει τη δυνατότητα να την κάνει, ακριβώς επειδή προέκυψαν όλο αυτό το διάστημα αυτά τα τεράστια προβλήματα.
      Δεν το κάνει όμως, όπως δεν κάνει και καμμία παρέμβαση στις ρυθμίσεις που θα μπορούσε να κάνει, για να απαλλάξει όσους τυχόν παρενέβησαν κάποιες καταστάσεις και να τους ελαφρύνει, όπως ελαφρύνει δεκάδες άλλες περιπτώσεις, που εμείς θεωρούμε ότι εκφράζουν μεγάλα συμφέροντα. 
      Θα ήθελα, λοιπόν, να παρακαλέσω τον κύριο Υπουργό, να ξαναδεί αυτήν την διατύπωση, να σμικρύνει λίγο αυτήν την εφάπαξ εισφορά, λόγω, κυρίως, των προβλημάτων που αντιμετωπίζει ο αμπελουργικός τομέας στη χώρα μας. 
      Έρχομαι τώρα στο άρθρο 1 παράγραφος 21. Πριν, όμως, μπω σ’ αυτό, θα ήθελα να πω ότι στο συγκεκριμένο τομέα, θα πρέπει το Υπουργείο να προσέξει κάτι άλλο. Υπάρχει πληθώρα τέτοιων παράνομων καταστάσεων, που είναι χωρίς καν άδεια κατοχής συγκροτήματος απόσταξης και για τις οποίες η Κυβέρνηση δεν δίδει καμμία σημασία, ενώ θα μπορούσε, πραγματικά, να σταματήσει όλη αυτήν την κατάσταση και, κυρίως, να χτυπήσει παράνομες ενέργειες, αλλά δεν κάνει τίποτα προς αυτήν την κατεύθυνση. 
      Για την παράγραφο 21 του άρθρου 1 που αφορά το πετρέλαιο στα αγροτικά μηχανήματα -που έχουν ταξινομηθεί μέχρι το 1992, τα αγροτικά μηχανήματα πολλαπλής χρήσεως- αυτό που κάνει είναι πραγματικά ελάχιστο και δεν δίδει απάντηση στο κύριο αίτημα των αγροτών, που ήταν αφ’ ενός η μείωση του Φ.Π.Α., -όπως είχε υποσχεθεί η Κυβέρνηση- αλλά αντίθετα τον αύξησε, κυρίως όμως στο να υπάρξει ένας ενιαίος τρόπος φορολόγησης και μια επιστροφή του ειδικού φόρου κατανάλωσης στους αγρότες, όπως ακριβώς πρέπει να υπάρξει ουσιαστική επιστροφή και όχι αυτό που γίνεται σήμερα. Αυτό στην ουσία δεν εξυπηρετεί καμμία κατάσταση και δεν συμβάλλει ούτε στο ελάχιστο στη μείωση του κόστους. 
      Σε σχέση με τη ρύθμιση που προβλέπεται στην παράγραφο 39 του ίδιου άρθρου για τα διπλοκάμπινα αυτοκίνητα, εμείς θεωρούμε ότι αυτό ήταν μια κατάκτηση των αγροτών μας, οι οποίοι μ’ αυτήν τη διαδικασία, μπορούν πράγματι να έχουν ένα αυτοκίνητο αντί για δύο, προκειμένου να εξυπηρετούν και τις μεταφορικές τους ανάγκες, με την έννοια της μεταφοράς ανθρώπινου δυναμικού, αλλά και της μεταφοράς των προϊόντων. Λέτε δήθεν ότι η ρύθμιση αυτή διευκολύνει. Πώς είναι δυνατόν να διευκολύνει, όταν αυξάνονται τα έσοδα του κράτους; Αυτό δεν μπορώ να το καταλάβω, κύριε Πρόεδρε. Είναι δυνατόν να διευκολύνει κάτι τους αγρότες και να υπερηφανεύεστε, όταν λέει η έκθεση του Γενικού Λογιστηρίου του Κράτους ότι αυξάνονται τα έσοδα του κράτους κατά 2.000.000 ευρώ;
      ΑΝΑΣΤΑΣΙΟΣ ΛΙΑΣΚΟΣ: Σας το εξήγησε. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, αυτήν τη διάταξη εμείς δεν την έχουμε συνδέσει με τους αγρότες, εσείς τη συνδέετε και λέτε ότι υπερηφανευόμαστε. Αυτή η διάταξη δεν έχει να κάνει μόνο με αγρότες, αλλά γενικότερα με επαγγελματίες. Εσείς τη συνδέετε, εμείς δεν την έχουμε συνδέσει ποτέ. 
      ΕΜΜΑΝΟΥΗΛ ΣΤΡΑΤΑΚΗΣ: Ποιους εξυπηρετεί έτσι όπως το κάνετε; Ουσιαστικά εξυπηρετεί αυτούς που δεν είναι αγρότες, ενώ εμείς λέμε ότι έπρεπε να υπάρξει η ίδια κατάσταση, όπως υπήρχε σήμερα, και να μη βάλετε αυτόν τον επιπλέον φόρο σ’ αυτήν την κατηγορία των αυτοκινήτων, διότι με τα τέλη ταξινόμησης, που αυξάνετε, ουσιαστικά δυσκολεύετε τους αγρότες, που θέλουν να πάρουν τέτοιας κατηγορίας αυτοκίνητα, για να εξυπηρετηθούν. 
      Κύριε Πρόεδρε, πραγματικά θα έλεγα ότι είναι ένα ζήτημα, το οποίο πρέπει να αντιμετωπίσει η Κυβέρνηση μ’ έναν τρόπο εντελώς διαφορετικό, εάν θέλει να συμβάλλει. Γιατί και όλα τα άλλα μέτρα, τα οποία λαμβάνονται προς την κατεύθυνση να μειωθούν κάποια πράγματα, δυστυχώς είναι περιορισμένα και δεν καλύπτουν όλες τις ανάγκες. Ρυθμίσεις δε, που έπρεπε να γίνουν για πολλά ζητήματα, δεν έχουν γίνει και ενδεχομένως η Κυβέρνηση στη λογική ότι πρέπει να δείξει πως κάτι κάνει, παίρνει αυτές τις ήσσονος σημασίας αποφάσεις. Και είναι ήσσονος σημασίας, διότι καλύπτουν ελάχιστες περιπτώσεις από αυτούς που πραγματικά έχουν προβλήματα. Αντίθετα, υπάρχουν πολλές περιπτώσεις, με πληθώρα προβλημάτων, τις οποίες η Κυβέρνηση δεν θέλει ή δεν προτίθεται να τις αντιμετωπίσει. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη.
      Το λόγο έχει ο κ. Κολιοπάνος. 
      ΘΕΟΔΩΡΟΣ ΚΟΛΙΟΠΑΝΟΣ: Κύριε Πρόεδρε, πριν από λίγο ο Κοινοβουλευτικός Εκπρόσωπος της Νέας Δημοκρατίας, απαντώντας στον Κοινοβουλευτικό Εκπρόσωπο του ΠΑ.ΣΟ.Κ. κ. Φλωρίδη, είπε ότι «βεβαίως, η Νέα Δημοκρατία κυβερνάει τον τόπο». Δεν πέρασε πολύ ώρα, για να διαπιστώσουμε ότι η Νέα Δημοκρατία μπορεί να κυβερνά, αλλά μ’ έναν τρόπο που δύσκολα μπορούμε να αντιληφθούμε. Το λέω αυτό, διότι ο Υπουργός Αγροτικής Ανάπτυξης ο κ. Μπασιάκος, αφού κυκλοφόρησε -και ήδη είναι στα έδρανα της Βουλής- μια γραπτή δήλωση του κ. Σουφλιά η οποία λέει απλά ότι «εγώ ποτέ δεν υπέγραψα την τροπολογία για την αναστολή της κατεδάφισης των αυθαιρέτων στα δάση», αμέσως μετά ο κ. Μπασιάκος -ο οποίος και αυτός φαντάζομαι κυβερνά μαζί με τη Νέα Δημοκρατία- θυμήθηκε τη συναίνεση. Θυμήθηκε ξαφνικά σε μια τροπολογία ότι εννοεί να προχωρήσει, εφόσον υπάρχει η συναίνεση του Κοινοβουλίου. Βέβαια, δεν το προσδιόρισε. Εγώ δεν κατάλαβα. Πόση συναίνεση απαίτησε; Από το ΠΑ.ΣΟ.Κ.; Από τα άλλα κόμματα της Αντιπολίτευσης; Από τα τρία πέμπτα; Ζητάει ονομαστική ψηφοφορία; Τι από όλα αυτά; Προφανώς, τίποτα. Ήταν μια άτακτη υπαναχώρηση, για να ακούσουμε πάλι μετά τον κ. Τασούλα, να λέει λόγια παρηγοριάς στον Υπουργό Αγροτικής Ανάπτυξης ότι εάν θεωρηθεί ήττα αυτό που έγινε σήμερα στη Βουλή, κύριε Μπασιάκο, μην απογοητευθείτε, συνεχίστε το έργο σας. 
      Κύριε Πρόεδρε, αυτήν την κρίσιμη στιγμή κάτω από την πίεση του ΠΑ.ΣΟ.Κ., των άλλων κομμάτων της Αντιπολίτευσης, των Μέσων Μαζικής Ενημέρωσης -και καταθέτω εδώ δημοσιεύματα και της «ΕΛΕΥΘΕΡΟΤΥΠΙΑΣ» χθες και των «ΝΕΩΝ» σήμερα και του Τεχνικού Επιμελητηρίου και του Δικηγορικού Συλλόγου Αθηνών- αλλά και λόγω των ενδοκυβερνητικών διαφωνιών, ενδεχομένως και συναδέλφων της Νέας Δημοκρατίας, ζήτησε και πήρε πίσω την τροπολογία. 
      (Στο σημείο αυτό ο Βουλευτής κ.Θεόδωρος Κολιοπάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ακόμα και αυτήν τη στιγμή, όμως, κύριε Πρόεδρε, δεν ήταν ειλικρινής. Είπε: «Εγώ έφερα αυτήν την τροπολογία, για να διευκολύνω φτωχούς ανθρώπους, που ταλαιπωρούνται στα δικαστήρια». Αυτό, βέβαια, είναι ένα μεγάλο ψέμα. Αυτοί που καταπατούν τα δάση, ξέρουμε ότι κάθε άλλο παρά τέτοιας κατηγορίας είναι.
      Είπε, ακόμα, και άλλα ψέματα. Είπε ότι θυμήθηκε τι έγραφε ο νόμος του ΠΑ.ΣΟ.Κ. το 2003 και σήμερα, για να διευκολυνθούν πάλι οι πολίτες που τρέχουν στα δικαστήρια, μας έφερε αυτήν την τροπολογία μόνο και μόνο γι’ αυτό, γιατί το 2003, πριν από τέσσερα χρόνια, έφερε ένα νόμο το ΠΑ.ΣΟ.Κ., ο κ. Δρυς. Και αυτό είναι ψέμα. Είναι προφανώς ψέμα, διότι εάν ήθελε τη συναίνεση του Κοινοβουλίου και αν αναφερόταν στο νόμο του 2002, είχε τέσσερα ολόκληρα χρόνια, κύριοι συνάδελφοι της Νέας Δημοκρατίας, και με τα κόμματα της Αντιπολίτευσης να συζητήσει και τους παλιούς νόμους να δει και για την προστασία του περιβάλλοντος να ενδιαφερθεί. 
      Με πρόσχημα, λοιπόν, την υποτιθέμενη ταλαιπωρία κάποιων φτωχών πολιτών αφ’ ενός και αφ’ ετέρου με πρόσχημα το σεβασμό σε κάποια επικείμενη απόφαση του Συμβουλίου της Επικρατείας, αποσύρει στη συνέχεια αυτήν την τροπολογία. Θυμήθηκε ο κ. Μπασιάκος το Συμβούλιο της Επικρατείας σήμερα για μια απόφαση, που δεν έχει πάρει ακόμη το Συμβούλιο της Επικρατείας. Δεν θυμάται, όμως, ο κ. Μπασιάκος ότι το Συμβούλιο της Επικρατείας επί δεκαπέντε ολόκληρα χρόνια με αποφάσεις του, παλεύει για την προστασία του περιβάλλοντος, δεν θυμήθηκε ο κ. Μπασιάκος το Συμβούλιο της Επικρατείας, όταν συζητούσαμε σ’ αυτήν την Αίθουσα για την εκτροπή του Αχελώου και για ένα σωρό άλλες περιπτώσεις. 
      Κύριε Πρόεδρε, αυτό που έγινε σήμερα στη Βουλή, ήταν με δυο λόγια ένα πραγματικό κοινοβουλευτικό βατερλό της Κυβέρνησης της Νέας Δημοκρατίας. Και επειδή αναγκάστηκε ο κ. Μπασιάκος να αποσύρει την τροπολογία του, αυτό δεν σημαίνει ότι πρέπει να τελειώσει έτσι αυτή η υπόθεση, η πρόκληση εναντίον του περιβάλλοντος, και να διαγραφεί. 
      Κύριε Πρόεδρε, όπως ξέρετε, τα αυθαίρετα είναι πολλών κατηγοριών. Έχουμε αυθαίρετα σε περιοχές που δεν επιτρέπεται η δόμηση, έχουμε αυθαίρετα σε περιοχές που επιτρέπεται η δόμηση, έχουμε αυθαίρετα σε περιβαλλοντικά ευαίσθητες περιοχές και έχουμε και τις μικροαυθαιρεσίες που αφορούν παραβάσεις του κτηριοδομικού κανονισμού. Τέτοιες μπορεί να έχει κάθε σπίτι ελληνικής οικογένειας. 
      Όσον αφορά τα αυθαίρετα στα δάση, και εκεί υπάρχουν δύο μεγάλες κατηγορίες. Έχουμε αυθαίρετα στα δάση, όπου το ίδιο το έδαφος, δηλαδή το δάσος, δεν ανήκει σ’ αυτόν που κτίζει το αυθαίρετο, αλλά στο δημόσιο και έχουμε αυθαίρετα σε δάση, όπου ο αυθαιρετούχος έχει μεν την ιδιοκτησία του δάσους, αλλά ξέρει πολύ καλά ότι οι χρήσεις της γης δεν του επιτρέπουν να κτίσει. 
      Και ξέρετε, κύριε Υπουργέ των Οικονομικών, ότι ενενήντα περίπου χιλιάδες δημόσια κτήματα με έκταση πάνω από τρία εκατομμύρια διακόσιες χιλιάδες στρέμματα, είναι καταπατημένα. Όπως ξέρει επίσης ο Υπουργός Αγροτικής Ανάπτυξης ότι το 94% της χώρας δεν διαθέτει δασικούς χάρτες, για τους οποίους θα μιλήσουμε. Κύριε Πρόεδρε, τα αυθαίρετα δεν θα σταματήσουν αν δεν γίνουν κατεδαφίσεις. Δυστυχώς κατεδαφίσεις δεν γίνονται. 
      Πάντως δεν έχω μιλήσει ποτέ αλλά πριν από είκοσι χρόνια σαν Νομάρχης Λευκάδας κατεδάφισα το 1987 εξήντα τέσσερα κτίσματα πάνω στον αιγιαλό και την παραλία, που είναι το ίδιο με το δάσος. Μετά ακολούθησε και ο Νομάρχης Ηλείας και έκανε το ίδιο. Δυστυχώς αυτά δεν ακούγονται μόνο επικοινωνιακά λειτουργούν ορισμένα ζητήματα με τα Μ.Μ.Ε., όσον αφορά τις κατεδαφίσεις. 
      Τώρα για να φτάσουμε στο σημείο να ζητάμε αναστολή των κατεδαφίσεων σε δάση και δασικές περιοχές, πρέπει να ξέρετε ότι αυτά τα αυθαίρετα έχουν κριθεί οριστικά και τελεσίδικα και σε επίπεδο διοίκησης και σε επίπεδο δικαιοσύνης. 
      Όσον αφορά γι’ αυτά που είπε ο κ. Μπασιάκος για το Συμβούλιο της Επικρατείας, όλοι ξέρουμε τις απόψεις και τις αποφάσεις και του Ε΄ τμήματος και της ολομέλειας, σχετικά με τα δάση. 
      Πάντως η τελευταία επίκληση του κυρίου Υπουργού ότι επειδή δεν υπάρχουν οι δασικοί χάρτες, γι’ αυτό τα δικαστήρια δεν μπορούν να πάρουν αποφάσεις, επίσης δεν είναι ειλικρινής για να μην την χαρακτηρίσω διαφορετικά.
      Κύριε Πρόεδρε, ξέρετε πάρα πολύ καλά ότι όσο ισχύει το Σύνταγμα και το άρθρο 24 το οποίο η Νέα Δημοκρατία προσπάθησε ανεπιτυχώς να αναθεωρήσει, η άποψη του δασάρχη η κρίση του, δεν πρόκειται να αλλάξει σε καμμία περίπτωση. Είναι δεδομένη. Είτε, λοιπόν, έχουν συνταχθεί οι χάρτες είτε όχι, πρέπει να πω ότι τριάμισι εκατομμύρια στρέμματα δασικών χαρτών υπάρχουν στο Υπουργείο Ανάπτυξης αλλά δεν έχουν αναρτηθεί και δεν έχουν αυτά κυρωθεί ποτέ τα τελευταία τρία χρόνια, για τον απλούστατο λόγο, κύριε Πρόεδρε, γιατί ξέρουν στο Υπουργείο ότι ο δασάρχης που ήδη έχει αποφανθεί γι’ αυτές τις εκτάσεις και γι’ αυτά τα δάση, δεν πρόκειται να αλλάξει άποψη. Θα έχει την ίδια άποψη, ότι είναι δάσος ή ότι είναι δασική έκταση. Άρα και τα αυθαίρετα που είναι μέσα στο δάσος είναι κατεδαφιστέα. 
      Εν πάση περιπτώσει περίμεναν ορισμένοι από την Κυβέρνηση, να ξεπεράσουν αυτό το ζήτημα και να ανταποκριθούν σε υποσχέσεις για καταπατημένα μέσα από την Αναθεώρηση του Συντάγματος. Αυτό δεν έγινε και σήμερα έγινε μια τελευταία προσπάθεια με την συγκεκριμένη τροπολογία, να πετύχουν αυτό που δεν μπόρεσαν να πετύχουν με την Αναθεώρηση του Συντάγματος και δεν έπαψαν ποτέ να επικαλούνται την προστασία του περιβάλλοντος.
      Μην παραπονιόμαστε, λοιπόν, κύριε Πρόεδρε, όταν λέμε ότι οι υπηρεσίες του κράτους δεν λειτουργούν καλά -όπως επίσης και οι εφορείες ή οι περισσότερες εξ’ αυτών είναι κέντρα συνδιαλλαγής- όταν βλέπουν τι γίνεται στο Κοινοβούλιο ή τι γίνεται στην Κυβέρνηση. Όταν οι υπάλληλοι της εφορείας βλέπουν πώς γίνονται τα δομημένα ομόλογα και τι ακολουθεί, τι θα πούμε μετά; Όταν κάποιες πολεοδομίες βλέπουν ότι έρχονται στη Βουλή τέτοια νομοθετήματα, μετά να μην κατηγορούμε ότι εξυπηρετούν παράνομα συμφέροντα. 
      Γι’ αυτό μίλησα για μια μεγάλη κοινοβουλευτική ήττα της Νέας Δημοκρατίας και της Κυβέρνησης.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Κολιοπάνο.
      Το λόγο έχει ο κ. Κωνσταντίνος Σπηλιόπουλος.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, πριν από λίγο ο Υπουργός Γεωργίας απέσυρε την τροπολογία, με την οποία αναστέλλεται η κατεδάφιση των αυθαιρέτων κτισμάτων μέσα στα δάση και τις δασικές εκτάσεις. 
      Είχαμε τονίσει από χθες ότι αυτή η τροπολογία ήταν ένας τρόπος, για να παρακαμφθεί η τροποποίηση του Συντάγματος, και συγκεκριμένα το άρθρο 24, και μια προσπάθεια για να μαζέψει κάποιους λίγους ψήφους η Κυβέρνηση εν όψει των εθνικών εκλογών. Ήταν μια ρουσφετολογική ρύθμιση. 
      Ο Κοινοβουλευτικός  Εκπρόσωπος της Νέας Δημοκρατίας, είπε στη ρύμη του λόγου του ότι ήταν μια άτακτη κοινοβουλευτική υποχώρηση. Ακριβώς αυτό ήταν, μια άτακτη υποχώρηση της Κυβέρνησης της Νέας Δημοκρατίας μπροστά στην κατακραυγή των φορέων και των πολιτών και την κατακραυγή όλων των κομμάτων και την αντίδραση όλων των κομμάτων της Αντιπολίτευσης μέσα στο Κοινοβούλιο. Όμως πιστεύω, πως ούτε αυτό θα ήταν αρκετό, για να αποσύρει η Κυβέρνηση αυτήν την τροπολογία. Αρκετό ήταν γιατί ο καθ’ ύλην Υπουργός που είναι ο κ. Σουφλιάς, είναι αυτός που έχει την ευθύνη για την δόμηση στη χώρα και για τα αυθαίρετα και που έχει πει πολλά καλά για τα αυθαίρετα και την πολιτική και το σχεδιασμό, που θα εφαρμόσει και ετοιμάζει. Γιατί ο κ. Σουφλιάς αντέδρασε και μάλιστα εντονότατα; 
      Έχω στα χέρια μου μια ανακοίνωση του Υπουργείου ΠΕ.ΧΩ.Δ.Ε., που λέει ότι με αφορμή σημερινό δημοσίευμα εφημερίδας, διευκρινίζουμε ότι ο κ. Σουφλιάς δεν έχει υπογράψει την τροπολογία που συζητάει η Βουλή για την αναστολή κατεδάφισης αυθαιρέτων κτισμάτων σε δάση και δασικές εκτάσεις. Τι σημαίνει αυτό; Σημαίνει ή ότι δεν τον είχατε ενημερώσει και φέρατε κρυφά αυτήν την τροπολογία και συνεπώς υπάρχει ένα μείζον ζήτημα λειτουργίας της Κυβέρνησης ή το γνώριζε ο κ. Σουφλιάς και απλώς δεν υπέγραψε. Επειδή όμως σήμερα ξεσηκώθηκε ο τόπος και επειδή τονίσαμε ότι ο καθ’ ύλην αρμόδιος είναι ο κ. Σουφλιάς, αναγκάστηκε σήμερα να κάνει αυτήν την δήλωση, για να τα πάρει πίσω.
      Συνεπώς, κύριε Υπουργέ, μη λέμε ότι ο λόγος για τον οποίο απεσύρθη η τροπολογία, είναι ότι χρειάζεται περαιτέρω διαβούλευση και διάλογος. Δεν ήταν αυτός ο λόγος. Ο λόγος ήταν ότι υπήρχε εσωτερική αντίδραση και βέβαια οι αντιδράσεις των πολιτών. 
      Κύριε Πρόεδρε, χθες τονίσαμε εδώ στη Βουλή, κάποια πράγματα, γιατί γινόταν μια μεγάλη συζήτηση για το περιβάλλον. Μάλιστα μίλησε με τον πρώην Αντιπρόεδρο των ΗΠΑ τον Αλ Γκορ ο κ. Καραμανλής. Σήμερα διάβασα στις εφημερίδες ότι η ομιλία του κ. Καραμανλή για το περιβάλλον, ήταν ίσως από τις καλύτερες που έχει κάνει τον τελευταίο καιρό. Όμως την ίδια ώρα εδώ στη Βουλή συζητιόταν η τροπολογία για την αναστολή των αυθαιρέτων μέσα στα δάση. Δηλαδή μια διαδικασία που προσβάλλει εντονότατα το περιβάλλον. Έχουμε βέβαια το φαινόμενο του θερμοκηπίου, τις αλλαγές του κλίματος και τα αέρια του θερμοκηπίου, που δημιουργούν τεράστιο πρόβλημα στο περιβάλλον, αλλά τεράστιο πρόβλημα και στο δομημένο περιβάλλον και στα δάση, δημιουργούν τα αυθαίρετα και η αυθαίρετη δόμηση. Αυτός ήταν ο λόγος που απεσύρθη η τροπολογία. Δεν μπορεί σήμερα η Κυβέρνηση να λέει ότι κόπτεται για το περιβάλλον. Υποκριτικά μιλάει για το περιβάλλον και προσβάλλει τους πολίτες, όταν μιλάει για την πολιτική που έχει και που θέλει να εφαρμόσει. Την ίδια ώρα έρχεται εδώ στη Βουλή και νομοθετεί με τέτοιο τρόπο για την αυθαίρετη δόμηση. 
      Κύριε Πρόεδρε, δεν θέλω να πω τίποτα άλλο. Νομίζω ότι είναι ενδεικτικό του τρόπου λειτουργίας της Κυβέρνησης, ο τρόπος με τον οποίο αντιμετωπίστηκε σήμερα αυτή η διαδικασία εδώ στη Βουλή από την Κυβέρνηση και από τον αρμόδιο Υπουργό.
      Πάντως θεωρώ πολύ θετικό το ότι σημαντικοί φορείς όπως το Τεχνικό Επιμελητήριο ο δικηγορικός σύλλογος, τα κόμματα και οι πολίτες, αντέδρασαν σε μια τέτοια διαδικασία και ανάγκασαν την Κυβέρνηση, να πάρει πίσω την τροπολογία. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σπηλιόπουλο.
      Ο πρώην Πρόεδρος της Βουλής κ. Απόστολος Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, επειδή το θέμα αυτό απασχόλησε και τη σημερινή Διάσκεψη των Προέδρων, όπου έθεσα το θέμα του πώς νομοθετεί το Κοινοβούλιο, πώς προετοιμάζει η Κυβέρνηση και εισηγείται εδώ το νομοθετικό της έργο, νομίζω ότι αυτό το πρόβλημα που δημιουργήθηκε με την τροπολογία του Υπουργού Γεωργίας και του Υπουργού Οικονομικών θα έπρεπε να μας απασχολήσει σοβαρότερα. 
      Να μην ξεχάσουμε, μετά από τη σημερινή κίνηση της  Κυβερνήσεως να αποσύρει την τροπολογία, τα ζητήματα τα οποία έχουν να κάνουν με το ίδιο το κύρος του Κοινοβουλίου και με την αξιοπιστία του πολιτικού μας συστήματος. 
      Επί ημέρες τώρα το θέμα αυτό ήταν γνωστό. Και δεν θέλω να απευθύνω επιθετικούς προσδιορισμούς για τη στάση του Υπουργού Δικαιοσύνης και του αρμόδιου Υπουργού για το περιβάλλον. Ο τρόπος, όμως, αυτός με τον οποίο νομοθετεί η Κυβέρνηση, στην περίπτωση αυτή σημαίνει είτε σιωπηρή συγκατάθεση των δύο Υπουργών και -για λόγους που μπορεί κανείς να κατανοήσει εύκολα- μη προσυπογραφή της τροπολογίας αυτής, είτε ακόμα χειρότερα ότι η Κυβέρνηση δεν νομοθετεί ως συλλογικό πολιτικό όργανο, του οποίου οι αποφάσεις λαμβάνονται στην ολομέλεια του οργάνου, του Υπουργικού Συμβουλίου ή στην κυβερνητική επιτροπή ή στη συνολική συνεργασία των αρμοδίων κατά περίπτωση Υπουργών. 
      Και πρέπει να το παραδεχθούν. Λόγω της ατέλειας στην ίδια τη λειτουργία του Κοινοβουλίου, είναι γνωστό ότι στις επιτροπές δεν συζητούνται λεπτομερώς τα νομοσχέδια. Συζητούνται επί της αρχής, ομιλούν οι εισηγητές και ελάχιστοι των μελών της κάθε επιτροπής και στη συνέχεια, είτε κληθούν είτε όχι φορείς, σε μία ή δύο συνεδριάσεις συζητούνται καθ’ ομάδες -ενώ στην ουσία δεν είναι δυνατόν να πει κάποιος ότι σε ομάδες γίνεται νομοτεχνική επεξεργασία και ουσιαστική συζήτηση των διατάξεων ενός νόμου- ψηφίζονται και έρχονται στην Ολομέλεια, είτε σε λίγες ώρες κατά τη διάταξη του άρθρου 70 παράγραφος 2 είτε και σε περισσότερες της μιας συνεδριάσεις. Πιστεύω ότι δεν θα είναι κάποιος από εμάς ειλικρινής, αν πει ότι συζητούνται τα νομοσχέδια κατ’ άρθρον, όταν και εδώ σε κάθε νομοσχέδιο, λέμε μία ενότητα, δύο ενότητες, τρεις ενότητες. Δεν είναι αυτή ουσιαστική συζήτηση και δεν μπορούμε να πούμε ότι ξέρουμε τελικά τι ψηφίζουμε.
      Εγώ σέβομαι τις ανάγκες που έχει η Κυβέρνηση, να νομοθετεί όσο γίνεται πιο γρήγορα και να φέρνει εδώ στο Κοινοβούλιο για επικύρωση, -αφού συμφωνήσει η πλειοψηφία του Κοινοβουλίου-, τις αποφάσεις της. Γι’ αυτό και στο παρελθόν, στη διάρκεια της δικής μου προεδρίας, ρωτούσα τους συναδέλφους και όχι μόνο τα κόμματα, αν θέλουν να συζητήσουν σε ενότητες, αν είναι κάποια άρθρα τα οποία -είτε γιατί έχουν απόψεις που πρέπει λεπτομερέστερα να τις αναπτύξουν είτε γιατί πρόκειται να αποφασίσει ειδικά το Σώμα, με ονομαστική ψηφοφορία ακόμα, για το συγκεκριμένο άρθρο- επιθυμούν ή κάποιος επιθυμεί να συζητηθούν χωριστά. Έτσι προχωρούσαμε.
      Φοβούμαι ότι, εάν δεν είχαμε καθιερώσει και την προσυπογραφή ενός καταλόγου των παρόντων μελών εδώ στην Ολομέλεια, δεν ξέρω ποια θα ήταν η εικόνα του Κοινοβουλίου.
Και αυτό έχει να κάνει –επαναλαμβάνω- με τη σοβαρότητα και το κύρος του Κοινοβουλίου και την αξιοπιστία του πολιτικού μας συστήματος. 
      Πώς θα πείσουμε τις νέες γενιές των ανθρώπων να ασχοληθούν με τα κοινά, εάν η εικόνα αυτών που ασχολούνται για δεκαετίες ως εκπρόσωποι του ελληνικού λαού ή τετραετίες με τα κοινά, είναι αυτή η οποία αδικεί και το Κοινοβούλιο αλλά και τη συντριπτική πλειονότητα των μελών του Κοινοβουλίου; Διότι πολλές φορές απευθύνω το ερώτημα στους πολίτες, όταν επικρίνουν το Κοινοβούλιο, κυρίως διότι προσλαμβάνουν ό,τι αφορά το Κοινοβούλιο μέσω αυτών των διαξιφισμών συνήθως -διότι δεν πρόκειται περί ουσιαστικών συζητήσεων- που γίνονται στα κανάλια και τους ρωτώ: Από τους τριακόσιους Βουλευτές πόσους και ποιους γνωρίζετε; Πολλές φορές ρωτώ: Τον Δημήτρη Τσετινέ τον έχετε ακούσει; Τον ξέρετε; Τον ξέρατε; Κύριε Πρόεδρε, δεν ξέρουν οι Έλληνες πολίτες, εκτός εκείνων που μπορεί να θυμούνται, ότι εδίδετο η εντολή από τα κανάλια, να ζουμάρουν πάνω στο πτώμα του συναδέλφου μας, όταν έπεσε νεκρός πάνω στο Βήμα.
      Θέλω, λοιπόν, κυρίως, να απευθυνθώ στη συντριπτική πλειονότητα των συναδέλφων, που ξέρω ότι εδώ έρχονται με το πάθος να εκπροσωπήσουν πραγματικά τους εντολείς τους. Αλλά υπάρχουν και οι κομματικές πειθαρχίες και η ανάγκη της πολιτικής επιβίωσης, διότι αν είναι ο Βουλευτής εδώ δέκα ώρες την ημέρα, διότι αυτό απαιτείται από την Ολομέλεια και τις επιτροπές, με όλο αυτό το έργο που έχουμε, είναι βέβαιον, -όπως συμβαίνει και με τους συναδέλφους που πηγαίνουν ως μέλη αντιπροσωπειών στο εξωτερικό και κάνουν σημαντικό έργο εκεί-, ότι δε θα επανεκλεγούν. Και άλλη φορά έχω αναφερθεί ονομαστικά σε συναδέλφους που αφιέρωναν το χρόνο τους στο εξωτερικό, στη συνέλευση του Συμβουλίου της Ευρώπης, στο ΝΑΤΟ, σε άλλες κοινοβουλευτικές ενώσεις και στις εκλογές απετύγχαναν. Σας λέω ότι ο Χρήστος ο Ροκόφυλλος, ο Γιάννης ο Ποττάκης δεν επανεξελέγησαν. 
      Θέλω, λοιπόν, να απευθυνθώ στον εξαιρετικό και σε εμένα τουλάχιστον συμπαθή Υφυπουργό Οικονομικών, τον κ. Μπέζα. Εσείς είστε ένας νέος πολιτικός. Εμείς οι παλαιότεροι πιστεύουμε ότι κάναμε και κάτι καλό, αλλά φαίνεται ότι κάναμε και πολλά λάθη. Εάν πιστεύετε ως Βουλευτής και ως Υφυπουργός –δεν είστε καν κατά το Σύνταγμα μέλος της Κυβερνήσεως- ότι είστε σε θέση να σηκώνετε το σταυρό των συνεπειών -χωρίς χαρακτηρισμούς και υπερβολές φραστικές που θα μας οδηγήσουν και σε μια οξύτερη αντιπαράθεση- σε βάρος του τόπου, σε βάρος του συστήματος, σε βάρος του κοινοβουλευτικού μας πολιτεύματος, έχει καλώς. 
      Να πείτε στον κύριο Πρωθυπουργό, ότι πράγματι δεν χρειάζεται να έρχεται εδώ ο Υπουργός Περιβάλλοντος για ένα τέτοιο θέμα, ούτε ο Υπουργός Δικαιοσύνης, όταν παγώνει η Δικαιοσύνη μ’ αυτήν τη διάταξη. Μπορεί να έρχεται και να φεύγει ο αρμόδιος για την προστασία των δασών Υπουργός που εισηγείται αυτό το απαράδεκτο κατασκεύασμα και εσείς ως Υφυπουργός του Υπουργείου που πρέπει να προστατεύει τη δημόσια περιουσία, να παριστάνετε εδώ τον εκπρόσωπο όλων αυτών των απόντων και υπευθύνων και να δέχεστε τους μύδρους και τα δικαιολογημένα πυρά της Αντιπολιτεύσεως. 
      Σκεφθείτε, κύριε Πρόεδρε, θα μπορούσαμε αυτήν τη στιγμή να είχαμε κάνει νόμο του κράτους -πέντε συνάδελφοι εδώ, δυο συνάδελφοι της Πλειοψηφίας και ο Υφυπουργός- αυτό το κατασκεύασμα. Πρέπει να αποτελέσει κώδωνα κινδύνου για όλους μας.
    Διότι δεν αντιλαμβάνομαι πώς ο κόσμος που ευαισθητοποιήθηκε από την παρουσία χθες των πάντων, πλην κάποιων Λακεδαιμονίων, στους οποίους ανήκω και εγώ, σ’ αυτήν την ωραία εκδήλωση στο Μέγαρο Μουσικής, θα πειστεί ότι όλοι όσοι συγκεντρώθηκαν εκεί δεν είναι υποκριτές και φαρισαίοι. Από την άλλη μεριά κάνουν ότι δεν καταλαβαίνουν ότι εδώ, έτσι, ουσιαστικά χωρίς βάσανο των προβλημάτων που δημιουργούνται, ψηφίζουμε τέτοιου είδους διατάξεις. Εγώ συγχαίρω όποιον είχε έστω και κόκκο αντιδράσεως σ’ αυτήν τη διάταξη. 
    Πιστεύω ότι υπάρχουν προβλήματα και θα το ψήφιζα –το λέω καθαρά και ξάστερα- αν ερχόταν, μια πρόταση που θα έλεγε, ότι πρόκειται για πρώτη κατοικία πολυμελούς οικογένειας, που δεν είναι μέσα στο δάσος και δεν είναι μια βίλα. Υπάρχουν και βίλες για τις οποίες έχουν βγει ποινικές καταδικαστικές αποφάσεις και είναι επωνύμων  προσώπων της ελληνικής κοινωνίας. Ακόμη να έλεγε, ότι πρόκειται για εξήντα τετραγωνικά μέτρα, όπου κάποιος έβαλε το κεφάλι των δικών του και των παιδιών του μέσα. Αυτό να το δω. Αλλά έτσι, εν λευκώ αφέονται, ουσιαστικά, οι αμαρτίες όλων και κυρίων αυτών που δρουν πιο οργανωμένα, δεν είναι δυνατόν. Διότι ως συμμορίες, πλέον, θα μπορούν να εξαφανίσουν ό,τι έχει απομείνει. 
    Έτσι έχουν τα πράγματα. Δεν νομίζω ότι μπορεί κάποιος να διαφωνεί μ’ αυτές τις σκέψεις. Ας γίνει μάθημα σ’ όλους μας η μικρή περιπέτεια αυτής της τροπολογίας και ας δούμε  πώς θα πορευτούμε στο μέλλον. 
    ΠΡΟΕΔΡΕΥΩΝ (Γεώργιος Σούρλας): Ο κ. Διαμαντίδης έχει το λόγο.
    ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, παίρνω το λόγο, για να αναφερθώ και εγώ σ’ αυτήν την τροπολογία, που πριν από λίγο αποσύρθηκε. Πρώτα απ’ όλα θέλω να  κάνω μια μικρή ιστορική αναδρομή. Το ΠΑ.ΣΟ.Κ. είχε ψηφίσει το ν.3208/2003, ο οποίος έδινε λύσεις στο σκέλος των προστίμων που επεβάλοντο. Δυστυχώς, όμως, το Γεωτεχνικό Επιμελητήριο της Ελλάδας τότε που πρόσκειτο στη Νέα Δημοκρατία, προσέφυγε στο Συμβούλιο της Επικρατείας με συνέπεια να υπάρξει πρόβλημα με το ν. 3208/2003. Και συνεχίζονται τα πρόστιμα από τα δασαρχεία και η απαίτηση των προστίμων από το Υπουργείο Οικονομικών. Δηλαδή στην ουσία είχε ξεκινήσει και συνεχιζόταν μέχρι σήμερα, ένας οικονομικός διωγμός των κατοίκων.
    Ένα πρόβλημα που όφειλε η πολιτεία να επιλύσει έγκαιρα, που αφορούσε πολλές δεκάδες εκατομμύρια για κάθε πολίτη, έρχεται σήμερα η Κυβέρνηση, ή προσπάθησε με την τροπολογία που απέσυρε, να λύσει. Και πολύ σωστά και πονηρά σκεπτόμενος ο κ. Σουφλιάς Υπουργός ΠΕ.ΧΩ.Δ.Ε. δεν την υπέγραψε, οπότε δεν την υπέγραψε και ο Υπουργός της Δικαιοσύνης.
    Η τροπολογία αυτή έλεγε ότι αναστέλλονται οι προθεσμίες για την άσκηση των ενδίκων μέσων έφεσης και αναίρεσης κατά περίπτωση ενώπιον του Συμβουλίου της Επικρατείας, μέχρι την κατάρτιση και κύρωση των προβλεπομένων από τη διάταξη του άρθρου 27 του ν. 2664/98 δασικών χαρτών. Είναι μία ρύθμιση την οποία εγώ θα την ψήφιζα, εάν αφορούσε μόνο το οικονομικό σκέλος. Δηλαδή εάν αφορούσε κάποιους ανθρώπους, που η πολιτεία οφείλει να προστατεύσει. 
    Εδώ, όμως, υπάρχει και περιβαλλοντικό θέμα. Καλά έκανε η Κυβέρνηση μετά από τις πιέσεις που δέχθηκε, να αποσύρει αυτήν την τροπολογία. Ξέρετε τι θα συνέβαινε; Κάποιοι οι οποίοι είναι βέβαιοι ότι οι δασικοί χάρτες δεν πρόκειται να αναρτηθούν ποτέ ή ότι θα αναρτηθούν μετά από πολλές δεκαετίες, θα προχωρούσαν σε κατασκευές αυθαιρέτων κτισμάτων, σε περιοχές που έχουν καεί, σε πολυτελείς περιοχές, σε ακριβές περιοχές και θα βλέπαμε να φύτρωναν τα αυθαίρετα σαν μανιτάρια. 
      Δηλαδή, αυτή η διάταξη που έφερνε η Νέα Δημοκρατία, θα εξίσωνε τους πλούσιους κατοίκους των βορείων προαστίων με τους φτωχούς κατοίκους των περιοχών της Β΄ Πειραιά και ιδιαίτερα της Σαλαμίνας. Εγώ δεν θέλω επ’ ουδενί να εξισώσω τους κατοίκους της Β΄ Περιφέρειας Πειραιά και της Σαλαμίνας, με τους πλουσίους των βορείων προαστίων. 
      Δεν θέλω να εξισώσω εκείνους τους πολίτες που με ιδρώτα έκτισαν ένα μικρό σπιτάκι λίγων τετραγωνικών, μ’ αυτούς που έχουν κάνει αυθαίρετες βίλες και, όπως είπε πολύ σωστά και ο κ. Κακλαμάνης, ακόμα είναι στη θέση τους και κανείς δεν τους κουνάει.
      Δεν θέλω επίσης, κύριε Υπουργέ, να αφήσω όμηρους τους πολίτες αυτούς μέσα από αυτήν την τροπολογία, να μη μπορούν να μεταβιβάσουν τα σπίτια τους στα παιδιά τους, στους συγγενείς τους ή ακόμη αν ο μη γένοιτο κάποιος πέθαινε, να μη μπορούν οι συγγενείς του να τον κληρονομήσουν. Αυτή η τροπολογία δεν έδινε λύση σ’ αυτό το θέμα.
      Έχουμε, λοιπόν, μία Κυβέρνηση που είναι ασυντόνιστη, μία Κυβέρνηση  που είναι ανίκανη στην κυριολεξία να κυβερνήσει, η οποία κυβερνά και νομοθετεί στο πόδι. Τελευταία στιγμή έρχεται ο κ. Μπασιάκος όταν έχουν προηγηθεί όλα αυτά, τα οποία λέει με ανακοίνωσή του και ο κ. Σουφλιάς, και αποσύρει την τροπολογία.  Όφειλε πριν ο κ. Μπασιάκος, να είχε συναντηθεί με όλους τους φορείς και τον Δήμαρχο της Σαλαμίνας. Μα είναι εικόνα Κυβέρνησης αυτή; Είναι μία Κυβέρνηση «οπερέτα», η οποία όταν θα έρθει η ώρα των εκλογών, θα λογοδοτήσει γι’ αυτές τις πράξεις της.
      Τέλος, επειδή αδικήσαμε και τον κύριο Υφυπουργό Οικονομικών, κύριε Πρόεδρε, γιατί το νομοσχέδιο που συζητείται σήμερα στη Βουλή είναι οικονομικό, θέλω να πω κάτι και γι αυτόν. Θέλω να παρακαλέσω τον κύριο Υπουργό, για την τροπολογία που έχει καταθέσει και αφορά τα τέλη ταξινόμησης των νεφροπαθών και των μεταμοσχευμένων. 
      Μεταμοσχευμένοι δεν είναι μόνο οι νεφροπαθείς. Σας το λέω αυτό από ιδία εμπειρία. Μεταμοσχευμένοι είναι και άλλοι άνθρωποι, που έκαναν μεταμόσχευση στην καρδιά ή στους πνεύμονες. 
      Θα ήθελα να παρακαλέσω αυτό το τέλος ταξινόμησης, -όπως λέτε συγκεκριμένα «που πάσχουν από νεφρική ανεπάρκεια τελικού σταδίου ή είναι νεφροπαθείς μεταμοσχευμένοι»-, να επεκταθεί σ’ όλους τους μεταμοσχευμένους και όχι μόνο στους νεφροπαθείς.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αυτό που προτείνει ο συνάδελφος έχει συζητηθεί σε προηγούμενες συνεδριάσεις, όταν κουβεντιάζαμε μία πρόταση νόμου και απ’ ό,τι θυμάμαι -και θυμάμαι καλά- είχε μία γενικότερη αποδοχή από την Εθνική Αντιπροσωπεία. Να το δείτε, γιατί είναι μία δίκαιη πρόταση και αφορά πάρα πολλούς. Παρακαλώ και εγώ να το δείτε προσωπικά, κύριε Υπουργέ.
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, είναι αλήθεια, πως όταν συζητήσαμε εδώ την πρόταση νόμου για τις μεταμοσχεύσεις, ετέθη το ζήτημα αυτό και νομίζω ότι υπήρχε μια ομοφωνία στην Αίθουσα, ώστε να καταστεί νομοθετική διάταξη και να ισχύει για όλες τις μεταμοσχεύσεις και όλους τους μεταμοσχευμένους.
      Δεν απευθύνομαι σ’ εσάς τώρα, κύριε Υφυπουργέ, αλλά στο Προεδρείο, για να του υπενθυμίσω τα εξής: Σ’ εκείνη την πρόταση νόμου, υπήρξε μία δέσμευση του Υπουργού Υγείας και Κοινωνικής Αλληλεγγύης ότι σύντομα θα έρθει νόμος από την Κυβέρνηση για το θέμα των μεταμοσχεύσεων. 
      Πέρασαν ήδη δύο μήνες και στον ορίζοντα δεν φαίνεται τέτοια νομοθετική πρωτοβουλία από την Κυβέρνηση. Και όμως, ξέρετε πόσοι περιμένουν μοσχεύματα στα νοσοκομεία; Είναι τεράστιο το ζήτημα. Μπορώ να σας πω ότι μία τουλάχιστον, στις δέκα οικογένειες, έχει συγγενή που χρήζει μεταμόσχευσης. Και όμως η πολιτεία αδρανεί. Αυτά ως παρεμπίπτοντα ζητήματα.
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, αυτό έτσι ετέθη τότε και επειδή παρακολουθώ και εγώ ως πρώην Υπουργός Υγείας…
      ΠΑΝΑΓΙΩΤΗΣ ΣΓΟΥΡΙΔΗΣ: Το ξέρω ότι παρακολουθείτε, ότι έχετε αυτές τις ευαισθησίες, αφού είσθε και γιατρός.
      ΠΡΟΕΔΡΕΥΩΝ (Γεώργιος Σούρλας): Τα θέματα αυτά είναι σε καλό δρόμο.
Όμως τούτη η πρόταση των συναδέλφων, όπως προηγουμένως του κ. Διαμαντίδη και πιστεύω και του κ. Πιπεργιά σε λίγο, μπορεί να συμπεριληφθεί σ’ αυτήν τη διάταξη, ανεξάρτητα από το πότε θα έρθει το νομοσχέδιο για τις μεταμοσχεύσεις. Δεν συμφωνείτε; 
    ΠΑΝΑΓΙΩΤΗΣ ΣΓΟΥΡΙΔΗΣ: Φυσικά ναι. Και νομίζω ότι ο κύριος Υφυπουργός πρέπει να το δει. Όμως υπενθυμίστε στον κ. Αβραμόπουλο ότι το θέμα των μεταμοσχεύσεων είναι ένα γενικότερο θέμα, που πραγματικά ταλανίζει την ελληνική κοινωνία. 
    ΠΡΟΕΔΡΕΥΩΝ (Γεώργιος Σούρλας): Έχετε δίκιο. 
    ΠΑΝΑΓΙΩΤΗΣ ΣΓΟΥΡΙΔΗΣ: Έρχομαι τώρα στο ζήτημα της τροπολογίας αυτής και επ’ ευκαιρία της απόσυρσης, έχω να πω τα εξής. Όσο το έδαφος χάνεται κάτω από τα πόδια της Κυβέρνησης, η σύγχυση και ο πανικός θα περισσεύουν και αυτό φυσικά θα έχει αντίκτυπο και στον τρόπο με τον οποίο θα νομοθετεί. Ξαναγυρίσαμε στην περίοδο των ντροπολογιών. Και δεν το βάζω εντός εισαγωγικών, διότι η τροπολογία, που ευτυχώς αποσύρατε, είναι ντροπολογία. Την ώρα που μιλάμε για το περιβάλλον, την ώρα που η ευαισθησία της κοινωνίας έχει φθάσει «στο κόκκινο» για τα θέματα του περιβάλλοντος, την ώρα που ο Πρωθυπουργός συνομιλώντας με τον Αλ Γκορ, τον τέως αντιπρόεδρο –και αν θέλετε, «ιεροκήρυκα» της προστασίας του  περιβάλλοντος ανά τον κόσμο αυτήν τη στιγμή- μιλάει για μέτρα προστασίας του περιβάλλοντος, έρχεται από την Κυβέρνηση τροπολογία, η οποία παρατείνει την αυθαίρετη δόμηση μέσα στα δάση. Νομίζω ότι οι μεγαλοστομίες περισσέψανε, κύριοι συνάδελφοι. Ευτυχώς που οι φορείς, όπως το Τεχνικό Επιμελητήριο Ελλάδας και ο δικηγορικός σύλλογος -ευτυχώς που όλα τα κόμματα- ακόμα και συνάδελφοι της Συμπολιτεύσεως μίλησαν εναντίον της τροπολογίας και απεσύρθη.
     Θα έλεγα όμως ότι ανεδείχθη και κάτι άλλο. Ανεδείχθη το ότι δεν υπάρχει συνοχή στην Κυβέρνηση. Εκτός και αν –κάνω την υπόθεση- απλώς θέλατε να φέρετε το ζήτημα, να επιλύσετε ψηφοθηρικά το θέμα και επειδή ξέρατε τις αντιδράσεις, φέρατε την τροπολογία χωρίς την υπογραφή του κ. Σουφλιά και του κ. Παπαληγούρα, του Υπουργού της Δικαιοσύνης. Διότι είναι δυνατόν όταν υπάρχουν τελεσίδικες αποφάσεις, όπου τα πρόστιμα έχουν καταλογιστεί, εμείς να ερχόμαστε και να δίνουμε παράταση; Το θέμα σαφώς είναι σοβαρό. Σαφώς υπάρχουν οικογένειες που έχουν πρώτη κατοικία και όχι μόνο στις περιοχές αυτές με τα δάση, αλλά και σ’ άλλες περιοχές, τις περιοχές NATURA, όπως πολύτεκνες οικογένειες. Αν πρέπει να υπάρξει νομοθετική παρέμβαση, πρέπει να είναι νομοθετική παρέμβαση γενικού περιεχομένου και όχι ειδική, που απευθύνεται σε ορισμένους και μάλιστα σε ορισμένους, οι οποίοι έχουν όχι πρώτη κατοικία, αλλά βίλα. 
    Λυπάμαι πολύ, αλλά αυτό δεν είναι εικόνα Κυβέρνησης. Δεν υπάρχει αλληλεγγύη, δεν υπάρχει συνοχή, λειτουργείτε με αυτόματο πιλότο. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σγουρίδη. 
    Ο κ. Πιπεργιάς έχει το λόγο. 
    ΔΗΜΗΤΡΙΟΣ ΠΙΠΕΡΓΙΑΣ: Ευχαριστώ, κύριε Πρόεδρε. 
    Είναι γνωστή η ευαισθησία σας για το θέμα των μεταμοσχευμένων και των μεταμοσχεύσεων συνολικότερα και πολύ σωστά έθεσε και ο συνάδελφος κ. Σγουρίδης το ζήτημα, του να υπάρχει μία παρότρυνση προς το Υπουργείο Υγείας να φέρει τη νομοθετική πρωτοβουλία για τις μεταμοσχεύσεις, όπως έχει υποσχεθεί. 
    Αυτό είναι επιβεβλημένο, κύριε Πρόεδρε, για τον εξής λόγο. Πριν από λίγο καιρό ο πρόεδρος του Ε.Ο.Μ. έκανε μία προτροπή σ’ όλους μας. Και η προτροπή που έκανε, είχε σχέση με την απογοητευτική πορεία των πτωματικών μεταμοσχεύσεων τον τελευταίο χρόνο. Το πρώτο εξάμηνο είχαμε μία κάθετη πτώση των πτωματικών μεταμοσχεύσεων. Μόνο είκοσι δύο πτωματικές μεταμοσχεύσεις είχαμε το πρώτο πεντάμηνο. Αυτό σημαίνει ότι υπάρχει μία αρνητική εξέλιξη. 
    Οι λόγοι –λένε, κύριε Πρόεδρε- έχουν σχέση με τις πιστώσεις, που αναμένει το Υπουργείο Υγείας από το Υπουργείο Οικονομικών, κυρίως για το προσωπικό, που πρέπει να στελεχώσει τις μονάδες εντατικής θεραπείας.
         Μάλιστα, ένας από τους διαπρεπείς μεταμοσχευτές μου διεμήνυσε πριν από λίγες ημέρες: «Τι περιμένεις όταν οι μονάδες εντατικής θεραπείας έχουν κλειστά τα μισά τους κρεβάτια και τα άλλα μισά είναι κατειλημμένα από υπέργηρους; Πώς να βρεθούν πτωματικοί δότες για να προωθηθεί το θέμα των μεταμοσχεύσεων;» 
      Βέβαια, το ζήτημα αυτό δεν είναι θέμα του νομοσχεδίου. Καλό όμως είναι, κύριε Πρόεδρε, λόγω της ευαισθησίας που σας διακρίνει για τα ζητήματα αυτά, να κάνετε μία προτροπή στο Υπουργείο να έλθει επιτέλους το νομοσχέδιο. 
      Το νομοσχέδιο έχει μία διάταξη, που αφορά τους μεταμοσχευμένους νεφροπαθείς. Όμως η αιτιολογία, που περιέχεται στην εισηγητική έκθεση, ισχύει απόλυτα και για τους μεταμοσχευμένους από καρδιά, από συκώτι και από πνεύμονες. Μάλιστα οι νεφροπαθείς είναι οι περισσότεροι, ενώ οι υπόλοιπες κατηγορίες είναι οι μικρές. Δεν κατανοώ γιατί εξαιρούνται από αυτήν τη διάταξη. Το ίδιο ποσοστό αναπηρίας έχουν όλοι οι μεταμοσχευμένοι. Και τούτη εδώ η Βουλή κατ’ επανάληψη έχει θεσμοθετήσει ότι εάν είναι κάποιος μεταμοσχευμένος, έχει ποσοστό αναπηρίας και εμπίπτει σε ευεργετικές διατάξεις. Γιατί, λοιπόν, εδώ να υπάρχει μόνο η εξαίρεση; Επειδή οι νεφροπαθείς είναι περισσότεροι και έχουν πιο καλό συνδικαλιστικό κίνημα; Το συνδικαλιστικό κίνημα των νεφροπαθών όφειλε και οφείλει να δει και τους άλλους. Σε τελευταία ανάλυση οφείλουμε μέσα σε αυτή εδώ την Αίθουσα -εάν δεν το βλέπει το συνδικαλιστικό κίνημα των νεφροπαθών- να γενικεύουμε αυτές τις διατάξεις, οι οποίες μπορούν να προέρχονται από μια διεκδίκηση μιας καλά οργανωμένης ομάδας. 
      Πιστεύω, λοιπόν, ότι πολύ σωστά το έθεσε ο συνάδελφος κ. Διαμαντίδης και πολύ σωστά το είπατε κι εσείς, κύριε Πρόεδρε, ότι οφείλει αυτή η διάταξη να γενικευθεί για όλους τους μεταμοσχευμένους.
      Επειδή τέθηκε το θέμα της τροπολογίας για την αναστολή των δικαστικών αποφάσεων, ένα ακόμα ζήτημα, αφορά στις προθεσμίες για τα αυθαίρετα. 
      Κύριε Πρόεδρε και κύριοι συνάδελφοι, το πρόβλημα είναι  τεράστιο. Ήδη εμείς βιώνουμε στην Εύβοια το ραγδαίο εποικισμό όλων των ακτών της από βορρά προς νότο. Λίγες είναι οι περιπτώσεις που έχουμε οργανωμένη δόμηση. Αυτή είναι στους συνεταιρισμούς. Η υπόλοιπη δόμηση μπορεί να γίνεται και νόμιμα και παράνομα. 
      Πολλές φορές γίνεται κατάτμηση της γης παράνομα με τον εξής απλό τρόπο: Θεωρείται ότι το αγροτεμάχιο έχει όψεις σε αγροτικό δρόμο, που διανοίγεται σχετικά τελευταία. Πλην όμως υπάρχει μια βεβαίωση κάποιου τοπικού αξιωματούχου ότι προϋπήρχε. Έτσι γίνεται η κατάτμηση της γης σε μικρότερα αγροτεμάχια από τα τέσσερα στρέμματα. Υπάρχουν αγροτεμάχια τριακοσίων, τετρακοσίων και πεντακοσίων μέτρων τα οποία πωλούνται ως οικόπεδα. Χτίζονται ολόκληρες περιοχές της Εύβοιας και μ' αυτόν τον τρόπο πολλαπλασιάζεται ο πληθυσμός κάποιων περιοχών.
       Οι προβλέψεις των μελετητών λένε, ότι, η Ερέτρια παραδείγματος χάριν, σε πολύ σύντομο χρονικό διάστημα θα έχει τέτοια ανάπτυξη, που θα φθάσει τις σαράντα ή τις πενήντα χιλιάδες μόνιμους κατοίκους. Κι εδώ βέβαια, υπάρχει μια απουσία του κράτους από το γενικότερο σχεδιασμό, από τις προσπάθειες για χρήσεις γης, από τα σχέδια πόλεως, από τις υποδομές.
      Εμείς στην Εύβοια, θα αντιμετωπίσουμε τεράστιο πρόβλημα σε λίγο καιρό, όσον αφορά από πού θα περάσουν οι βασικοί οδικοί άξονες, όταν υπάρχουν και αποφάσεις του Συμβουλίου της Επικρατείας, που λένε ότι πρέπει να προστατεύουμε ακόμα και το δομημένο περιβάλλον. Δηλαδή, αυτό το περιβάλλον που καταστρέφεται για να δομηθεί, προστατεύεται από άλλη απόφαση του Συμβουλίου της Επικρατείας, ας είναι και αυθαίρετα δομημένο.
      Η Κυβέρνηση μ’ αυτήν  την τροπολογία έδειξε ότι νομοθετεί στο πόδι, ότι ενώ δεν παίρνει άλλες πρωτοβουλίες όπως θα έπρεπε να πάρει για να λυθούν ζητήματα, πελαγοδρομεί και σε ορισμένες περιπτώσεις ρουσφετολογεί ασύστολα, όπως στη συγκεκριμένη.
      Και κάτι ακόμη, κύριε Πρόεδρε. Έχω υποβάλει μία τροπολογία. Την έχω καταθέσει άλλες τρεις φορές στην Ολομέλεια της Βουλής σε νομοσχέδια του Υπουργείου Οικονομικών του Υπουργείου Ανάπτυξης και του Υπουργείου Απασχόλησης και δεν έγινε αποδεκτή. Επίσης απασχόλησα την Ολομέλεια και με συζήτηση μιας επίκαιρης ερώτησης, που είχα υποβάλει. Την απάντησε ο παριστάμενος Υφυπουργός κ. Μπέζας.
	Τι αφορά η τροπολογία; Είναι γνωστό ότι το Μαντούδι είναι μία από τις περιοχές που αποβιομηχανοποιήθηκαν στις αρχές της προηγούμενης δεκαετίας. Υπήρχαν τα προβλήματα με το λευκόλιθο και οι επιχειρήσεις έκλεισαν. Έγινε προσπάθεια από την κυβέρνηση του ΠΑ.ΣΟ.Κ. να επαναλειτουργήσουν με καινούργιο σχήμα. Πράγματι προχώρησε μία εταιρεία, η «ΒΙΟΜΑΓΝ», που και αυτή πτώχευσε σε πολύ σύντομο χρονικό διάστημα. 
	Τον περασμένο χρόνο έγιναν διεργασίες, στα πλαίσια των νέων επιχειρηματικών ευχερειών που παρουσιάζονται. Έτσι, λοιπόν, συμφωνήθηκε να υπάρχει αναβίωση της πτωχευμένης εταιρείας «ΒΙΟΜΑΓΝ». Υπάρχει επενδυτής ο οποίος θα εισέφερε τα χρήματα, για να αναβιώσει η εταιρεία. Έγιναν διαπραγματεύσεις και συζητήσεις. Οι τράπεζες που ήταν οι κύριοι πιστωτές θεώρησαν σκόπιμο να κάνουν εκπτώσεις, να κάνουν χάρισμα χρεών και πήγαν με τη λογική «ουκ αν λάβοις παρά του μη έχοντος». Εάν προχωρούσε η εκκαθάριση, κύριε Υπουργέ, οι τράπεζες δεν θα έπαιρναν τίποτα. Οι εισπράξεις από οτιδήποτε θα εκποιείτο θα πήγαιναν στα έξοδα της εκκαθάρισης, στους μισθούς, των εκκαθαριστών, στα δεδουλευμένα, στις εισφορές προς το Ι.Κ.Α. και αν περίσσευε κάτι, θα το έπαιρνε το δημόσιο. Έτσι λοιπόν οι τράπεζες την ανάγκη ποιούσες φιλοτιμία είπαν: «Χαρίζουμε τα 2/3 των απαιτήσεών μας». Έρχεται όμως το Υπουργείο σας και λέει: «Τα 2/3 που χάρισαν οι τράπεζες, αποτελούν έσοδο στη «νεκρή» εταιρεία», κατά συνέπεια θα πρέπει ο επενδυτής να επιβαρυνθεί με τη φορολογία γιατί ως έσοδο δημιουργεί φορολογική υποχρέωση περίπου 7.000.000 ευρώ. Το αποτέλεσμα ήταν ο επενδυτής να βρει άλλη διέξοδο. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, ολοκληρώστε, σας παρακαλώ.
      ΔΗΜΗΤΡΙΟΣ ΠΙΠΕΡΓΙΑΣ: Τελειώνω, κύριε Πρόεδρε.
      Τι συμβαίνει, κύριε Υπουργέ, αυτήν τη στιγμή στο Μαντούδι; Η «ΒΙΟΜΑΓΝ» είχε ανακοινώσει ότι θα ασχοληθεί με τα ενεργειακά ζητήματα. Αντί η «ΒΙΟΜΑΓΝ» να ασχοληθεί με τα ενεργειακά, ενοικίασε τώρα πλέον μπροστά στην παράλογη απαίτηση του Υπουργείου σας τα ακίνητά της στην εταιρεία «ΤΕΡΝΑ». Η «ΤΕΡΝΑ» υπέβαλε αίτηση στη ΡΑΕ για να χορηγηθεί άδεια σταθμού παραγωγής ηλεκτρικής ενέργειας ισχύος 460 ΜW. Το αποτέλεσμα ποιο είναι; Οι τριακόσιοι ογδόντα οκτώ πρώην εργαζόμενοι της «ΒΙΟΜΑΓΝ» οι ασφαλιστικοί οργανισμοί οι επαγγελματίες της περιοχής, που ήταν να πάρουν τα λεφτά τους όπως και το δημόσιο, που είχε να εισπράξει απ’ αυτήν τη διαδικασία, μένουν απλήρωτοι γιατί υπάρχει ένα πείσμα ή ένας παραλογισμός στο Υπουργείο Οικονομικών, που δεν ξέρω γιατί υπάρχει.
      Κύριε Υπουργέ, τι προτείνω με την τροπολογία; Να έχει η εταιρεία για την άφεση του χρέους, την ίδια μεταχείριση, που θα είχε αν αυτή είχε γίνει πριν πτωχεύσει. Έτσι λύνεται το ζήτημα. Δεν μπορώ να κατανοήσω γιατί παραπέμπετε το θέμα σε πολύπλοκες διαδικασίες και δεν το λύνετε με πολιτική πρωτοβουλία και με νόμο στη Βουλή. Δεν το κατανοώ. Αυτό δείχνει ίσως μία εμπάθεια ή μία εμπλοκή, που πιθανόν κυρίως να οφείλεται σε εσωκομματικούς σας συσχετισμούς.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Νιώτης έχει το λόγο.
      ΓΡΗΓΟΡΗΣ ΝΙΩΤΗΣ: Κύριε Πρόεδρε, κυρίες και κύριοι συνάδελφοι, πρέπει να δηλώσω εξαρχής ότι όταν προσήλθα στην Ολομέλεια αλλά και από την ώρα που κατετέθη η αποσυρθείσα τροπολογία, ήθελα να τη βλέπω με μία θετική διάθεση, γιατί διαπίστωνα ότι σ’ ένα βαθμό ήταν συνέχεια της πρωτοβουλίας της Βουλής του 2003 για το «πάγωμα» των προστίμων έως της αναρτήσεως των δασικών χαρτών και βεβαίως συνέβαλε στη μείωση της καταταλαιπώρησης πεντακοσίων χιλιάδων περίπου πολιτών αυτής της χώρας, που δεν ευθύνονται εάν η πολιτεία αποδεικνύεται κατ’ εξακολούθηση αδύναμη, ανήμπορη και ανίκανη επί μία συναπτή δεκαετία, να προωθήσει την υπόθεση των νέων δασικών χαρτών.
      Πρέπει να πω όμως ότι οφείλω να καταθέσω και τις απορίες μου και την απογοήτευσή μου με τον τρόπο που το χειρίστηκε ο κύριος Υπουργός της Γεωργίας. 
      Πρώτα απ’ όλα ερωτώ, αν με τον τρόπο που ήρθε αυτή η τροπολογία –δηλαδή χωρίς τη συνυπογραφή σημαντικών συναρμοδίων Υπουργών, όπως του κυρίου Υπουργού ΠΕ.ΧΩ.Δ.Ε. και του κυρίου Υπουργού της Δικαιοσύνης- αυτό δεν κρύβει μία διάθεση εμπαιγμού και προεκλογικών μικροκομματικών σκοπιμοτήτων της Κυβέρνησης, η οποία φαίνεται ότι δεν είχε πρόθεση να φέρει μία τέτοια διάταξη, διότι αλλιώς θα έπρεπε να είχε συζητηθεί στον κύκλο των συναρμοδίων Υπουργών και να είχε διατυπωθεί κατά τρόπο που θα συμφωνούσαν οι Υπουργοί.
      Θέλω εδώ να πω και το εξής: Όταν ψηφίζαμε το ν.3208/03, παρ’ όλο που και τότε ήταν προεκλογική περίοδος, υπήρξε και διάθεση και ουσιαστική διαδικασία συναινετικής πολιτικής. 
      Πρέπει να πω ότι στον τότε αρμόδιο Υπουργό είχαμε πάει Βουλευτές απ’ όλα τα κόμματα, επανειλημμένως. Επί τετράμηνο ζητούσαμε συνάντηση με τον κ. Μπασιάκο και εν τέλει μας αιφνιδίασε με μία τροπολογία, η οποία δυστυχώς λόγω της κακής διατύπωσης και της γενίκευσής της, αντί να αντιμετωπίσει την ουσία του προβλήματος, φαίνεται ότι προκάλεσε την αντίδραση ποικίλων σημαντικών φορέων σε όλη την Ελλάδα, αλλά και όλων των κομμάτων της Αντιπολίτευσης εν τέλει, διότι η γενικευμένη αυτή διατύπωση ουσιαστικά φαίνεται να κλείνει το μάτι σε μέλλοντες καταπατητές, σε οργανωμένα συμφέροντα, τα οποία κατ’ αυτόν τον τρόπο εμφανίζονταν να έχουν στη διάθεσή τους πλέον νομοθετική κάλυψη για κάθε είδους αυθαιρεσία.
      Δυστυχώς, τα πράγματα σε ένα νομοσχέδιο που είναι άσχετο και ψηφίζεται με μια διαδικασία –απουσία ουσιαστικά των αρμοδίων Υπουργών- και χωρίς το χρόνο για να συζητήσουμε, δεν μπόρεσαν να οδηγηθούν σε μία ουσιαστική συναινετική προοπτική.
      Προκύπτουν τα εξής ερωτήματα. Ο κύριος Υπουργός Γεωργίας είπε: Τι να κάνω; 	Το Συμβούλιο της Επικρατείας έχει κρατήσει την υπόθεση επί τρία χρόνια. Υπάρχει προσφυγή, δεν μπορώ να αναρτήσω τους χάρτες.
      Πρώτα απ’ όλα, τη διαδικασία ανάρτησης μπορούσε να την κάνει. Την κύρωση δεν μπορούσε να κάνει. Έχω λοιπόν το εξής ερώτημα: Γιατί επί τρία χρόνια αδρανοποίησε το Υπουργείο Γεωργίας και τις δασικές υπηρεσίες και δεν προώθησαν τη διαδικασία για την έκδοση των δασικών χαρτών; Γιατί «πάγωσε» εντελώς τους δασικούς χάρτες! 
      Η βασική ένσταση που ακούω από τους συναδέλφους μου όλων των κομμάτων τώρα είναι: Μα, για πόσο καιρό θα αναστείλουμε τις προθεσμίες; Γιατί δεν ορίζεται μία ημερομηνία; Γιατί δεν ορίζεται μέχρι πότε θα αναρτηθούν οι δασικοί χάρτες;
      Έχω την εντύπωση ότι αν ξέραμε ότι σε δύο χρόνια θα ολοκληρωθεί η ανάρτηση των δασικών χαρτών ή αν προσδιοριζόταν σε ποιες περιοχές θα είχε επιτευχθεί αυτό, θα ήταν δυνατόν να υπάρξει μία συμφωνία. 
      Επίσης, για ποιο λόγο θέλετε να καλύπτεται και στο μέλλον η αυθαιρεσία; Για ποιο λόγο δεν κλείνει την υπόθεση στα μέχρι τώρα δεδομένα και γιατί άνοιξε τόσο πολύ την ελαστικότητα αυτής της διατάξεως, ώστε τελικά να προκληθούν τόσο μεγάλες αντιδράσεις;
      Κυρίες και κύριοι συνάδελφοι, θέλω να το πω με πολύ απλά λόγια. Είναι παγωμένα τα πρόστιμα –και σωστό- έως ότου εφαρμοστεί ο ν.3208 και οι νέοι δασικοί χάρτες της χώρας που πήραν το 15% της δασοκάλυψης και το πήγαν στο 25%. 
      Έχω όμως ένα συγκεκριμένο ερώτημα και μια απορία που θέλω να εκφράσω προς τον Υπουργό Γεωργίας. Γιατί επί τρία χρόνια οι εκπρόσωποι του Υπουργείου Γεωργίας, οι νομικοί σύμβουλοι, δεν πιέζουν για τη συζήτηση της υποθέσεως στο Συμβούλιο της Επικρατείας και παραμένει επί τρία χρόνια χωρίς συζήτηση; Για ποιο λόγο η Νέα Δημοκρατία μεταθέτει όλα τα ζητήματα εις το αόριστο μέλλον και δεν επιδιώκουμε τελικά μια σαφή προδιαγεγραμμένη οριοθετημένη διαδικασία; 
      Είναι σαφές ότι υπάρχει πρόβλημα, υπάρχει πρόθεση από το Υπουργείο Γεωργίας για το γεγονός ότι επί τρία χρόνια το Συμβούλιο της Επικρατείας δεν συζητά. Διότι δεν το αποφεύγει το ίδιο το Συμβούλιο Επικρατείας.
    Προφανώς υποβάλλονται αιτήματα από πλευράς συνηγόρων των μερών ότι δεν είναι έτοιμοι, ότι λείπουν κάποιες διαδικαστικές προϋποθέσεις, με αποτέλεσμα να παραμένει παγωμένος ο ν. 3208 με ευθύνη –το τονίζω- του Υπουργείου Αγροτικής Ανάπτυξης.
    Παρ’ όλα αυτά, θέλω να δηλώσω ότι και εγώ και πολλοί συνάδελφοί μου από την πλευρά του ΠΑ.ΣΟ.Κ. είμαστε έτοιμοι και έχουμε την καλή διάθεση να συμβάλουμε στην επαναδιατύπωση αυτής της τροπολογίας κατά τέτοιο τρόπο, ώστε και να επιλύεται το πρόβλημα των δεκάδων χιλιάδων μικροϊδιοκτητών ταλαιπωρούμενων πολιτών του απλού κόσμου, του φτωχού κόσμου, όπως είναι στη Σαλαμίνα και σε άλλες περιοχές της Αττικής και της Ελλάδας, αλλά και να μην κλείνουμε το μάτι στα οργανωμένα συμφέροντα και να μην ανοίγουμε παράθυρο στην καταλήστευση και την παράνομη εκμετάλλευση των δασών. 
    Για παράδειγμα –και θέλω να το πω αυτό- όλη η Σαλαμίνα είναι ιδιωτικά δάση. Εδώ, γιατί δεν κάνει η τροπολογία αυτό το διαχωρισμό, να μπει προθεσμία, να δοθούν εγγυήσεις; Νομίζω ότι πρέπει να υπάρξει μία συναινετική προσπάθεια αντιμετώπισης του προβλήματος με απόλυτη –τονίζω- περιφρούρηση των διαδικασιών που δεν θα μετατρέπουν τα δάση σε εκμετάλλευση οργανωμένων ληστρικών συμφερόντων, αλλά και συγχρόνως να μη στείλουμε ένα αρνητικό μήνυμα στους χιλιάδες ταλαιπωρούμενους πολίτες, καθώς έχουμε μία πολιτεία η οποία ομολογεί ότι επί δεκαετία αδυνατεί να αναρτήσει τους δασικούς χάρτες και συγχρόνως έρχεται να δηλώσει την ανικανότητά της και την αδυναμία της να βρει πρακτικές λύσεις, ευέλικτες λύσεις, ουσιαστικές λύσεις, οι οποίες θα απευθύνονται στα προβλήματα των πολιτών και δεν θα τα εμπλέκουν και δεν θα τα έχουν ως επιχειρήματα για άνομα συμφέροντα και επιδιώξεις. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νιώτη.
    Ολοκληρώθηκε ο κατάλογος των πρωτολογιών. Νομίζω θα ήταν σωστό, κύριε Υπουργέ, να μιλήσετε τώρα για να δευτερολογήσουν οι συνάδελφοι στη συνέχεια. 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Βεβαίως, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Ας ακούσουμε, λοιπόν, πρώτα τον κύριο Υπουργό και μετά περνάμε στις δευτερολογίες. 
    Ορίστε, κύριε Υπουργέ, έχετε το λόγο.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριοι συνάδελφοι, θα αναφερθώ στο νομοσχέδιο για τον Τελωνειακό Κώδικα.
    Θα ήθελα να επισημάνω από την αρχή ότι είναι θετικό –το είπα και στην ομιλία μου χθες επί της αρχής- ότι η Αξιωματική Αντιπολίτευση ψηφίζει το νομοσχέδιο επί της αρχής, όπως επίσης είναι θετικό το γεγονός ότι ο εισηγητής της Αξιωματικής Αντιπολίτευσης, αλλά και άλλοι συνάδελφοι, στάθηκαν θετικά απέναντι σε πολλά από τα άρθρα του νομοσχεδίου και περιμένω, από τη στιγμή που στάθηκαν θετικά να τα ψηφίσουν στη συνέχεια. 
    Το νομοσχέδιο αυτό δεν είναι μια απλή κωδικοποίηση, δεν είναι μία συρραφή διατάξεων. Είναι μία νομοθετική πρωτοβουλία στην οποία περιλαμβάνονται αλλαγές για εναρμόνιση με κοινοτικές οδηγίες και αποφάσεις διοικητικών δικαστηρίων, αλλά και για την προσαρμογή της τελωνειακής μας υπηρεσίας στις νέες ανάγκες οι οποίες δημιουργούνται στο εμπόριο.
    Παράλληλα, προωθεί και στοχευμένες παρεμβάσεις για ευαίσθητες κοινωνικές ομάδες. Είναι –όπως είπα και χθες- το αποτέλεσμα μιας ολοκληρωμένης διαδικασίας διαλόγου που έγινε με κοινωνικές ομάδες, αλλά και εσωτερικής διαβούλευσης, εσωτερικής διαδικασίας διαλόγου με όλες τις τελωνειακές υπηρεσίες της χώρας. Ήταν απαραίτητο να προχωρήσουμε στην αναμόρφωση του Τελωνειακού Κώδικα και το κείμενο αυτό είναι ένα κείμενο το οποίο έχει εσωτερική συνοχή και έχει προκύψει, όπως είπα και προηγουμένως, μέσα από επίπονη δουλειά.
    Μίλησα χθες στην ομιλία μου επί της αρχής για μία θεσμική επανάσταση στο χώρο των τελωνείων, όχι αναφερόμενος αποκλειστικά στο συγκεκριμένο νομοσχέδιο, αλλά στο σύνολο των δράσεων και των πρωτοβουλιών που έχουμε αναλάβει τα τελευταία χρόνια, σε σχέση με την καλύτερη και αποτελεσματικότερη οργάνωση της τελωνειακής υπηρεσίας. Μέσα σ’ αυτές τις δράσεις είναι και η προώθηση της ηλεκτρονικής διακυβέρνησης στο χώρο των τελωνείων. 
    Να υπενθυμίσω ότι στο πλαίσιο της αυτοματοποίησης των διαδικασιών αλλάζουμε το καθεστώς της κοινοτικής διαμετακόμισης. Ήδη από το 2007 έχει αρχίσει να εφαρμόζεται η ηλεκτρονική επικοινωνία των τελωνειακών αρχών, όχι μόνο με τις αντίστοιχες των άλλων κρατών-μελών, αλλά και με τους συναλλασσόμενους. Αξιοποιούμε την εμπειρία που έχουμε από το «TAXIS NET» και υλοποιούμε ένα αντίστοιχο πρόγραμμα, το «ICIS NET T.V», διαδικτυακή πύλη του «ICIS», με πόρους ύψους 6.000.000 ευρώ από το Γ΄ Κοινοτικό Πλαίσιο Στήριξης.
      Επεκτείνουμε δηλαδή το σύστημα της ηλεκτρονικής υποβολής από τη κοινοτική διαμετακόμιση σε όλα τα τελωνειακά παραστατικά. Θα δημιουργηθεί μέσω του «ICIS ΝΕΤ» μία πηγή πληροφόρησης για όλα τα τελωνειακά θέματα και θα εγκατασταθούν πεντακόσιοι νέοι, σύγχρονοι, ηλεκτρονικοί υπολογιστές με τη συνδρομή της Γενικής Γραμματείας Πληροφοριακών Συστημάτων στα τελωνεία, που θα υποστηρίξουν τις νέες εφαρμογές. Το έργο προετοιμάστηκε από μας. Υπογράφεται η σύμβαση τις επόμενες ημέρες και θα ολοκληρωθεί μέσα σε είκοσι τέσσερις μήνες από την υπογραφή της σύμβασης. Είναι η θεαματικότερη αλλαγή αυτή, από τότε που δημιουργήθηκε η τελωνειακή υπηρεσία.
      Παράλληλα ανέφερα χθες στην ομιλία μου, ότι προωθούμε σημαντικές δράσεις και για την αντιμετώπιση του λαθρεμπορίου. Έχουμε αποτελέσματα συγκεκριμένα στην αντιμετώπιση του λαθρεμπορίου. Φαίνεται ξεκάθαρα από τη θεαματική αύξηση των εσόδων που υπάρχει τα τελευταία χρόνια στα τελωνεία, των τελωνειακών εσόδων. Φαίνεται όμως και από τις δράσεις τις οποίες αναλαμβάνουν και άλλες υπηρεσίες, όχι μόνο οι τελωνειακές μας υπηρεσίες, όπως για παράδειγμα η Υπηρεσία Ειδικών Ελέγχων.
      Να αναφέρω χαρακτηριστικά για να αποδείξω αυτή την αποτελεσματικότητά μας στην αντιμετώπιση του λαθρεμπορίου, ότι οι έλεγχοι στα ενεργειακά προϊόντα, στα πετρελαιοειδή, από την Υπηρεσία Ειδικών Ελέγχων, έχουν ενταθεί. Το 2005 κάναμε τέσσερις χιλιάδες εκατό ελέγχους και είχαμε εννιακόσιους τριάντα ένα παραβάτες, ενώ το 2006 –και κοιτάξτε τη διαφορά, το άλμα στο ελεγκτικό έργο- είχαμε δέκα χιλιάδες πεντακόσιους ελέγχους με οχήματα βαν και χωρίς βαν -διότι τώρα έχουμε και τα ειδικά οχήματα με τα οποία κάνουμε ελέγχους στα πετρελαιοειδή- και χίλιες επτακόσιες δέκα παραβάσεις. Στο πρώτο πεντάμηνο του 2007 έχουμε ήδη πεντέμισι χιλιάδες ελέγχους και εξακόσιες είκοσι δύο παραβάσεις. 
      Είναι πολύ σημαντικό ένα άλλο μέγεθος που θα σας δώσω. Από το 2003 έως το 2006 έχουμε μείωση στην κατανάλωση πετρελαίου θέρμανσης κατά 10% και το ίδιο διάστημα από το 2003 έως το 2006 έχουμε μείωση στην κατανάλωση του πετρελαίου ναυτιλίας κατά 12,5%. Αυτοί οι αριθμοί δείχνουν το μέγεθος της προσπάθειας που γίνεται για την αντιμετώπιση του λαθρεμπορίου.
      Θα εντείνουμε ακόμη περισσότερο τις προσπάθειές μας. Πρέπει να τονίσω για μια ακόμη φορά ότι είμαστε ανυποχώρητοι απέναντι σ’ αυτά τα φαινόμενα του λαθρεμπορίου και της δασμοφοροδιαφυγής.
      Είπατε, κύριοι συνάδελφοι, ότι δώσαμε πολλές υποσχέσεις σε ευαίσθητες κοινωνικές ομάδες, σε κατηγορίες συμπολιτών μας τις οποίες δεν υλοποιήσαμε. Σας απαντώ, λοιπόν, ότι ασκούμε μια συνετή πολιτική δημοσιονομικής διαχείρισης, δημοσιονομικής εξυγίανσης, η οποία συνδυάζεται με διαρθρωτικές πολιτικές. Και καθώς η οικονομία πηγαίνει καλύτερα, σταδιακά μεν, αλλά σταθερά, έχουμε μέριμνα να ενισχύουμε τα εισοδήματα ευαίσθητων κοινωνικών ομάδων, ανθρώπων που είναι οικονομικά ασθενέστεροι, ατόμων με αναπηρία, πολύτεκνων, με στοχευμένες παρεμβάσεις σαν αυτές που περιλαμβάνονται στο συγκεκριμένο νομοσχέδιο.
      Δεν είναι, όμως, μόνο οι ρυθμίσεις του συγκεκριμένου νομοσχεδίου. Να θυμίσω ότι στον τομέα του δικού μας Υπουργείου, του Υπουργείου Οικονομίας και Οικονομικών, με τον πρόσφατο φορολογικό νόμο, το ν.3522/2006, προχωρήσαμε και σε άλλες ρυθμίσεις για τα άτομα με αναπηρία. Αυξήσαμε από τα 1.900 ευρώ στα 2.400 ευρώ το ποσό της δαπάνης χωρίς δικαιολογητικά, που αφαιρείται από το εισόδημα του φορολογουμένου. Αφαιρούμε από τα καθαρά κέρδη των επιχειρήσεων –όχι από το εισόδημα- 1.500 ευρώ για κάθε άτομο με αναπηρία πάνω από 67% που απασχολεί μια επιχείρηση. Μειώσαμε το συντελεστή Φ.Π.Α. στα πλαίσια –των δυνατοτήτων που μας έδινε η κοινοτική νομοθεσία- από το 19% στο 9% σε συσκευές και τεχνολογικά βοηθήματα που χρησιμοποιούνται αποκλειστικά από τα άτομα με αναπηρία. Αυξήσαμε από τα 70 τ.μ. στα 90 τ.μ. το όριο των στεγαστικών αναγκών για την απαλλαγή ατόμων με αναπηρία πάνω από 67% από το φόρο μεταβίβασης και από την αγορά νέας κατοικίας.
      Επίσης, με τον ίδιο φορολογικό νόμο, καταργήσαμε το φόρο στο επίδομα της πολύτεκνης μητέρας. 
      Με το ν.3454/2006 δίνουμε τη δυνατότητα σε οικογένειες με τρία ανήλικα ή προστατευόμενα τέκνα, να παίρνουν αυτοκίνητα με απαλλαγή μέχρι δύο χιλιάδες κυβικά εκατοστά, να πληρώνουν για την ακρίβεια το 70% των τελών ταξινόμησης το 2007, ενώ θα υπάρχει πλήρης απαλλαγή για το 2008.
      Έχουμε, επομένως, συνεχή μέριμνα για τις ειδικές κοινωνικές ομάδες, για τα άτομα με αναπηρία, για τους πολύτεκνους.
      Και επειδή μας κατηγορείτε ότι με το συγκεκριμένο νομοσχέδιο ικανοποιούμε μόνο αιτήματα από ομαδούλες, να σας πω ότι δεν πρόκειται για ομαδούλες, πρόκειται για χιλιάδες συμπολίτες μας, οι οποίοι έχουν κάθε δικαίωμα να προβάλλουν τα αιτήματά τους και να ζητούν από ένα κράτος δικαιοσύνης, από ένα δίκαιο κράτος, να αποκρίνεται σ’ αυτά τους τα αιτήματα.
      ‘Ερχομαι στην παράγραφο 6 του άρθρου 2, που αναφέρεται στην απαλλαγή από τα πρόστιμα των αγροτών που χρησιμοποίησαν πετρέλαιο θέρμανσης πριν από τις 16.10.2003 για την κίνηση και τη λειτουργία των αγροτικών τους μηχανημάτων. Να επισημάνω ότι εδώ δεν πρόκειται για νέα διάταξη. Στην ουσία η διάταξη αυτή είναι μία αναπροσαρμογή υφιστάμενης διάταξης στο άρθρο 54 του ν. 3220/2004, νόμου του ΠΑ.ΣΟ.Κ., που προέβλεπε απαλλαγή από τα πρόστιμα των αγροτών, εντάσσοντάς τους σε μια ανάλογου περιεχομένου διάταξη η οποία αφορούσε την απαλλαγή προστίμων σε νοσηλευτικά και προνοιακά ιδρύματα. Υπήρχε πρόβλημα ερμηνείας του άρθρου 54 του ν. 3220/2004, λόγω της κακής διατύπωσης και η διάταξη αυτή δεν μπορούσε να εφαρμοστεί. Οι αγρότες που είχαν πρόβλημα, πίστεψαν ότι ευνοήθηκαν με τη διάταξη του 2004, στη συνέχεια όμως αποδείχθηκε ότι η διάταξη αυτή δεν μπορούσε να εφαρμοστεί και υπάρχει σωρεία υποθέσεων που εκκρεμεί στα τελωνεία. Επειδή, λοιπόν, υπάρχει συνέχεια στη διοίκηση -και πρέπει να υπάρχει- αυτό το θέμα αντιμετωπίζεται με τη διάταξη της παραγράφου 6 του άρθρου 2. Και μάλιστα να επισημάνω ότι με τη βελτίωση που κάναμε στο άρθρο, ενώ η δική σας διάταξη, η διάταξη του άρθρου 54 αναφέρεται γενικά σε αγρότες-παραγωγούς, είναι δηλαδή μια διάταξη που ανοίγει πολύ την εφαρμογή της, η δική μας διάταξη της παραγράφου 6 του άρθρου 2 αναφέρεται πλέον σε κατά κύριο επάγγελμα αγρότες του κανονικού και ειδικού καθεστώτος. Υπάρχει δηλαδή φορολογικός χαρακτηρισμός και είναι εύκολο να προσδιοριστεί σε ποιους αναφέρεται αυτή η διάταξη. Αναφέρεται αποκλειστικά και μόνο σε ανθρώπους οι οποίοι κατά κύριο επάγγελμα έχουν την αγροτική απασχόληση. 
      Για το θέμα της διαγραφής των παραγεγραμμένων απαιτήσεων: νομίζω ότι και εδώ οι εξηγήσεις που δώσαμε και στη συζήτηση στην επιτροπή και στη συζήτηση χθες επί της αρχής του νομοσχεδίου είναι σαφείς και ξεκάθαρες. Πρόκειται για την προσθήκη μιας νέας παραγράφου, για το λόγο ότι δεν υπήρχε μέχρι σήμερα η δυνατότητα στα τελωνεία να διαγράφουν τις απαιτήσεις οι οποίες έχουν παραγραφεί. Ενώ υπάρχει δυνατότητα στα τελωνεία να διαγράφουν χρέη τα οποία έχουν βεβαιωθεί και δεν έχουν παραγραφεί, σε ειδικές περιπτώσεις και μετά από γνωμοδότηση της Επιτροπής παροχής διευκολύνσεων του άρθρου 15 του νόμου 2648/1998, δεν είχαμε τη δυνατότητα να διαγράφουμε υποθέσεις οι οποίες έχουν παραγραφεί. Αυτό, λοιπόν, καλύπτεται με τη συγκεκριμένη διάταξη και μάλιστα ο τρόπος της διαγραφής θα είναι ανάλογος με εκείνον που ισχύει σήμερα στις Δ.Ο.Υ., δηλαδή με τις διαδικασίες που προβλέπονται στο π.δ. 16/89 «περί κανονισμού λειτουργίας των Δ.Ο.Υ.». Γι’ αυτό ακριβώς το λόγο υπάρχει και εξουσιοδοτική διάταξη στη συγκεκριμένη διάταξη: Με απόφαση του Υπουργού Οικονομίας και Οικονομικών θα καθορίζεται κατ’ αντιστοιχία με όσα συμβαίνουν στις Δ.Ο.Υ., δηλαδή με όσα προβλέπονται από το π.δ. 16/89, το αρμόδιο όργανο, οι όροι, οι προϋποθέσεις, η διαδικασία και κάθε άλλη λεπτομέρεια για τη διαγραφή της οφειλής η οποία έχει υποπέσει σε παραγραφή. Η αναφορά γίνεται στο νόμο «περί δημοσίου λογιστικού», δηλαδή στο ν. 2362/1995, γιατί ο νόμος «περί δημοσίου λογιστικού» καθορίζει το χρόνο της παραγραφής, ενώ ο Κώδικας Εισπράξεως Δημοσίων Εσόδων καθορίζει τις διαδικασίες της διαγραφής. Επομένως, η αναφορά γίνεται εκεί που πρέπει να γίνεται, στο νόμο «περί δημοσίου λογιστικού» που καθορίζει τους χρόνους παραγραφής και οι χρόνοι της παραγραφής –για να μην υπάρχει καμμία παρανόηση- για τις τελωνειακές οφειλές είναι δέκα χρόνια για τους δασμούς και τους φόρους και είκοσι χρόνια για χρέη από τελεσίδικη απόφαση δικαστηρίου ή από καταλογιστική πράξη, δηλαδή είκοσι χρόνια για τα πολλαπλά τέλη και για τις περιπτώσεις προστίμων από λαθρεμπορία.  
      Η διάταξη που αφορά τη διαγραφή των παραγεγραμμένων χρεών δεν έχει καμμία απολύτως σχέση με τις υποθέσεις των τελωνειακών οι οποίοι είχαν εμπλακεί σε λαθρεμπόριο καυσίμων. Αυτές είναι υποθέσεις που έρχονται από το 1997. Να ενημερώσω ότι έχουν εκδοθεί διακόσιες καταλογιστικές πράξεις και έχουν γίνει τρεις χιλιάδες καταλογισμοί σε πρόσωπα και εταιρείες εμπορίας καυσίμων, εταιρείες μεταφορών, έχουν ασκηθεί ένδικα μέσα και επομένως υπάρχει αναστολή της παραγραφής στις συγκεκριμένες περιπτώσεις. Επομένως, να το ξεκαθαρίσουμε για μια ακόμη φορά, η διάταξη αυτή δεν έχει καμμία σχέση με την παραγραφή των συγκεκριμένων χρεών.
      Τα αγροτικά μηχανήματα πολλαπλής χρήσης είναι οχήματα, τα οποία είναι εφοδιασμένα με ειδικές άδειες του Υπουργείου Αγροτικής Ανάπτυξης και Τροφίμων και υπόκεινται σε περιορισμούς ως προς την κατοχή και κυκλοφορία τους. Θεωρήσαμε λοιπόν για λόγους ίσης φορολογικής μεταχείρισης ότι πρέπει να εξομοιώσουμε αυτά τα μηχανήματα με τα υπόλοιπα γεωργικά μηχανήματα και γι’ αυτό ακριβώς υπάρχει η διάταξη της παραγράφου 21 του άρθρου 1. 
      Από τη στιγμή λοιπόν που επιτρέπεται η χρήση αγροτικού πετρελαίου σ’ αυτά τα μηχανήματα –γιατί αυτό σημαίνει φορολογική εξομοίωση, τους δώσαμε τη δυνατότητα να χρησιμοποιούν αγροτικό πετρέλαιο- είναι λογικό ότι θα πρέπει να έλθουμε και να ρυθμίσουμε το ζήτημα των εκκρεμών υποθέσεων που έχουν δημιουργήσει προβλήματα σε μέρος του αγροτικού κόσμου. Γι’ αυτό λοιπόν και με τη διάταξη της παραγράφου 7 του άρθρου 2 δίνεται η δυνατότητα στους αγρότες, που έχουν τέτοια οχήματα Α.Μ.Π.Χ., εκτελωνισμένα μέχρι το 1992 και χρησιμοποίησαν για την κίνηση και τη λειτουργία των οχημάτων τους μετά τις 16.10.2003 πετρέλαιο θέρμανσης αντί για πετρέλαιο κίνησης, να καταβάλουν μόνο τις φορολογικές επιβαρύνσεις. Είναι νομίζω μια δίκαιη διάταξη η οποία επιλύει προβλήματα. 
      Επίσης, να ενημερώσω ότι με βάση τα στοιχεία που έχουμε από το Υπουργείο Ανάπτυξης και Τροφίμων είναι καταγεγραμμένα από το 1976 ως το 1992, περίπου τέσσερις χιλιάδες τετρακόσια τέτοια οχήματα. Πολλά από αυτά έχουν αποσυρθεί. Υπολογίζεται ότι σήμερα κυκλοφορούν περίπου δύο χιλιάδες τέτοια οχήματα τα οποία ευνοούνται. Τα οχήματα τα οποία εξακολουθούν σήμερα να κυκλοφορούν, βρίσκονται σε αγροτικές περιοχές της χώρας, στη Θράκη, στη Μακεδονία, στη Θεσσαλία, ενώ αυτά που κυκλοφορούσαν σε αστικές περιοχές έχουν αποσυρθεί, διότι έχουν αντικατασταθεί από αυτούς που δεν είναι αγρότες. Αν, δηλαδή, κάποιοι που δεν είναι αγρότες είχαν τέτοια οχήματα, θα τα έχουν ήδη αντικαταστήσει με οχήματα νεότερης γενιάς και νεότερων τεχνολογιών. 
      Πρέπει, επίσης, να τονίσω ότι τα οχήματα τα οποία κυκλοφορούσαν σε αστικές περιοχές, τα λεγόμενα «τζιπ του Κολωνακίου» ήταν οχήματα τα οποία ήταν βενζινοκίνητα και όχι πετρελαιοκίνητα, ενώ η διάταξη αυτή αφορά πετρέλαιο κίνησης. Επομένως, είναι σαφές ότι είναι μια ευνοϊκή διάταξη μόνο για αγρότες και για κανέναν άλλον. 
      Έρχομαι στο θέμα της παραγράφου 39 του άρθρου 1, δηλαδή στα διπλοκάμπινα. Υπήρχε πρόβλημα με την κατάταξη αυτών των οχημάτων. Έπρεπε να δημιουργήσουμε μία χωριστή κατηγορία για τη φορολογική μεταχείριση αυτών των οχημάτων, για να σταματήσουν οι διενέξεις και οι αντιπαραθέσεις που υπήρχαν. 
      Τα οχήματα αυτά έχουν συγκεκριμένα χαρακτηριστικά και επειδή από την κατασκευή τους δεν ανήκουν σε μία από τις δύο κατηγορίες, δηλαδή δεν ανήκουν στα οχήματα που προσδιορίζονται απευθείας ως επιβατικά ή σ’ αυτά που προσδιορίζονται ως φορτηγά αυτοκίνητα, χρησιμοποιούνται δε όχι μόνο από αγρότες, αλλά και από άλλους επαγγελματίες, προτείνεται η συγκεκριμένη διάταξη, στην οποία κάνουμε χρήση συγκεκριμένων κριτηρίων. Τα κριτήρια αυτά είναι το μήκος της εξέδρας φόρτωσης και το ωφέλιμο φορτίο. Υπάρχει λοιπόν αυτή η διάταξη, που καθορίζει το καθεστώς φορολόγησης ανάλογα με την ικανοποίηση κάποιων προϋποθέσεων σε σχέση με τα συγκεκριμένα κριτήρια και οι συντελεστές τέλους ταξινόμησης κυμαίνονται από το 7% ως το 50% του αντίστοιχου επιβατικού, που δεν μπορεί να είναι κάτω από το 21%.
      Η λογική στον τρόπο φορολόγησης που προτείνουμε είναι ότι, όταν αυτά τα οχήματα έχουν χαρακτηριστικά που πλησιάζουν προς τα φορτηγά αυτοκίνητα, θα έχουν και τον χαμηλό συντελεστή τέλους ταξινόμησης το 7%. Όταν αυτά τα οχήματα έχουν χαρακτηριστικά που πλησιάζουν προς τα χαρακτηριστικά των επιβατικών αυτοκινήτων, είναι φυσιολογικό και δίκαιο να φορολογούνται με μεγαλύτερο συντελεστή τέλους ταξινόμησης. Ανάλογα κριτήρια κατάταξης έχουν χρησιμοποιηθεί και στην Ευρωπαϊκή Ένωση για τη δασμολογική κατάταξη αυτών των οχημάτων.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, λίγο επιγραμματικά σας παρακαλώ. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σε τέσσερα λεπτά, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Είναι πολλά τα τέσσερα λεπτά, κύριε Υπουργέ, συντομεύστε. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σε τέσσερα λεπτά θα τελειώσω.
      Η διάταξη αυτή για τα διπλοκάμπινα είναι δυσμενέστερη φορολογικά. Θα αποτρέπει να κυκλοφορούν οχήματα τέτοιου είδους με χαρακτηριστικά που μοιάζουν προς τα επιβατικά και θα δίνει τη δυνατότητα, θα ενθαρρύνει την κυκλοφορία τέτοιου είδους οχημάτων που μοιάζουν με τα αγροτικά οχήματα.
      Μία διευκρίνιση για την παράγραφο 23 του άρθρου 1. Δεν αλλάζουμε τίποτα σε σχέση με την κατ’ αποκοπή φορολογία στο τσίπουρο. Αυτό το οποίο κάνουμε είναι μία μικρή τροποποίηση της διάταξης και έτσι, από διήμερους οινοπνευματοποιούς, μιλάμε πλέον για μικρούς αποσταγματοποιούς. Κάνουμε μία εναρμόνιση με άλλη υφιστάμενη νομοθεσία.
      Για το θέμα των εκτελωνιστών, εκείνο το οποίο θέλω να πω είναι ότι τους στηρίζουμε ουσιαστικά. Ήδη στο πλαίσιο των συζητήσεων που γίνονται στην Κοινότητα για την αναμόρφωση των διατάξεων του Κοινοτικού Τελωνειακού Κώδικα, έχουμε προτείνει συγκεκριμένες διατάξεις και έχουμε αναλάβει συγκεκριμένες πρωτοβουλίες. Οι προτάσεις μας έχουν γίνει κατ’ αρχήν δεκτές, γεγονός που ικανοποιεί τους Έλληνες εκτελωνιστές. 
      Για το ζήτημα το οποίο ετέθη και στο οποίο συνηγόρησε και ο κύριος Πρόεδρος για τους μεταμοσχευμένους πρέπει να πω ότι εδώ δεν φέραμε κάποια ειδική διάταξη για τους νεφροπαθείς. Υπήρχε διάταξη στο ν. 1882/1990 να έχουν απαλλαγή από τα τέλη ταξινόμησης αυτοί οι οποίοι πάσχουν από νεφρική ανεπάρκεια τελικού σταδίου και εδώ προσθέσαμε, επειδή υπήρχε τέτοια διάταξη, και τους μεταμοσχευμένους νεφροπαθείς. Για να επεκτείνουμε αυτήν τη διάταξη -είναι κάτι το οποίο εγώ κατ’ αρχάς το βλέπω θετικά- πρέπει όμως να το μελετήσουμε, γιατί υπάρχουν διαφόρων ειδών μεταμοσχεύσεις. Θα υπάρξει μία συνεννόηση με το Υπουργείο Υγείας και σε επόμενη νομοθετική πρωτοβουλία της Κυβέρνησης θα είμαστε έτοιμοι να φέρουμε διάταξη, μια και το θέμα ετέθη εδώ και δεν έχει τεθεί στη συζήτηση που έγινε στην επιτροπή.
      Κλείνω με την τροπολογία του κ. Πιπεργιά. Το θέμα είναι γνωστό. Έχω απαντήσει, όπως είπε και ο κύριος συνάδελφος, σε επίκαιρη ερώτηση στη Βουλή. Το φορολογικό ζήτημα που εδώ τίθεται είναι η φορολογική μεταχείριση της άφεσης χρέους των πιστωτών της εταιρείας. Εάν ερμηνεύσουμε κατά γράμμα το νόμο, αυτή η άφεση χρέους είναι εισόδημα στην εταιρεία και επομένως θα πρέπει να φορολογηθεί. Εκείνο το οποίο θέλω εγώ να τονίσω, κύριε συνάδελφε, είναι ότι κακώς εμπλέκετε το Υπουργείο στο ζήτημα της αποπληρωμής των εργαζομένων. Εσείς ο ίδιος στην εισηγητική έκθεση της τροπολογίας λέτε ότι η «ΒΙΟΜΑΓΝ» από το νόμο είναι υποχρεωμένη να δώσει στους εργαζόμενους τα δεδουλευμένα. Το φορολογικό ζήτημα είναι εντελώς διαφορετικό και δεν έχει να κάνει με την πληρωμή των δεδουλευμένων στους εργαζόμενους. Η «ΒΙΟΜΑΓΝ» οφείλει να πληρώσει τα δεδουλευμένα στους εργαζόμενους. Το ζήτημα εμείς το έχουμε παραπέμψει στο Νομικό Συμβούλιο του Κράτους και όταν υπάρξει γνωμοδότηση από το Νομικό Συμβούλιο του Κράτους, θα προχωρήσουμε στις επόμενες ενέργειες. 
      ΔΗΜΗΤΡΙΟΣ ΠΙΠΕΡΓΙΑΣ: Είναι τέσσερις μήνες, κύριε Υπουργέ. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτή είναι η λειτουργία, κύριε συνάδελφε, του Νομικού Συμβουλίου του Κράτους. Εκείνο το οποίο θέλω να τονίσω εγώ ως Υπουργείο Οικονομίας και Οικονομικών, πέρα από το φορολογικό ζήτημα το οποίο έχει τεθεί, είναι ότι εμάς μας ενδιαφέρει ως Υπουργείο Οικονομίας και Οικονομικών η νομιμότητα των ενεργειών του συνδίκου και πρέπει εδώ να υπενθυμίσω ότι μετά από καταγγελίες των δημάρχων της περιοχής έχει επιληφθεί η ΥΠ.Ε.Ε., η οποία έχει παραδώσει πόρισμα στον Εισαγγελέα για τις ενέργειες του συνδίκου. Εκείνο, επίσης, το οποίο μας ενδιαφέρει είναι να τηρηθούν οι φορολογικές υποχρεώσεις της «ΒΙΟΜΑΓΝ» και επίσης μας ενδιαφέρει να διασφαλιστεί ότι θα γίνει η επένδυση και ότι θα πληρωθούν τα δεδουλευμένα στους εργαζόμενους, τα οποία όφειλε η «ΒΙΟΜΑΓΝ» να τα πληρώσει γεγονός το οποίο δεν έχει καμμία σχέση με την απάντηση τη δική μας στο συγκεκριμένο φορολογικό ζήτημα. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο εισηγητής της Νέας Δημοκρατίας, κ. Λιάσκος, έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, σας ζήτησα το λόγο! Είμαι Κοινοβουλευτικός Εκπρόσωπος. Προηγούμενα μου ζητήσατε να τελειώσουν οι ομιλητές και σας έκανα τη χάρη για να μην έχουμε διαμαρτυρίες, αλλά τώρα δεν μπορούμε να αγνοούμαστε!
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Γκατζή, κάντε λίγη υπομονή. Τέσσερα λεπτά. Άλλωστε χρόνος επαρκής σας δόθηκε κάθε φορά. 
      ΝΙΚΟΛΑΟΣ ΓΚΑΤΖΗΣ: Όχι, δεν μιλάω για το χρόνο, κύριε Πρόεδρε, μιλάω για τη σειρά. Προηγουμένως που μου δώσατε το λόγο ήταν σε αυτήν την πρόταση που κάνατε και στάθηκα μισό λεπτό. Δεν δευτερολόγησα.
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Γκατζή. 
      Ορίστε, έχετε το λόγο. 
      ΝΙΚΟΛΑΟΣ ΓΚΑΤΖΗΣ: Κατ’ αρχήν, θα ήθελα να πω εδώ ότι για την τροπολογία υπ’ αριθμ. 1054/218/7-62007 για τους αναπήρους που προβλέπει και τους νεφροπαθείς κ.λπ., εμείς δεν έχουμε καμμία αντίρρηση. Το πρόβλημα, όμως, δεν είναι εκεί, κύριε Υπουργέ. Το πρόβλημα είναι τι κοινωνική πολιτική ακολουθείτε. Λύνεται το πρόβλημα αυτό που είπατε ότι εκτός από το αυτοκίνητο ανεβάσαμε το αφορολόγητο που περνάει μέσα στα έξοδα σε 1.300 ευρώ, όταν οι άνθρωποι αυτοί γι’ αυτά τα φάρμακα έχουν πληρώσει 1.300 ευρώ με το ποσοστό συμμετοχής που είναι 300 ή 400 ευρώ με το 25%; Είναι δυνατόν να πούμε ότι ασκείται κοινωνική πολιτική; Λύστε το πρόβλημα των δωρεάν φαρμάκων τουλάχιστον σ’ αυτές τις κατηγορίες που έχουν ένα μόνιμο πρόβλημα στην υγεία τους. Να μην πω τώρα για όλα τα άλλα μέτρα. 
      Κύριε Πρόεδρε, στάθηκα στην ομιλία επί της αρχής σε όλα τα άρθρα και έγινε σαφές από την τοποθέτησή μας ποια στηρίζουμε και ποια όχι. Θα ήθελα όμως να πω κάτι, επειδή έγινε εδώ πολύς ντόρος, για τα προβλήματα της τροπολογίας η οποία έχει αποσυρθεί. Με την ευκαιρία αυτή, αναφέρθηκε και ο Αλ Γκορ. Για την επίσκεψή του και όλα αυτά δηλαδή το πώς τον υποδέχθηκαν οι Αρχηγοί των δύο κομμάτων, θα ήθελα να πω ότι μπορούν οι Αρχηγοί των κομμάτων και ιδιαίτερα αναφέρομαι στον κύριο Πρωθυπουργό να δέχεται οποιονδήποτε, να συνομιλεί, να συγχαρεί, να δίνει εύσημα.
      Δεν μπορεί, όμως, κείμενα και DVD να λέει ο κύριος Πρωθυπουργός ότι υποχρεωτικά θα περάσουν από όλα τα σχολεία. Από ποιον; Θα κάνουν τα παιδάκια ήρωα έναν, ο οποίος όταν βομβαρδιζόταν η Γιουγκοσλαβία, με ευθύνη καθαρά των Η.Π.Α. και των χωρών της Ευρωπαϊκής Ένωσης, ήταν το δεύτερο πρόσωπο που αποφάσιζε γι’ αυτήν την επιδρομή, γι’ αυτήν τη γενοκτονία. Και όχι μόνο αυτό.
      Ο κ. Γκορ ενδιαφέρεται για το περιβάλλον και για να σωθεί η γη, όταν κύριοι συνάδελφοι, βομβαρδίζοντας τη Γιουγκοσλαβία με το απεμπλουτισμένο ουράνιο ήρθε και πότισε γη, αέρα, θάλασσα, καθώς και τα νερά μας με τέτοιες ουσίες που είναι θανατηφόρες, όπως είναι το ουράνιο και όλες οι άλλες, που ήρθαν και χτύπησαν τη χώρα αυτήν.  Έτσι, λοιπόν, εμείς είμαστε αντίθετοι πέρα για πέρα να ηρωοποιηθεί  μέσα στην παιδική φαντασία ο Γκορ, ο οποίος είναι ένας από τους μεγαλύτερους συντελεστές καταστροφής του περιβάλλοντος.
       Αλλά πέρα από αυτό, θα ήθελα να πω ότι και το ΠΑ.ΣΟ.Κ. αλληλοσυγχάρηκαν με τον κ. Γκορ και μάλιστα ο κ. Γκορ έδωσε συγχαρητήρια στον κ. Παπανδρέου για την περίπτωση της Γιουγκοσλαβίας, που είχαν πάρα πολύ καλές σχέσεις. Θυμόμαστε τα ταξίδια του κ. Παπανδρέου εκεί και τις παρεμβάσεις που έκανε στις εκλογές κ.λπ.. Δικαίωμά τους είναι να τον έχουν σαν συνεργάτη. Το πρόβλημα είναι πως είδαμε εμείς εδώ, ότι με τιμές και τυμπανοκρουσίες στη χώρα μας δέχθηκε έναν, ο οποίος συνεχίζει να εκπροσωπεί το μεγάλο κεφάλαιο, συνεχίζει η χώρα του να μη δέχεται τελικά περιβαλλοντικούς περιορισμούς που καταστρέφουν τον πλανήτη. Είναι ένας άνθρωπος, ο οποίος χρησιμοποίησε την πολεμική ισχύ των Αμερικανών και του ΝΑΤΟ, για να καταστρέψουν χώρες και λαούς με εκατοντάδες χιλιάδες θύματα.
      ΠΡΟΕΔΡΕΥΩΝ (Γεώργιος Σούρλας):  Τώρα, πώς δένει ο Γκορ εδώ με τον Εθνικό Τελωνειακό Κώδικα, δεν μπορώ να καταλάβω.
      ΝΙΚΟΛΑΟΣ ΓΚΑΤΖΗΣ:  Μιλάμε για το περιβάλλον, κύριε Πρόεδρε και επειδή αναφέρθηκαν σ’ αυτά και άλλοι συνάδελφοι, εγώ δεν μπορώ να μείνω απ’ έξω.
      Και τελικά στην ίδια τροπολογία, επειδή πολλά δάκρυα χύθηκαν για τους μικροϊδιοκτήτες, κοιτάξτε, κύριοι και οι μεν και οι δε και ιδιαίτερα εσείς που είστε Κυβέρνηση, κύριε Υπουργέ. Λύνεται το πρόβλημα με αυτήν την τροπολογία που είχατε φέρει και την οποία ορθώς αποσύρατε; Εμείς το είχαμε ζητήσει από την αρχή και στην επιτροπή. Έχετε μεγάλη ευθύνη, έπρεπε να έρθει. Και ήρθε Παρασκευή. Δεν ήρθε την προηγούμενη Τρίτη που λέτε. Ήταν στις 7 του μήνα, κύριε Τασούλα. 
      Γι’ αυτήν την  τροπολογία, όπου εδώ χύθηκαν κροκοδείλια δάκρυα για τα φτωχά λαϊκά στρώματα και για τις κατοικίες, γιατί και τα δύο κόμματα δεν ακολουθείτε μία πολιτική στέγης για τους ανθρώπους αυτούς, οι οποίοι δεν μπορούν να λύσουν το πρόβλημα της στέγης. Τους παραπέμπετε σε τράπεζες και μετά από λίγο καιρό τους τα παίρνουν. Ή γιατί τελικά δεν βάζετε ειδικές περιπτώσεις να δούμε. Ταξικά να δούμε ποιοι είναι αυτοί, με ποιο τελικά έσοδο, τι μέλη της οικογένειας βρίσκονται σ’ αυτά τα σπίτια και όχι σε δάση, όχι σε δασικές εκτάσεις. Γιατί, κύριε Πρόεδρε, πρέπει εδώ να παραδεχθούμε όλοι ότι μετά τη δασοκτόνα Αναθεώρηση του Συντάγματος στο άρθρο 24, έρχεται σαν συνέχεια αυτή η τροπολογία.
      ΠΡΟΕΔΡΕΥΩΝ (Γεώργιος Σούρλας):  Αυτή η τροπολογία απεσύρθη, αντικείμενο συζήτησης δεν υπάρχει στα πλαίσια της ημερήσιας διάταξης.
      ΝΙΚΟΛΑΟΣ ΓΚΑΤΖΗΣ:  Υπάρχει, κύριε Πρόεδρε, για να δούμε τελικά πού ζητάει συναίνεση η Κυβέρνηση και πού τελικά θέλει να καταλήξει και να φανεί ότι πάει να λύσει μερικά κοινωνικά προβλήματα, ενώ αφήνει στο απυρόβλητο όλους τους μεγαλοκαταπατητές και νυν και αεί θα είναι δικαιολογημένοι όσοι θα χτίσουν παράνομα σπίτια. 
      Εμείς καταψηφίζουμε αυτήν τη διάταξη. Σας είπαμε ότι ψηφίζουμε την άλλη τροπολογία που ήρθε για τους Α.Μ.Ε.Α. .
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Γκατζή.
      Ο εισηγητής της Νέας Δημοκρατίας κ. Λιάσκος έχει το λόγο.
      ΑΝΑΣΤΑΣΙΟΣ ΛΙΑΣΚΟΣ:  Κύριε Πρόεδρε, διεφάνη τελικά από τη συζήτηση χθες και σήμερα, ότι όπως είχα πει εξ αρχής, αυτό το νομοσχέδιο είναι ένα πάρα πολύ καλό νομοσχέδιο. Ένα νομοσχέδιο που δίνει λύσεις, το οποίο αν θέλετε αναμορφώνει τον Τελωνειακό Κώδικα και ταυτόχρονα με στοχευμένες δράσεις δίνει λύσεις, οι οποίες ήταν μακροχρόνια αναζητούμενες και από κοινωνικές ομάδες και από επαγγελματικές τάξεις. 
      Θα ήθελα, λοιπόν, καταλήγοντας σήμερα να πω τα συγχαρητήριά μου για άλλη μια φορά στον Υπουργό, στο επιτελείο του, γι’ αυτήν τη θαυμάσια δουλειά που έγινε. 
      Και μία λέξη μόνο, γιατί όλα τα άλλα έχουν εξαντληθεί, για την τροπολογία η οποία απεσύρθη. Όπως θα θυμάστε, απευθυνόμενος στον κ. Γείτονα από την αρχή είπα ότι είναι μία τροπολογία που ουσιαστικά λύνει ένα ζήτημα που προηγήθηκε, σε προηγούμενη νομοθεσία είτε αυτή ήταν ο ν. 2664/1998 είτε ο ν.3208/2003 που όρισε την αναστολή στη βεβαίωση εκτέλεσης της είσπραξης των πρωτοκόλλων, μέχρι την κύρωση των δασικών χαρτών. Και βέβαια έμεινε ένα κενό, για το πώς θα αντιμετωπίζουν αυτά τα ζητήματα οι δασικές υπηρεσίες. 
      Από την αρχή ρώτησα τον κ. Γείτονα και τον παρακάλεσα να το δει. Αφού αναστέλλεται με νόμο του ΠΑ.ΣΟ.Κ. η είσπραξη, γιατί να μην αναστέλλεται και η διαδικασία προσφυγής στα δικαστήρια από τον πολίτη; Για να πληρώνει και να ταλαιπωρείται; Αφού ήδη αναστέλλεται η διαδικασία είσπραξης των προστίμων. Άλλωστε με δικαστικές αποφάσεις κρίθηκε ότι για να κατεδαφιστεί πρέπει να τελειώσει η διαδικασία κατάρτισης και κύρωσης των δασικών χαρτών. Γι’ αυτό το λόγο θεωρώ ότι πολύ σωστά ο Κοινοβουλευτικός μας Εκπρόσωπος έβαλε το ζήτημα και είπε ότι εδώ απέδειξε η Κυβέρνηση ότι θέλει να νομοθετεί με συνεννόηση, γιατί και ο εισηγητής της Νέας Δημοκρατίας έτσι έβαλε το ζήτημα εξ αρχής.
      Τέλος είμαι αρωγός στις παρατηρήσεις που έγιναν για την επέκταση των μεταμοσχευθέντων.  
      Τώρα θα ήθελα για δυο λεπτά να μιλήσω ως Βουλευτής Ευβοίας για την τροπολογία που κατέθεσε εδώ ο καλός μου συνάδελφος. Κατ’ αρχάς να πω ότι το Μαντούδι είναι η χώρα των ανέργων. Το πρόβλημα είναι τρομερό. Υπάρχει τεράστια ανεργία. Χρόνια ολόκληρα δοκιμάστηκαν. Οι πολιτικές του ΠΑ.ΣΟ.Κ. κράτησαν ομήρους αυτούς τους ανθρώπους. Η πτωχευμένη «ΒΙΟΜΑΓΝ» είναι η εταιρεία από την οποία τελικά δεν πήραν τα λεφτά τους. Αναβίωσε και δεσμεύθηκε σε ημερίδα με τους όρους τους οποίους είχε προτείνει τον πτωχευτικό συμβιβασμό να κάνει μια επένδυση ενεργειακή, να πληρώσει δηλαδή το 1/3 των υποχρεώσεων στις τράπεζες και όλα τα λεφτά που χρώσταγε στους εργαζόμενους καθώς και στα καταστήματα της περιοχής, αλλά και τα χρέη της στο δημόσιο. 
      Καταθέτω τις δεσμεύσεις της εταιρείας.
      (Στο σημείο αυτό ο Βουλευτής κ. Αναστάσιος Λιάσκος                      καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αντ’ αυτού, ενώ το Νοέμβριο δεσμεύτηκε να πληρώσει 19 Δεκεμβρίου, μέχρι σήμερα δεν έχει πληρώσει. Το θέμα είναι η μη τήρηση του πτωχευτικού συμβιβασμού. Μπορεί κάποιος να κάνει ένα πτωχευτικό συμβιβασμό, να μην τον υλοποιήσει και εκ των υστέρων να νοικιάζει, να πουλάει και να κάνει ότι θέλει και κανείς να μην τον ενοχλεί; Αυτό είναι ένα θέμα.
      Και βέβαια ο καλός συνάδελφος αναφέρει εδώ ότι δεσμεύθηκε να πληρώσει τους εργαζόμενους, αλλά λέει παρακάτω ότι με νέες ανακοινώσεις ανεστάλη η εξόφληση των υποχρεώσεων αυτών, γιατί δεν κάνατε ένα νόμο που να τον συμπεριλάβετε στις ευνοϊκές διατάξεις του ν. 1892. Και τίθεται το ερώτημα: Εμάς δεν μας το έχει πει κανείς αυτό.  Εγώ θεωρώ το συνάδελφό μου άξιο συνάδελφο που εκφράζει την αγωνία του. Δηλαδή εδώ ο εκπρόσωπος της εταιρείας, με νέες ανακοινώσεις υιοθετεί τι; 
      Εάν αυτό συνεχιστεί πώς είναι δυνατόν να μην παίζει ο καθένας με τους εργαζόμενους εκεί; Διότι και ο κ. Σημίτης υποσχέθηκε κατ’ επανάληψη να πληρώσει τα δεδουλευμένα στους εργαζόμενους του Μαντουδίου. Εσείς πώς μπορείτε να διασφαλίσετε ότι αυτοί θα πληρώσουν;
      Εγώ, λοιπόν, προτείνω εδώ να καταθέσετε εσείς, κύριε Υπουργέ, το Υπουργείο Οικονομικών, τροπολογία με δυο προϋποθέσεις. Να συμπεριλάβετε στις ευνοϊκές διατάξεις του ν.1892 τη συγκεκριμένη εταιρεία, αφού όμως δεσμευτεί με συγκεκριμένο τρόπο ότι θα πληρώσει τα χρήματα, τα δεδουλευμένα στους εργαζόμενους και τα χρέη που χρωστά σε όλο το Μαντούδι, μόνο τότε, και δεύτερον, αφού κατατεθεί βέβαια, όπως πολύ σωστά είπατε, το ενεργειακό project το οποίο στις προτάσεις της λέει ότι θα υλοποιήσει. Μόνο με αυτές τις δυο προϋποθέσεις μπορούμε πραγματικά να δεχθούμε. Διότι, εφόσον μας μάζεψαν εκεί το Νοέμβρη Βουλευτές, μητροπολίτες, δημάρχους, νομάρχες και δεσμεύτηκαν για το τι θα κάνουν και έχει πάει Ιούνιος χωρίς να έχουν κάνει τίποτα κι επειδή, κύριε Υπουργέ, τα στερνά τιμούν τα πρώτα, εγώ δεν θεωρώ ότι αν εσείς κάνετε ένταξη σε αυτόν το νόμο, εκείνοι θα πληρώσουν τα δεδουλευμένα. Μπορεί αύριο να σας πουν, «εντάξτε μας και σε ένα αναπτυξιακό νόμο να πάρουμε τόσα λεφτά, για να πληρώσουμε τους εργαζόμενους». Με αυτόν τον τρόπο, κύριε Υπουργέ, κάνω και εγώ τον βιομήχανο και τον κάνει καθένας μέσα σε αυτήν την Αίθουσα, με το «δώσε μου λεφτά πολλά, να δίνω λίγα». Εδώ, λοιπόν, είναι συγκεκριμένα τα πράγματα.
      Κλείνοντας, θέλω να πω το εξής: Παράλληλα, εκτός από όλα αυτά, από όλους τους φορείς, δημάρχους, το Δικηγορικό Σύλλογο, τους πρώην εργαζόμενους και πόρισμα του Υπουργείου Οικονομικών, καταγγέλλεται ότι έχει γίνει ένα ελεεινό ξεπούλημα όλων των κινητών πραγμάτων της εταιρείας όσο ήταν υπό πτώχευση, αλλά και συνεχίστηκε μετά. Είναι πολύ σημαντικό και έχει παρέμβει ο εισαγγελέας. Θέλουμε τη συνδρομή σας εδώ, κύριε Υπουργέ. Δεν είναι δυνατόν να έχουν ξεπουληθεί! 
      Σας καταθέτω και το τελευταίο, ότι ο σύνδικος της πτώχευσης είναι νυν νομικός σύμβουλος της νεκραναστημένης εταιρείας. 
      Άρα, λοιπόν, αυτή η εταιρεία θα πρέπει να κληθεί και να δεσμευτεί ότι θα πληρώσει, να δεσμευτεί για το project, ανεξάρτητα από το τι γίνεται με τον εισαγγελέα και την έρευνα, για να μπορέσουμε να διασφαλίσουμε τα λεφτά των εργαζομένων και αυτό παρακαλώ να γίνει με τη δική σας εγγύηση, κύριε Υπουργέ. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Λιάσκο.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι γεγονός ότι στη σημερινή συζήτηση στη Βουλή το ενδιαφέρον επικεντρώθηκε στην αποσυρθείσα τροπολογία. Λογικό, διότι ήταν πραγματικά «ντροπολογία». Επειδή θύμισε ο κ. συνάδελφος εισηγητής της Νέας Δημοκρατίας τι μου είπε χθες, του θυμίζω ότι απάντησε πως δεν έχει δίκιο και να μην εκτίθεται επιμένοντας στην τροπολογία. Διότι η τροπολογία θα έπρεπε να αποσυρθεί, όπως και απεσύρθη. Γι’ αυτόν το λόγο εγώ θεωρώ ότι σήμερα είναι μια καλή μέρα για το ελληνικό Κοινοβούλιο. Δεν θα μιλήσω για νίκη μας και για ήττα της Κυβέρνησης. Νίκη του περιβάλλοντος είναι σίγουρα η απόσυρση αυτής της τροπολογίας. 
      Η Κυβέρνηση αναγκάστηκε να την αποσύρει μπροστά στη σθεναρή στάση των κομμάτων της Αντιπολίτευσης, μπροστά στη γενική κατακραυγή και αν θέλετε, μπροστά και στο πολιτικό πρόβλημα που έθεσα από χθες της μη υπογραφής από τον κ. Σουφλιά. Δεν εξυπηρετούσε «φτωχούς οικιστές». Και είπαμε σήμερα ότι αν πρόκειται για τα πρόστιμα σε συνέχεια των όσων είχαμε ρυθμίσει εμείς, αυτό να καθίσουμε να το δούμε με κοινοβουλευτικό και κοινωνικό διάλογο. Ουσιαστικά άφηνε η Κυβέρνηση με τη διάταξη ελεύθερους τους καταπατητές, νομιμοποιούσε μεγαλοκαταπατητές και κατόχους επαύλεων, ουσιαστικά δηλαδή άφηνε τα δάση βορά στα διάφορα συμφέροντα. 
      Κύριε Πρόεδρε, είχα την ευκαιρία και επί της αρχής και επί των άρθρων του νομοσχεδίου να αναφερθώ αναλυτικά. Κλείνω με την επισήμανση μόνο ότι το ΠΑ.ΣΟ.Κ. για άλλη μια φορά και σε αυτό το νομοσχέδιο ετήρησε εποικοδομητική στάση. Και με τις παρεμβάσεις και με τις προτάσεις του όχι μόνο έγιναν βελτιώσεις σε συγκεκριμένες διατάξεις, αλλά υπήρξαν και διευκρινιστικές δηλώσεις του κυρίου Υπουργού και χθες και σήμερα, για διάφορα ζητήματα που έπρεπε να αποσαφηνιστούν. Υπάρχουν ακόμα -αν θέλετε και προσωπικά κρατώ- κάποιες επιφυλάξεις για διατάξεις στις οποίες αναφέρθηκα, αλλά μένω στις ερμηνευτικές σας δηλώσεις. Εσείς πάντως έχετε την πολιτική ευθύνη για ό,τι προκύψει.  
      Σήμερα πάλι μίλησε ο κύριος Υπουργός  για επανάσταση στον τομέα, στο χώρο γενικότερα. Εγώ δεν συμμερίζομαι αυτήν την άποψη. Έχουμε ελλείμματα πολιτικής, όσον αφορά την ενίσχυση των εξαγωγών, τα οποία δεν μπορεί να καλύψει ο βελτιωμένος Κώδικας. Πρώτα απ’ όλα, θέλω να πω ότι για να αποδώσει ο επικαιροποιημένος Κώδικας, χρειάζεται αναβάθμιση των τελωνείων. Έχουν προβλήματα τα τελωνεία. Δεν χρειάζεται να τα κρύβουμε, κύριε Υπουργέ. Επίσης, όπως είπα, για την ενίσχυση των εξαγωγών και την προστασία του δημοσίου συμφέροντος, χρειάζεται να λάβουμε μέτρα πολιτικής και να δούμε την έκρηξη του ελλείμματος του ισοζυγίου εμπορικών συναλλαγών και το θέμα του λαθρεμπορίου. 
      Δείξατε ικανοποιημένος. Δεν έχουμε όμως αποτελέσματα, κύριε Υπουργέ. Εσείς ο ίδιος αναλάβατε το Υπουργείο μετά από το μεγάλο ζήτημα που είχε προκύψει με τα αμαρτωλά τελωνεία της Νίκης. Έχουμε και άλλου είδους προβλήματα, στα οποία δεν θα επεκταθώ.
      Τελειώνω, κύριε Πρόεδρε, με τις στοχευμένες, όπως λέει η Κυβέρνηση, ανακουφιστικές παρεμβάσεις για τους πολύτεκνους και τους ανάπηρους. Εμείς, όπως είπαμε από την αρχή, τις ψηφίζουμε. Δεν παύουμε, όμως, να βάζουμε τα πράγματα στην πραγματική τους διάσταση. Πρόκειται για αποσπασματικά μέτρα, που απαντούν σε αιτήματα επιμέρους ομάδων και αφορούν ολίγους. Δεν μπορούν δε να κρύψουν τα ελλείμματα πολιτικής και τις συνέπειες της Κυβέρνησής σας και για τους αναπήρους και για τους πολύτεκνους.
      Συμμερίζομαι την άποψη των συναδέλφων για το θέμα της επέκτασης της εφαρμογής της σχετικής διάταξης πέραν των νεφροπαθών και σε άλλους μεταμοσχευμένους. Δεν είναι σωστό αυτό που είπατε ότι δεν ζητήθηκε, κύριε Υπουργέ, στην επιτροπή. Δεν μπορούσε να συζητηθεί στην επιτροπή, διότι η επέκταση γίνεται με την τροπολογία που φέρατε. Επομένως, δεν μπορούσε να ζητηθεί και συζητηθεί στην επιτροπή. 
      Όμως, θέλω να επαναλάβω ότι υπάρχει ανάγκη μιας άλλης πολιτικής για το δημογραφικό και για τους αναπήρους. Και επειδή λέτε, κύριε Υπουργέ, ότι τους ανακουφίζετε, με τα μέτρα θέλω να σας πω κάτι, το οποίο είχα την ευκαιρία σήμερα και με ερώτηση να το θίξω στη Βουλή. Αυτά που δίνετε σε λίγους, εάν τα πάρω ως οικονομικό αποτέλεσμα, είναι ελάχιστα μπροστά σε αυτά που θα πάρετε από όλους τους ανάπηρους και τους πολύτεκνους που καταναλώνουν φάρμακα. Με τις μεγάλες αυξήσεις σε φάρμακα ευρείας κατανάλωσης, που αποφάσισε σήμερα η Κυβέρνησή σας.
      Κύριε Πρόεδρε, κλείνοντας, εμείς, όπως είπα, τηρήσαμε εποικοδομητική στάση. Ψηφίσαμε το νομοσχέδιο επί της αρχής, θα ψηφίσουμε και τα άρθρα του νομοσχεδίου. Όμως, οφείλω να πω ότι και από τη συζήτηση αυτή με αφορμή αυτό το νομοσχέδιο, αποδείχθηκε ότι ο τόπος χρειάζεται μία άλλη πολιτική, που να μπορεί να δώσει πραγματικές λύσεις και στα θέματα των ευαίσθητων κοινωνικών ομάδων με ενίσχυση του κοινωνικού κράτους και στα θέματα περιβάλλοντος, αλλά και στα θέματα της παραγωγής, μέσα από ένα σχέδιο ανασυγκρότησης της παραγωγής, για να οδηγηθούμε σε πράσινη ανταγωνιστική οικονομία. Να ενισχύσουμε και την παραγωγή και την παραγωγικότητα στη χώρα.
      Αυτή είναι η νέα πρόταση του ΠΑ.ΣΟ.Κ., την οποία ελπίζουμε και πιστεύουμε ότι θα κρίνει θετικά ο ελληνικός λαός στις εκλογές. Λίγος χρόνος μένει στην Κυβέρνησή σας, κατά την άποψή μας. Έστω και στο παρά πέντε, κάντε κάτι θετικό για τον τόπο.
      Ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον κ. Γείτονα.
	Κηρύσσεται περαιωμένη η συζήτηση επί της ενότητας των άρθρων και της τροπολογίας και θα γίνει η ψήφισή τους χωριστά.
	Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΝΙΚΟΛΑΟΣ ΓΚΑΤΖΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
	Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΝΙΚΟΛΑΟΣ ΓΚΑΤΖΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
	Ερωτάται το Σώμα: Γίνεται δεκτό το άρθρο 3 ως έχει;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει ομοφώνως.
	Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, ομοφώνως.
	Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΝΙΚΟΛΑΟΣ ΓΚΑΤΖΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
	Εισερχόμαστε στην ψήφιση των τροπολογιών.
	Ερωτάται το Σώμα: Γίνεται δεκτή η τροπολογία με γενικό αριθμό 1054 και ειδικό 218 όπως τροποποιήθηκε από τον κύριο Υπουργό;
	ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
	ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 1054 και ειδικό 218 έγινε δεκτή, όπως τροποποιήθηκε από τον κύριο Υπουργό, ομοφώνως και θα ενταχθεί ως ίδιον άρθρο στο νομοσχέδιο.
	Ερωτάται το Σώμα: Γίνεται δεκτή η τροπολογία με γενικό αριθμό 1055 και ειδικό 219;
	ΠΟΛΛΟΙ ΒΟΥΛΕΥΤΕΣ: Δεκτή, δεκτή.
	ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     	ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 1055 και ειδικό 219 έγινε δεκτή κατά πλειοψηφία και θα ενταχθεί ως ίδιον άρθρο στο νομοσχέδιο.
     Εισερχόμαστε στη συζήτηση του ακροτελεύτιου άρθρου.
	Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου, όπως τροποποιήθηκε από τον κύριο Υπουργό;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο του νομοσχεδίου έγινε δεκτό, όπως τροποποιήθηκε από τον κύριο Υπουργό, ομοφώνως.
	Συνεπώς το νομοσχέδιο του Υπουργείου Οικονομίας και Οικονομικών: «Αναμόρφωση του Εθνικού Τελωνειακού Κώδικα και άλλες διατάξεις» έγινε δεκτό επί της αρχής και επί των άρθρων.
	Η ψήφισή του στο σύνολο αναβάλλεται για άλλη συνεδρίαση.
	Κύριοι συνάδελφοι, έχουν διανεμηθεί τα Πρακτικά των συνεδριάσεων της Δευτέρας 4 Ιουνίου 2007 και της Τρίτης 5 Ιουνίου 2007 και ερωτάται το Σώμα αν τα επικυρώνει.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Δευτέρας 4 Ιουνίου 2007 και της Τρίτης 5 Ιουνίου 2007 επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 15.25΄ λύεται η συνεδρίαση για αύριο ημέρα Παρασκευή 15 Ιουνίου 2007 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση της υπ’ αριθμόν 76/31-5-2007 επερώτησης Βουλευτών του ΠΑ.ΣΟ.Κ. προς την Υπουργό Εξωτερικών σχετικά με την εξωτερική πολιτική, σύμφωνα με την ημερήσια διάταξη που έχει διανεμηθεί.
                 Η ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ






