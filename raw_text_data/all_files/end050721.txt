      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΣΥΝΕΔΡΙΑΣΗ  ΙΑ΄
      Πέμπτη  21   Ιουλίου 2005
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών σελ.
      2. Ανακοινώνεται ότι τη συνεδρίαση  παρακολουθούν  48 αξιωματικοί Αεροπορίας  σελ.
      3. Επί διαδικαστικού θέματος σελ.
      4. Επί του Κανονισμού  σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων.
      α)  Προς τον Υπουργό Ανάπτυξης, σχετικά με την κατασκευή νέων δικτύων διανομής Φυσικού Αερίου και προοπτικής σύνδεσης με τον Νομό Καστοριάς και την  ευρύτερη περιοχή   της Δυτικής Μακεδονίας σελ.
      β)   Προς τον Υπουργό Εσωτερικών , Δημόσιας Διοίκησης και Αποκέντρωσης, σχετικά με το διορισμό γιατρών γυναικολόγων  στις κατασκηνώσεις του Δήμου Αθηναίων στον ΄Αγιο Ανδρέα  σελ.
      γ) Προς τον Υπουργό Απασχόλησης και Κοινωνικής Προστασίας σχετικά με τη λήψη μέτρων για την ασφάλεια στους χώρους εργασίας  σελ.
      δ) Προς τον Υπουργό Αγροτικής Ανάπτυξης και τροφίμων σχετικά με την αναθεώρηση της Κοινής Οργάνωσης Αγοράς ζάχαρης  και το μέλλον της  τευτλοκαλλιέργειας στη χώρα μας  σελ.
      Γ΄ ΝΟΜΟΘΕΤΙΚΗ ΕΡΓΑΣΙΑ
      1) Συζήτηση επί της αρχής των άρθρων και των τροπολογιών του σχεδίου νόμου του Υπουργείου Ανάπτυξης «Αρχές και κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς –Θέματα Υπουργείου Ανάπτυξης» σελ.
      2) Αίτηση  ονομαστικής ψηφοφορίας επί του σχεδίου νόμου του  Υπουργείου Ανάπτυξης σελ.
      3) Κατάθεση Εκθέσεων Διαρκών Επιτροπών.
      α) Η Διαρκής Επιτροπή Μορφωτικών Υποθέσεων καταθέτει την ΄Εκθεσή της στο σχέδιο νόμου του Υπουργείου Εθνικής Παιδείας και Θρησκευμάτων «Κύρωση της Συμφωνίας σχετικά με τους στόχους και τη διαχείριση της πρωτοβουλίας για το Ευρωπαϊκό Σχολικό Δίκτυο» σελ.
      β) Η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων του Υπουργείου Τουριστικής Ανάπτυξης.
      ι) Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Βραζιλίας για συνεργασίας στον τομέα του τουρισμού σελ.
      ιι) Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου για συνεργασία στον τομέα του  τουρισμού σελ.
      γ) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων .
      ι) Κύρωση της Συμφωνίας μεταξύ της Ελληνικής Δημοκρατίας και του Οργανισμού για την  Απαγόρευση  των Χημικών Όπλων (Ο.Α.Χ.Ο.) για τα προνόμια και τις ασυλίες του Ο.Α.Χ.Ο. σελ.
      ιι) Κύρωση Μνημονίου Κατανόησης μεταξύ της Διπλωματικής Ακαδημίας  της Ελλάδας και του Εθνικού Ιδρύματος  Εξωτερικής Υπηρεσίας της Δημοκρατίας της Αργεντινής σελ.
      
      ΟΜΙΛΗΤΕΣ
      Α) Επί διαδικαστικού θέματος.
      ΜΠΕΝΑΚΗ-ΨΑΡΟΥΔΑ Α.  σελ.
      ΝΙΩΤΗΣ Γ. σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΤΡΑΓΑΚΗΣ Ι., σελ.
      ΤΣΟΧΑΤΖΟΠΟΥΛΟΣ Α., σελ.
      Β) Επί του  Κανονισμού
      ΝΙΩΤΗΣ Γ., σελ.
      ΤΣΟΧΑΤΖΟΠΟΥΛΟΣ Α., σελ.
      Γ) Επί  των Επικαίρων Ερωτήσεων
      ΑΓΓΕΛΗΣ Α., σελ.
      ΑΝΔΡΕΟΥΛΑΚΟΣ Α., σελ.
      ΓΙΑΚΟΥΜΑΤΟΣ  Γ., σελ.
      ΔΗΜΑΡΑΣ Ι., σελ.
      ΚΟΝΤΟΣ Α., σελ.
      ΞΗΡΟΤΥΡΗ- ΑΙΚΑΤΕΡΙΝΑΡΗ Α., σελ.
      ΣΑΛΑΓΚΟΥΔΗΣ Γ., σελ.
      ΤΣΙΟΓΚΑΣ Δ., σελ.
      Δ) Επί του σχεδίου νόμου του Υπουργείου Ανάπτυξης.
      ΑΓΓΕΛΗΣ Α., σελ.
      ΒΡΕΤΤΟΣ Κ., σελ.
      ΓΕΙΤΟΝΑΣ Κ., σελ.
      ΓΚΑΤΖΗΣ Ν., σελ.
      ΓΚΙΟΥΛΕΚΑΣ Κ., σελ.
      ΔΑΙΛΑΚΗΣ Σ., σελ.
      ΔΕΝΔΙΑΣ Ν., σελ.
      ΔΙΑΜΑΝΤΟΠΟΥΛΟΥ Α., σελ.
      ΖΗΣΗ Ρ., σελ.
      ΚΑΛΟΓΗΡΟΥ Χ., σελ.
      ΚΟΛΙΟΠΑΝΟΣ Θ., σελ.
      ΚΑΡΧΙΜΑΚΗΣ Μ., σελ.
      ΚΟΝΤΟΓΙΑΝΝΗΣ Γ., σελ.
      ΚΟΥΡΑΚΗΣ Ι., σελ.
      ΚΟΥΣΕΛΑΣ Δ., σελ.
      ΛΥΚΟΥΡΕΝΤΖΟΣ Α., σελ..
      ΝΑΣΙΩΚΑΣ Ε., σελ.
      ΝΙΚΗΦΟΡΑΚΗΣ Σ., σελ.
      ΝΙΩΤΗΣ Γ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΟΥΤΣΗΣ Χ., σελ.
      ΠΑΠΑΘΑΝΑΣΙΟΥ Ι., σελ.
      ΠΑΠΑΓΕΩΡΓΙΟΥ  Γ., σελ.
      ΠΑΠΑΝΔΡΕΟΥ  Γ., σελ.
      ΠΡΩΤΟΠΑΠΑΣ Χ., σελ.
      ΡΕΠΠΑΣ Δ., σελ.
      ΣΙΟΥΦΑΣ Δ., σελ.
      ΤΣΟΧΑΤΖΟΠΟΥΛΟΣ Α., σελ. 
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2005
      ΣΥΝΕΔΡΙΑΣΗ ΙΑ΄
      Πέμπτη 21 Ιουλίου 2005
      
      Αθήνα, σήμερα στις 21 Ιουλίου 2005, ημέρα Πέμπτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20.7.2005 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της Ι΄ συνεδριάσεώς του, της Τετάρτης 20 Ιουλίου 2005 σε ό,τι αφορά την ψήφιση στο σύνολο του σχεδίου νόμου: «Ίδρυση Σχολείου Ευρωπαϊκής Παιδείας».)
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από τον κ. Ανέστη Αγγελή, Βουλευτή Καστοριάς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής B΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Εχεδώρου Θεσσαλονίκης ζητεί χρηματοδότηση για τη συνέχιση του έργου της καταπολέμησης κουνουπιών στους ορυζώνες Δυτικής Θεσσαλονίκης.
      2) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύλλογος Φοιτητών Προτπυχιακού Προγράμματος Σπουδών «Ευρωπαϊκός Πολιτισμός» της Σχολής Ανθρωπιστικών Σπουδών του Ελληνικού Ανοικτού Πανεπιστημίου, ζητεί τον επαναπροσδιορισμό της οικονομικής συμμετοχής των φοιτητών στις δαπάνες των σπουδών με πολιτικά και κοινωνικά κριτήρια μέσα στα πλαίσια του Νόμου 2552/1997.
      3) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Χρήστος Γαλανόπουλος, οφθαλμίατρος στο ΙΚΑ Αμαλιάδας, διαμαρτύρεται για την μισθολογική του υποβάθμιση και ζητεί την επανένταξή του στο 1ο μισθολογικό κλιμάκιο.
      4) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας το οποίο αναφέρεται σε ύποπτες χρηματιστηριακές δραστηριότητες του προέδρου του ΤΕΑΔΥ.
      5) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας το οποίο αναφέρεται στη διακίνηση ηρωίνης στα Ιωάννινα.
      6) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας το οποίο αναφέρεται στην επαναλειτουργία των Χυτηρίων Ιωαννίνων.
      7) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας το οποίο αναφέρεται στην αναγκαιότητα σύνδεσης της ΒΙΠΕ Ιωαννίνων με το βιολογικό καθαρισμό του Δήμου.
      8) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμαρχος Πραμάντων Ιωαννίνων ζητεί την κατασκευή δασικού χωριού στο Δήμο του.
      9) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Δημοτικό Διαμέρισμα Μαρμάρων του Δήμου Ιωαννιτών διαμαρτύρεται για τη διέλευση της Ιονίας Οδού ανάμεσα στους οικισμούς Σταυρακίου και Μαρμάρων.
      10) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Πανελλήνια Ομοσπονδία Ιδιοκτητών Κέντρων Γλωσσών ζητεί την άμεση νομοθέτηση πλαισίου για τον έλεγχο των πιστοποιητικών γλωσσομάθειας.
      11) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ  κατέθεσε αναφορά με την οποία τα Αθλητικά Σωματεία Στίβου της Θεσσαλονίκης ζητούν την κατασκευή γηπέδων ρίψεων στη Θεσσαλονίκη.
      12) Ο Βουλευτής Α΄Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία οι Επιχειρήσεις Σίνδου – Χαλάστρας εθνικής οδού Θεσσαλονίκης – Κατερίνης ζητούν να τροποποιηθεί  η εφαρμογή της ΚΥΑ προκειμένου να εξαλειφθούν οι καταστροφικές επιπτώσεις στις πιο πάνω επιχειρήσεις.
      13) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία το προσωπικό  με σχέση εργασίας  Ι.Δ. ορισμένου χρόνου και συμβάσεων έργων  που εργάζεται στο ΕΘΙΑΓΕ ζητεί τη μετατροπή των συμβάσεων εργασίας του σε αορίστου χρόνου.
      14) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία Γονείς φοιτητών Μπρατισλάβας ζητούν την απλούστευση των διαδικασιών αναγνώρισης των πτυχίων ιατρικής από τη Μπρατισλάβα.
      15) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η κυρία Φωτεινή Μιχαλέου, εργαζόμενη στο ΙΓΜΕ Θεσσαλονίκης ζητεί την επίλυση εργασιακού της προβλήματος.
      16) Οι Βουλευτές Α΄ Πειραιώς, Μαγνησίας και Β΄ Αθηνών κυρία ΕΛΠΙΔΑ ΠΑΝΤΕΛΑΚΗ και κύριοι ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ αντίστοιχα κατέθεσαν αναφορά με την οποία η κυρία Παναγιώτα Μπεσπέα, κάτοικος Νέας Μάκρης  διαμαρτύρεται για την επιβολή εισφοράς επί ακινήτου ιδιοκτησίας της.
      17) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Όμιλος Παράδοσης – Λαογραφίας Καμένων Βούρλων ζητεί οικονομική ενίσχυση.
      18) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Σωματείο Εργαζομένων της SOYLIS Α.Ε. ζητεί τη λήψη μέτρων για τη βιωσιμότητα της επιχείρησης.
      19) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία οι  κ.κ. Δημητριάδης Δημήτριος και Ψυχογιού Καίτη, Γενικός Γραμματέας και Αντιπρόεδρος αντίστοιχα της Εθνικής Ομοσπονδίας Κινητικά Αναπήρων, ζητούν τη συμμετοχή  των εκπροσώπων των φορέων των αναπήρων στις  αποφάσεις που λαμβάνονται για τη λειτουργία των δημόσιων κέντρων αποκατάστασης αναπήρων κλπ.
      20) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Ένωση Πυροσβεστικών Υπαλλήλων Κρήτης ζητεί την επίλυση των εργασιακών και οικονομικών προβλημάτων του κλάδου.
      21) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην περιουσιακή κατάσταση αντιεισαγγελέα.
      22) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Ασκίου Κοζάνης ζητεί τη δημιουργία κόμβου της Εγνατίας οδού στη θέση Αγία Κυριακή Καλονερίου Κοζάνης.
      23) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Ξενοδόχων Νομού Μαγνησίας ζητεί να επιτραπεί η ασφάλιση αγροτών στον ΟΓΑ που παράλληλα διατηρούν μικρές ξενοδοχειακές μονάδες.
      24) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Βερμίου Κοζάνης ζητεί την κατασκευή κλειστού γυμναστηρίου τύπου Τ11 στο Δημοτικό Διαμέρισμα Ανατολικού Βερμίου.
      25) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Εταιρεία Διάσωσης Ιστορικών Αρχείων 1940 – 1974 ζητεί την ίδρυση Ελληνικού Μουσείου Εθνικής Αντίστασης στην Αθήνα.
      26) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία Μέλη του Δ.Σ. της ΠΟΣΠΕΡΤ διαμαρτύρονται για ρυθμίσεις που περιλαμβάνονται στο σχέδιο της νέας επιχειρησιακής συλλογικής σύμβασης εργασίας μεταξύ της ΠΟΣΠΕΡΤ και της Διοίκησης της ΕΡΤ.
      27) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο επισημαίνει την καθυστέρηση κατασκευής έργων στην πόλη του Ηρακλείου.
      28) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η διάσωση και επισκευή του ιστορικού Παλιόκαστρου.
      29) Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά με την οποία ο Νομάρχης Χίου ζητεί τη νομοθετική ρύθμιση ειδικής φορολογικής μεταχείρισης των ακινήτων της περιοχής Κάμπου του Δήμου Χίου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 23/6-7-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7/15-7-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, σας πληροφορούμε τα εξής:
      1. Σχετικά με τις μετακινήσεις των γεωπόνων για τον έλεγχο των ελαιόδενδρων Ν. Ηρακλείου, η Δ/νση Οικονομική του Υπουργείου Αγροτικής Ανάπτυξης και Τροφίμων έχει εκδώσει την αριθμ. 46707/10-5-2005 απόφαση κατανομής επιχορήγησης ποσού 30.000 €, σε βάρος των πιστώσεων του Κ.Τ.Γ.Κ. και Δασών για το συγκεκριμένο σκοπό, αλλά το εν λόγω χρηματικό ένταλμα επεστράφη από την Υπηρεσία Δημοσιονομικού Ελέγχου (Υ.Δ.Ε.) του Υπουργείου λόγω έλλειψης στοιχείων που δεν είχε αποστείλει η Νομαρχιακή Αυτοδιοίκηση Ηρακλείου μέχρι 12/7/05 (φορολογική, ασφαλιστική ενημερότητα κ.λ.π.).
      Η Δ/νση Οικονομική παρέλαβε τα στοιχεία αυτά από τη Νομαρχιακή Αυτοδιοίκηση Ηρακλείου στις 13/7/05 (φωτ/φα των απεσταλμένων Fax επισυνάπτουμε, από. όπου προκύπτει η ημερομηνία αποστολής τους) και επανέφερε το ένταλμα στην Υ.Δ.Ε., για την έκδοση και θεώρησή του.
      Όσον αφορά τον τακτικό προϋπολογισμό, μέσα στα πλαίσια του προγράμματος Ο.Σ.Δ.Ε., έχει επιχορηγηθεί η Νομαρχιακή Αυτοδιοίκηση Ηρακλείου - Διεύθυνση Αγροτικής Ανάπτυξης, με ποσό 19.800,00 €, για κάλυψη οδοιπορικών εξόδων.
      2. Σύμφωνα με τον Οργανισμό Οργάνωσης και Λειτουργίας των Νομαρχιακών Αυτοδιοικήσεων της χώρας (άρθρο 30 του Ν. 2218/94), η πλήρωση των κενών οργανικών θέσεων των υπηρεσιών τους, και κατά συνέπεια ο προγραμματισμός και η πρόσληψη προσωπικού της Νομαρχιακής Αυτοδιοίκησης Ηρακλείου, ανήκει στην αρμοδιότητά τους (άρθρο 31 του ανωτέρω νόμου) σε συνεργασία με το Υπουργείο Εσωτερικών Δημόσιας Διοίκησης και Αποκέντρωσης, το οποίο είναι και αρμόδιο για θέματα Νομαρχιακών Αυτοδιοικήσεων.
      Επίσης, στα πλαίσια του μέτρου «πρακτική άσκηση», το Υπουργείο Αγροτικής Ανάπτυξης και Τροφίμων προσλαμβάνει γεωτεχνικό προσωπικό για ένα έτος και κάθε έτος, το οποίο τοποθετείται σε Νομαρχιακές Αυτοδιοικήσεις για κάλυψη των αναγκών τους.
      Ο Υπουργός
      Ε. ΜΠΑΣΙΑΚΟΣ»
      2. Στην με αριθμό 57/6-7-05 ερώτηση των Βουλευτών κύριων Χρήστου Αηδόνη και Μιχάλη Καρχιμάκη δόθηκε με το υπ’ αριθμ. 253/11-7-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 6/07/2005 ερώτησης των Βουλευτών κυρίων Χρήστου Αηδόνη και Μιχάλη Καρχιμάκη, σας γνωρίζουμε ότι η διαχείριση των κονδυλίων του Ο.Π.Α.Π. γίνεται πλέον με τρόπο απόλυτα διαφανή και πάντα με γνώμονα το δημόσιο συμφέρον και όχι βάσει πολιτικών ή κομματικών κριτηρίων.
      Όσον αφορά τη σύνθεση και λειτουργία της Ο.Π.Α.Π. Υπηρεσιών Α.Ε., όπως προκύπτει από το ίδιο το δημοσίευμα, η οποιαδήποτε τυχόν ένσταση που θα μπορούσε να προβληθεί αφορά την περίοδο της προηγούμενης διακυβέρνησης, αφού από τον Μάρτιο του 2004 και εντεύθεν δεν έχει προκύψει ακόμη κάποια ενέργεια ή πράξη που θα μπορούσε να αξιολογηθεί νομικά ή πολιτικά.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      3. Στην με αριθμό 27/6-7-05 ερώτηση του Βουλευτή κ. Ευάγγελου Παπαχρήστου δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./7/14-7-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 27/6 -7-05 ερώτησης του Βουλευτή κ. Β. Παπαχρήστου, σχετικά με το Μνημείο του Ζαλόγγου, σας πληροφορούμε τα εξής:
      Με την YΠΠOΔ/OIΚ/A3/Φ70Ι56951/7-7-2005 απόφαση του Υπουργείου Πολιτισμού συγκροτήθηκε τριμελής επιτροπή αποτελούμενη από υπηρεσιακούς παράγοντες του Υπουργείου Πολιτισμού. Η Επιτροπή θα πραγματοποιήσει αυτοψία στο χώρο του Μνημείου και θα εισηγηθεί σχετικά με την προστασία, προβολή και ανάδειξη τόσο του γλυπτού όσο και της ευρύτερης περιοχής.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      4. Στην με αριθμό 110/6-7-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 15/15-7-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Φραγκιαδουλάκης, για τα θέματα της αρμοδιότητάς μας, σας πληροφορούμε τα εξής:
      Ο Καν. (ΕΚ) 1148/2001 είναι συνέχεια του Καν. (ΕΟΚ) 2251/92 για τον έλεγχο της ποιότητας των νωπών οπωροκηπευτικών. Στο πλαίσιο του Καν. (ΕΚ) 1148/01 τα νωπά οπωροκηπευτικά, τα οποία περιλαμβάνονται στο παράρτημα του Καν. (ΕΚ) 2200/96 για την κοινή οργάνωση των αγορών στον τομέα των νωπών οπωροκηπευτικών και για τα οποία υφίστανται κανόνες ποιότητας, πρέπει να παρουσιάζονται προς πώληση στον καταναλωτή τυποποιημένα, σύμφωνα με τις κοινοτικές προδιαγραφές. Το ίδιο ισχύει και για τα νωπά οπωροκηπευτικά τα οποία εισάγονται από τρίτες χώρες ή διακινούνται από χώρες της Ευρωπαϊκής Ένωσης.
      Σύμφωνα με τον Καν. (ΕΚ) 1148/01 τα Κράτη - Μέλη έχουν την υποχρέωση να καταρτίσουν βάση δεδομένων των συναλλασσόμενων στον τομέα των νωπών οπωροκηπευτικών. Η χώρα μας εφαρμόζοντας τον κοινοτικό κανονισμό προχωρά στην υλοποίηση της βάσης δεδομένων (Μητρώο).
      Η δημιουργία του Μητρώου υλοποιείται με συνεργασία της Δ/νσης Μεταποίησης - Τυποποίησης και Ποιοτικού Ελέγχου και της Δ/νσης Πληροφορικής της Κεντρικής Υπηρεσίας του Υπουργείου Αγροτικής Ανάπτυξης και Τροφίμων.
      Η εφαρμογή του Μητρώου έχει ήδη ξεκινήσει να γίνεται από τα Περιφερειακά Κέντρα Προστασίας Φυτών και Ποιοτικού. Ελέγχου και τις κατά τόπους αρμόδιες Δ/νσεις Αγροτικής Ανάπτυξης των Νομαρχιακών Αυτοδιοικήσεων.
      Παράλληλα με τη δημιουργία και λειτουργία του Μητρώου εξακολουθούν να συνεχίζονται οι τακτικοί και έκτακτοι αιφνιδιαστικοί ποιοτικοί έλεγχοι, με σκοπό τον έλεγχο της συμμόρφωσης των διακινούμενων νωπών οπωροκηπευτικών, σύμφωνα με τις κοινοτικές προδιαγραφές ποιότητας. Οι έλεγχοι ποιότητας των νωπών οπωροκηπευτικών γίνονται σε όλα τα εισαγόμενα, εξαγόμενα και στο εσωτερικό της χώρας διακινούμενα νωπά οπωροκηπευτικά.
      Στις περιπτώσεις που τα διακινούμενα νωπά οπωροκηπευτικά δεν ανταποκρίνονται στις κοινοτικές προδιαγραφές, επιβάλλονται πρόστιμα από τις κατά τόπους αρμόδιες αρχές των Νομαρχιακών Αυτοδιοικήσεων στους παραβάτες. Σε κοινοτικό επίπεδο δεν έχει επιβληθεί πρόστιμο από κοινοτικές υπηρεσίες στη χώρα μας για μη τήρηση των κοινοτικών κανονισμών, για θέματα που έχουν σχέση με την ποιότητα των νωπών οπωροκηπευτικών.
      Ο Υπουργός
      Ε. ΜΠΑΣΙΑΚΟΣ»
      5. Στην με αριθμό 31/6-7-05 ερώτηση του Βουλευτή κ. Παναγιώτου Δαβάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./9/18-7-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 31/6-7-05 ερώτησης του Βουλευτή κ. Π. Δαβάκη, σχετικά με το Νέο Αρχαιολογικό Μουσείο Σπάρτης, σας πληροφορούμε τα εξής:
      Στις 26-5-2005 ολοκληρώθηκαν οι διαδικασίες εξαγοράς από το Υπουργείο Πολιτισμού του οικοπέδου, μετά του, εντός αυτού, κτιρίου του παλαιού εργοστασίου ΧΥΜΟΦΙΞ, τα οποία ήταν ιδιοκτησία της Εθνικής Τράπεζας και στα οποία πρόκειται να ανεγερθεί το Νέο Μουσείο Σπάρτης.
      Ευθύς αμέσως η αρμόδια υπηρεσία του ΥΠΠΟ και προκειμένου να ξεκινήσει τις προβλεπόμενες από το Νόμο διαδικασίες του Διαγωνισμού για την ανάθεση της μελέτης, υπέβαλε το απαιτούμενο τεχνικό Δελτίο για την χρηματοδότηση της μελέτης στο Π.Δ.Ε.(ΣΑΜ) και αναμένει την ένταξη αυτής στον εν λόγω φορέα.
      Όσον αφορά στο εκθεσιακό περιεχόμενο του νέου Μουσείου - η μουσειολογικής μελέτης θα αρχίσει άμεσα-προβλέπεται να περιλαμβάνει ευρήματα από τη Σπάρτη και γενικότερα τη Λακεδαίμονα, που ανάγονται από την προϊστορική έως τη ρωμαϊκή περίοδο και ενδεχομένως, στη βυζαντινή και μεταβυζαντινή εποχή.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      6. Στην με αριθμό 126/7-7-05 ερώτηση του Βουλευτή κ. Νικολάου Λέγκα δόθηκε με το υπ’ αριθμ. 17/15-7-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 53309/12-7-2005 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Ν. Λέγκα.
      Ο Υπουργός
      Ε. ΜΠΑΣΙΑΚΟΣ»
      
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 33/18-7-2005 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Ανάπτυξης, σχετικά με την κατασκευή νέων δικτύων διανομής Φυσικού Αερίου και προοπτική σύνδεσης με το Νομό Καστοριάς και την ευρύτερη περιοχή της Δυτικής Μακεδονίας.
      Το ειδικότερο περιεχόμενο της επίκαιρης ερώτησης του κ. Αγγελή έχει ως εξής:
      «Είναι σαφές ότι το Υπουργείο Ανάπτυξης και κατ’ επέκταση η Κυβέρνηση στα πλαίσια της ενεργειακής πολιτικής και δράσης, μετατρέπει την Ελλάδα σε διάδρομο φυσικού αερίου από την ευρύτερη περιοχή της Κασπίας, της Μέσης Ανατολής και της κεντρικής Ασίας, προς τα κέντρα κατανάλωσης στην Ευρώπη και τα Βαλκάνια.
      Η ΔΕΠΑ στα πλαίσια υλοποίησης της πολιτικής του Υπουργείου Ανάπτυξης για την προώθηση της χρήσης του φυσικού αερίου σε όσο το δυνατό περισσότερες περιοχές, έχει αποφασίσει την κατασκευή νέων δικτύων διανομής με έργα που εντάσσονται στο επιχειρησιακό πρόγραμμα «Ανταγωνιστικότητα» και ήδη προγραμματίζεται η ένταξη πολλών περιοχών με συγκεκριμένο χρονοδιάγραμμα κατασκευής.
      Από τον προγραμματισμό αυτόν απουσιάζει η Δυτική Μακεδονία και κατά συνέπεια και ο Νομός Καστοριάς, ενώ είναι μία περιοχή με σημαντικά οικονομικά-κοινωνικά προβλήματα και υψηλές ενεργειακές ανάγκες των νοικοκυριών, λόγω και της μεγάλης διάρκειας του χειμώνα και των συνεπακόλουθων χαμηλών θερμοκρασιών.
      Με δεδομένο το ενδιαφέρον και την προτεραιότητα της Κυβέρνησης για την προώθηση της ανάπτυξης της ελληνικής περιφέρειας και τις επικείμενες σημαντικές παρεμβάσεις στον τομέα του φυσικού αερίου.
      Ερωτάται ο κύριος Υπουργός:
      Ποιος ο προγραμματισμός της Κυβέρνησης για τη μελέτη – κατασκευή – επέκταση του δικτύου του φυσικού αερίου στο Νομό Καστοριάς και την ευρύτερη περιοχή της Δυτικής Μακεδονίας;»
      Την επίκαιρη ερώτηση αυτήν θα την απαντήσει εκ μέρους της Κυβέρνησης ο Υφυπουργός κ. Σαλαγκούδης, ο οποίος έχει και το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Κύριε συνάδελφε, είναι γεγονός ότι η νέα διακυβέρνηση έβαλε σε προτεραιότητα την αναβάθμιση των διεθνών σχέσεων της χώρας και την ανάδειξη της ενεργειακής διπλωματίας σε αυτόν το σκοπό.
      Μέσα σε αυτά τα πλαίσια πετύχαμε ήδη στο πρώτο Συμβούλιο των Υπουργών Ενέργειας να περάσουμε σε προτεραιότητα χρηματοδότησης κάμπτοντας της αντιδράσεις της Ιταλίας, που δεν το επέτρεπε προηγούμενα, τον αγωγό φυσικού αερίου Τουρκίας-Ελλάδας-Ιταλίας. Ήδη ο αγωγός αυτός εγκαινιάσθηκε στο τμήμα της Τουρκίας-Ελλάδας, από τον  Πρωθυπουργό της χώρας τον κ. Κωνσταντίνο Καραμανλή και τον Πρωθυπουργό της Τουρκίας κ. Ταγίπ Ερντογάν. Δηλαδή, ξεκίνησε η κατασκευή αυτού του αγωγού.
      Η συνέχεια είναι να χαραχθεί το υπόλοιπο τμήμα μέσα στη χερσαία Ελλάδα και να φθάσει μέχρι το σημείο εκείνο που θα διασυνδεθεί με τον υποθαλάσσιο αγωγό Ελλάδας-Ιταλίας. Με τη χάραξη η οποία έχει γίνει, προβλέπεται ακριβώς ο αγωγός από τη Νέα Μεσήμβρια της Θεσσαλονίκης διασχίζοντας Ημαθία και Πέλλα, να φθάσει τελικά μέσω Δυτικής Μακεδονίας στην Ήπειρο. Μάλιστα για την Ήπειρο υπάρχουν δύο σενάρια ή θα πάμε νοτιότερα στο Σταυρολιμένα ή θα πάμε βορειότερα στον Ασπροπόταμο. Εκείνο, όμως, που έχει για σας σημασία είναι ότι θα περάσει από τη Δυτική Μακεδονία.
      Ταυτόχρονα θα ήθελα να πω μια και μου δίνεται η ευκαιρία, ότι η Κυβέρνηση κατάφερε τελικά να πετύχει τη συμφωνία που επί δεκαπέντε χρόνια αποτελούσε ένα όραμα ελληνικό, την κατασκευή του αγωγού αργού πετρελαίου Μπουργκάς-Αλεξανδρούπολης. Υπεγράφη στις 12 Απριλίου στη Σόφια η τριμερής συμφωνία μεταξύ Ρωσίας-Βουλγαρίας και Ελλάδος. Και αυτό το έργο επίσης βρίσκεται σε εξέλιξη. Φυσικά με την ολοκλήρωση της περιφερειακής αγοράς της Νοτιοανατολικής Ευρώπης ηλεκτρισμούς και φυσικού αερίου, νομίζω ότι η Ελλάδα, με αυτές τις τρεις δράσεις, καθίσταται πλέον ενεργειακός κόμβος και αναβαθμίζεται το κύρος της χώρας μας σε ευρωπαϊκό, αλλά και σε διεθνές επίπεδο.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
      Ο κ. Αγγελής έχει το λόγο.
      ΑΝΕΣΤΗΣ ΑΓΓΕΛΗΣ: Κατ’ αρχάς, βεβαίως και μας ικανοποιεί η απάντησή σας κύριε Υπουργέ, με το δεδομένο που είπατε ότι ο αγωγός θα περάσει από τη δυτική Μακεδονία.
      Το ενεργειακό πρόβλημα σαφέστατα είναι πάρα πολύ μεγάλο και αν λάβουμε υπ’ όψιν μας τη συγκυρία που υπάρχει με τις τιμές του πετρελαίου και τα οικονομικά προβλήματα που ούτως ή άλλως υπάρχουν, αντιλαμβάνεστε ότι το ενδιαφέρον των τοπικών κοινωνικών είναι δεδομένο και ειδικότερα όταν αντιμετωπίζουν προβλήματα που έχουν σχέση και με κλιματολογικές συνθήκες -εννοώ βεβαίως τη βόρεια Ελλάδα και ειδικότερα τη δυτική Μακεδονία και ακόμα περισσότερο την Καστοριά- και με προβλήματα ανταγωνιστικότητας, όσον αφορά τη δράση βιομηχανιών με φθηνή ενέργεια.
      Θέλω να σημειώσω το απαραίτητο της δράσης προς αυτήν την κατεύθυνση, διότι μην ξεχνάτε –και δεν θα πρέπει να ξεχνάει όλη η Ελλάδα- ότι η δυτική μακεδονία ως τώρα, πριν το φυσικό αέριο, έχει τροφοδοτήσει με ενέργεια όλη την Επικράτεια. Και αναφέρομαι βεβαίως στα εργοστάσια του λιγνίτη που υπάρχουν, αλλά και στο μέλλον, στις εναλλακτικές μορφές ενέργειας, οι οποίες μπορούν ν’ αναπτυχθούν από τα φράγματα κατά τη διαδρομή του Αλιάκμονα.
      Κατά συνέπεια είναι ανάγκη να αποτυπώσετε στη δράση, στο δίκτυο γενικότερα ανάπτυξης του φυσικού αερίου, και τη δυτική Μακεδονία και ιδιαίτερα το Νομό Καστοριάς, γνωρίζοντας βέβαια ότι η Κυβέρνηση ως τώρα στο ενεργειακό θέμα, και ειδικότερα στο φυσικό αέριο, έχει επιδείξει ιδιαίτερο ενδιαφέρον και τα αποτελέσματα είναι δεδομένα.
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Αγγελή. Σας ευχαριστώ και για την οικονομία του χρόνου, για το λακωνίζειν. 
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε συνάδελφε, θα ήθελα να σας δώσω και ορισμένα άλλα στοιχεία για τη Δυτική Μακεδονία που σας ενδιαφέρει ιδιαίτερα. 
      Θα ήθελα να πω ότι ο αγωγός Τουρκίας-Ελλάδας-Ιταλίας και ιδιαίτερα το χερσαίο τμήμα του, έχει χαραχθεί μέχρι στιγμής και όπως σας είπα, θα σας δώσω και έναν χάρτη των ενεργειακών έργων που χρηματοδοτούνται και από το ΕΠΑΝ, όπως είναι και αυτό το έργο. Φυσικά, είναι ακόμα στη χάραξη, η οποία είναι δεδομένο ότι περνάει από τη δυτική Μακεδονία, αλλά σε λίγο χρόνο ανατίθενται οι γεωλογικές μελέτες που είναι απαραίτητες, ούτως ώστε να οριστικοποιηθεί πλέον η χάραξη.
      Προβλέπουμε ότι το έργο θα ξεκινήσει το 2007 και η προοπτική ολοκλήρωσής του, ταυτόχρονα με τον υποθαλάσσιο αγωγό, θα είναι το 2010-2012. Νομίζω, όμως, ότι πολύ πιο νωρίς, όταν το τμήμα θα έχει φθάσει στη δυτική Μακεδονία, εκεί θα μπορέσουν να τροφοδοτηθούν οι πόλεις της δυτικής Μακεδονίας με φυσικό αέριο. 
      Πιστεύω, λοιπόν, ότι και πριν από το 2010 θα συζητούμε τη διακλάδωση αυτού του αγωγού με τις αντίστοιχες πόλεις, μεταξύ των οποίων είναι και η ιδιαίτερη εκλογική σας περιφέρεια, η Καστοριά.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ισχύουν τα ίδια για το λακωνίζειν και για σας, κύριε Υπουργέ. 
      Εισερχόμαστε στη συζήτηση της δεύτερης με αριθμό 34/18.7.2005 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Ιωάννη Δημαρά προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με το διορισμό γιατρών γυναικολόγων στις κατασκηνώσεις του Δήμου Αθηναίων στον Άγιο Ανδρέα. 
      Το περιεχόμενο της επίκαιρης ερώτησης του κ. Δημαρά έχει ως εξής:
      «Με έκπληξη πληροφορηθήκαμε ότι στις κατασκηνώσεις του Δήμου Αθηναίων στον Άγιο Ανδρέα διορίστηκαν μέσω ΑΣΕΠ δύο γυναικολόγοι.
      Ο διορισμός ασφαλώς είναι σύννομος και άψογος κατά το τυπικό.
      Το ερώτημα, όμως, που ανακύπτει είναι τι είδους άραγε ιατρικές υπηρεσίες μπορούν να προσφέρουν δύο γυναικολόγοι σε τέσσερις χιλιάδες παιδιά ηλικίας έξι- δώδεκα χρόνων που κατασκηνώνουν κατά τη διάρκεια του καλοκαιριού στην κατασκήνωση του Δήμου Αθηναίων στον Άγιο Ανδρέα.
      Επίσης, τι είδους άραγε ιατρικές υπηρεσίες μπορούν να προσφέρουν στους χίλιους επτακόσιους ηλικιωμένους άνω των εξήντα πέντε ετών που φιλοξενεί ο Δήμος Αθηναίων στις κατασκηνώσεις κατά τη διάρκεια της φθινοπωρινής περιόδου; 
      Με βάση τα παραπάνω ερωτάται ο κύριος Υπουργός:
      1. Πώς και με ποιον τρόπο το ΑΣΕΠ, υποκαθιστώντας την ανάγκη των κατασκηνώσεων του Δήμου Αθηναίων, προβαίνει σε τέτοιου είδους παράδοξους διορισμούς; 
      2. Αν και με ποιο τρόπο η κεντρική εξουσία μπορεί να παρεμβαίνει διορθωτικά, ακυρώνοντας ή βελτιώνοντας τέτοιου είδους αποφάσεις του ΑΣΕΠ».
      Την επίκαιρη ερώτηση αυτή εκ μέρους της Κυβερνήσεως θα την απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης, κ. Ανδρεουλάκος. 
      Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, διαπιστώνω μία αντίφαση μεταξύ του σκεπτικού και του δια ταύτα της ερωτήσεώς σας. Από τη μια μεριά λέτε ότι ο διορισμός είναι ασφαλώς σύννομος και άψογος κατά το τυπικό και από την άλλη μεριά ρωτάτε, επιτιθέμενος εναντίον του θεσμού του ΑΣΕΠ, πώς και με ποιο τρόπο το ΑΣΕΠ, υποκαθιστώντας την ανάγκη κατασκηνώσεων του Δήμου Αθηναίων, προβαίνει σε τέτοιου είδους παράδοξους διορισμούς. 
      Δεύτερον, ρωτάτε αν και με ποιο τρόπο η κεντρική εξουσία μπορεί να παρεμβαίνει διορθωτικά, ακυρώνοντας ή βελτιώνοντας τέτοιου είδους αποφάσεις του ΑΣΕΠ. Ειλικρινά τέτοια επίθεση και ειδικά από εσάς κ. Δημαρά δεν την περίμενα εναντίον του θεσμού του ΑΣΕΠ. 
      Και εξηγούμαι: Όλα έγιναν όπως προβλέπει η κείμενη νομοθεσία, ο ν. 2190, όπως έχει τροποποιηθεί από το ν. 3051/2002 και επίσης, όπως προβλέπουν τα προεδρικά διατάγματα 50/2001 και 347/2003, τα οποία είναι όλα νομοθετήματα των κυβερνήσεών σας. 
      Και έρχεστε τώρα εσείς, με δεδομένο το θεσμικό καθεστώς, το οποίο οφείλεται στις δικές σας πρωτοβουλίες, να ελέγξετε γιατί διορίστηκαν μη ειδικευμένοι γιατροί για τρεισήμισι μήνες υπηρεσίας στις παιδικές κατασκηνώσεις του Δήμου Αθηναίων, στον Άγιο Ανδρέα.
      Ό,τι προβλέπει η κείμενη νομοθεσία που είναι δική σας, κύριε Δημαρά, έγινε και έγινε κατά τρόπο απολύτως άψογο. Θα πρέπει να ξέρετε, ως εκ της διπλής σας ιδιότητος, διότι είστε και δημοτικός σύμβουλος, ότι υπάρχει απροθυμία να προσέλθουν ειδικευμένοι γιατροί για να διοριστούν για εποχικές ανάγκες τρεισήμισι μηνών. Όπως έχουν δείξει όλες οι διαγωνιστικές διαδικασίες των τελευταίων ετών δεν προσέρχεται ούτε ένας ειδικευμένος γιατρός. Γι’ αυτό προβλέπεται στις ανακοινώσεις – προκηρύξεις του Δήμου Αθηναίων, οι οποίες εγκρίνονται και από το ΑΣΕΠ επικουρικά, ότι αν δεν προσέλθουν ειδικευμένοι γιατροί, να μπορούν να προσλαμβάνονται για τρεισήμισι μήνες ανειδίκευτοι γιατροί, όπως έγινε και τώρα. Όλοι οι προσελθόντες ήταν ανειδίκευτοι. 
      Τι μπορούσε, λοιπόν, να κάνει το ΑΣΕΠ; Να επιστρατεύσει ειδικευμένους γιατρούς για να πάνε στον Άγιο Ανδρέα να προσφέρουν τρεισήμισι μήνες υπηρεσίας; Το ΑΣΕΠ έκανε ό,τι λέει η κείμενη νομοθεσία. Δική σας είναι η κείμενη νομοθεσία. Και εδώ, βεβαίως, βγαίνουμε από τα ρούχα μας.
      Έρχεστε, λοιπόν τώρα, αφού κυβερνήσατε είκοσι χρόνια –δεν αναφέρομαι προσωπικά σ’ εσάς, κύριε Δημαρά- και ασκείτε κριτική για θέματα, τα οποία είναι προϊόν των δικών σας πρωτοβουλιών. Σε τι παρενόμησε ο Δήμος Αθηναίων, το δημοτικό συμβούλιο, σε τι παρενόμησε το ΑΣΕΠ; Επιτέλους σεβαστείτε το ΑΣΕΠ, κύριοι του ΠΑΣΟΚ!
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Δημαράς έχει το λόγο.
      ΙΩΑΝΝΗΣ ΔΗΜΑΡΑΣ: Κύριε Υπουργέ, εσείς είπατε ότι στην επίκαιρη ερώτηση, την οποία έχω καταθέσει, αναφέρω ότι με άψογο και νόμιμο τρόπο, τυπικά το ΑΣΕΠ προέβη σ’ αυτούς τους διορισμούς των ανειδίκευτων γυναικολόγων.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι γυναικολόγοι. Ανειδίκευτοι γιατροί είναι. 
      ΙΩΑΝΝΗΣ ΔΗΜΑΡΑΣ: Των ανειδίκευτων, οι οποίοι θέλουν να γίνουν γυναικολόγοι.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Άλλο γυναικολόγων και άλλο ανειδίκευτων. Και εγώ θέλω να γίνω Πάπας. 
      ΙΩΑΝΝΗΣ ΔΗΜΑΡΑΣ: Κύριε Πρόεδρε, ζητώ την προστασία σας. Δέχομαι πυρά. Ο κύριος Υπουργός θέλει να βγει έξω από τα ρούχα του. Εγώ λέω να τα φοράει, γιατί θα εκτεθεί. Ας ακούσει δύο πράγματα.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, παρακαλώ μη διακόπτετε. 
      ΙΩΑΝΝΗΣ ΔΗΜΑΡΑΣ: Δεν ξέρει, λοιπόν, το εξής: Έχω στα χέρια μου την προκήρυξη, έτσι όπως ο δήμος την έστειλε στο ΑΣΕΠ και έχω και τα πρακτικά της συνεδριάσεως του δημοτικού συμβουλίου, όπου η Αντιδήμαρχος σήμερα, η κ. Κανελλοπούλου, αναφέρεται σε δύο γυναικολόγους, οι οποίοι βρίσκονται εκεί.
      Ρωτώ, λοιπόν, το εξής απλό πράγμα. Δεν επιτίθεμαι εναντίον του ΑΣΕΠ. Προστατεύω το κοινωνικό αγαθό της δημόσιας υγείας τεσσάρων χιλιάδων παιδιών που βρίσκονται στις θαυμάσιες κατασκηνώσεις του Δήμου Αθηναίων στον Άγιο Ανδρέα.
      Δεν ξέρει ο κύριος Υπουργός ότι λίγες μέρες μετά από αυτήν την επίκαιρη ερώτηση, ως μάντης κακών, είδα ένα γεγονός που ήρθε στη δημοσιότητα και το οποίο παρά λίγο να σήμαινε τραγωδία για τις κατασκηνώσεις. Ένα κοριτσάκι ηλικίας επτά ετών πήγε στις κατασκηνώσεις την Πέμπτη, ημέρα Παρασκευή το είδε ο γιατρός που ήταν εκεί, ο ανειδίκευτος που θέλει να γίνει γυναικολόγος, και διαπίστωσε μια μικρή αμυχή στο σώμα του. Είπε ότι δεν είναι τίποτα και να την πάνε στους θαλάμους. Μέσα σε τρεις μέρες το κοριτσάκι αυτό γεμίζει εξανθήματα. Έντρομοι οι δικοί του πηγαίνουν και ημέρα Σάββατο οι γιατροί των παιδικών κατασκηνώσεων αποφασίζουν να του δώσουν ψειρόσκονη και να το διώξουν από τις κατασκηνώσεις. Ημέρα Κυριακή –και τα χαρτιά υπάρχουν- εισάγεται στο Νοσοκομείο Παίδων και εκεί διαπιστώνει ο γιατρός ότι είναι σοβαρή η κατάστασή του, ότι πάσχει από σταφυλόκοκκο και ότι πρέπει αμέσως να εισαχθεί στο Νοσοκομείο Παίδων με ισχυρή αντιβίωση. 
      Εάν η μεταδοτική αυτή ασθένεια έχει προκαλέσει και άλλου είδους ζημιές στα παιδιά που είναι εκεί, τότε αναρωτιέμαι: Το τυπικό του διορισμού των ανειδίκευτων που θέλουν να γίνουν γυναικολόγοι θα προστατεύσει το ΑΣΕΠ, το Δήμο Αθηναίων ή την κεντρική εξουσία; Η ερώτησή μου κατατείνει να βοηθήσει να δούμε σε τέτοιου είδους αδυναμίες πώς μπορεί η πολιτεία να παρεμβαίνει δραστικά και θεραπευτικά.
      Θα καταθέσω τα πρακτικά της 8ης συνεδρίασης της 11.7.2005 του δημοτικού συμβουλίου που αναφέρουν ότι οι δύο που προσελήφθησαν στις παιδικές κατασκηνώσεις είναι γυναικολόγοι.
      (Στο σημείο αυτό ο Βουλευτής κ. Ιωάννης Δημαράς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δημαρά.
      Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Η επίθεση εναντίον του ΑΣΕΠ είναι δεδομένη, κύριε Δημαρά, αφού λέτε να επέμβουμε διορθωτικά στις αποφάσεις του ΑΣΕΠ. Με ποιο δικαίωμα η κεντρική εξουσία μπορεί να παρεμβαίνει στις επιλογές και τις αποφάσεις μιας ανεξάρτητης διοικητικής αρχής, η οποία είναι και συνταγματικά κατοχυρωμένη;
      ΙΩΑΝΝΗΣ ΔΗΜΑΡΑΣ: Δεν λέω αυτό. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Έτσι. Και από την άλλη μεριά λέτε ότι έρχεται το ΑΣΕΠ και υποκαθιστά το Δήμο Αθηναίων.
       ΙΩΑΝΝΗΣ ΔΗΜΑΡΑΣ: Ο Δήμος Αθηναίων με το Υπουργείο Υγείας μπορούσε να το λύσει.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Δημαρά, το ΑΣΕΠ, όπως και ο Δήμος Αθηναίων, ετήρησαν τις διαδικασίες τις θεσμοθετημένες από τις κυβερνήσεις του ΠΑΣΟΚ και κατά συνέπεια μην έρχεστε εδώ να διαρρηγνύετε τα ιμάτιά σας.
      ΙΩΑΝΝΗΣ ΔΗΜΑΡΑΣ: Αν υπήρχε επιδημία, φαντάζεστε τι θα γινόταν;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Δημαρά.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πρόκειται περί εποχικού προσωπικού και οι διαδικασίες προσλήψεώς τους είναι σαφώς καθορισμένες και ετηρήθησαν απολύτως.
      ΙΩΑΝΝΗΣ ΔΗΜΑΡΑΣ: Ο κ. Κακλαμάνης θα μπορούσε να βοηθήσει με την ευαισθησία που τον διακρίνει.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε.
       ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και οι γιατροί οι οποίοι προσελήφθησαν για τρεισήμισι μήνες ως εποχικό προσωπικό είναι ανειδίκευτοι γιατροί. Ζητήσαμε ειδικευμένους, δεν προσήλθαν και έγινε ο πίνακας προσλήψεως των ανειδικεύτων. Εδώ είναι τα στοιχεία και τα καταθέτω στα Πρακτικά, όπου προκύπτει ότι δεν πρόκειται περί γυναικολόγων, αλλά περί ανειδικεύτων.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Πολύ ωραία. Υπάρχει όμως πρόβλημα.
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσοχατζόπουλε, σας παρακαλώ. Δεν μετέχετε στην ερώτηση.
       ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Τσοχατζόπουλε, πείτε εσείς που κυβερνούσατε είκοσι χρόνια, πρώτη φορά ανεφύη ανάγκη προσλήψεως εποχικού ιατρικού προσωπικού σε κατασκηνώσεις; Ποια θεσμοθετημένη παρέμβαση είχατε κάνει και έρχεστε τώρα και βάλλετε εναντίον του ΑΣΕΠ;
      ΙΩΑΝΝΗΣ ΔΗΜΑΡΑΣ: Κύριε Υπουργέ…
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Δημαρά. Υπάρχει μια διαδικασία. Είναι κατανοητά όλα. Καθίστε.
       ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εμείς το ΑΣΕΠ, κύριε Δημαρά, με θεσμικές πρωτοβουλίες το αναβαθμίσαμε, το κατοχυρώσαμε, επεκτείναμε τις ελεγκτικές του δικαιοδοσίες, δώσαμε άνεση χρόνου, για να ελέγχει τις διαγωνιστικές διαδικασίες που κάνουν οι φορείς, και ό,τι κάναμε θεσμικά παρεμβαίνοντας με νομοθετήματα πέρυσι και φέτος είναι σύμφωνο με τις εισηγήσεις του ΑΣΕΠ. Το θωρακίσαμε, για να αντεπεξέλθει στην υψηλή αποστολή του και έρχεστε εσείς τώρα και βάλλετε εναντίον του. Λυπάμαι ειλικρινά για την τακτική σας.
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Θα συζητηθεί η τρίτη με αριθμό 36/18-7-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων για την ασφάλεια στους χώρους εργασίας κλπ.
      Η επίκαιρη ερώτηση του κ. Τσιόγκα έχει ως εξής:
      «Βαρύς είναι ο φόρος αίματος που πληρώνει η εργατική τάξη στη χώρα μας στο βωμό της ασυδοσίας και των κερδών του κεφαλαίου. Από την αρχή του χρόνου μόνο από τα επίσημα στοιχεία προκύπτει ότι πενήντα τρεις εργάτες έχουν χάσει τη ζωή τους την ώρα του μεροκάματου.
      Ο τραγικός αυτός απολογισμός είναι αποτέλεσμα της αντεργατικής πολιτικής της Κυβέρνησης της ΝΔ, η οποία συνεχίζοντας την πολιτική του ΠΑΣΟΚ υπηρετεί τα κέρδη του κεφαλαίου και επιτρέπει την ασυδοσία των εργοδοτών στο όνομά της «ανταγωνιστικότητας», της διευθέτησης του χρόνου εργασίας, της μείωσης του εργατικού κόστους κλπ αφήνοντας στην ουσία ατιμώρητα όλα αυτά τα εγκλήματα στους χώρους δουλειάς, παροπλίζοντας τους ελεγκτικούς μηχανισμούς και επιβάλλοντας εργασιακές σχέσεις λάστιχο.
      Οι εργαζόμενοι διεκδικούν τη δημιουργία κρατικού σώματος γιατρών εργασίας και τεχνικών ασφαλείας, ενταγμένου στο δημόσιο σύστημα υγείας, την κατάργηση των ιδιωτικών υπηρεσιών πρόληψης, την κατοχύρωση εργοδοτικής εισφοράς για την ασφαλιστική κάλυψη του επαγγελματικού κινδύνου, τον προσανατολισμό της Επιθεώρησης Εργασίας στον ουσιαστικό έλεγχο της εργοδοτικής ευθύνης και τη συνδυασμένη εφαρμογή του συνόλου της σχετικής νομοθεσίας που επιβάλλεται να γίνει αυστηρότατη. Η προστασία των εργατικών δικαιωμάτων συνδέεται με το κτύπημα της εντατικοποίησης, τις ελαστικές μορφές απασχόλησης, την εργασία με ουσιαστικά δικαιώματα.
      Ερωτάται ο κύριος Υπουργός εάν η Κυβέρνηση προτίθεται να πάρει όλα εκείνα τα μέτρα, ώστε να υπάρχουν ανθρώπινες και ασφαλείς συνθήκες εργασίας και να μην πληρώνουν οι εργαζόμενοι με το αίμα τους τα κέρδη του κεφαλαίου». 
      Θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Κύριε Πρόεδρε, δυστυχώς η χώρα μας, πέρα από το θλιβερό προνόμιο να είναι πρώτη στα τροχαία θανατηφόρα ατυχήματα, ήταν και είναι πρώτη και στα εργατικά θανατηφόρα ατυχήματα. Αυτό είναι κάτι που πραγματικά μας λυπεί όλους. Σε μία σύγχρονη και ευρωπαϊκή χώρα, όπως είναι η χώρα μας, είναι απαράδεκτο να θρηνούμε έστω και έναν νεκρό. Αυτό είναι κάτι που θα πρέπει να το δούμε όλοι μαζί. 
      Από την άλλη πλευρά, είναι και άλλη μία θλιβερή κληρονομιά του χθες και το λέω με μεγάλη θλίψη, χωρίς να θέλω να επιρρίψω ευθύνες. Πριν από δεκαπέντε μήνες, κύριε συνάδελφε, κληρονομήσαμε μία κατάσταση άναρχη στο χώρο της πρόληψης και αντιμετώπισης της υγείας των εργαζομένων. Θα σας πω μόνον ορισμένα στατιστικά στοιχεία για να καταλάβετε. Το 2001 τα εργατικά θανατηφόρα ατυχήματα ήταν εκατόν ογδόντα οκτώ, το 2004, με υπεράνθρωπες προσπάθειες του ΣΕΠΕ, καταφέραμε να είναι στα εκατόν είκοσι επτά και γι’ αυτό θλιβόμαστε ιδιαίτερα. Δεν επιχαίρουμε και δεν λέμε ότι κάτι κάναμε. Φέτος μέχρι και τον Ιούλιο έχουμε πενήντα τρία, όπως και εσείς σωστά αναφέρετε, θανατηφόρα εργατικά ατυχήματα. 
      Κύριε Τσιόγκα, πρόκειται για ένα πολύ μεγάλο πρόβλημα, το οποίο θα πρέπει να δούμε με χρέος και ευθύνη απέναντι στους εργαζόμενους. Η Κυβέρνηση και στο παρόν σχέδιο νόμου που συζητείται στη Βουλή, όπως βλέπετε, διπλασιάζει και τριπλασιάζει και τα διοικητικά, αλλά και τα ποινικά πρόστιμα που αφορούν την υγιεινή και την ασφάλεια των εργαζομένων.  Όμως, όλα αυτά είναι αποσπασματικά μέτρα, είναι μέτρα που κληρονομήσαμε εδώ και χρόνια.
      Κύριε Τσιόγκα, πολύ σωστά είπατε για τον εργάτη στην «Chipita» ότι θα μπορούσε να υπάρχει ένα απλό δίχτυ και να μην σκοτωθεί μέσα στο αλεύρι. Έχετε πολύ δίκιο. Αυτό κάνουμε. Προσπαθούμε να βελτιώσουμε το σύστημα για την ασφάλεια και την υγιεινή και να δημιουργήσουμε ένα εθνικό κέντρο για την ασφάλεια και την υγιεινή των εργαζομένων, ένα εθνικό κέντρο που θα έχει τις εξής ευθύνες: 
      Πρώτον, θα έχει την ευθύνη της καταγραφής. Σήμερα το σύστημα είναι διάσπαρτο σε όλη την Ελλάδα και κανείς δεν δηλώνει κανέναν. Από τα ασφαλιστικά ταμεία κάτι κάνει μόνο το ΙΚΑ, ενώ όλα τα άλλα δε λειτουργούν. Καλά, τα εργατικά ατυχήματα που γίνονται στο Εμπορικό Ναυτικό ή στο Στρατό ή στο Μεταφορών καταγράφονται; Όχι. Έχουμε αδράνεια και αμέλεια είκοσι ετών, κύριε Τσιόγκα. Τώρα λέμε ότι πρέπει να γίνει εθνικό σύστημα για την ασφάλεια και υγιεινή των εργαζομένων. 
      Δεύτερον, θα έχει την ευθύνη της πρόληψης. 
      Τρίτον, θα πρέπει να μπορεί ν’ αντιμετωπίσει αυτά τα φαινόμενα. Για το νομοσχέδιο, που θα φέρουμε σε λίγο καιρό στη Βουλή, θα κληθούν σε συζήτηση και το Κομμουνιστικό Κόμμα, αλλά και τα άλλα κόμματα και οι φορείς, όπως για παράδειγμα το συνδικάτο των οικοδόμων. 
      Γιατί πράγματι τα περισσότερα θανατηφόρα είναι στις μικρές οικοδομές. Να έχετε λόγο, να βάλουμε μέσα ό,τι μπορούμε καλύτερα μέτρα για να μπορούμε να αντιμετωπίσουμε αυτό το πράγματι δυσάρεστο και μεγάλο πρόβλημα που αντιμετωπίζει η χώρα μας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ορίστε κύριε Τσιόγκα έχετε το λόγο. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Δυστυχώς χθες η εργατική τάξη στη χώρα μας πλήρωσε και άλλο φόρο αίματος. Άλλη μια νεκρή εργάτρια στη Θεσσαλονίκη. Η εργατική τάξη συνεχίζει να πληρώνει με το αίμα της και τη ζωή της τα κέρδη των καπιταλιστών. Τα εργοδοτικά εγκλήματα σε βάρος των εργαζομένων είναι καθημερινά. Χιλιάδες εργάτες πληρώνουν με τη ζωή τους, χιλιάδες άλλοι είναι σακατεμένοι και χιλιάδες άλλοι πάσχουν από επαγγελματικές ασθένειες. Η εργατική τάξη συνεχίζει να πληρώνει την ασυδοσία των βιομηχάνων, των κατασκευαστικών εταιρειών και τη συνεχή αδράνεια του Υπουργείου Εργασίας και Κοινωνικής Προστασίας, αφού δεν υποχρεώνει τους βιομήχανους να παίρνουν μέτρα υγιεινής και ασφάλειας στους εργασιακούς χώρους. 
      Σας κάναμε μια απλή πρόταση. Στο θανατηφόρο στη Λαμία, στην “Chipita”, το σιλό των είκοσι πέντε μέτρων δεν είχε ούτε μια θυρίδα για να αδειάσει το αλεύρι, αλλά κυρίως δεν είχε ούτε ένα πλέγμα στα είκοσι πέντε μέτρα για να κρατηθεί ο άνθρωπος. Τέτοια απλά μέτρα, ακόμη και τα πιο απλά, δεν τα επιβάλλει το Υπουργείο  Εργασίας. Η εργατική τάξη συνεχίζει να είναι το θύμα μιας πολιτικής που δίνει προνόμια στο μεγάλο κεφάλαιο. Φτώχεια, εξαθλίωση, χαμηλά μεροκάματα, ατελείωτα ωράρια, ανύπαρκτα μέτρα προστασίας, ανασφάλιστη εργασία, κατάργηση του οκταώρου και του επταώρου, απελευθέρωση του ωραρίου με τα νομοσχέδια που είναι τώρα στη Βουλή. Και βέβαια αυτή η πολιτική είναι υπεύθυνη για τους χιλιάδες νεκρούς, για τους εκατοντάδες, κάθε χρόνο, που έχουμε με τα τραγικά θανατηφόρα εγκλήματα.
      Εμείς καλούμε την Κυβέρνηση και το Υπουργείο Εργασίας να πάρουν δραστικά μέτρα, να περιοριστεί η ασυδοσία των εργοδοτών, να εφαρμοστούν ουσιαστικά μέτρα προστασίας υγιεινής και ασφάλειας των εργαζομένων, να στελεχωθούν τα ΚΕΠΕΚ με σύγχρονη υλικοτεχνική υποδομή, προσωπικό πολλαπλάσιο απ’ αυτό που υπάρχει σήμερα το οποίο δεν φθάνει σε καμία περίπτωση να καλύψει όλη τη χώρα και αυτούς που εργάζονται κάτω από σκληρές συνθήκες και βέβαια ιδιαίτερα την περίοδο του καλοκαιριού με τον καύσωνα που έχουμε πάρα πολλά. 
      Καλούμε επίσης τους εργαζόμενους να καταδικάσουν αυτές τις πολιτικές που παίζουν κορώνα γράμματα τη ζωή τους καθημερινά, που τους στερούν το δικαίωμα στη ζωή και να παλέψουν οι εργαζόμενοι για ένα ισχυρό μέτωπο της εργατικής τάξης που θα συγκρούεται με τις επιλογές του κεφαλαίου και θα ανοίγει δρόμους για αλλαγές υπέρ των εργαζομένων. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα. 
      Ορίστε, κύριε Υπουργέ, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Σε αυτά τα θέματα και της υγείας και της ασφάλειας των εργαζομένων, ειδικότερα αυτό το θανατηφόρο που συζητούμε σήμερα, κύριε Τσιόγκα, δεν μπορεί να είναι ούτε ταξικός ο θάνατος, ούτε του κεφαλαίου, ούτε του εργάτη. Είναι θάνατος και πρέπει να είμαστε προσεκτικοί. 
      ΔΗΜΗΤΡΙΟΣ ΤΣΙΟΓΚΑΣ: Ξέρετε κανέναν βιομήχανο να πέθανε σε εργατικό ατύχημα;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Τσιόγκα!
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Θα σας απαντήσω.
      Πρέπει να δούμε λοιπόν, ότι τα περισσότερα θανατηφόρα εργατικά ατυχήματα, κύριε Τσιόγκα –και στη διάθεσή σας είναι τα στοιχεία- γίνονται σε μικρές οικοδομές, δεν γίνονται στα μεγάλα εργοστάσια. Δεν γίνονται ταξικά στο κεφάλαιο, αλλά στη μεγάλη πλειοψηφία στους μικρούς οικοδόμους στις μικρές οικοδομές. Άρα μη βάζετε και εδώ το θέμα ότι όλα είναι ταξικά. Να δούμε εδώ το ότι ο  θάνατος είναι θάνατος. Να δούμε τι μπορούμε να κάνουμε μαζί με σας, μαζί με τα συνδικάτα να αντιμετωπίσουμε αυτό το πρόβλημα. Και μην εγκαλείτε αυτήν την Κυβέρνηση για αμέλεια.  
      	Πέρα από τα θανατηφόρα, έχουμε μείωση κι εμείς ούτε καν γι’ αυτό συζητάμε. Εμάς μας ενδιαφέρει να μην υπάρχει ούτε ένας θάνατος. Θα πω μόνο τα πρόστιμα. Για να ξέρετε τι κάνει το ΣΕΠΕ, σας λέω ότι έχει εντατικοποιήσει πάρα πολύ τους ελέγχους με οδηγία και του κ. Παναγιωτόπουλου και δική μου. Είναι άμεση προτεραιότητα, πρώτη προτεραιότητα. 
      Απόδειξη αυτού, κύριε Τσιόγκα είναι ότι το 1999 είχαμε πενήντα διακοπές επιχειρήσεων για παράβαση εργατικής νομοθεσίας και το 2004 στους εννιά μήνες είχαμε χίλιες εννιακόσιες ενενήντα μία διακοπές. Από πενήντα πήγαμε στις χίλιες εννιακόσιες ενενήντα μία. Πρόστιμα, κύριε Τσιόγκα: Από είκοσι δύο το 1999, δύο χιλιάδες διακόσιας τριάντα οκτώ. Αυτή είναι η υπερεντατικοποίηση των ελέγχων. Αυτό είναι που πρέπει να κάνει κάθε κυβέρνηση, όμως δε μας αρκεί. Σας είπα οσονούπω ότι στο Εθνικό Κέντρο Αποκατάστασης που θα κάνουμε, εκεί θα δούμε τότε όλες τις προεκτάσεις αυτού του μεγάλου, σοβαρού και θλιβερού θέματος.
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Υπουργό.
      	Θα συζητηθεί η τελευταία με αριθμό 38/18-7-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη- Αικατερινάρη προς τον Υπουργό Αγροτικής Ανάπτυξης και Τροφίμων σχετικά με την αναθεώρηση της Κοινής Οργάνωσης Αγοράς ζάχαρης και το μέλλον της τευτλοκαλλιέργειας στη χώρα μας.
      	Η επίκαιρη ερώτηση της κυρίας συναδέλφου έχει ως εξής: 
      	«Ιδιαίτερα κρίσιμη για το μέλλον είκοσι δύο χιλιάδων τευτλοκαλλιεργητών και δύο χιλιάδων εργαζομένων θα είναι η σημερινή συνεδρίαση του Συμβουλίου Υπουργών Γεωργίας της Ευρωπαϊκής Ένωσης με θέμα την αναθεώρηση του καθεστώτος της Κοινής Οργάνωσης Αγοράς (ΚΟΑ) Ζάχαρης, διότι στην περίπτωση που υιοθετηθούν οι πρόσφατες προτάσεις της Κομισιόν, θα τεθεί «ταφόπλακα» στην ελληνική τευτλοκαλλιέργεια και θα οδηγηθούν σε κλείσιμο τα εργοστάσια ζάχαρης που λειτουργούν στην Ελλάδα και μάλιστα σε περιοχές υψηλότατης ανεργίας.
      	Οι ευρωπαϊκές αγροτικές οργανώσεις βρίσκονται σε κινητοποιήσεις με πανευρωπαϊκά συλλαλητήρια κατά των προτάσεων της Ευρωπαϊκής Επιτροπής για την αναθεώρηση της ΚΟΑ Ζάχαρης. Ο Υπουργός Ανάπτυξης έχει ήδη ανακοινώσει ότι είναι κατηγορηματικά αντίθετος προς τις προτάσεις αυτές της επιτροπής και δηλώνει ότι σε καμία περίπτωση δεν μπορούν να γίνουν αποδεκτές από την ελληνική Κυβέρνηση. Ο ίδιος καλείται και σήμερα να δώσει σκληρή μάχη μαζί και με τους Υπουργούς από Ισπανία, Πορτογαλία, Ιταλία, Ιρλανδία και Φινλανδία, προκειμένου να πετύχουν ευνοϊκότερες ρυθμίσεις και να διασφαλισθεί έτσι το μέλλον των παραγωγών και εργαζομένων στον τομέα της ζάχαρης.
      	Επειδή οι προτάσεις της Κομισιόν για την αναθεώρηση της ΚΟΑ Ζάχαρης και μάλιστα αυτές που έγιναν τη δεύτερη φορά και παρά τις αντιδράσεις των θιγόμενων χωρών συνιστούν μια αρνητική πρόταση αναθεώρησης των αγροτικών προϊόντων και ένα από τα πρώτα δείγματα της πολιτικής κατάργησης της ΚΑΠ και επειδή για τη μάχη αυτή απαιτείται καλή προετοιμασία και συνεργασία με τις χώρες που εξίσου θίγονται, ερωτάται ο κύριος Υπουργός:
      	1. Πώς έχει οργανώσει μαζί με τους συναδέλφους του στην Ευρωπαϊκή Ένωση τη σκληρή μάχη που θα δώσει αυτές τις μέρες στο Συμβούλιο Υπουργών, δεδομένου ότι και η δεύτερη πρόταση της επιτροπής είναι χειρότερη από την πρώτη,
      	2. Πώς διαμορφώνεται πλέον η κατάσταση στην τευτλοκαλλιέργεια, πώς εκτιμά τις πραγματικές συνέπειες αυτών των σκληρών αναθεωρήσεων κα πώς θα κινηθεί η χώρα για να μειώσει τα αρνητικά αυτών των μέτρων;»
       	Θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, θέλω να διαβεβαιώσω τη Βουλή και τους Έλληνες τευτλοπαραγωγούς ότι και πολύ καλή προετοιμασία έχει γίνει στο Υπουργείο Αγροτικής Ανάπτυξης και Τροφίμων και άριστες συνεργασίες έχουν αναπτυχθεί με τους ομολόγους Υπουργούς Γεωργίας των χωρών που έχουν το ίδιο πρόβλημα με μας, αλλά και ο Υπουργός κ. Μπασιάκος στο τελευταίο συμβούλιο των Υπουργών Γεωργίας έδωσε τη μάχη και έκανε σαφές ότι η ελληνική Κυβέρνηση είναι κάθετα αντίθετη στην πρόταση για την αλλαγή της Κοινής Οργάνωσης Αγοράς στη ζάχαρη, μία πρόταση η οποία όντως αν περνούσε, θα είχαμε σοβαρότατο πρόβλημα και στην παραγωγή των ζαχαρότευτλων, στην πρωτογενή παραγωγή, αλλά και στην Ελληνική Βιομηχανία Ζάχαρης, μία πρόταση η οποία προβλέπει μείωση των τιμών, η οποία προβλέπει πολύ μικρό μεταβατικό στάδιο εφαρμογής της νέας ΚΟΑ και μία πρόταση η οποία δίνει πολύ μικρή αντιστάθμιση της απώλειας που θα έχουν οι τευτλοπαραγωγοί.
      Πρέπει να πούμε ότι είχε ξανάρθει πρόταση για τη ζάχαρη και η ελληνική Κυβέρνηση τότε πρωτοστάτησε έτσι ώστε να δημιουργηθεί το blocking minority, δηλαδή η αναστέλλουσα μειοψηφία και να αναγκαστεί η επίτροπος να την αποσύρει. Έχουμε μια δεύτερη πρόταση. Στο τελευταίο συμβούλιο ήταν η ελληνική Κυβέρνηση, ο Υπουργός Γεωργίας, κατηγορηματικά αντίθετος στην πρόταση αυτή. Μαζί μας ταυτίστηκαν η Ιταλία, η Ισπανία, η Ιρλανδία, η Φιλανδία, η Πορτογαλία, η Πολωνία, η Ουγγαρία, η Εσθονία και η Λιθουανία. Και σε ορισμένα σημεία της πρότασης δεν συμφώνησε και η Αυστρία. Δημιουργείται λοιπόν η αναστέλουσα μειοψηφία και έγινε σαφές στο συμβούλιο ότι αυτή η πρόταση αν δεν βελτιωθεί σημαντικά είναι αδύνατον να περάσει το Συμβούλιο των Υπουργών Γεωργίας. 
      Έχουμε συγκρατημένη αισιοδοξία. Δεν εφησυχάζουμε. Θα ξανασυζητηθεί στο επόμενο Συμβούλιο των Υπουργών Γεωργίας που θα γίνει τον Σεπτέμβρη. Εμείς συνεχίζουμε τις επαφές με τους άλλους υπουργούς γεωργίας. Έχουμε άριστη συνεργασία και με την Ελληνική Βιομηχανία Ζάχαρης. Γνωρίζει πολύ καλά το αντικείμενο ο Πρόεδρος που ήταν και αυτός στο Συμβούλιο των Υπουργών Γεωργίας της περασμένης Δευτέρας. Θα δώσουμε λοιπόν τη μάχη και πιστεύουμε ότι θα είναι μια μάχη υπέρ των Ελλήνων τευτλοπαραγωγών. 
      Πέρα απ’ αυτό όμως πρέπει να πούμε -επειδή γίνεται αναφορά στην ερώτηση γενικότερα για την τευτλοκαλλιέργεια στη χώρα- ότι είναι απαραίτητο η βιομηχανία ζάχαρης να εκσυγχρονιστεί και εκσυγχρονίζεται. Επί σειρά ετών η βιομηχανία κυριολεκτικά είχε αφεθεί στην τύχη της. Επενδύσεις και εκσυγχρονισμός δεν γίνονταν. Γίνεται λοιπόν μια σημαντική προσπάθεια. Εκσυγχρονίζεται η βιομηχανία ζάχαρης, μειώνονται τα κοστολόγιά της έτσι ώστε αυτή να καταστεί ανταγωνιστική. Θέλω να σας πω ότι υπάρχουν αποφάσεις του διοικητικού συμβουλίου της βιομηχανίας ζάχαρης σύμφωνα με τις οποίες η βιομηχανία προσανατολίζεται να επεκταθεί και σε άλλες δραστηριότητες έτσι ώστε και περισσότερο ανταγωνιστική να γίνει αλλά και να μπορέσει να επιβιώσει. 
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ. Κυρία Ξηροτύρη έχετε το λόγο. 
      ΑΣΗΜΙΝΑ ΑΙΚΑΤΕΡΙΝΑΡΗ-ΞΗΡΟΤΥΡΗ: Ευχαριστώ, κύριε Πρόεδρε. 
      Είναι γεγονός ότι η πρόταση της Ευρωπαϊκής Επιτροπής και ιδιαίτερα η δεύτερη ήταν ιδιαίτερα αρνητική για τα θέματα της τευτλοκαλλιέργειας, της ζάχαρης και της Ελληνικής Βιομηχανίας Ζάχαρης και των υποκατάστατων που έχει, κυρίως, όπως λέω στην ερώτησή μου στις περιοχές που πλήττονται από ανεργία. Προέβλεπε λοιπόν για τα ζαχαρότευτλα μείωση κατά 42% στην τιμή παρέμβασης, για τη ζάχαρη 39% και αναπλήρωση μόνο κατά το 60%. 
      Είναι γεγονός ότι στην συνεδρίαση της Δευτέρας στην οποία αναφέρεται και η ερώτηση πήραμε πάλι ένα φιλί ζωής αλλά τα πράγματα είναι αρκετά δύσκολα και από εδώ και πέρα. Διάβασα τα επιχειρήματα του κυρίου Υπουργού: να διασφαλιστεί το εισόδημα των παραγωγών, να διατηρηθεί η παραγωγή ζάχαρης σε όλες τις περιοχές της Ευρωπαϊκής Ένωσης, να μην κατακλυστεί η ευρωπαϊκή αγορά από εισαγωγές μετά το 2009, να μετατεθεί χρονικά η λήψη απόφασης μετά και από τις διαβουλεύσεις που θα γίνουν στον παγκόσμιο οργανισμό εμπορίου. 
      Είναι λογικά, κύριε Υπουργέ, αυτά τα επιχειρήματα πλην όμως γεννάται το ερώτημα σε μας: γιατί αυτά δεν ισχύουν και για τα υπόλοιπα βασικά αγροτικά μας προϊόντα; Η απόφαση που πήρατε για την πλήρη αποσύνδεση ανταποκρίνεται και σε ποιο βαθμό στους στόχους που σωστά βάζετε για την τευτλοκαλλιέργεια; Εμείς λέμε ότι έπρεπε σε όλα μας τα βασικά προϊόντα να έχουμε τους ίδιους στόχους και να κάνουμε τους ίδιους αγώνες. Εγκαταλείψαμε όμως με πολλή ευκολία όλη αυτήν την προσπάθεια. 
      Από εδώ και πέρα για τα θέματα της τευτλοκαλλιέργειας το Υπουργείο πρέπει με πολλή σύνεση, με προγραμματισμό ν’ αξιοποιήσει τις υποδομές που διαθέτει σήμερα η Ελληνική Βιομηχανία Ζάχαρης –πέντε εργοστάσια, εννιακόσιοι εργαζόμενοι κτλ. Θα πρέπει να δει καινούριες μορφές εκμετάλλευσης και την παραγωγή βιοκαυσίμων, να δει και τη μείωση του κόστους της παραγωγής έτσι ώστε, όπως είπατε, να μπορεί να γίνει πιο ανταγωνιστική η Ελληνική Βιομηχανία Ζάχαρης. 
      Θα έλεγα, λοιπόν, ότι το Υπουργείο θα πρέπει να προετοιμαστεί πάρα πολύ καλά γι’ αυτές τις αλλαγές, οι οποίες είναι δύσκολες. 
      Και αν από τις οκτώ χώρες οι οποίες θίγονται μαζί μ’ εμάς αυτήν τη στιγμή -εκ των οποίων οι δύο είναι μεγαλύτερες- και οι οποίες έχουν διαμορφώσει αυτήν την αναστέλλουσα μειοψηφία, αποχωρήσουν δύο, δεν θα έχουμε ούτε αυτήν την αναστέλλουσα μειοψηφία και τα πράγματα θα είναι πάρα πολύ δύσκολα.
      Επομένως χρειάζεται ένας πολύ σφικτός προγραμματισμός, χρειάζεται αυτό το οποίο λέμε, ν’ αξιοποιηθούν οι υποδομές της Ελληνικής Βιομηχανίας Ζάχαρης και να δοθούν προοπτικές βιωσιμότητας σε αυτόν τον τομέα. Και μακάρι να γίνονταν οι ίδιες προσπάθειες από τα δύο μεγάλα κόμματα που έχουν την ευθύνη της απόφασης, ώστε να δεχθούν την ολική αποσύνδεση για τα υπόλοιπα βασικά προϊόντα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
      Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θα ήθελα να πληροφορήσω την κυρία συνάδελφο το εξής: Ευτυχώς εκείνο το οποίο φαίνεται είναι ότι όχι μόνο δεν μειώνονται οι χώρες οι οποίες δημιουργούν την αναστέλλουσα μειοψηφία, αλλά προστίθενται και άλλες, διότι υπάρχουν αρκετές χώρες στην Ευρωπαϊκή Ένωση οι οποίες –όπως και η δική μας χώρα- θίγονται από την πρόταση της Ευρωπαϊκής Επιτροπής για τη ζάχαρη.
      Θέλω, λοιπόν, να σας πω και να επαναλάβω ότι εμείς όχι μόνο δεν εφησυχάζουμε, αλλά εντείνουμε τις προσπάθειές μας έτσι ώστε στο Συμβούλιο, που θα ληφθούν οι οριστικές πλέον αποφάσεις για την αλλαγή στην Κοινή Οργάνωση Αγοράς για τη ζάχαρη, οι αποφάσεις αυτές να είναι όσο το δυνατόν καλύτερες για τους Έλληνες τευτλοπαραγωγούς και για την Ελληνική Βιομηχανία Ζάχαρης. Διότι δεν πρέπει να ξεχνούμε ότι η Ελληνική Βιομηχανία Ζάχαρης δεν έχει μόνο ρόλο αναπτυξιακό, έχει και ρόλο εθνικό, διότι δραστηριοποιείται σε παραμεθόριες περιοχές, όπου όλοι καταλαβαίνουμε πόσο σημαντική είναι η λειτουργία των μονάδων και η στήριξη των αγροτών, οι οποίοι δραστηριοποιούνται εκεί.
      Επειδή αναφερθήκατε στην ολική αποσύνδεση, θέλω να σας πω, ότι με πολύ μεγάλη υπευθυνότητα και περίσκεψη καταλήξαμε στην απόφαση αυτή. Και καταλήξαμε έτσι ώστε να διασφαλίσουμε το σύνολο των επιδοτήσεων των αγροτικών προϊόντων μέχρι το 2013. Κυρίως, όμως, μας δίνεται η δυνατότητα να κάνουμε την ελληνική γεωργία πραγματικά ανταγωνιστική, να προχωρήσουμε δηλαδή σε παραγωγή αγροτικών προϊόντων τα οποία δεν θα στηρίζονται πλέον στις επιδοτήσεις, αλλά θα στηρίζονται κυρίως στη δυνατότητά τους να διεισδύουν και να διατίθενται με αξιώσεις στην ελληνική και στη διεθνή αγορά.
      Τελειώνοντας θα ήθελα να σας διαβάσω αυτά που ο Υπουργός, ο κ. Μπασιάκος, είπε στο τελευταίο Συμβούλιο των Υπουργών Γεωργίας στην Ευρωπαϊκή Ένωση και τα οποία απεικονίζουν τη φιλοσοφία της Ελληνικής Κυβέρνησης για τα θέματα της ελληνικής γεωργίας στο πλαίσιο της Ευρωπαϊκής Ένωσης: 
      Μετά από μακρά κοινοτική προσπάθεια με στόχο την εγκαθίδρυση και την εμβάθυνση της συνοχής σε όλες τις κοινές πολιτικές και ιδιαίτερα στη ΨAP, η παρούσα πρόταση αποπειράται να επαναφέρει στον τομέα της ζάχαρης την Ευρώπη των δύο ταχυτήτων. Εμείς είμαστε από αυτούς που πιστεύουν ότι τέτοιες λογικές δεν μπορούν και δεν πρέπει πλέον να επικρατήσουν στην Ευρωπαϊκή Ένωση των είκοσι πέντε. Και βεβαίως δεν είμαστε διατεθειμένοι να τις αποδεχθούμε. Στον τομέα της ζάχαρης στην Ευρώπη εδώ και σαράντα χρόνια δημιουργήσαμε, ο καθένας στη χώρα του, ένα οικοδόμημα. Αυτό έχουμε υποχρέωση να το εκσυγχρονίσουμε, όχι όμως να το καταστρέψουμε. Είναι βέβαιο ότι εάν το καταστρέψουμε, δεν έχουμε τίποτα άλλο να βάλουμε στη θέση του, ούτε μπορούμε να το ξαναδημιουργήσουμε. Γι’ αυτό και η ευθύνη μας είναι μεγάλη. 
      Είναι μεγάλη η ευθύνη μας, γι’ αυτό και δίνουμε μάχη έτσι ώστε να στηρίξουμε και τους Έλληνες τευτλοπαραγωγούς, αλλά και την Ελληνική Βιομηχανία Ζάχαρης.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Αρχές και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς –Θέματα Υπουργείου Ανάπτυξης».
      Κατά τη σημερινή συνεδρίαση θα συζητηθεί η δεύτερη ενότητα των άρθρων, δηλαδή τα άρθρα 16 έως 31, του νομοσχεδίου. 
      Κατά τη χθεσινή συνεδρίαση υποβλήθηκε αίτηση ονομαστικής ψηφοφορίας επί του άρθρου 12. Προηγουμένως ψηφίστηκαν τα άρθρα 1 έως 11. Στη σημερινή συνεδρίαση θα γίνει ονομαστική ψηφοφορία επί του άρθρου 12. Θα ψηφιστούν, επίσης, τα υπόλοιπα άρθρα της πρώτης ενότητας, δηλαδή τα άρθρα 13, 14 και 15.
      Επειδή είναι σε εξέλιξη οι συνεδριάσεις τριών Διαρκών Επιτροπών, προτείνω να ξεκινήσουμε τη συζήτηση της δεύτερης ενότητας των άρθρων και όταν είμαστε έτοιμοι για την ονομαστική ψηφοφορία, θα διακόψουμε. Θα μιλήσουν κατ’αρχάς οι εισηγητές επί της δεύτερης ενότητας και μετά οι εναπομείναντες ομιλητές, που είναι έντεκα από τον κατάλογο επί της αρχής, έπειτα οι εννέα εγγεγραμμένοι ομιλητές επί της ενότητας των άρθρων 1 έως 15 και οι εγγεγραμμένοι ομιλητές επί της ενότητας των άρθρων 16 έως 31.  Τέλος, θα συνεχίσουμε με τις τροπολογίες.
      Το Τμήμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Τμήμα συνεφώνησε ομοφώνως.
      Το λόγο έχει ο κύριος Υφυπουργός, ο οποίος θέλει να κάνει μία διευκρίνιση.
      Ορίστε, κύριε Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, στο άρθρο 2 που ψηφίστηκε χθες –το λέω αυτό για να ληφθεί υπ’όψιν, όταν θα έρθει προς ψήφιση στο σύνολο- θέλω να κάνω μια φραστική διόρθωση. Στο τέλος του τετάρτου εδαφίου της παραγράφου 1, να προστεθεί η φράση «ή οι άδειες αφορούν το νησί όπου εδρεύει η οικεία Νομαρχιακή Αυτοδιοίκηση». 
      Είναι μία τεχνική διόρθωση, που πρέπει να γίνει σε μία αλλαγή που κάναμε χθες στο άρθρο 2 και δεν συμπεριλήφθηκε.
      ΠΡΟΕΔΡΕΥΩΝ ( Σωτήρης Χατζηγάκης): Ο εισηγητής της Πλειοψηφίας κ. Κοντογιάννης έχει το λόγο.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, η τριήμερη συζήτηση για το σχέδιο νόμου του Υπουργείου Ανάπτυξης βαίνει προς το τέλος της. Αυτά που μένουν τελικά από αυτήν τη συζήτηση, είναι τα εξής:
      Πρώτον, η αποτυχία της Αξιωματικής Αντιπολίτευσης να προκαλέσει κοινωνική αναταραχή με αφορμή το επίμαχο άρθρο 12 για το ωράριο των καταστημάτων. Δεύτερον, η ένδεια σε επίπεδο επιχειρημάτων από την πλευρά της Αντιπολίτευσης. Τρίτον, η ένδεια αυτή οδήγησε την Αντιπολίτευση σε συνθήματα όπως «Πίσω Δεξιά» και σε κραυγές. Τέταρτον, οι διαφορετικές απόψεις στο εσωτερικό του ΠΑΣΟΚ και πέμπτον, ότι όλο το σύστημα ΠΑΣΟΚ κινείται και εκφράζεται από τη θέση της «μη θέσης». 
      Εύλογα, λοιπόν, ανακύπτουν κάποια ερωτήματα. Παραδέχεστε ή όχι ότι η αύξηση της ανταγωνιστικότητας δημιουργεί συνθήκες για πτώση των τιμών; Παραδέχεστε ή όχι ότι τα πολυκαταστήματα δημιουργούν νέες θέσεις εργασίας, ότι προσέφεραν δουλειά σε ανέργους όλων των βαθμίδων; Παραδέχεστε ή όχι ότι με το νέο ωράριο τα μικρά μαγαζιά, τα μαγαζιά της γειτονιάς, οι μικρές οικογενειακές επιχειρήσεις θα έχουν μία ευελιξία στο ωράριο λειτουργίας τους, με αποτέλεσμα να μπορούν να είναι ανοιχτά ώρες που τα μεγάλα καταστήματα δεν θα μπορούν; Παραδέχεστε ή όχι ότι όπως η μείωση του ωραρίου μπορεί να επιφέρει μείωση των θέσεων εργασίας, η αύξηση του ωραρίου δύναται να αυξήσει τις θέσεις εργασίας;
      Όμως, κυρίες και κύριοι συνάδελφοι, ο λαός έχει κρίση. Ακούει, κρίνει και ή επιβραβεύει ή τιμωρεί. Η κοινωνία στην οποία τόσες αναφορές κάναμε και εμείς και εσείς, μας παρακολουθεί όλους. Παρακολουθεί και τις δικές μας προσπάθειες για τη διαμόρφωση των συνθηκών που θα οδηγήσουν σ’ ένα καλύτερο αύριο, παρακολουθεί, όμως, και τη δική σας στείρα άρνηση σε κάθε μεταρρυθμιστική προσπάθεια της Κυβέρνησης.
      Κυρίες και κύριοι συνάδελφοι, είναι δεδομένο ότι στην πολιτική κρινόμαστε εκ του αποτελέσματος. Για το λόγο αυτό, όλοι έχουμε χρέος να κινηθούμε προς την κατεύθυνση εκείνη, που θα δημιουργήσουμε τις συνθήκες ανάκαμψης της οικονομίας μας. 
      Η Κυβέρνηση κάνοντας το χρέος της, με μια σειρά μέτρων δημιουργεί το κλίμα για να κινηθεί η αγορά. Η κοινωνία με ανυπομονησία περιμένει τα οφέλη των πολιτικών που εξαγγέλλουμε. Περιμένει, όμως, και οι παράγοντες της αγοράς να συμβάλλουν με τη δική τους στάση και τις πρωτοβουλίες, για ν’ αξιοποιηθούν οι δυνατότητες που προσφέρει η νέα διακυβέρνηση. 
      Το βέβαιο είναι, κυρίες και κύριοι, ότι η Νέα Δημοκρατία προχωράει μπροστά. Βλέπει τις ανάγκες του σήμερα και δημιουργεί τις συνθήκες για ένα καλύτερο αύριο. Στο επίκεντρο αυτών των δραστηριοτήτων της βρίσκεται η προστασία των μικρών και μεσαίων επιχειρηματιών. 
      Αυτό πράττουμε με τα βιβλιοπωλεία της γειτονιάς στο άρθρο 16. Αντιμετωπίζουμε το παραεμπόριο στο χώρο του βιβλίου και δίνουμε τη δυνατότητα έκφρασης σε όλους τους συνδικαλιστικούς φορείς στο χώρο του βιβλίου. Οι διορθωτικές παρεμβάσεις του κυρίου Υπουργού ήταν στη σωστή κατεύθυνση.
      Με το άρθρο 17 συνιστάται Εθνικό Συμβούλιο του Ηλεκτρονικώς Επιχειρείν. Αντιμετωπίζονται αποτελεσματικά θέματα που αφορούν το ηλεκτρονικό εμπόριο, μια σύγχρονη μορφή εμπορίου που καθημερινά αυξάνει και τους πελάτες, αλλά και τα καταστήματά της στο διαδίκτυο. Ήδη στην Ελλάδα το 50% των επιχειρήσεων έχουν τη δυνατότητα πώλησης προϊόντων από το διαδίκτυο και μάλιστα σε καλύτερες τιμές, αφού δεν υπάρχουν μεσάζοντες.
      Στο άρθρο 18 με την προτεινόμενη ρύθμιση τακτοποιούνται νομοθετικά εκκρεμότητες που αφορούν την εγκατάσταση έργων ηλεκτροπαραγωγής με χρήση ανανεώσιμων πηγών ενέργειας σε δάση και δασικές εκτάσεις, όπως επίσης και στα συνοδά τους έργα.
      Το άρθρο 22 προβλέπει τη δημιουργία Περιφερειακών Πόλων Καινοτομίας. Πρόκειται για μιας στρατηγικής σημασίας ρύθμιση που ως στόχο έχει την αύξηση της ανταγωνιστικότητας μέσα από την ενίσχυση της καινοτομικής επίδοσης της χώρας, σε συνδυασμό με την περιφερειακή ανάπτυξη. Καθορίζει τους φορείς που μπορούν να μετέχουν στους Περιφερειακούς Πόλους Καινοτομίας και τους τρόπους χρηματοδότησής τους. 
      Με το άρθρο 24 αποκαθίσταται το ειδικό τεχνικό προσωπικό των ερευνητικών κέντρων και των ανεξάρτητων ερευνητικών ινστιτούτων. Δίνεται επίσης η δυνατότητα στους ειδικούς επιστήμονες, που παρέχουν υπηρεσίες ερευνητών, να ενταχθούν στον κλάδο αυτόν με διαδικασίες κρίσεως σύμφωνα με τις προβλέψεις του ν. 1514 του 1985.
      Με την τροπολογία που αφορά τη ΡΑΕ, η οποία ενσωματώθηκε στο σχέδιο νόμου ως άρθρο 26, αναβαθμίζεται η ανεξαρτησία της Ρυθμιστικής Αρχής Ενέργειας με την επιλογή και το διορισμό του προέδρου και των αντιπροέδρων της από το Υπουργικό Συμβούλιο ύστερα από γνώμη της Επιτροπής Θεσμών και Διαφάνειας της Βουλής. Η θέσπιση δεύτερης θέσης αντιπροέδρου και η διεύρυνση του αριθμού των μελών από πέντε σε επτά αποσκοπούν στην ενδυνάμωσή της στο πλαίσιο του σημαντικού ρόλου για την εποπτεία της αγοράς, στη λειτουργία των απελευθερωμένων αγορών ηλεκτρισμού και φυσικού αερίου, στην εντονότερη διείσδυση των ανανεώσιμων πηγών ενέργειας στο ενεργειακό μας ισοζύγιο και στη στήριξη των μεγάλων διεθνών ενεργειακών πρωτοβουλιών που αναπτύσσει πλέον η Ελλάδα, ώστε να καταστεί διεθνές ενεργειακό κέντρο.
      Ζητώ λοιπόν την ψήφιση και των υπολοίπων δεκαπέντε άρθρων για την ολοκλήρωση του νομοσχεδίου.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, μπορώ ν’ ανέβω στο Βήμα;
      ΠΡΟΕΔΡΕΥΩΝ (Σωτήρης Χατζηγάκης): Για σας και από καθέδρας, κύριε Πρωτόπαπα. Είσαστε ακριβώς στο όριο, στα οκτώ λεπτά, οπότε είναι στη διακριτική αρμοδιότητα τη δική μας.
      ΧΡΗΣΤΟΣ ΠΡΩΤΟΠΑΠΑΣ: Μία διευκρίνιση: Για τις τροπολογίες θα μιλήσουμε μετά, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Ναι, μετά.
      ΧΡΗΣΤΟΣ ΠΡΩΤΟΠΑΠΑΣ: Επομένως μιλάμε μόνο επί των άρθρων.
      Θέλω εισαγωγικά και με βάση τη συζήτηση μέχρι τώρα, αλλά και τη χθεσινή συζήτηση, να τονίσω τα εξής: Χθες και σήμερα διαπιστώνουμε –και γι’ αυτό έχουμε θέσει και ονομαστική ψηφοφορία στο άρθρο 12- ότι υπάρχει επίθεση στη μικρομεσαία επιχείρηση. Σε μιαν άλλη αίθουσα στο Κοινοβούλιο υπήρξε μια ανάλογη επίθεση από την Κυβέρνηση στους εργαζόμενους. Υπήρξε και μία πίεση του Προέδρου του ΣΕΒ, ο οποίος, όχι τόσο στην ακρόασή του στην επιτροπή όσο σε συνέντευξη Τύπου που επακολούθησε, εμφανίστηκε να τα ζητάει όλα, να ζητάει ακόμη περισσότερα.
      Τίθεται ένα θέμα: Πού θα στηριχθεί τελικά η ανταγωνιστικότητα; Βλέπουμε ότι τη μικρομεσαία επιχείρηση κυριολεκτικά η Κυβέρνηση την υποβαθμίζει, τη χτυπάει μέσα απ’ αυτές τις ρυθμίσεις που προχωράει με το ωράριο. Την ίδια ώρα έρχεται να χτυπήσει και τους εργαζόμενους, την εργατική τάξη, μέσα από μια πολιτική χαμηλού ημερομισθίου, μέσα από μια πολιτική που ταιριάζει μόνο στις χώρες της Ανατολικής Ασίας. Η απόφαση της Λισαβόνας όμως, την οποίαν υποτίθεται ότι προωθεί η Κυβέρνηση στο έτος ανταγωνιστικότητας, λέει άλλα. Λέει για ένα εργατικό δυναμικό εκπαιδευμένο, αναβαθμισμένο, λέει για στήριξη στην καινοτομία, στην εξωστρέφεια, λέει για δημιουργία νέων κοιτασμάτων απασχόλησης, μιλάει για μια πολιτική υψηλής ανταγωνιστικότητας και ποιότητας βασισμένης στο καινούργιο, μ’ έναν ανοιχτό διάλογο, με συμφωνίες μεταξύ εργοδοτών και εργαζομένων.
      Και προκύπτει ένα ζήτημα: Πάμε σ’ αυτήν την πολιτική; Όχι, απ’ ό,τι φαίνεται. Η Κυβέρνηση μας οδηγεί σε μια πολιτική όπου στηρίζει μόνο συγκεκριμένα οικονομικά συμφέροντα, όπου χτυπάει την ελληνική μικρομεσαία επιχείρηση, όπου προωθεί μια πολιτική χαμηλού ημερομισθίου ανάλογη με τα πρότυπα της Ανατολικής Ασίας πια για τους εργαζόμενους. Φοβάμαι ότι οδηγούμαστε σε επικίνδυνες καταστάσεις. Και για τους μεν εργοδότες και το ΣΕΒ έχουμε να πούμε ότι χρειάζεται να επιδείξουν επιτέλους κοινωνική ευθύνη, που λείπει αυτήν τη στιγμή μέσα από τις συγκεκριμένες πρωτοβουλίες, τις οποίες αναλαμβάνουν.
      Θα πρέπει τελικά ν’ αφουγκραστούν τα πραγματικά προβλήματα της κοινωνίας και όχι να εμφανίζονται σαν να απουσιάζουν από αυτήν και να βρίσκονται σε άλλη χώρα. Θα πρέπει να στηριχθούν σε συμφωνίες με τους εργαζομένους και ν’ αναλάβουν πρωτοβουλίες κοινωνικού διαλόγου, διότι μόνο έτσι μπορούμε να μιλάμε για μια ευρωπαϊκή οικονομία και μια ευρωπαϊκή κοινωνία με υψηλή ανταγωνιστικότητα. 
      Σε τελική ανάλυση, η Κυβέρνηση πρέπει να σταματήσει να κουνάει το δάκτυλο και να εκβιάζει τους εργαζόμενους και τους μικρομεσαίους. «Αν κινητοποιηθείτε» -επανέλαβε σήμερα ο κ. Μεϊμαράκης- «θα κάνουμε εκλογές». Εκβιάζουν τους εργαζομένους; Εκβιάζει τους μικρομεσαίους; Εκβιάζει την κοινωνία, κουνώντας το δάκτυλο, σε αυτές τις κατευθύνσεις; Με αυταρχισμό πάτε ν’ αντιμετωπίσετε τα προβλήματα; Αν πάτε με αυταρχισμό ν’ αντιμετωπίσετε τα προβλήματα, να ξέρετε ότι κάποιες στιγμές τα όρια εξαντλούνται, ότι η ανοχή σταματάει και ότι όποιος σκάβει το λάκκο της κοινωνίας πέφτει ο ίδιος μέσα, κύριοι της Κυβέρνησης. Μην την απειλείτε και μην την εκβιάζετε, γιατί ξέρει ν’ απαντήσει και ν’ απαντήσει σ’ εσάς, όπως πρέπει. 
      Έρχομαι τώρα στα άρθρα. Στο άρθρο 12 εκκρεμεί η ονομαστική ψηφοφορία που έχουμε καταθέσει. 
      Το άρθρο 16, μετά τις τελευταίες τροποποιήσεις, μάλλον θα το ψηφίσουμε. Θα ζητηθούν κατά τη διάρκεια της συζήτησης κάποιες διευκρινίσεις. Είναι σε σωστή κατεύθυνση οι τροποποιήσεις που έχουν γίνει, διότι προηγουμένως μας οδηγούσατε σε καταψήφιση του σχετικού άρθρου. Αυτήν τη στιγμή έχετε λάβει υπ’ όψιν, έστω και καθυστερημένα, κάποιες θέσεις των φορέων των βιβλιοπωλών. Με αυτήν την έννοια κατ’ αρχάς προσανατολιζόμαστε να ψηφίσουμε το σχετικό άρθρο με βάση τις τελευταίες σας αλλαγές.
      Στο άρθρο 17 λέμε ναι.
      Στο άρθρο 18 η ρύθμιση, την οποία προωθείτε…
      (Θόρυβος στην Αίθουσα)
      Ο κ. Υπουργός Δημοσίας Τάξεως κ. Βουλγαράκης παρακαλείται να με βοηθήσει στην ανάλυση των σκέψεών μου!
      ΠΡΟΕΔΡΕΥΩΝ (Σωτήρης Χατζηγάκης): Και οι πέριξ συνάδελφοι, όχι μόνο ο κύριος Υπουργός!
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Δημόσιας Τάξης): Σας έχω αδυναμία, κύριε Πρωτόπαπα!
      ΧΡΗΣΤΟΣ ΠΡΩΤΟΠΑΠΑΣ: Είναι αμοιβαία, γι’ αυτό και είπα: «Παρακαλείται να με βοηθήσει»!
      ΠΡΟΕΔΡΕΥΩΝ (Σωτήρης Χατζηγάκης): Από αδυναμίες πάσχουμε! Θέλουμε λίγο δύναμη τώρα, όχι αδυναμίες!
      Συνεχίστε, κύριε Πρωτόπαπα.
      ΧΡΗΣΤΟΣ ΠΡΩΤΟΠΑΠΑΣ: Στο άρθρο 18 λέμε όχι. Νομίζω ότι εδώ πέρα έχουμε ιδιαίτερα λανθασμένες διατάξεις, οι οποίες δημιουργούν μείζονα προβλήματα χωροταξικού χαρακτήρα σε σχέση με τα δάση αλλά και σε σχέση με παρεμβάσεις προς ιδιωτικές επιχειρήσεις. Δηλαδή με αυτές τις διατάξεις δημιουργούνται μείζονα ζητήματα και συνταγματικού χαρακτήρα, από την έρευνα που έχουμε κάνει. Κατά τη διάρκεια της συζήτησης φαντάζομαι ότι θα αναλυθούν.
      Στο άρθρο 19 λέμε ναι. 
      Στο άρθρο 20 λέμε ναι. Βεβαίως, εν πάση περιπτώσει, είναι διευθετήσεις οι οποίες γίνονται, αλλά δεν έχουμε κανένα λόγο να είμαστε αντίθετοι. Θέλω να επισημάνω όμως ότι οπωσδήποτε έχουν ένα χαρακτήρα προχειρότητας. 
      Στο άρθρο 21 λέμε ναι. 
      Στο άρθρο 22 λέμε όχι. Κοιτάξτε τώρα. Οι Περιφερειακοί Πόλοι Καινοτομίας είναι μια πάρα πολύ σοβαρή ιστορία. Όταν δεν είμαστε σε θέση να τους αξιοποιήσουμε όπως πρέπει και ουσιαστικά τους ευτελίζουμε, δίνοντας τη δυνατότητα να μπαίνει ο καθένας, άγνωστο πώς, ίσα-ίσα απλά και μόνο για να απορροφηθούν τα σχετικά κονδύλια, δεν προσφέρουμε αυτά που έχουμε να προσφέρουμε στα μείζονα ζητήματα της καινοτομίας, της έρευνας, της τεχνολογίας, της ανταγωνιστικότητας, ζητήματα που, όπως είπα πριν, πρέπει να χαρακτηρίζουν το μοντέλο της ελληνικής ανταγωνιστικότητας και των ελληνικών επιχειρήσεων. Δεν μπορούμε, λοιπόν, να ψηφίσουμε το άρθρο 22.
      Στο άρθρο 23 λέμε ναι. 
      Στο άρθρο 24 υπάρχουν σοβαρά προβλήματα. Έχουμε σειρά προτάσεων από ερευνητικά ινστιτούτα. Έχουμε σειρά προτάσεων για συμπληρώσεις, για διορθώσεις. Έχουμε διαμαρτυρίες ότι αντιμετωπίζετε το θέμα αποσπασματικά. Υπάρχουν και κάποιοι που συμφωνούν βέβαια, αλλά φοβάμαι ότι είναι ελάχιστοι. Ουσιαστικά ότι πρέπει να γίνει μία συνολικότερη κουβέντα μέσα στο χώρο των ερευνητικών ιδρυμάτων. Με αυτήν την έννοια δεν θα δώσουμε θετική ψήφο, δεν θα το ψηφίσουμε. 
      Στο άρθρο 25 λέμε ναι. 
      Στο άρθρο 26, κύριε Υπουργέ, σας έχω επισημάνει κατ’ επανάληψη κατά τη διάρκεια συζητήσεων στην Βουλή ότι η πολιτική του Υπουργείου -φοβάμαι όμως ότι είναι και γενικότερη κυβερνητική πολιτική- διακρίνεται από μία προσπάθεια ελέγχου. Θέλουμε να ελέγξουμε τα πάντα. Είναι το σύνηθες μότο, το οποίο εκπορεύεται μέσα από τα νομοσχέδιά σας. Μπορεί να μην το λέτε, αλλά όποιος διαβάζει και τις γραμμές του νομοσχεδίου και κάτω από τις γραμμές του  νομοσχεδίου -το κυριότερο- αυτό συμπεραίνει. 
      Το ίδιο γίνεται και με τη ΡΑΕ. Ξαφνικά αυξάνεται η ΡΑΕ και έχετε τη δυνατότητα να διορίσετε ουσιαστικά δύο ακόμη μέλη. Εσείς λέτε ότι την ενισχύετε, αλλά δεν την ενισχύετε ουσιαστικά, την διευρύνετε και την διευρύνετε για να διορίσετε και να την ελέγξετε καλύτερα. Είναι σαφές τι πάτε να κάνετε. Και το ωραίο της ιστορίας είναι ότι γνωρίζετε –και το γνωρίζετε καλύτερα από εμάς- ότι μετά από αυτό το νομοσχέδιο έρχονται δύο νομοσχέδια που αφορούν την ενέργεια. Το ένα είναι η απελευθέρωση της αγοράς ηλεκτρικού ρεύματος και το άλλο είναι η απελευθέρωση του φυσικού αερίου. Φτιάχνετε, λοιπόν, την ΡΑΕ στο ένα νομοσχέδιο –και μάλιστα με τροπολογία- όπως την θέλετε, την ελέγχετε ακόμη περισσότερο, προωθείτε αυτές τις λογικές, ώστε μετά να δείτε το ρόλο που θέλετε για τη ΡΑΕ στα επόμενα νομοσχέδια, ώστε να έρθει και να κολλήσει απόλυτα πιθανά στις επιλογές τις οποίες έχετε κάνει.
      Επειδή αυτά είναι πολύ λεπτά ζητήματα και γι’ αυτό πρέπει να είμαστε ιδιαίτερα προσεκτικοί, δεν σας δίνουμε εξουσιοδότηση εμείς γι’ αυτές τις κινήσεις. Θα καταψηφίσουμε απολύτως συνειδητά με αυτήν την αιτιολογία το άρθρο 26.
      Το άρθρο 27 δεν το ψηφίζουμε. Αναγκάζεστε ο ίδιος και κάνετε τροπολογία επί του προηγούμενού σας νόμου. Είχαμε κάνει την κριτική μας για το θέμα των διδάκτρων. Βλέπουμε πού οδηγεί. Βλέπουμε τι γίνεται εν τοις πράγμασι. Δεν έχουμε κανένα λόγο να σας διευκολύνουμε στις νομοτεχνικές ουσιαστικά αλλαγές που κάνετε γιατί είχε κενά προφανώς ο προηγούμενος νόμος. Καταψηφίζουμε το σχετικό άρθρο.
      Στο άρθρο 28 ίσως χρειάζονται κάποιες επιμέρους αλλαγές. Έρχομαι όμως, κυρίως, στο θέμα του άρθρου που προσθέσατε στη χθεσινή παρέμβασή σας. Εννοώ αυτό που αφορά τους μικροπωλητές.
      Εμάς δεν μας αρέσει η λογική του «πάρτο ή το αποσύρω». Νομίζω ότι είναι έξω από μία πραγματική κουλτούρα διαλόγου που πρέπει να υπάρχει μέσα στη Βουλή. Πρέπει ν’ αντιμετωπίζουμε τα προβλήματα με συνεννόηση, τουλάχιστον εκείνα που μπορούμε να συνεννοηθούμε. Το θέμα του να βρούμε μία μεταβατική διάταξη για μερικές χιλιάδες ανθρώπους που απειλούνται αυτήν τη στιγμή –και χαίρομαι που επιδείξατε αυτήν την ευαισθησία- είναι ένα θέμα που μπορούμε να συνεννοηθούμε. Αφαιρέστε αυτήν τη λογική «ή αυτό ή έξω». Σας έδωσα πριν από λίγο ένα σχέδιο -έχετε χρόνο να το δείτε, κύριε Υπουργέ- το οποίο πιθανώς λύνει με καλύτερο και ασφαλέστερο τρόπο  το πρόβλημα αυτών των ανθρώπων. 
      Κύριε Υπουργέ, θέλω πραγματικά να σας ζητήσω εξ ονόματός τους –έχουν δει και εσάς έχουν δει και ιδιαίτερα τον κ. Παπαθανασίου, τον Υφυπουργό- να σταθείτε θετικά, διότι αφορά την απασχόλησή τους, το μέλλον τους. Είναι ένα ζήτημα μεταβατικού χαρακτήρα εκ των πραγμάτων -δεν αλλάζει, δεν αλλοιώνει τη φιλοσοφία κάποιων αλλαγών- και πρέπει να γίνει. 
      Με σωστό πνεύμα έχω την εντύπωση ότι πρέπει να σταθούμε θετικά. Εμείς σας προτείναμε συγκεκριμένη διατύπωση, την οποία σας καλώ να δείτε. Από εκεί θα εξαρτηθεί η τελική μας στάση και πάνω στο άρθρο. 
      Όσον αφορά το άρθρο 29 το ψηφίζουμε κατ’ αρχήν. Μου φαίνεται ότι είναι λίγο μεγάλο το πρόστιμο. Θα έχω την ευκαιρία στην τροπολογία μετά ν’ αναφέρω περισσότέρα γι’ αυτήν την ιστορία Εγώ θα ζητήσω να ξαναδείτε το θέμα του προστίμου στο άρθρο 29.
      Το άρθρο 30 το ψηφίζουμε.
      Το άρθρο 31, επειδή αφορά και διατάξεις παλαιότερων νόμων –έχουμε διαφωνήσει στην τροποποίηση- είναι λογικό ότι συμπαρασύρει την αρνητική μας ψήφο. 
      Για τις τροπολογίες θα επανέλθουμε.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρωτόπαπα.
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, σαράντα οκτώ αξιωματικοί σπουδαστές της Σχολής Πολέμου Αεροπορίας συνοδευόμενοι από πέντε αξιωματικούς της σχολής τους.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ο κ. Πρωτόπαπας που μόλις κατήλθε από το Βήμα, θεώρησε ότι δεν βρίσκεται στην Αίθουσα που συζητούμε το νομοσχέδιο για το εμπόριο και τις προοπτικές του, αλλά ότι βρισκόμαστε στη Διαρκή Επιτροπή που συζητείται το νομοσχέδιο για τα ζητήματα που αφορούν τη νέα προοπτική που αφορούν στο χώρο της εργασίας. Και εξαπέλυσε, όπως γίνεται συνήθως τον τελευταίο καιρό, κατά ριπάς μία ακόμη επίθεση στη νέα διακυβέρνηση. Αυτό είναι το πρώτο. 
      Πριν προχωρήσω στο πολιτικό μέρος -θα είμαι εξαιρετικά σύντομος- πρέπει να δώσω μία εξήγηση. 
      Κύριε Πρωτόπαπα, οι ρυθμίσεις για τους πόλους καινοτομίας γίνονται διότι δεν υπάρχει κανένα πλαίσιο για το πώς δημιουργούνται και λειτουργούν οι πόλοι καινοτομίας. Εάν βρείτε στην ελληνική νομοθεσία μία τέτοια ρύθμιση, πολύ ευχαρίστως να προσυπογράψω αυτά τα οποία είπατε. Και μια και υπάρχει κενό και βρίσκεται σ’ εξέλιξη το Πρόγραμμα Ανταγωνιστικότητας για να δημιουργηθούν πόλοι καινοτομίας στη χώρα μας –που τους έχουμε τόσο πολύ μεγάλη ανάγκη- δημιουργούμε το πλαίσιο πώς θα γίνονται οι πόλοι καινοτομίας. Πήραμε την ευρωπαϊκή εμπειρία και τη μεταφέρουμε εδώ για να μπορούν να χρηματοδοτηθούν, να γίνουν αυτές οι συνεργασίες ερευνητικών κέντρων, πανεπιστημίων και ιδιωτικού τομέα, όπως γίνεται σε όλη την προηγμένη Ευρώπη, για να υπάρχει το πλαίσιο να λειτουργήσει αυτή η πραγματικά νέα κατάκτηση, που την ανακαλύπτουμε μετά από πολλές δεκαετίες στην πατρίδα μας. 
      Σημειώνω ότι ο προχθεσινός «MONT» στην πρώτη του σελίδα αναφέρει ότι στη Γαλλία δημιουργούνται τώρα εξήντα επτά πόλοι καινοτομίας.
      ΧΡΗΣΤΟΣ ΠΡΩΤΟΠΑΠΑΣ	: Εσείς τους εκφυλίζετε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Προσπαθώ να γίνω σαφής. Δεν υπάρχει πλαίσιο που να ρυθμίζει τι είναι πόλος καινοτομίας στην πατρίδα μας. Έχετε εναλλακτική πρόταση; 
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Οι καθήμενοι στα πίσω έδρανα να μην θορυβούν και να μην παρεμβαίνουν ακαίρως. 
      ΓΡΗΓΟΡΙΟΣ ΝΙΩΤΗΣ: Εμείς είμαστε οι παραμένοντες στα πίσω έδρανα επί τρεις ημέρες, περιμένοντας να μιλήσουμε. Αυτό είναι πρωτοφανές. 
      ΠΡΟΕΔΡΕΥΩΝ (Σωτήρης Χατζηγάκης): Δεν είναι πρωτοφανές. Είναι συνηθισμένο φαινόμενο. Είχαν εγγραφεί πολλοί. Τι να κάνουμε; Να τους διαγράψουμε;
      Συνεχίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν μπορώ να αντιληφθώ την ενόχληση των συναδέλφων της Αξιωματικής Αντιπολίτευσης, όταν στο λόγο που αρθρώνει το κόμμα τους επιθυμούν τη σιωπή. Αυτό δεν πρόκειται να γίνει. Στο λόγο θα υπάρξει αντίλογος. Έτσι γίνεται μέσα σ’ αυτήν την Αίθουσα, κύριε Νιώτη, που διαμαρτύρεστε.
      ΓΡΗΓΟΡΙΟΣ ΝΙΩΤΗΣ: Τρεις μέρες περιμένω να μιλήσω. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακάλεσα χθες το Προεδρείο να συνεχιστεί η συζήτηση όσες ώρες χρειαζόταν. Όμως, η δική σας πλευρά ζήτησε να διακόψουμε στις 16.00΄. Μην διαμαρτύρεστε. 
      Όλα όσα είπε ο κ. Πρωτόπαπας φανερώνουν αυτό το οποίο λέει ο λαός, ενός καλού γενόμενου μύρια έπονται. Σημειώνω την έκφραση «ενός καλού», γιατί οι μύθοι και τα παραμύθια, που χθες εδώ είχαν πρωταγωνιστικό ρόλο, συνεχίστηκαν και σήμερα με αυτήν τη συνολική επίθεση που έκανε εντέχνως, βεβαίως. Χθες όμως, που τα παραμύθια και οι μύθοι είχαν την τιμητική τους, είχαμε και την τιμητική του γράμματος Α. Ξεκινήσαμε με τη δική μου επισήμανση για το έτος του Αϊνστάιν και για το χώρο και το χρόνο της θεωρίας του. Φαίνεται πως ούτε στο χώρο μπορεί να κινηθεί η Αξιωματική Αντιπολίτευση, αλλά ούτε και στο χρόνο και όλα γίνονται ανάποδα.
      Μετά περάσαμε στον Άντερσεν, το δεύτερο Α. Συνεχίσαμε την επίδοση με τον Αίσωπο, το τρίτο Α. Μπήκε στη μέση η κ. Άννα Διαμαντοπούλου, άλλο Α. Επίσης, είχε το λόγο ο κ. Ανδριανόπουλος, άλλο Α. Και βεβαίως η Αξιωματική Αντιπολίτευση με άλλα δύο Α. Και παρακολουθεί κάποιος όλη αυτήν τη διαδρομή γύρω από το Α…
      ΠΡΟΕΔΡΕΥΩΝ (Σωτήρης Χατζηγάκης): Είμαστε μία Βουλή άλφα-άλφα.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): … τους μύθους και τα παραμύθια συνεχίζονται και σήμερα από τον κ. Πρωτόπαπα. 
      Εμείς είμαστε προσηλωμένοι στην πραγματικότητα. Δεν πρόκειται να ασχοληθούμε ούτε με μύθους ούτε με παραμύθια. Κάνουμε πράξη το κυβερνητικό μας πρόγραμμα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Η κ. Διαμαντοπούλου έχει το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Ο κύριος Υπουργός φαντάζομαι ότι έκανε μία μορφή παρέμβασης για τα υπόλοιπα άρθρα, που συζητάμε σήμερα. Μίλησε για τους στόχους της νέας διακυβέρνησης. Θα ομολογήσω ότι η διακυβέρνηση είναι νέα ηλικιακά, αλλά εξαιρετικά παλαιά και οπισθοδρομική πολιτικά. Αναφέρθηκε ο κύριος Υπουργός στα άρθρα τα οποία σχολίασε ο κ. Πρωτόπαπας, ωσάν η χώρα να μην έχει κάνει ποτέ διαδρομή στο χώρο της έρευνας, της τεχνολογίας και της καινοτομίας.
      Κύριε Υπουργέ, θέλω να σας υπενθυμίσω ότι οι θερμοκοιτίδες, τα κέντρα αριστείας, καινοτομίας, οι ζώνες στη Θεσσαλονίκη, την Πάτρα, το Ηράκλειο ξεκίνησαν από το 1995. Δεν χρειαζόταν να έρθει η Νέα Δημοκρατία για ν’ ανακαλύψει ότι στη χώρα πρέπει να υπάρχουν τέτοιου είδους δράσεις.
      Σας λέω, λοιπόν, αφού στο πρώτο μέρος των άρθρων σας, αυτό που ουσιαστικά επιτυγχάνετε είναι να κτυπήσετε ευθέως επτακόσιες χιλιάδες μικρές επιχειρήσεις, επτακόσιες χιλιάδες επιχειρήσεις όπου είναι αυτοαπασχολούμενοι και μέσα σε μία τριετία θα έρθουν ν’ αντιμετωπίσουν την πραγματικότητα μιας σύγκρουσης και μιας αντιπαράθεσης με τις μεγάλες επιχειρήσεις, στο δεύτερο μέρος επιχειρείτε να δώσετε μια λύση στα σοβαρά προβλήματα που αντιμετωπίζουν οι μεσαίες επιχειρήσεις στο χώρο της έρευνας και της τεχνολογίας. 
      Έρχεστε, λοιπόν, με δύο άρθρα. Το ένα αφορά τους περιφερειακούς πόλους. Σας υπενθυμίζω ότι η δημιουργία των πόλων καινοτομίας ξεκίνησε το 2003. Είχε ενταχθεί στο ΕΠΑΝ με το πρόγραμμα «ΕΛΕΞΤΟ». Υπάρχουν σοβαρές διαδικασίες για σοβαρές πολιτικές για την υποστήριξη των επιχειρήσεων των μικρών και των μεγάλων που ξεκινάνε από το 1995. 
      Πρέπει εδώ ν’ απαντήσω και στις δηλώσεις του ΣΕΒ χθες που έχουν άμεση σχέση μ’ αυτά τα προγράμματα γιατί χθες ο ΣΕΒ έβαλε μια σειρά από ζητήματα που αφορούν τις ελληνικές επιχειρήσεις, την ανταγωνιστικότητά τους και την διαφυγή επιχειρήσεων στα Βαλκάνια αλλά δεν μας είπαν γιατί οι ελληνικές ιδιωτικές επιχειρήσεις έχουν τη μικρότερη συμμετοχή στην έρευνα και τεχνολογία στην Ευρώπη, όπου το 1% που είναι οι επενδύσεις μας στην έρευνα και τεχνολογία, ο ιδιωτικός τομέας έχει το 0,2%. Επίσης δεν μας είπαν γιατί οι ελληνικές επιχειρήσεις δεν επενδύουν παρά λιγότερο από 0,1% στην εκπαίδευση των εργαζομένων. 
      Αυτά τα ζητήματα θα πρέπει να λύνονται μέσα από τη νομοθεσία που αφορά την έρευνα, την τεχνολογία, την καινοτομία, τους περιφερειακούς πόλους. Ζητήματα που έχουν νομοθετηθεί και υποστηριχθεί από τις κυβερνήσεις του ΠΑΣΟΚ. Πρέπει δε να ομολογήσουμε ότι οι μεγάλες επιχειρήσεις στην Ελλάδα δεν τις αντιμετώπισαν και δεν αντέδρασαν με τον τρόπο που έπρεπε. 
      Έρχομαι, λοιπόν, να σας πω ότι το άρθρο για τους περιφερειακούς πόλους είναι μία τελείως ερασιτεχνική προσέγγιση την οποία κάνετε για να αντιμετωπίσετε δημοσιονομικά προβλήματα. Δεν είναι τίποτε άλλο από τη συνέχιση μιας πολιτικής που πρέπει ο ελληνικός ιδιωτικός τομέας να αντιδράσει. Όχι με τον τρόπο που το έχετε κάνει, που ουσιαστικά αναφέρεστε στους περιφερειακούς πόλους σαν μία εθελοντική ένωση ερευνητικών τεχνολογικών ιδρυμάτων ή επιχειρήσεων, ή Τοπικής Αυτοδιοίκησης, και λέτε θα έρθετε με υπουργική απόφαση να κάνετε τι; Να θέσετε το θεσμικό πλαίσιο για την έρευνα και την τεχνολογία και την υποστήριξη των επιχειρήσεων, πράγματα που υπάρχουν; 
      Τώρα για το ηλεκτρονικό εμπόριο έχετε ένα ολόκληρο άρθρο και βλέπω στον φιλικό σας Τύπο τη «μεγάλη καινοτομία» για το ηλεκτρονικό εμπόριο. Για πρώτη φορά προγράμματα μπήκαν στο Β΄ Κοινοτικό Πλαίσιο το 1994 όταν εσείς ήσασταν αξιωματική αντιπολίτευση και λέγατε «όχι σε όλα», τότε που δεν είχατε αντιληφθεί ότι ο κόσμος έτρεχε με μεγάλες ταχύτητες. 
      Κάνετε, λοιπόν, ένα εθνικό συμβούλιο για να σας πει τι να κάνετε για το ηλεκτρονικό εμπόριο. Εδώ υπάρχει μία μεγάλη προσπάθεια, εδώ και χρόνια, και έχει να κάνει με το θεσμικό πλαίσιο της χώρας με πάρα πολλά προγράμματα από το Γ΄ Κοινοτικό Πλαίσιο Στήριξης που έρχεστε να συνεχίσετε. 
      Κύριε Υπουργέ, στο πρώτο τμήμα του νομοσχεδίου σας που συζητούσαμε χθες, μαζί με τα άρθρα, το δια ταύτα είναι το χτύπημα των πολύ μικρών επιχειρήσεων. Το δεύτερο τμήμα που επιχειρείτε να παρουσιάσετε την καινοτόμο άποψή σας είναι μικρές συμπληρώσεις σ’ ένα θεσμικό πλαίσιο και σε μια λειτουργία πολλών χρόνων που πρέπει να παραδεχθούμε -και θα έρθει για συζήτηση την επόμενη εβδομάδα- ότι ο ελληνικός ιδιωτικός τομέας και οι ελληνικές επιχειρήσεις θα πρέπει να ληφθούν πολύ σοβαρά υπ’ όψιν. Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Διαμαντοπούλου και μ’ αυτά που είπατε δεν κάνετε τίποτε άλλο παρά να θέλετε συνεχώς να επιστρέφετε πίσω. Σας θυμίζω ότι έχουμε αλλάξει αιώνα. Βεβαίως κατανοώ και είναι άριστες οι αρχηγικές σας εμφανίσεις αλλά πρέπει να σας πω ότι έχει αλλάξει ο αιώνας.
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, έχετε το λόγο. 
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, πότε θα δώσουμε σημασία στον απλό Βουλευτή; 
      ΠΡΟΕΔΡΕΥΩΝ (Σωτήρης Χατζηγάκης): Όπως ξέρετε, κύριε συνάδελφε, εμείς εφαρμόζουμε έναν Κανονισμό, ο οποίος προϋπήρχε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: (Δεν ακούστηκε).
      ΠΡΟΕΔΡΕΥΩΝ (Σωτήρης Χατζηγάκης): Είπα ότι εφαρμόζουμε έναν Κανονισμό, ο οποίος προϋπήρχε. Είναι απλό!
      ΚΩΝΣΤΑΝΤΙΝΟΣ ΓΕΙΤΟΝΑΣ: Τι υπονοείτε; 
      ΠΡΟΕΔΡΕΥΩΝ (Σωτήρης Χατζηγάκης): Τίποτα δεν υπονοώ. Αυτό ΤΟ λέω, απαντώντας σε κάτι που είπε ο κύριος συνάδελφος. Εσείς ξέρετε καλύτερα τι υπονοώ, αν υπονοώ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατάλαβα… Αν θέλετε, έχετε πλειοψηφία να τον αλλάξετε! 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Γκατζή, έχετε το λόγο. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριοι Βουλευτές, από χθες παρακολουθούμε –εμείς δεν θελήσαμε να παρέμβουμε, αλλά δεν μπορούμε να το αποφύγουμε- ένα δικομματικό ανούσιο καβγά, γιατί ουσιαστικά και τα δύο κόμματα συμφωνούν στο κυρίως άρθρο αυτού του νομοσχεδίου που είναι το άρθρο 12, δηλαδή ουσιαστικά συμφωνούν στην απελευθέρωση των ωρών εργασίας των καταστημάτων. 
      Η διαφωνία έγκειται στο ότι η μεν Κυβέρνηση λέει ότι θα αποφασίζουν ο εμπορικός σύλλογος και οι εργαζόμενοι και η δε Αξιωματική Αντιπολίτευση ότι πρέπει ν’ αποφασίζει το νομαρχιακό συμβούλιο. 
      Για την ουσία, δηλαδή, που είναι η απελευθέρωση του ωραρίου των καταστημάτων δεν γίνεται καμία κουβέντα, γιατί αυτό υπήρχε και τώρα γίνεται μια επιμήκυνση του χρόνου κατά μία ώρα. Και οι δύο θέσεις ουσιαστικά εξυπηρετούν τα μεγάλα καταστήματα, τα πολυκαταστήματα, γιατί με το ισχύον σύστημα σήμερα τα πολυκαταστήματα λειτουργούν. Όλα τα καταστήματα λειτουργούν. Και ας βρεθεί ένας να μου πει ότι στην πόλη του δεν λειτουργούν. Έχω ακούσει ότι μόνο στην Πάτρα δεν λειτουργούν ακόμα τα μεγάλα πολυκαταστήματα. 
      Επομένως το χτύπημα των μικρομεσαίων έχει ξεκινήσει προ πολλού και η απελευθέρωση του ωραρίου είναι καθολική απαίτηση του μεγάλου κεφαλαίου, όπως γίνεται σε όλες τις χώρες της Ευρώπης και γίνεται σήμερα και στη χώρα μας με την αποδοχή και των δύο κομμάτων. 
      Αυτό θέλω να το στείλουμε εμείς σαν μήνυμα στους μικρομεσαίους επαγγελματίες, γιατί πολύ όψιμα η Νέα Δημοκρατία  λέει ότι όλα αυτά γίνονται για το καλό τους.
      Πώς γίνεται για το καλό τους, κύριε Υπουργέ, όταν κανένας από τους φορείς που εκφράζουν τους εργαζόμενους, τους μικροεπαγγελματίες, τους αυτοαπασχολούμενους κλπ. δεν θέλει αυτήν την τροποποίηση που κάνετε, την επιμήκυνση, παρά μόνο ουσιαστικά τα μεγάλα μονοπώλια; 
      Δυστυχώς, κύριοι Βουλευτές, ο χρόνος της ήπιας προσαρμογής έχει λήξει. Μπήκαμε ουσιαστικά σε μέτρα, τα οποία αποτελούν επιτακτικές δεσμεύσεις και ανάγκες –δεσμεύσεις για την Κυβέρνηση και ανάγκες για το μεγάλο κεφάλαιο- προκειμένου να εξυπηρετηθούν με όσο το δυνατόν μεγαλύτερη θεσμική κατοχύρωση οι στόχοι και οι επιδιώξεις του μεγάλου κεφαλαίου. 
      Από τη μία μεριά έχουμε σήμερα το χτύπημα που γίνεται στους μικροεπαγγελματίες και από την άλλη, έχουμε το νομοσχέδιο που φέρνει την κατάλυση κάθε εργασιακής κατάκτησης που είχαν οι εργαζόμενοι με την απελευθέρωση της αγοράς εργασίας που έχει εισαχθεί και συζητείται σήμερα στην επιτροπή. 
      Έχουμε, δηλαδή, μια συντονισμένη επίθεση στα δικαιώματα των εργαζομένων είτε αυτός λέγεται μικροκασταστηματάρχης, είτε λέγεται μικροαγρότης με τις νέες ενδιάμεσες συμφωνίες που γίνονται για τα αγροτικά προϊόντα και τις νέες ρυθμίσεις για τις επιδοτήσεις, είτε λέγονται εργαζόμενοι στον ιδιωτικό και στον ευρύτερο δημόσιο τομέα. 
      Κύριοι Βουλευτές, θα ήθελα να σταθώ λίγο σ’ αυτά που έλεγε χθες ο κύριος Υπουργός. Είπε ότι με τα μέτρα αυτά γίνεται οπωσδήποτε μια παρεμπόδιση του παραεμπορίου. 
      Σας είπαμε και επί της αρχής, κύριε Υπουργέ, ότι δεν μπορεί να γίνει καμία παρεμπόδιση στην ελεύθερη αγορά. Μπορείτε μόνο να πάρετε ορισμένα μέτρα διοικητικά, κατασταλτικά, όπως είναι τα μεγάλα πρόστιμα, τα οποία κατά την άποψή μας είναι εξοντωτικά. Ποιος μικροεπαγγελματίας είτε του υπαίθριου είτε του στεγασμένου εμπορίου ή ποιος πλανόδιος μπορεί να πληρώσει ένα τόσο μεγάλο ποσό, όπως είναι τα 5.000 ευρώ, δηλαδή 1.700.000 δραχμές, για να καταλάβουμε την πραγματική του διάσταση; 
      Μιλήσατε, επίσης, για θετικές εξελίξεις για τις μικροεπιχειρήσεις. Ποιες είναι  οι θετικές εξελίξεις; Αποτελεί θετική εξέλιξη το γεγονός ότι όλοι οι φορείς των μικρών επιχειρήσεων λένε ότι θα κλείσουν τα καταστήματά τους, ότι θα χτυπηθεί το μικροεμπόριο, το λιανικό εμπόριο, ο μικρός επαγγελματίας από την εύκολη και απεριόριστη, σε μέγεθος και αριθμό, δράση των πολυκαταστημάτων, όπως αυτή προβλέπεται από τα άρθρα που ψηφίσαμε χθες; 
      Από πού, λοιπόν; Ή ότι καλύπτουν ανάγκες του καταναλωτικού κοινού; Ας μη γελιόμαστε. Το καταναλωτικό κοινό πάσχει σήμερα από αγοραστική δύναμη, πάσχει από χρήματα. Έχουμε ανεργία που έχει φθάσει στα ύψη. Αυτές οι στατιστικές που παρουσιάζουν την ανεργία στο 10,5% και στο 10,3% είναι πέρα για πέρα πλασματικές. 
      Στο Βόλο, ο δήμος  –και δεν είναι αριστερός ο δήμος, της Νέας Δημοκρατίας είναι η πλειοψηφία- έκανε μια έρευνα και βρήκε 23% ανεργία στο πολεοδομικό συγκρότημα, 26% στην Καρδίτσα, 24% στα Τρίκαλα, 22% στη Λάρισα. Από πού βγαίνει, κύριοι συνάδελφοι, το 10%; Είναι τελείως πλασματικό, χώρα του ότι έχει αυξηθεί η μερική απασχόληση ωρομίσθιοι, τρίωρα, τετράωρα, πεντάωρα. 
      Ο κόσμος λέει προχωράει μπροστά και εμείς πρέπει να δούμε μπροστά. Και σας λέω, κύριε Υπουργέ: τον περασμένο αιώνα κατοχυρώθηκε το οκτάωρο. Σήμερα οι εργαζόμενοι δεν θα πρέπει να έχουν λιγότερες ώρες εργασίας όταν η τεχνολογία έχει προχωρήσει σε τέτοιο σημείο που η παραγωγή βγαίνει πολλαπλάσια της εποχής εκείνης; Ποια είναι, λοιπόν, η νέα εποχή; Η νέα εποχή είναι στείρα εκμετάλλευση των εργαζομένων και όλος ο παραγόμενος πλούτος στη νέα αναδιανομή που κάνετε υπέρ του μεγάλου κεφαλαίου. 
      Φυσικά από την άλλη μεριά δεν μπορώ να μην παρατηρήσω ότι και το ΠΑΣΟΚ τελευταία θυμήθηκε τους μικρομεσαίους και τους εργαζόμενους. 
      (Θόρυβος, διαμαρτυρίες από την πτέρυγα του ΠΑΣΟΚ)
      Πρέπει να τα ακούσετε, κύριοι συνάδελφοι. Σας κακοφαίνεται; Κάνετε δημαγωγία σήμερα; Εσείς δεν ήσαστε που στριμώχνατε τους μικρομεσαίους με όλα αυτά τα πρόστιμα και τις ποινές που βάζατε με το ΦΠΑ και τους παίρνατε όλο το εισόδημα; 
      ΧΡΗΣΤΟΣ ΠΑΠΟΥΤΣΗΣ: Για τη Νέα Δημοκρατία θα μας πείτε τίποτα; 
      ΝΙΚΟΛΑΟΣ ΓΚΑΤΖΗΣ: Είπα για τη Νέα Δημοκρατία, κύριε Παπουτσή. Να πω τώρα και για σας που εφαρμόσατε προσωπικά –αφού παρεμβαίνετε- ….
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι, να μη διακόπτετε. Αφήστε το ρήτορα να ολοκληρώσει τη σκέψη του. 
      ΝΙΚΟΛΑΟΣ ΓΚΑΤΖΗΣ: Να σας πω, λοιπόν, ότι εφαρμόσατε την κατάργηση ουσιαστικά ή την ελεύθερη ναυσιπλοΐα της θάλασσας για να το καταλάβουμε καλύτερα δυο χρόνια πιο μπροστά και ιδού τα αποτελέσματα που τα νησιά μας δεν έχουν πλοία. 
      ΧΡΗΣΤΟΣ ΠΑΠΟΥΤΣΗΣ: Η Νέα Δημοκρατία είναι Κυβέρνηση, κύριε Γκατζή. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε. Μη διακόπτετε! 
      ΝΙΚΟΛΑΟΣ ΓΚΑΤΖΗΣ: Δισεκατομμύρια δίνατε στους πλοιοκτήτες όταν ήταν το προηγούμενο καμποτάζ. Φθάσατε να δίνετε 50.000.000.000 επιχορήγηση για τις άγονες γραμμές. Αυτή ήταν η πολιτική σας, αυτούς στηρίζατε. Ήσαστε Υπουργός των εφοπλιστών. Μη μου λέτε εμένα τέτοια! 
      (Χειροκροτήματα από την πτέρυγα της Νέας Δημοκρατίας)
      ΧΡΗΣΤΟΣ ΠΑΠΟΥΤΣΗΣ: Η Νέα Δημοκρατία είναι Κυβέρνηση, κύριε Γκατζή! Να, και τα χειροκροτήματά σας από τη Νέα Δημοκρατία!
      ΑΝΝΑ ΔΙΑΜΑΝΤΟΠΟΥΛΟΥ: Το ακροατήριό σας είναι εκεί, κύριε Γκατζή, και σας στηρίζει. 
      ΝΙΚΟΛΑΟΣ ΓΚΑΤΖΗΣ: Και η Κυβέρνηση συνεχίζει την ίδια αντιλαϊκή πολιτική και χειρότερη. Τα έλεγα και για τους άλλους, αλλά πρέπει να πω ότι και οι δυο ακολουθείτε την ίδια πολιτική. Και οι δύο έχετε κοινό μέτωπο απέναντι στον εργαζόμενο, τον αγρότη, τον μικροεπαγγελματία. 
      (Θόρυβος, διαμαρτυρίες από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι! 
      ΝΙΚΟΛΑΟΣ ΓΚΑΤΖΗΣ:  Σήμερα αναφέρομαι σ΄ αυτά γιατί κάνετε δημοκοπία  και σας έπιασε τώρα ο οίστρος για τους μικρούς, για τους εργάτες. Δεν είναι, λοιπόν, στραβός ο ελληνικός λαός, ούτε εμείς μπορούμε να μην κάνουμε αυτήν την πολιτική παρατήρηση επί αυτών των πεπραγμένων. 
      Τώρα, ας έρθω στο νομοσχέδιο. 
      (Θόρυβος, διαμαρτυρίες από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, ησυχία, κύριοι συνάδελφοι! Επιτέλους! 
      ΝΙΚΟΛΑΟΣ ΓΚΑΤΖΗΣ: Για το άρθρο 16, κύριε Πρόεδρε, εμείς είμαστε σύμφωνοι με μια τροπολογία που έχουν καταθέσει οι εκδότες και οι βιβλιοπώλες. Να μην τη διαβάσω, έχει κατατεθεί και σε σας, έχει κατατεθεί σε όλα τα κόμματα. Την ξέρετε κύριε Υπουργέ και δεν θα την αναγνώσω για να μην φάω το χρόνο μου. 
      Να έρθω σε άλλο άρθρο, το άρθρο 17, που είναι το «Εθνικό Συμβούλιο Επιχειρείν». Τι να μας κάνει η σύσταση αυτού του Συμβουλίου σ’ αυτήν την ελεύθερη αγορά, όπου κανένας προγραμματισμός ανάπτυξης είτε τελικά ενός γενικού σχεδίου ανάπτυξης δεν υπάρχει, είτε κλαδικό, είτε στην περιφέρεια; Θα το ρίξουμε τώρα μέσα στην ανάπτυξη αυτή όταν ξέρουμε πώς τελικά κινείται η αγορά και η ανάπτυξη μέσα στην ελεύθερη αγορά που είναι ο θάνατός σου, η ζωή μου και τίποτα δεν λογίζεται πέρα από το μεγάλο κέρδος των μεγάλων; 
      Σήμερα βλέπετε ότι έκανε χθες δηλώσεις ο ΣΕΒ και ζητάει περισσότερα. Γιατί; Ζητάει περισσότερα, γιατί κάθε μέρα ανοίγει η όρεξή του από τις παραχωρήσεις που γίνονται απ’ όλες τις κυβερνήσεις. 
      Φορολογικό νομοσχέδιο, αναπτυξιακό νομοσχέδιο. Όλα υπέρ των μεγάλων και ζητούν ακόμη περισσότερα. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Θα ολοκληρώσω, κύριε Πρόεδρε. Ούτε έχω μιλήσει ούτε θα πάρω το λόγο στη συνέχεια, εκτός αν χρειαστεί για λίγα λεπτά. 
      ΠΡΟΕΔΡΕΥΩΝ (Σωτήρης Χατζηγάκης): Βλέπετε ότι δείχνουμε ανοχή. Όμως, ολοκληρώστε. 
      ΝΙΚΟΛΑΟΣ ΓΚΑΤΖΗΣ: Με λίγα λόγια θέλω να πω ότι αυτές οι απειλές, κύριοι Βουλευτές, έρχονται για να ζητήσουν ακόμη περισσότερα. Με κάθε αναπτυξιακό νόμο έπαιρναν, για να μεταφέρουν τις επιχειρήσεις τους έξω. Αυτό καταργήθηκε. 
      Ισχύει, όμως, κύριοι Υπουργοί, το Σύμφωνο Ανασυγκρότησης των Βαλκανίων, όπου εκεί προβλέπονται από τον κρατικό προϋπολογισμό 800.000.000.000 δραχμές, τα οποία θα τα απομυζήσουν πάλι αυτοί οι οποίοι εκμεταλλεύονται σήμερα τον εθνικό μας πλούτο και τη δύναμη των εργαζομένων. 
      Για τα δάση. Εδώ υπάρχει συνέχεια της αντιλαϊκής πολιτικής που εφαρμόζεται απέναντι στη διαφύλαξη των δασών μας. Θυμάστε την τροποποίηση που έγινε στο άρθρο 24 -μια δασοκτόνος τροποποίηση- και έρχονται εδώ συμπληρωματικά κάθε φορά να μας πουν ότι οι δασικές υπηρεσίες κτλ πρέπει να έχουν μια άλλη μεταχείριση, μια άλλη κατεύθυνση. 
      Στη διαχείριση επιχειρησιακού προγράμματος για την ανταγωνιστικότητα κτλ είμαστε ενάντια. 
      Στο άρθρο 20 για τις αποζημιώσεις των προέδρων, τις υπηρεσίες του ΑΣΕΠ κτλ. Εν πάση περιπτώσει, φαίνεται ότι μέσα από την όλη νέα δομή που θέλει να κτίσει η Νέα Δημοκρατία πρέπει να αμείβει και τα στελέχη της. Εμείς είμαστε αντίθετοι. Θεωρούμε ότι η χώρα πρέπει ν’ ασκήσει μια άλλη πολιτική, με άλλες δομές και άλλους στόχους. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Γκατζή. Κλείστε την ομιλία σας. 
      ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε. Είμαι στο άρθρο 22. 
      Περιφερειακοί Πόλοι Καινοτομίας. Κοιτάξτε να δείτε. Και εδώ, όταν γίνεται μια εφαρμογή της απόφασης της Ευρωπαϊκής Ένωσης, που συμφώνησε και η χώρα μας, να γίνει συνεργασία ουσιαστικά του δημόσιου με τον ιδιωτικό τομέα σε όλες τις δραστηριότητες -είτε παραγωγικές είτε κοινωνικές είτε άλλες υπηρεσίες κλπ- γίνεται πια μια επίσημη αρχή της Κυβέρνησης υλοποίησης αυτής της αντεθνικής, αντιλαϊκής, αντιπαραγωγικής, αντιαναπτυξιακής για μας –ας πούμε- απόφασης της Ευρωπαϊκής Ένωσης σε βάρος των λαών. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Στην άδεια για τη χορήγηση της ΔΕΗ…
      ΠΡΟΕΔΡΕΥΩΝ (Σωτήρης Χατζηγάκης): Θα σας δώσω και μετά το λόγο, κύριε Γκατζή. Έχουμε τώρα ονομαστική ψηφοφορία. 
      ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε. Είμαι στο άρθρο 23. 
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι!
      ΝΙΚΟΛΑΟΣ ΓΚΑΤΖΗΣ: Η παράταση αυτή πρέπει να δίνεται στις δημόσιες υπηρεσίες, αλλά να δούμε, κύριε Πρόεδρε και κύριε Υπουργέ, ότι η πορεία διαμελισμού και ιδιωτικοποίησης της ΔΕΗ -της ενέργειας δηλαδή- είναι ένα έγκλημα ενάντια στις υπηρεσίες και στην ποιότητα ζωής των Ελλήνων αλλά και για την οικονομία. 
      Για τη ΡΑΕ, που είναι το άρθρο 26. Μέχρι τώρα όλα γίνονταν με υπουργική απόφαση. Τώρα θα αποφασίζει το Υπουργικό Συμβούλιο. Όμως, η δαπάνη που προκαλείται από την εφαρμογή του…
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, θα συνεχίσετε στη δευτερολογία. 
      ΝΙΚΟΛΑΟΣ ΓΚΑΤΖΗΣ: Εντάξει. 
      ΠΡΟΕΔΡΕΥΩΝ (Σωτήρης Χατζηγάκης): Επειδή είναι σε εξέλιξη πολλές επιτροπές και πολλοί συνάδελφοι…
      ΝΙΚΟΛΑΟΣ ΓΚΑΤΖΗΣ: Δύο άρθρα είναι ακόμη. 
      ΠΡΟΕΔΡΕΥΩΝ (Σωτήρης Χατζηγάκης): Δεν έχω αντίρρηση να σας δώσω χρόνο στη δευτερολογία σας. 
      ΝΙΚΟΛΑΟΣ ΓΚΑΤΖΗΣ: Καταψηφίζουμε, όπως καταλαβαίνετε, κύριε Πρόεδρε, το νομοσχέδιο. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή. 
      Κυρίες και κύριοι συνάδελφοι, θα διακόψουμε εδώ τη συζήτηση, για να διεξαχθεί ονομαστική ψηφοφορία στο άρθρο 12 του νομοσχεδίου του Υπουργείου Ανάπτυξης: «Αρχές και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς – Θέματα Υπουργείου Ανάπτυξης». 
      Οι αποδεχόμενοι το άρθρο 12 λέγουν «NAI». 
      Οι μη αποδεχόμενοι το άρθρο 12 λέγουν «OXI». 
      Οι αρνούμενοι ψήφο λέγουν «ΠΑΡΩΝ». 
      Καλούνται επί του καταλόγου οι Βουλευτές κύριοι Κωνσταντίνος Γκιουλέκας από τη Νέα Δημοκρατία και Έκτορας Νασιώκας από το ΠΑΣΟΚ. 
      Παρακαλώ να αρχίσει η ανάγνωση του καταλόγου. 
      (ΨΗΦΟΦΟΡΙΑ)
      (Κατά τη διάρκεια της ψηφοφορίας την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      
      ΠΡΟΕΔΡΟΣ (Άννα Μπενάκη-Ψαρούδα): Υπάρχει συνάδελφος, ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας.
      Ψήφισαν συνολικά 99 Βουλευτές.
      Υπέρ του άρθρου 12, δηλαδή «ΝΑΙ», ψήφισαν 55 Βουλευτές.
      Κατά του άρθρου 12, δηλαδή «ΟΧΙ», ψήφισαν 44 Βουλευτές, σύμφωνα με το παρακάτω πρωτόκολλο ονομαστικής ψηφοφορίας.
      «Ονομαστική ψηφοφορία επί του άρθρου 12
      Από τη Νέα Δημοκρατία
      						ΝΑΙ		ΟΧΙ
      Αγγελής Ανέστης				+
      Αγοραστός Κωνσταντίνος			+
      Βασιλείου Θεόφιλος				+
      Γκιουλέκας Κωνσταντίνος			+
      Δαβάκης Αθανάσιος				+
      Δαϊλάκης Σταύρος				+
      Δεικτάκης Γεώργιος				+
      Δένδιας Νικόλαος				+
      Ζαγορίτης Ελευθέριος 			+
      Ζώης Χρήστος				+
      Καλαντζάκου Σοφία				+
      Καλαντζής Γεώργιος			+
      Καλαφάτης Σταύρος			+
      Καλογήρου Χριστιάνα			+
      Καραγκούνης Ανδρέας			+
      Καραμπίνας Κωνσταντίνος			+
      Καρασμάνης Γεώργιος			+
      Καρράς Κωνσταντίνος (Κώστας)		+
      Κατσιγιάννης Αθανάσιος			+
      Κεδίκογλου Σιμεών (Σίμος)			+
      Κιλτίδης Κωνσταντίνος			+
      Κόλλια – Τσαρουχά Μαρία			+
      Κοντογιάννης Γεώργιος			+
      Κορτσάρης Νικόλαος			+
      Κουράκος Ιωάννης				+
      Κωνσταντάρας Δημήτριος			+
      Λεονταρίδης Θεόφιλος			+
      Λυκουρέντζος Ανδρέας			+
      Μαγγίνας Βασίλειος				+
      Μαντούβαλος Πέτρος			+
      Μεϊμαράκης Ευάγγελος			+
      Μελάς Παναγιώτης				+
      Μπαντουβάς Κωνσταντίνος		+
      Μπέζας Αντώνιος				+
      Μπεκίρης Μιχαήλ				+
      Μπενάκη – Ψαρούδα Άννα			+
      Νικηφοράκης Στυλιανός			+
      Νικολόπουλος Νικόλαος			+
      Παπαδημητρίου Ελισάβετ (Έλσα)		+
      Παπακώστα – Σιδηροπούλου Αικατερίνη	+
      Πάππας Βασίλειος 				+
      Πολύδωρας Βύρων				+
      Πολύζος Ευάγγελος				+
      Ράπτη Ελένη					+
      Σπηλιόπουλος Αναστάσιος			+
      Σπηλιωτόπουλος Αριστόβουλος (Άρης)	+
      Τζαμτζής Ιορδάνης				+
      Τσαλίδης Φίλιππος				+
      Τσιπλάκης Κωνσταντίνος			+
      Φουντουκίδου-Θεοδωρίδου Παρθένα	+
      Φούσας Αντώνιος				+
      Χαλκίδης Μιχαήλ				+
      Χατζηγάκης Σωτήριος			+
      Χριστοφιλογάννης Δημήτριος		+
      Χωματάς Ιωάννης				+
      
      Από το Πανελλήνιο Σοσιαλιστικό Κίνημα
      
      Ανωμερίτης Γεώργιος					+
      Γείτονας Κωνσταντίνος					+
      Βρεττός Κωνσταντίνος (Ντίνος)				+
      Δαμανάκη Μαρία						+
      Δημαράς Ιωάννης						+
      Διαμαντοπούλου Άννα					+
      Ευθυμίου Πέτρος						+
      Ζήση Ροδούλα						+
      Καρχιμάκης Μιχαήλ						+
      Κεγκέρογλου Βασίλειος					+
      Κολιοπάνος Θεόδωρος					+
      Κοσμίδης Σωκράτης						+
      Κουσελάς Δημήτριος					+
      Κουτσούκος Ιωάννης					+
      Λιντζέρης Δημήτριος					+
      Λωτίδης Λάζαρος						+
      Ματζαπετάκης Στυλιανός					+
      Μουσιώνης Αριστείδης					+
      Νασιώκας Έκτορας						+
      Νιώτης Γρηγόριος						+
      Αντωνίου Αντωνία (Τόνια)					+
      Παντούλας Μιχαήλ						+
      Παπαγεωργίου Αθανάσιος					+
      Πρωτόπαπας Χρήστος					+
      Παπαδήμας Λάμπρος					+
      Παπαϊωάννου Μιλτιάδης					+
      Παπαχρήστος Ευάγγελος					+
      Παπουτσής Χρήστος					+
      Παρασκευάς Ιωάννης					+
      Ρέππας Δημήτριος						+
      Σαλαγιάννης Νικόλαος					+
      Σιδηρόπουλος Αναστάσιος					+
      Σκουλάκης Εμμανουήλ					+
      Στρατάκης Εμμανουήλ					+
      Τόγιας Βασίλειος						+
      Τσοχατζόπουλος Απόστολος – Αθανάσιος		+
      Φλωρίδης Γεώργιος						+
      Χριστοφιλοπούλου Παρασκευή (Εύη)			+
      
      Από το Κομμουνιστικό Κόμμα Ελλάδας
      Γκατζής Νικόλαος 						+
      Παντελάκη Ελπίδα 						-
      Σκοπελίτης Σταύρος						+
      Τσιόγκας Δημήτριος						+
      
      Από το Συνασπισμό Ριζοσπαστικής Αριστεράς 
      Δραγασάκης Ιωάννης					+
      Ξηροτύρη – Αικατερινάρη Ασημίνα			+
      
      Από τους Ανεξάρτητους
      Ανδριανόπουλος Ανδρέας					+
      «ΝΑΙ» 55
      «ΟΧΙ» 44
      ΣΥΝΟΛΟ ΨΗΦΙΣΑΝΤΩΝ: 99
      
      Η ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Άννα Μπενάκη –Ψαρούδα): Συνεπώς το άρθρο 12 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Κυρίες και κύριοι συνάδελφοι, έχουμε επίσης να ψηφίσουμε και τα υπόλοιπα άρθρα της ενότητας που συζητήσαμε χθες.
      Ερωτάται το Τμήμα: Γίνεται δεκτό το άρθρο 13, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 13 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 14 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 15 έγινε δεκτό ως έχει κατά πλειοψηφία.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία Πρόεδρε, δεν μιλήσαμε για το άρθρο 15. Μόλις ψηφίστηκε και εγώ δεν έχω μιλήσει γι’ αυτό ακόμη!
      ΠΡΟΕΔΡΟΣ (Άννα Μπενάκη-Ψαρούδα): Μιλήστε, κυρία Ξηροτύρη. Δεν θα απευθυνθούμε ειδικώς. Πείτε «ναι» ή «όχι». Γι’ αυτό τίθεται σε ψηφοφορία. Ορίστε, δηλώστε τώρα αν ψηφίζετε το άρθρο 13…
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μα, κυρία Πρόεδρε, δεν έχω μιλήσει καν γι’ αυτό το άρθρο.
      ΠΡΟΕΔΡΟΣ (Άννα Μπενάκη-Ψαρούδα): Δεν αντιληφθήκατε τη συμφωνία που έγινε χθες και τη διαδικασία που ακολουθήθηκε, κυρία Ξηροτύρη; Σταμάτησε η συζήτηση…
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εγώ αντιλήφθηκα τη διαδικασία και αντιλήφθηκα ότι οι συνάδελφοί μου εισηγητές μίλησαν και αναφέρθηκαν και στα άρθρα που θέτετε τώρα σε ψηφοφορία και στα υπόλοιπα. Εμένα όμως με διακόψατε, όπως και την άλλη φορά, και δεν τοποθετήθηκα. Και τώρα βλέπω ότι βάζετε προς ψήφιση άρθρα, για τα οποία δεν συζητήσαμε ακόμα, τουλάχιστον όχι εγώ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Έχει απόλυτο δίκιο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν είναι μεταχείριση αυτή! Με συγχωρείτε πάρα πολύ!
      ΠΡΟΕΔΡΟΣ (Άννα Μπενάκη - Ψαρούδα):  Κυρία Ξηροτύρη, η συζήτηση γινόταν επί της πρώτης ενότητας των άρθρων 1 έως και 15. Δεν αντιλαμβάνομαι, γιατί εσείς δεν μιλήσατε γι’ αυτά, όταν μίλησαν όλοι οι άλλοι. 
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Γιατί δεν μου δώσατε το λόγο. 
      ΠΡΟΕΔΡΟΣ (Άννα Μπενάκη - Ψαρούδα): Δεν μιλήσατε επί της πρώτης ενότητας, κυρία Ξηροτύρη; 
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Μίλησα την πρώτη φορά, δεν μίλησα τώρα. Οι συνάδελφοί μου, όμως….
      ΠΡΟΕΔΡΟΣ (Άννα Μπενάκη - Ψαρούδα): Τώρα δεν μιλάει κανένας. Τώρα ερωτώνται…. 
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Οι συνάδελφοί μου σήμερα τα επτά από τα οκτώ λεπτά τα κατανάλωσαν πάλι στα επίμαχα άρθρα. Γι’ αυτό διαμαρτύρομαι. Ήταν ένας είδος δευτερολογίας που εγώ δεν είχα τη δυνατότητα να την κάνω. Θα την κάνω τώρα, όμως.
      ΠΡΟΕΔΡΟΣ (Άννα Μπενάκη - Ψαρούδα): Αυτή ήταν η συμφωνία, κυρία Ξηροτύρη, δεν υπήρχε κανένας λόγος να μη μιλήσετε εσείς και να μιλήσουν όλοι οι άλλοι. Για όνομα του Θεού!
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Η συμφωνία είναι να μιλούν όλα τα κόμματα και μετά να γίνονται οι ψηφοφορίες. Αυτό δεν είναι συμφωνία, είναι θέμα αρχής. 
      ΠΡΟΕΔΡΟΣ (Άννα Μπενάκη - Ψαρούδα): Εν πάση περιπτώσει, θέλετε να δηλώσετε αν ψηφίζετε, ή όχι, αυτά τα άρθρα;
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ:  Τα ψηφίζω κατά πλειοψηφία. 
      ΠΡΟΕΔΡΟΣ (Άννα Μπενάκη - Ψαρούδα): Συνεχίζουμε τη συζήτηση επί της ενότητας των άρθρων 16 έως 31. 
      Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Θα επαναλάβω και πάλι τη διαμαρτυρία μου, επειδή δεν μου δόθηκε ο λόγος πριν την ψηφοφορία, επισημαίνοντας ότι όλοι οι συνάδελφοι εισηγητές αναφέρθηκαν σχεδόν στο οκτάλεπτο και μετά πήραν παράταση στα επίμαχα άρθρα και κυρίως στο άρθρο 12. 
      Με τις μεταρρυθμίσεις, μεταξύ των οποίων και αυτή της διεύρυνσης του ωραρίου, έχουμε μία επίθεση, έχουμε αντιλαϊκά μέτρα εναντίον των εργαζομένων. Η γνωστή επωδός και αυτής της Κυβέρνησης, αλλά και της προηγούμενης, για την τόνωση της ανταγωνιστικότητας της ελληνικής οικονομίας, παραμένει ως ένα άλλοθι για μια σειρά αντιλαϊκών μέτρων, όπου τον πρώτο κύκλο αυτών σφραγίζουν αυτές τις μέρες και το νομοσχέδιο που τελειώνει σήμερα και το νομοσχέδιο για το εργασιακό το οποίο, αντί να ρυθμίζει τις εργασιακές σχέσεις, υπονομεύει και ανατρέπει το οκτάωρο, καταργεί τις συλλογικές συμβάσεις εργασίας, μειώνει το κόστος εργασίας, για να το χαρίσει στους εργοδότες. 
       (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ) 
      Έχω καταθέσει μία εμπρόθεσμη τροπολογία, η οποία αναφέρεται ακριβώς στο άρθρο 12, το οποίο ψηφίστηκε μόλις πριν, θέτοντας τα βασικά επιχειρήματα: Ότι, δηλαδή, το μέχρι σήμερα εφαρμοζόμενο ωράριο λειτουργίας των καταστημάτων εφαρμόζεται με μία διαδικασία κοινωνικού διαλόγου και επετεύχθη αυτό μετά από μία επίπονη διαδικασία, ότι δημιουργούνται μεγάλα προβλήματα και στις μικρομεσαίες επιχειρήσεις και στους εργαζόμενους εμποροϋπάλληλους και ότι πλέον οι συλλογικές τους συμβάσεις εργασίας, όπως συντάχθηκαν με βάση εκείνη τη συμφωνία, δεν μπορούν να τηρηθούν όσον αφορά τις ώρες εργασίας.
       Με την τροπολογία, που δεν χρειάζεται να τη συζητήσουμε μετά, ζητάω την απάλειψη αυτού του άρθρου. 
      Ήθελα να κάνω μία συμπλήρωση, όσον αφορά το θέμα της λειτουργίας των φαρμακείων.
      Κύριε Υπουργέ, είχατε καταθέσει χθες μία ερμηνευτική δήλωση για το ωράριο της λειτουργίας των φαρμακείων. Έχω καταθέσει γι’ αυτό το θέμα μία σχετική τροπολογία, βάζοντας τη διατύπωση ότι στο άρθρο 12 θα πρέπει στην παράγραφο που λέει «με εξαίρεση αυτά που αναφέρονται στο άρθρο 11 του ν. 2994/94», με σαφήνεια να προσθέσουμε «και με εξαίρεση την ισχύουσα περί του ωραρίου των φαρμακείων νομοθεσία». 
      Θεωρώ ότι οι ερμηνευτικές δηλώσεις έχουν ισχύ νόμου, αλλά θα ήταν καλύτερα να διατυπωθούν αυτά, κάνοντας και την παρατήρηση ότι στην ερμηνευτική δήλωση υπάρχει και ένα χρονολογικό λάθος όσον αφορά το νόμο, το ν. 1483/84 και όχι του ‘86. Αν λοιπόν θεωρείτε ότι η ερμηνευτική δήλωση καλύπτει απόλυτα το θέμα της διατήρησης του ωραρίου των φαρμακείων, έχει καλώς, αλλιώς θα είναι καλύτερα να συμπεριλάβετε την τροπολογία όπως σας την έχω θέσει. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μου επιτρέπετε να κάνω μία διακοπή;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν μου δόθηκε η δυνατότητα να κάνουμε πιο νωρίς αυτήν τη συζήτηση.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, μπορώ να δώσω μία απάντηση;
      ΠΡΟΕΔΡΕΥΩΝ (Σωτήρης Χατζηγάκης): Αν το θέλει η κυρία συνάδελφος.
      Θέλετε, κυρία Ξηροτύρη; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Βεβαίως, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Διακόπτω, λοιπόν, το χρόνο σας.
      Ορίστε, κύριε Υπουργέ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, είναι σαφές -και το επαναλαμβάνουμε για άλλη μια φορά- ότι δεν συμπεριλαμβάνονται τα φαρμακεία. Ο λόγος που δεν αναφέρεται μέσα στη διάταξη είναι γιατί ο νόμος ο οποίος τροποποιείται δεν αφορά τα φαρμακεία. Δηλαδή και η ερμηνευτική δήλωση θα ήταν περιττή, διότι ο νόμος που τροποποιείται και λέει «με εξαίρεση» είναι αυτό που είχε η προηγούμενη διάταξη.
      Άρα λοιπόν και χωρίς την ερμηνευτική δήλωση δεν περιλαμβάνονται τα φαρμακεία που ορίζονται από άλλη διάταξη. Η ερμηνευτική δήλωση έγινε ως εκ περισσού και για κάποιον ο οποίος ενδεχομένως δεν θα ήθελε να το αντιληφθεί κατ’ αυτόν τον τρόπο. Επαναλαμβάνω ότι και χωρίς την ερμηνευτική δήλωση η διάταξη την οποία τροποποιούμε ούτως ή άλλως εξαιρεί τα φαρμακεία, γι’ αυτό και επαναλαμβάνεται ακριβώς η ορολογία που χρησιμοποιείται και στη μέχρι σήμερα ισχύουσα διάταξη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Στη συνέχεια θα τοποθετηθώ στα υπόλοιπα άρθρα, από το άρθρο 16 έως το τελευταίο.
      Όσον αφορά το άρθρο που αναφέρεται στην πώληση των βιβλίων, νομίζω ότι έγιναν βελτιώσεις αναφορικά και με τα αιτήματα των βιβλιοπωλών και των ενώσεων. Θέλουν όμως μια καλύτερη διασφάλιση όσον αφορά τις εκθέσεις βιβλίου που διοργανώνονται από τις συνδικαλιστικές οργανώσεις. Να γραφεί δηλαδή ο όρος δευτεροβάθμιες συνδικαλιστικές οργανώσεις. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Έχει γίνει αυτό. Το βάλαμε στο χαρτί που σας μοιράσαμε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το βάλατε, δεν είναι όμως στο νόμο. 
      Και όσον αφορά το χρόνο των βιβλίων που πωλούνται στις εκθέσεις, να είναι πριν από πέντε χρόνια και όχι δέκα τουλάχιστον χρόνια που γράφετε. Αν μπορείτε να συμπεριλάβετε και αυτήν την αλλαγή, θα ψηφίζαμε αυτό το άρθρο, έτσι όπως διαμορφώθηκε τώρα. 
      Στο άρθρο 17 συμφωνούμε.
      Στο άρθρο 18 είναι πάρα πολλά τα ζητήματα. Από τη μία πλευρά είναι πάρα πολλές οι ανάγκες που έχουμε για τις ανανεώσιμες πηγές, για τους σταθμούς παραγωγής από συμβατικά καύσιμα κλπ. Είναι γνωστό ότι η χώρα μας δεν έχει υποδομή, δεν έχει χωροταξικό σχεδιασμό, δεν έχει ειδικό σχεδιασμό γι’ αυτές τις εγκαταστάσεις, για τις προϋποθέσεις που θα πρέπει να ισχύουν κ.ο.κ. Από την άλλη πλευρά οι δασικές εκτάσεις βάλλονται από παντού και πρέπει να προστατευτούν. Και στο γενικότερο θέμα του κλίματος, αυτό που πάνε να διορθώσουν οι ανανεώσιμες πηγές με την καθαρή ενέργεια, κατά κύριο λόγο η φύση έχει τα δάση που επιτελούν αυτόν το σκοπό. 
      Άρα είμαστε εξαιρετικά επιφυλακτικοί σε αυτές τις αλλαγές, γιατί πρέπει να δούμε λίγο για τους δύο υποσταθμούς της ΔΕΗ που λειτουργούν στα όρια των δήμων Ηλιούπολης-Αργυρούπολης και που μέχρι τώρα δεν έχουν αδειοδότηση κανονική και αυτό γιατί το Συμβούλιο Επικρατείας δεν έχει εγκρίνει τους περιβαλλοντολογικούς όρους και τους όρους δόμησης. Υπάρχει μέχρι τώρα μια άσχημη κατάσταση σε όλες αυτές τις επεμβάσεις και δεν μπορούμε να δεχθούμε ότι με μία απλή απόφαση του γενικού γραμματέα της οικείας περιφέρειας θα μπορούν να εγκρίνονται όλα αυτά τα συνοδά έργα που αφορούν τα δίκτυα, τις εγκαταστάσεις κ.ο.κ.
      Καταλαβαίνουμε τα προβλήματα αλλά είμαστε ιδιαίτερα επιφυλακτικοί με τον τρόπο με τον οποίο ρυθμίζονται έτσι αυτά τα θέματα της προστασίας των δασικών εκτάσεων από την εγκατάσταση όλων αυτών των σταθμών και των δικτύων για την εξυπηρέτηση των ανανεώσιμων πηγών ενέργειας και δεν θα το ψηφίσουμε.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού)
      Θα μου δώσετε λίγο χρόνο ακόμη, κύριε Πρόεδρε.
      Όσον αφορά το άρθρο 19 έχουμε να κάνουμε την παρατήρηση ότι μακάρι όλα αυτά τα θέματα των υπαλλήλων –και τα έχουμε θέσει πάρα πολλές φορές- να γίνονται και σε άλλες περιπτώσεις που δεν έχετε επιδείξει ανάλογη ευαισθησία. 
      Στο άρθρο 20 συμφωνώ. Για το άρθρο 22 σε συνδυασμό με το άρθρο 24: Κατ’ αρχήν δεν θα μπορούσε κανείς να διαφωνήσει για τους περιφερειακούς πόλους καινοτομίας και γενικότερα για όλα τα θέματα που αφορούν την πρόοδο στη χώρα μας των θεμάτων έρευνας και τεχνολογίας. Το έχουμε θέσει πάρα πολλές φορές και στην προηγούμενη κυβέρνηση και έχουμε αναφερθεί στον ισχνότατο προϋπολογισμό γι’ αυτά τα θέματα έρευνας και τεχνολογίας και ότι δεν υπάρχει ένα ενιαίο κανονικό πλαίσιο και ένας προγραμματισμός ούτως ώστε να αρχίσει και η χώρα μας να μπαίνει σε αυτόν τον τομέα, σε μία κανονική τροχιά. Ο ίδιος δε ο Πρωθυπουργός πριν από λίγο καιρό διακήρυξε ότι θα έρθει πολύ γρήγορα ένα νέο θεσμικό πλαίσιο που θα αφορά όλα αυτά τα θέματα της έρευνας και τεχνολογίας.
      Νομίζουμε λοιπόν ότι εκεί θα πρέπει να συμπεριληφθούν όλα τα θέματα και ιδιαίτερα τα θέματα της αξιολόγησης που θέτει το άρθρο 24, και του προσωπικού, του ερευνητικού προσωπικού κλπ. Αν θα μπορούσαμε δηλαδή να δεχθούμε το άρθρο 22 δεν μπορούμε να δεχθούμε το άρθρο 24, διότι υπάρχουν πολύ σοβαρές ενστάσεις ως προς αυτήν τη διαδικασία επιλογής των υπαλλήλων που εργάζονται στα ερευνητικά αυτά κέντρα και έχουν κάποια πρόσθετα προσόντα. Υπάρχουν πάρα πολλές ενστάσεις και εμείς δεν μπορούμε να συμφωνήσουμε σε αυτό το άρθρο και επαναλαμβάνουμε τη μεγάλη ανάγκη κατάθεσης αυτού του νέου νόμου που θα αναδεικνύει όλα αυτά τα θέματα.
      Για το άρθρο 23 συμφωνούμε για την παράταση των αδειών στη ΔΕΗ. 
      Για το άρθρο 26 που αφορά τη ΡΑΕ δεν θα διαφωνήσουμε στο να γίνουν επτά τα μέλη του συμβουλίου αλλά εκείνο το οποίο μας ενοχλεί και το έχουμε θέσει και για τις άλλες επιτροπές είναι ότι επιμένουμε ότι τα μέλη των επιτροπών θα πρέπει να εκλέγονται από τη Διάσκεψη των Προέδρων σύμφωνα με το άρθρο 101 του Συντάγματος παράγραφος 2 κλπ. Άλλωστε ο ρόλος της ΡΑΕ είναι πολύ σημαντικός.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία συνάδελφε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μέχρι τώρα εμείς θεωρούμε ότι δεν επιτέλεσε το έργο της για να δημιουργηθεί στη χώρα μας μία υγιής απελευθέρωση της ενέργειας και από την άλλη πλευρά να εξασφαλισθεί και το διασυνδεδεμένο εθνικό μας σύστημα, να διασφαλισθεί η τεχνική επάρκεια στη χώρα και θεωρούμε και τον από εδώ και πέρα ρόλο της πολύ σημαντικό.
      Στο άρθρο 27 –και τελειώνω, κύριε Πρόεδρε- διαφωνούμε διότι ήδη είναι υψηλά τα δίδακτρα.
      Με το μαθηματικό τύπο τον οποίο εισάγετε η παράμετρος «ψ» της αμοιβής του διδακτικού προσωπικού είναι αστάθμητη. Πόσο θα παίρνει κανείς για να βγάλει το τελικό αποτέλεσμα. Θα είναι ο μικρότερος μισθός των εκπαιδευτικών; Θα είναι ο μεσαίος; Θα είναι ο μεγαλύτερος; Για το λόγο αυτό διαφωνούμε με το άρθρο 27.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
      Ο κ. Γκιουλέκας έχει το λόγο.
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κυρίες και κύριοι συνάδελφοι, παρακολουθώντας αυτήν την τριήμερη –με τη σημερινή- συζήτηση στη Βουλή, αλλά και τις αντιδράσεις των αγαπητών συναδέλφων της Αξιωματικής Αντιπολίτευσης όλο το προηγούμενο διάστημα που η Κυβέρνηση επιχειρεί μια σειρά από μεταρρυθμίσεις, θα έβλεπε κανείς μια διάσταση ανάμεσα στην πραγματική βούληση της κοινωνίας, από την μια πλευρά, και στις αιτιάσεις, στα επιχειρήματα, τα οποία επικαλείται το ΠΑΣΟΚ, από την άλλη.
      Και εξηγούμαι τι εννοώ. Θα αναφερθώ σε τίτλους και ας δανειστούμε κάποιους από ορισμένα Μέσα Μαζικής Ενημέρωσης που είναι τα ίδια Μέσα που στη δεκαετία 1993-2003 αποσιωπούσαν τα θέματα της διαφθοράς, δεν έκαναν λόγο για τα σκάνδαλα, δεν μίλησαν δηλαδή ποτέ για το Κτηματολόγιο και για το τι πληρώσαμε ως χώρα -διότι αυτά τα χρήματα δεν επενδύθηκαν ποτέ για το σκοπό για τον οποίο ήρθαν. Τα ίδια Μέσα σήμερα φέρνουν μια κατάσταση πανικού στην κοινωνία και περίπου παρομοιάζουν το σκηνικό ως ένα σκηνικό καταστροφικό για τους Έλληνες εργαζόμενους, για τους Έλληνες μικρομεσαίους. 
      Και βεβαίως κάνει εντύπωση το γεγονός ότι ενώ οι πολίτες –σύμφωνα με τους τίτλους- περιμένουν να δουν μαζικές πορείες, περιμένουν να δουν το κλείσιμο όλης της αγοράς, το κλείσιμο των καταστημάτων, προχωρούν στο δρόμο και βλέπουν τα καταστήματα ανοικτά, ενώ αντίθετα δεν συναντούν αυτές τις μαζικές πορείες, τις οποίες τουλάχιστον με πηχυαίους τίτλους προαναγγέλλουν κάποια από τα Μέσα Μαζικής Ενημέρωσης και βεβαίως επικαλείται και η Αξιωματική Αντιπολίτευση.
      Τι σημαίνει αυτό, κύριοι συνάδελφοι; Σημαίνει ότι πράγματι υπάρχει μία διάσταση, όπως σας είπα από την αρχή. Σημαίνει επίσης κάτι το οποίο είναι πολύ σημαντικό και πρέπει να το τονίσουμε εδώ. Ότι οι Έλληνες πολίτες αντιλαμβάνονται αφ’ ενός μεν ότι αυτές οι μεταρρυθμίσεις είναι απολύτως αναγκαίες για την ανόρθωση της ελληνικής οικονομίας και από την άλλη ότι τα μέτρα τα οποία λαμβάνονται σαφώς και δεν τους ζημιώνουν.
      Άρα, λοιπόν, όλη αυτή η καταστροφολογία την οποία επικαλείστε και με την ευκαιρία της συζήτησης αυτού του νομοσχεδίου –που είναι κάτι το οποίο κάνατε και παλιότερα, όταν ρυθμίζαμε το θέμα το συνταξιοδοτικό των τραπεζών, όταν ρυθμίζαμε το θέμα του ΟΤΕ και βεβαίως το κάνατε και τώρα στην επιτροπή που συζητείται το νομοσχέδιο για το εργασιακό- δείχνει πραγματικά ότι η κοινωνία η ίδια σας έχει ξεπεράσει, ότι δεν έχετε αντιληφθεί τις πραγματικές ανάγκες της οικονομίας και το χειρότερο ότι δεν έχετε κάνει αυτοκριτική. Γιατί τελικώς ο λαός στις 7 Μαρτίου του 2004 σας έστειλε στην Αντιπολίτευση. Γιατί αν τελικώς όλα αυτά για τα οποία υπεραμύνεστε, δηλαδή αν οι πολιτικές που ακολουθήσατε τα προηγούμενα χρόνια ήταν ορθές, τότε ποιος ο λόγος να μη σας υπερψηφίσει ο λαός στις προηγούμενες εθνικές εκλογές, αλλά να σας στείλει στα έδρανα της Αξιωματικής Αντιπολίτευσης; 
      Δεν καταλάβατε, λοιπόν, ότι σας έχει ξεπεράσει η κοινωνία; Δεν καταλαβαίνετε ότι δεν μπορείτε να βρείτε άλλοθι ούτε σε αυτές τις αιτιάσεις για το συνδικαλιστικό κίνημα το οποίο δήθεν, όπως λέτε –διαβάζω διάφορες δηλώσεις στελεχών σας- «δεν μπορεί να συνεγείρει τον κόσμο και δεν μπορεί να κατεβάσει τον κόσμο στα πεζοδρόμια».
      Δεν είναι αυτό, κύριοι συνάδελφοι. Ο κόσμος, οι πολίτες, η ελληνική κοινωνία έχουν αντιληφθεί ότι υπάρχει αναγκαιότητα γι’ αυτά τα μέτρα, γι’ αυτές τις μεταρρυθμίσεις τις οποίες φέρνει η Κυβέρνηση. Εσείς κάνετε πως δεν το έχετε αντιληφθεί και μένετε εγκλωβισμένοι στο χθες. Και όσο δεν το αντιλαμβάνεστε τόσο το χειρότερο. Γιατί εμείς, τουλάχιστον, από τη δική μας πλευρά επιζητούμε μια ισχυρή Αντιπολίτευση γιατί μόνο έτσι μπορεί να υπάρξει και μια καλύτερη Κυβέρνηση.
      Και, βεβαίως, επειδή ακούστηκαν εδώ πέρα και συνθηματολογικού τύπου εκφράσεις όπως «πάμε πίσω, δεξιά» κλπ., εσείς θέλετε να μείνουμε σ’ αυτά τα ψευδεπίγραφα του χθες, ενώ εμείς τα έχουμε ξεπεράσει προ πολλού. Εάν, όμως, θέλετε να μιλήσουμε γι’ αυτά, τότε ναι, βεβαίως, να πούμε ότι αυτά για τα οποία μας κατηγορείτε, είναι αυτά για τα οποία εμείς ακριβώς είμαστε περήφανοι γιατί τα πράττουμε. Εάν λοιπόν η οπισθοδρόμηση, το «πίσω, δεξιά», όπως λέτε, σημαίνει ότι για πρώτη φορά χρηματοδοτείται το εμπόριο με 200.000.000 ευρώ –δεν έχει ξαναγίνει ποτέ στην πατρίδα μας- από το Γ΄ Κοινοτικό Πλαίσιο Στήριξης, τότε ναι, βεβαίως δεχόμαστε αυτούς τους χαρακτηρισμούς. 
      Αν θέλετε να μας κατηγορήσετε γιατί για πρώτη φορά για αναπτυξιακές δράσεις των επιχειρηματιών στον τομέα των υπηρεσιών –πρόκειται να ανακοινωθεί άμεσα το μέτρο- θα χρηματοδοτηθούν οι επιχειρήσεις με άλλα 200.000.000 ευρώ, τότε ναι, βεβαίως δεχόμαστε αυτές τις κατηγορίες. Όπως τις δεχόμαστε γιατί στη φορολογία τελικώς πέφτουν κατά 10% οι φορολογικοί συντελεστές στις ΑΕ και στις ΕΠΕ και κατά 5% στις προσωπικές εταιρείες. Όπως δεχόμαστε επίσης ότι εμείς ψηφίσαμε το νόμο περί ανταγωνισμού και βάλαμε κανόνες σε αυτό το σύστημα το οποίο επικρατούσε έως τώρα, γιατί εσείς το εγκαταλείψατε στη μοίρα του.
      Αν, λοιπόν, όλα αυτά είναι στροφή προς τα δεξιά –πίσω δεξιά, όπως είπατε- τότε ναι, εμείς επιθυμούμε να κάνουμε τέτοιες στροφές στη χώρα που εσείς τις χαρακτηρίζετε «πίσω δεξιά», αλλά η ελληνική κοινωνία γνωρίζει, βλέπει και γι’ αυτό τις επικροτεί. Δεν διαβάζετε φαίνεται ούτε τις δημοσκοπήσεις, που το σύνολο των Ελλήνων πολιτών είναι υπέρ των μεταρρυθμίσεων. Η ελληνική κοινωνία, λοιπόν, δεν τα χαρακτηρίζει οπισθοδρόμηση όπως εσείς, αλλά τα χαρακτηρίζει βήμα τα προς τα εμπρός, βήμα τα αναγκαία, βήμα τα χρήσιμα για τον τόπο. Και αυτό πρόκειται να συνεχίσουμε να κάνουμε. Αυτό θα ακολουθήσουμε. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Τώρα όσον αφορά στο θέμα του νομοσχεδίου πολύ γρήγορα και επιγραμματικά θα ήθελα να πω ότι αδικούμε το συνολικό νομοσχέδιο για το εμπόριο το οποίο συζητούμε σήμερα, όταν επικεντρωνόμαστε μόνο στο ζήτημα του ωραρίου. Δεν σας ενδιαφέρει δηλαδή, η ρύθμιση για το υπαίθριο εμπόριο; Δεν σας ενδιαφέρει η ρύθμιση για τις λαϊκές αγορές; Δεν σας ενδιαφέρει το μητρώο των χονδρεμπόρων; Δεν σας ενδιαφέρει ότι για πρώτη φορά δημιουργείται εκτελεστικό όργανο τελικώς για την αξιοποίηση του ηλεκτρονικού εμπορίου; Όλα αυτά δεν σας ενδιαφέρουν και δεν πρέπει να σταθούμε εκεί;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Τελειώνω αμέσως, κύριε Πρόεδρε.
      Ξέρετε τι συμβαίνει, κυρίες και κύριοι συνάδελφοι; Συμβαίνει το εξής: Τελικώς μέσα από αυτήν την άρνηση δείχνετε στην ελληνική κοινωνία ότι εσείς δεν έχετε θέσεις. Γιατί αν είχατε θέσεις θα περιμέναμε να τις προτείνετε εδώ, να τις συζητήσουμε και μέσα από τη σύνθεση των απόψεων να βελτιώσουμε και τις δικές μας προτάσεις, αν το θέλετε. 
      Με την πλήρη άρνηση, όμως, των πάντων και με το να υπεραμύνεστε μόνο των δικών σας ημερών –γιατί σας είπα ότι δεν υπάρχει ίχνος αυτοκριτικής σε όλα αυτά τα οποία άκουσα από τους αγαπητούς κατά λοιπά συναδέλφους της Αξιωματικής Αντιπολίτευσης για το τι συνέβαινε έως τώρα στην πατρίδα μας και γιατί αναγκαζόμαστε να πάρουμε αυτά τα μέτρα- δείχνετε πραγματικά ότι είστε εγκλωβισμένοι στο χθες και ότι δεν έχετε αντιληφθεί ότι η ελληνική κοινωνία σάς έχει ξεπεράσει. 
      Κλείνοντας θα ήθελα να πω ότι εμείς θα προχωρήσουμε μπροστά. Σας καλούμε σε αυτήν την πορεία να συνεισφέρετε και να συνδράμετε. Εάν όμως θέλετε να παραμείνετε στη δική σας οπισθοδρόμηση, αυτό είναι δική σας επιλογή.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Νιώτης έχει το λόγο.
      ΓΡΗΓΟΡΙΟΣ ΝΙΩΤΗΣ: Κυρίες και κύριοι συνάδελφοι, θα ήθελα προεισαγωγικώς να απευθυνθώ στον Προεδρεύοντα και να θέσω ένα θέμα επί της διαδικασίας και του Κανονισμού. 
      Είναι η πρώτη φορά, κύριε Πρόεδρε, που επί τριήμερο αναμένουμε πενήντα μόλις Βουλευτές εγγεγραμμένοι για να εξαντληθεί ο κατάλογος επί της αρχής. Αυτό είναι κατόρθωμα της διαδικασίας και της αντίληψης της νέας διακυβέρνησης, όπως αρέσκεται να λέει ο κ. Σιούφας. 
      Δεν αφήνουν να πέσει κάτω ούτε μία κουβέντα από την Αντιπολίτευση που να μην την αρπάξουν και να πάρουν το μικρόφωνο, υπό την ανοχή δυστυχώς του Προεδρείου. Και φθάσαμε στο πρωτοφανές για Θερινό Τμήμα να μην έχει εξαντληθεί ο κατάλογος επί της αρχής. Στερηθήκαμε εδώ οι Βουλευτές της δυνατότητας εγγραφής μας και επί της πρώτης και επί της δεύτερης ενότητας των άρθρων. Δηλαδή, φιμωθήκαμε για δέκα ολόκληρα λεπτά τουλάχιστον.
      Δεν βλέπω να απασχολεί ιδιαιτέρως το Προεδρείο. Ελπίζω να απασχολήσει την Κυβέρνηση και δεν θα πρέπει να στενοχωριέται, ο κύριος Υπουργός, όταν θέτουμε αυτά τα ζητήματα, γιατί ο διάλογος μέσα στο Κοινοβούλιο δεν μπορεί να είναι διαρκώς ένας διάλογος όπου η Κυβέρνηση πρέπει να απαντήσει εκείνη την ώρα επί παντός επιστητού. 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, επειδή θέσατε ένα θέμα που αφορά το Προεδρείο, διακόπτω το χρόνο σας για να σας απαντήσω.
      Πρώτον, η απόφαση για να διακόψουμε για να γίνει η ονομαστική ψηφοφορία χθες επί της αρχής ήταν ομόφωνη και είχε συμφωνήσει το κόμμα σας, εκτός αν δεν είστε ενημερωμένος στο τι είχε συμφωνήσει το κόμμα σας.
      Δεύτερον, όταν διακόψαμε χθες για να ψηφίσουμε σήμερα το άρθρο 12 με ονομαστική ψηφοφορία πάλι η απόφαση ήταν ομόφωνη, όπως βλέπω από τα Πρακτικά της Βουλής και επομένως σε αυτήν την ομόφωνη απόφαση είχε συναινέσει και το κόμμα σας. 
      Μην εγκαλείτε, λοιπόν, το Προεδρείο όταν υπάρχουν ομόφωνες αποφάσεις τις οποίες έχει συμφωνήσει και το κόμμα σας ...
      ΧΡΗΣΤΟΣ ΠΡΩΤΟΠΑΠΑΣ: Άλλο θέμα έβαλε ο συνάδελφος.
      ΑΝΝΑ ΔΙΑΜΑΝΤΟΠΟΥΛΟΥ: Άλλο είπε ο κύριος συνάδελφος, δεν είπε αυτό.
      ΠΡΟΕΔΡΕΥΩΝ (Ιωάννης Τραγάκης): Γιατί δεν αφήνετε να ολοκληρώσει κάποιος; Σας παρακαλώ πάρα  πολύ. Το έχετε αυτό. Διακόπτετε μονίμως και τους ομιλητές από το Βήμα. Σας παρακαλώ πολύ. 
      Σε ό,τι αφορά το θέμα που θέσατε –που πράγματι είναι ένα θέμα- σχετικά με το πώς μπορεί να προηγείται ονομαστική ψηφοφορία και μετά να συζητάνε ορισμένοι συνάδελφοι επί της αρχής –επειδή το θέσατε και σ’ αυτό αναφέρεται και ο κ. Πρωτόπαπας- είναι μία πρακτική η οποία έχει ακολουθηθεί και στο παρελθόν και εμείς για να το εφαρμόσουμε, ανατρέξαμε στα Πρακτικά του παρελθόντος και είδαμε ότι στις 29.10.1999 είχε γίνει πάλι αυτό, έχει επαναληφθεί.
      Επομένως ούτε γι’ αυτό να εγκαλείτε το Προεδρείο.
      Τώρα, κύριε συνάδελφε, έχετε το λόγο να συνεχίσετε επί των άρθρων του νομοσχεδίου.
      ΓΡΗΓΟΡΙΟΣ ΝΙΩΤΗΣ: Παρ’ όλα αυτά, επιμένω, κύριε Πρόεδρε, ότι είναι η πρώτη φορά που την τρίτη ημέρα συζητήσεως ενός νομοσχεδίου σε Θερινό Τμήμα δεν μπορεί να εξαντληθεί ο κατάλογος επί της αρχής πενήντα μόλις εγγεγραμμένων συναδέλφων. Αν θέλετε, κρατήστε το για να αξιολογήσετε την πορεία των κοινοβουλευτικών διαδικασιών.
      Τώρα θέλω να σχολιάσω αυτό που αρέσκεται να λέει διαρκώς ο κύριος Υπουργός περί της νέας διακυβερνήσεως. Αν η νέα διακυβέρνηση είναι πίσω ολοταχώς ή πίσω δεξιά, όπως είπε ο κ. Γκιουλέκας, αν ο αυταρχισμός και ο πολιτικός εκβιασμός της κοινωνίας λέγεται «νέα διακυβέρνηση», τότε πραγματικά απορούμε γιατί χρησιμοποιείτε αυτόν τον όρο. 
      Και αναφέρω ένα παράδειγμα, στο τι συνέβη με τον κ. Μεϊμαράκη. Βγήκε πριν από μερικούς μήνες ως Γραμματέας του κόμματος της Νέας Δημοκρατίας και είπε ότι το ωράριο είναι μια χαρά και δεν χρειάζεται να αλλάξει. 
      Έρχεται η Κυβέρνηση της Νέας Δημοκρατίας και κάνει το εντελώς αντίθετο. Φέρνει ένα νομοσχέδιο, το σημερινό, με το οποίο αλλάζει «τα φώτα» στον εμπορικό κόσμο. Ανατρέπει όλα τα δεδομένα και δημιουργεί κοινωνική ταραχή.
      Και βγαίνει ο ίδιος ο κ. Μεϊμαράκης –που έλεγε ότι δεν χρειάζεται να αλλάξει το ωράριο- και λέει «ακούστε να δείτε, εάν δεν κάτσετε ήσυχα για να κάνουμε αυτές τις αλλαγές, τότε θα πάμε σε εκλογές». 
      Αυτό λέγεται «νέα διακυβέρνηση», κύριε Σιούφα; Νομίζω ότι αυτό λέγεται «αυταρχισμός», αυτό λέγεται «παλαιά συμπεριφορά και οπισθοδρόμηση» και σε καμία περίπτωση δεν μπορείτε να επαίρεστε και να χρησιμοποιείτε τέτοιους όρους.
      Η νέα διακυβέρνηση, λοιπόν, «εμφανίζει» ένα νομοσχέδιο, με το οποίο επιχειρεί να πείσει την ελληνική κοινωνία ότι η νέα διακυβέρνηση ξέρει τα συμφέροντά της. Δεν πάει να κινητοποιείται η κοινωνία, δεν πάει να αντιδρούν οι εργαζόμενοι, δεν πάει να αντιδρούν οι έμποροι, ακόμα και τα σούπερ μάρκετ, η νέα διακυβέρνηση ξέρει τι συμφέρει τον Έλληνα υπάλληλο στα εμπορικά καταστήματα, τον ιδιοκτήτη του μικρομεσαίου καταστήματος. Εκείνη, η νέα διακυβέρνηση, γνωρίζει ό,τι είναι προς το συμφέρον τους.
      Αγωνίστηκε και ο κ. Παπαθανασίου να μας πείσει ότι παρ’ όλα αυτά, πολλοί θεσμικοί εταίροι υπέβαλαν αίτημα για να αλλάξει το ωράριο. 
      Εγώ, κύριε Παπαθανασίου, έχω ως παράδειγμα τις επιστολές που σας έστειλαν ο Εμπορικός Σύλλογος Πειραιώς αλλά και η Ομοσπονδία Εμπορικών Συλλόγων Αττικής Όμορων Νομών και Νήσων Αιγαίου, μεταξύ δεκάδων άλλων επιστολών, όπου ρητά, απερίφραστα, λένε ότι είναι αντίθετοι με τις αλλαγές που φέρνετε.
      Ισχυρίζεστε ότι αυτές οι αλλαγές γίνονται γιατί εσείς τολμάτε, γιατί αυτές οι αλλαγές πάνε μπροστά την ελληνική κοινωνία και οικονομία και ότι τάχα δεν μπορούμε να μένουμε στο τέλμα.
      Όμως, δεν πρόκειται καθόλου περί αυτού. Δεν είναι τίποτα το σύγχρονο, γιατί οι σύγχρονες μεταρρυθμίσεις έγιναν με την κοινωνική συμφωνία του 1997, γιατί πήγαμε πολύ κοντά στο ευρωπαϊκό πλαίσιο, το οποίο έτσι και αλλιώς δεν είναι ενιαίο. 
      Και αυτό το οποίο έρχεστε και κάνετε τώρα εσείς, είναι μία αντιμεταρρύθμιση, γιατί στην πηγή, στο κέντρο αυτής της πολιτικής σας αποτελεί αντιμεταρρύθμιση το γεγονός ότι αφαιρείτε εξουσία από τις τοπικές κοινωνίες, τα νομαρχιακά συμβούλια και τους εμπορικούς συλλόγους και επανέρχεστε στην παλαιά λογική του αυταρχισμού που λέει «εμείς αποφασίζουμε και διατάσσουμε».
       Αυτό είναι το πλαίσιο και αυτή είναι η νέα διακυβέρνηση ή είναι μεταρρύθμιση, όπως αρέσκεστε να το λέτε. 
      Καθόλου! Μεταρρύθμιση ήταν το γενικό πλαίσιο, το οποίο θέσαμε εμείς που έδινε τη δυνατότητα στους τοπικούς συλλόγους –σε εναρμόνιση, εισήγηση και τελική απόφαση από τα νομαρχιακά συμβούλια- να αντιλαμβάνονται τις τοπικές ισορροπίες, γιατί διαφορετικό είναι στην Αττική, διαφορετικό είναι στην Αθήνα –όπως και εσείς αποδέχεστε- και διαφορετικό είναι αυτό που συμβαίνει σε επαρχιακές περιπτώσεις.
      Αισθάνεστε ότι είναι άδικη η κατηγορία ότι εν τέλει, με τις διατάξεις αυτές, υπηρετείτε τα μεγάλα συμφέροντα των πολυεθνικών. Μπορεί, όπως λέτε, να μην είναι στις προθέσεις σας. Στην πολιτική, όμως, κρίνεστε εκ του αποτελέσματος. Και το αποτέλεσμα το οποίο βλέπουμε, είναι αυτό και μόνο αυτό. Ευνοείτε τα μεγάλα συμφέροντα και δημιουργείτε ένα πλαίσιο, μέσα από το οποίο δεν θα μπορέσει η μικρή και μεσαία επιχείρηση να ανταποκριθεί. 
      Το λέει και το Ευρωπαϊκό Παρατηρητήριο ότι δεν μπορούν με το συνεχές και διευρυμένο ωράριο, αυτό το οποίο εσείς επιχειρείτε πλέον αχαλίνωτα να καθιερώσετε, να ανταποκριθούν οι μικρές και μεσαίες επιχειρήσεις, δεν μπορούν να προσλάβουν νέους υπαλλήλους. Αντιθέτως μεγαλύτερη ευελιξία και δυνατότητα έχουν οι πολύ μεγάλες επιχειρήσεις, οι οποίες και θα πάρουν το μερίδιο από τις μικρές επιχειρήσεις, οι οποίες θα γονατίσουν και γονατίζοντας βεβαίως θα έχουμε μια δραματική εξέλιξη, μια και η ελληνική οικονομία στηρίζεται στη ραχοκοκαλιά της που είναι η μικρομεσαία επιχείρηση, αφού έχουμε πάνω από επτακόσιες χιλιάδες τέτοιες επιχειρήσεις στην Ελλάδα. 
      Είναι σαφές ότι δεν έχετε ούτε την κοινωνία μαζί σας ούτε τους κοινωνικούς εταίρους ούτε σε καμία περίπτωση κάνετε μεταρρύθμιση ή κάποια οραματική πολιτική. Δημιουργείτε ένα πλαίσιο με το οποίο επιχειρείτε να βάλετε απέναντί σας την ελληνική κοινωνία, γι’ αυτό και το ΠΑΣΟΚ ορθώς δεσμεύθηκε ότι θα καταργήσει αυτόν το νόμο, όταν ο λαός μας δώσει την εξουσία. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριοι συνάδελφοι, θα ήθελα να ανακοινώσω στο Τμήμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων «Κύρωση της Συμφωνίας σχετικά με τους στόχους και τη διαχείριση της πρωτοβουλίας για το Ευρωπαϊκό Σχολικό Δίκτυο». 
      Ο συνάδελφος κ. Τσοχατζόπουλος έχει το λόγο. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κύριοι συνάδελφοι, θα ήθελα και εγώ με τη σειρά μου να διαμαρτυρηθώ για τη διαδικασία ή μάλλον για να είμαι πιο σαφής και πιο ορθός, για τον τρόπο που αξιοποιήθηκε η συγκεκριμένη διαδικασία, την οποία ακολουθήσαμε με σύμφωνη γνώμη όλων των κομμάτων, όπως ορθώς επισημάνατε. Αλλά το γεγονός ότι και ο συνάδελφός μου και εγώ και εκείνοι που θα ακολουθήσουν περιμένουμε τρεις μέρες για να μιλήσουμε επί της αρχής του νομοσχεδίου, το οποίο βέβαια εν τω μεταξύ ψηφίστηκε κατά το ήμισυ, είναι πιστεύω μια διαδικασία η οποία δεν είναι συνήθης και δεν συμβαδίζει με τη λογική, τη φιλοσοφία και το νόημα της εργασίας του Κοινοβουλίου.
      Εάν δε λάβετε υπ’ `όψιν ότι χρειάστηκαν εξίμισι ώρες για τους ομιλητές -τους πενήντα- και είναι τρεις μέρες η συνεδρίαση, καταλαβαίνετε ότι ο χρόνος τελικά καλύφθηκε από την Κυβέρνηση, με συνέπεια να μη μπορέσουμε να μιλήσουμε. Αυτό, λοιπόν, είναι το πρόβλημα το οποίο βάζω, κύριε Πρόεδρε….
      ΠΡΟΕΔΡΕΥΩΝ (Ιωάννης Τραγάκης): Από την Κυβέρνηση και τους Κοινοβουλευτικούς Εκπροσώπους. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Εν πάση περιπτώσει. 
      ΠΡΟΕΔΡΕΥΩΝ (Ιωάννης Τραγάκης): Έχει μεγάλη σημασία αυτό. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μετρήστε το. Το θέμα είναι δική σας ευθύνη. 
      ΠΡΟΕΔΡΕΥΩΝ (Ιωάννης Τραγάκης): Δεν θέλω να επαναλάβω…
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν θέλω να χάσω παραπάνω χρόνο γι’ αυτό, κύριε Πρόεδρε. Επιτρέψτε μου την παρατήρηση. Ήθελα να την κάνω, γιατί αισθάνομαι μια αδυναμία να λάβω μέρος σε μια συζήτηση στην οποία ήθελα να συμμετάσχω από την αρχή.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Διαμαρτύρομαι βεβαίως απέναντι στην Κυβέρνηση και καταψηφίζω το νομοσχέδιο που φέρατε, διότι επιχειρείτε μια επίθεση ενάντια στο υπαίθριο εμπόριο από τη μια μεριά και στις ιδιωτικές επιχειρήσεις, μικρές, μεγάλες, μικρομεσαίες από την άλλη, με σκοπό να υποτάξετε τα κοινωνικά δικαιώματα από τη μια μεριά στην παντοδυναμία της αγοράς και από την άλλη μεριά στην παντοδυναμία των επιχειρήσεων. 
      Διερωτώμαι, κύριε Υπουργέ, γιατί εσείς φέρατε ένα νόμο ρύθμισης του υπαίθριου εμπορίου. Διότι δεν θέλετε να ρυθμίσετε το υπαίθριο εμπόριο. Αυτό ήταν ρυθμισμένο με το ν. 3190, ο οποίος ψηφίστηκε πριν από δυο χρόνια περίπου το φθινόπωρο του 2003, μετά από διάλογο ενός έτους με όλους τους φορείς όπου συμφωνήσαμε για το περιεχόμενο των συγκεκριμένων διατάξεων, παρεμβάσεων και αλλαγών που έπρεπε να έρθουν να συμπληρώσουν το ν. 2323, που ήταν ο πρώτος νόμος στη χώρα που έβαζε σε τάξη και σε σωστή διάταξη τη λειτουργία του υπαίθριου εμπορίου, στάσιμου, πλανόδιου και τις λαϊκές αγορές. Βέβαια εσείς έρχεστε με το νόμο αυτόν και απορυθμίζετε ουσιαστικά τις ρυθμίσεις τις οποίες είχαμε εισάγει.
      Τις απορυθμίζετε με έναν τρόπο διπλό: Από τη μία μεριά το κάνετε με την άρνησή σας να εφαρμόσετε τα προεδρικά διατάγματα τα οποία σας είχαμε παραδώσει ουσιαστικά, όταν φεύγαμε από την Κυβέρνηση, και τα είχατε επί δεκατέσσερις μήνες στα χέρια σας. Αυτά τα προεδρικά διατάγματα είχαν σταλεί στον Πρόεδρο της Δημοκρατίας, δεν είχαν προλάβει να δημοσιευτούν και εν τω μεταξύ τα είχατε στα χέρια σας μόλις μπήκατε στο Υπουργείο. 
      Άρα, λοιπόν, έχουμε άρνηση εφαρμογής των προεδρικών διαταγμάτων τα οποία θα ενίσχυαν το συγκεκριμένο νόμο και για την αγορά οπωροκηπευτικών που, όπως ξέρετε, είναι μία κρίσιμη αγορά και την οποία δεν αγγίζετε τώρα εδώ, αλλά και για τον πληθωρισμό που ξέρετε πολύ καλά ότι ήταν ανάγκη να υπάρξει μία σειρά ρυθμίσεων για να παρέμβουμε στη διαδικασία. 
      Από την άλλη πλευρά, εσείς τι κάνατε; Έχουμε αυθαιρεσία και αυταρχισμό, κύριοι συνάδελφοι. Λυπούμαι, κύριε Υπουργέ. Μας εισηγηθήκατε μία μεγάλη μεταρρύθμιση. Όμως, καταφεύγει κανείς σε μεγάλα λόγια, όταν δεν έχει σαφή αντίληψη τι επιχειρεί τελικά να πραγματοποιήσει μέσα από τις μεταρρυθμίσεις. Δεν πρόκειται, λοιπόν, περί μεταρρύθμισης της αγοράς του στάσιμου και πλανόδιου υπαίθριου εμπορίου αλλά περί μίας αποδυνάμωσης των ρυθμίσεων και, άρα, η αγορά θα είναι ανοιχτή στις αυθαιρεσίες και τις μοναχικές αποφάσεις του Υπουργού. Τώρα πλέον δεν χρειάζονται προεδρικά διατάγματα, όπως νομοθετείτε για την εφαρμογή της συγκεκριμένης νομοθεσίας και των ρυθμίσεων, αλλά τι χρειάζεται; Υπουργικές αποφάσεις. Πότε θα βγουν αυτές, κύριε Υπουργέ; Άγνωστον. 
      Δεύτερον, αν και υπήρχαν προεδρικά διατάγματα, τα οποία ίσχυαν τόσο καιρό και δεν είχαν βγει, αφήσατε την αγορά να λειτουργεί έτσι. Γιατί; Σκόπιμα. Διότι θέλατε η αγορά να λειτουργεί χωρίς έλεγχο, με δυνατότητα δικής σας παρέμβασης, όπως όταν υπάλληλοί σας παρενέβαιναν και τα πρόστιμα, τα οποία με διπλότυπο και τριπλότυπο τρόπο υπάρχουν στην αγορά και δεν είχε κανένας δικαίωμα να τα ακυρώσει, τα ακύρωναν, λέγοντας ότι θα έρθει νομοθεσία που θα αλλάξει αυτήν τη διαδικασία. 
      Η επίθεση, λοιπόν, προς το υπαίθριο εμπόριο εξελίχθηκε μέσα από την κατάργηση ουσιαστικά των προεδρικών διαταγμάτων και με την επίθεση την οποία κάνετε στις μικρομεσαίες ιδιωτικές επιχειρήσεις, δίνοντας τη δυνατότητα απελευθέρωσης δημιουργίας πολυκαταστημάτων. Η απελευθέρωση πολυκαταστημάτων ουσιαστικά οδηγεί στην ενίσχυση των μεγάλων, των λίγων, των ισχυρών, στην αποδυνάμωση των μικρομεσαίων. Με μία λέξη η νεοφιλελεύθερη λαίλαπα επιτίθεται όχι μόνο ενάντια στα δικαιώματα των εργαζομένων αλλά και ενάντια στους μικρομεσαίους. Κύριοι συνάδελφοι, δεν αντιλαμβάνεται η Νέα Δημοκρατία ότι αυτό είναι μία αποτυχημένη πολιτική; Σας τα είπαν ο κ. Μάνος και ο κ. Ανδριανόπουλος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μου δώσετε τα δύο λεπτά που έχασα από το χρόνο μου στην αρχή. Σας το είπα και μου απαντήσατε ότι το αποδέχεσθε. Σας απευθύνω θερμή παράκληση να το λάβετε υπ’ όψιν σας.
      Οι κύριοι Ανδριανόπουλος και Μάνος σας είπαν ότι με τη Νέα Δημοκρατία επιχείρησαν να εφαρμόσουν τις μεγάλες μεταρρυθμίσεις του φιλελευθερισμού και απέτυχαν. Λένε ότι δεν ήταν ώριμη η κοινωνία. Σήμερα έρχεσθε εσείς να επαναλάβετε τα ίδια σε μικρογραφία ή μάλλον σε κακογραφία, διότι η νεοφιλελεύθερη φιλοσοφία είναι σκληρή και πρέπει να το παραδεχθείτε. Εσείς έχετε σκοπό να κατεδαφίσετε τα ασφαλιστικά δικαιώματα, να μετακυλίσετε το βάρος στους εργαζομένους ή στο ΙΚΑ, να επιμηκύνετε το χρόνο λειτουργίας των εμπορικών καταστημάτων, να διευθετήσετε το χρόνο εργασίας, να μειώσετε το κόστος των υπερωριών, να εξασφαλίσετε δηλαδή προνόμια αποκλειστικά και μόνο στην οικονομία, στις επιχειρήσεις, στην αγορά, στους ισχυρούς και στις πολυεθνικές. Γιατί; Διότι δήθεν είναι η εποχή που πρέπει να μειώσουμε το κόστος εργασίας. Πού το βρήκατε αυτό; Βάσει ποιας λογικής στον 20ό αιώνα μπορεί να γίνει ανταγωνιστική μία οικονομία στην Ευρωπαϊκή Ένωση, μειώνοντας το κόστος εργασίας; Είναι πρωτοφανές, απαράδεκτο και το καταδικάζουμε. Δεν είναι μόνο η πλευρά των κομμάτων της Αριστεράς που σας καταγγέλλουν για τη διαδικασία. Πρέπει να λάβετε υπ’ όψιν σας τη δική μας άποψη, διότι εμείς γνωρίζουμε πώς ρυθμίζεται η αγορά, πώς γίνονται ανταγωνιστικές οι επιχειρήσεις και το έχουμε δείξει έμπρακτα.
      Κύριε Υπουργέ, οι πόλοι καινοτομίας και τεχνολογίας πράγματι είναι μία σωστή πολιτική. Έναντι των αγορών ολιγοπωλιακής και μονοπωλιακής κατάστασης, που συνήθως είναι η ελληνική αγορά και σας παρακαλώ να το λάβετε υπ’ όψιν σας, το αντίδοτο δεν μπορεί να είναι η μείωση του κόστους εργασίας των εργαζομένων στις επιχειρήσεις. Η λύση είναι οι αγορές καινοτομίας. Μπορείτε να πάτε από τα μονοπώλια και τα ολιγοπώλια σε αγορές ανταγωνιστικής καινοτομίας; Αυτό είναι το κλειδί και προς αυτήν την κατεύθυνση χρειάζονται οι πόλοι καινοτομίας. 
      Επειδή είπατε ότι δεν υπάρχει πρόγραμμα για τους πόλους καινοτομίας, θέλω να σας πω ότι στο επιχειρησιακό πρόγραμμα ανταγωνιστικότητας από το 2002 εφαρμόσαμε στην αναθεώρηση οκτώ συγκεκριμένα προγράμματα δημιουργίας πόλων καινοτομίας σε οκτώ αντίστοιχες πόλεις. 
      Όσον αφορά το πρόγραμμα επιχειρησιακής ανταγωνιστικότητας για τις μικρομεσαίες επιχειρήσεις, παρακαλώ, κύριε Υπουργέ, να πείτε στους συναδέλφους να τα βρουν. Στην αναθεώρηση το 2003 εισαγάγαμε εμείς για πρώτη φορά τις εμπορικές επιχειρήσεις σε συγκεκριμένα προγράμματα όχι διακοσίων αλλά τετρακοσίων πενήντα εκατομμυρίων ευρώ. Παρακαλώ ψάξτε να τα βρείτε, για να διαπιστώσετε τι γίνεται και αν έχουμε αλήθεια και διαφάνεια στην αντιπαράθεσή μας.
      Τελειώνοντας, κύριε Πρόεδρε, …
      ΠΡΟΕΔΡΕΥΩΝ (Ιωάννης Τραγάκης): Δεν τελειώσατε ακόμα; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μία φράση να πω, για να τελειώσω.
      ΠΡΟΕΔΡΕΥΩΝ (Ιωάννης Τραγάκης): Πολλές φράσεις είπατε, μέχρι να τελειώσετε. Κλείστε με αυτό.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, με το να με διακόπτετε συνεχώς δεν με βοηθάτε να ολοκληρώσω τη σκέψη μου. Διότι αυτό που θέλω να πω και σε σας και στην Κυβέρνηση…
      ΠΡΟΕΔΡΕΥΩΝ (Ιωάννης Τραγάκης): Μη με προκαλείτε πάντως, γιατί επί τέσσερις φορές είπατε «ολοκληρώνω».
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θέλω να πω το εξής, αν μου επιτρέψετε. Η συνταγή την οποία εφαρμόζετε αυτή την περίοδο θα αποτύχει, όπως απέτυχε και του κ. Μητσοτάκη. Αναφέρομαι στην προσπάθειά σας να εφαρμόσετε τη νεοφιλελεύθερη αντίληψη στη λειτουργία της αγοράς. Προσαρμοστείτε όμως, να μιλήσετε με ειλικρίνεια στο λαό, για να μπορέσουν να καταλάβουν τι τελικά θέλετε να κάνετε. Διότι η εποχή του  μεσαίου χώρου, όπως βλέπω εγκαταλείφθηκε, άρα λοιπόν, οι υποσχέσεις του παρελθόντος δεν ισχύουν και επομένως έχετε την υποχρέωση σήμερα να μιλήσετε ξεκάθαρα και να πείτε «ναι, είμαστε υπέρ των ισχυρών», «ναι, πάμε μαζί με τους βιομηχάνους, με τους ισχυρούς», για να ξέρουν τουλάχιστον και να σταθούν απέναντί σας. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ.
      Ορίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, θα σας διαβάσω δηλώσεις του μόλις κατελθόντος από το Βήμα πρώην Υπουργού Ανάπτυξης σχετικά με το ωράριο το 2003: «Υπάρχει μία συμφωνία, υπάρχει μία βάση του ‘97 που εφαρμόζεται σε ολόκληρη τη χώρα; Επειδή δεν εφαρμόζεται, έχουμε προβλήματα. Άρα, λοιπόν, θα ψάξουμε να βρούμε λύσεις γιατί δεν εφαρμόζεται, πού δεν εφαρμόζεται και τι μπορούμε να κάνουμε για να εφαρμοστεί. Διότι εδώ θα λάβουμε υπ’όψιν τις τοπικές ιδιαιτερότητες. Το θέμα που υπάρχει είναι ότι δεν έχουμε ενιαίο πλαίσιο λειτουργίας των καταστημάτων σε όλη τη χώρα. Αντίθετα, λόγω των παραμορφώσεων που υφίσταται ουσιαστικά δεν εκπληρώνει την αποστολή του. Υπάρχει η ανάγκη για περισσότερες ώρες λειτουργίας των καταστημάτων από αυτές που λειτουργούν σήμερα και μάλιστα με το ασαφές τεχνικό πλαίσιο και το διαφοροποιημένο πλαίσιο. Σ’ αυτό πρέπει να απαντήσουμε. Νομίζω ότι η απάντηση είναι ότι χρειαζόμαστε να επεκτείνουμε το χρόνο λειτουργίας εκεί που πράγματι δουλεύουν διαφορετικά από μία γενική κατεύθυνση». Απόστολος Τσοχατζόπουλος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Υπουργέ, μπορώ να έχω το λόγο;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όταν ολοκληρώσω. Σας άκουσα με σεβασμό και προσοχή. 
      ΠΡΟΕΔΡΕΥΩΝ (Ιωάννης Τραγάκης): Όχι, δεν επιτρέπεται. Δεν υπάρχει προσωπικό. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεύτερον, ώρες λειτουργίας πολυκαταστημάτων και σούπερ μάρκετ: Εξήντα εννέα έως εβδομήντα μία ώρες με δική σας νομοθεσία. Εμπορικά καταστήματα: Σαράντα δύο με σαράντα οκτώ ώρες. Να, λοιπόν, ποιοι δούλευαν, αν πράγματι έτσι είναι, ποια μεγάλα συμφέροντα υπηρετούσαν και ποιοι. 
      Και έρχομαι τώρα σε δύο δηλώσεις που κάνατε σε προχθεσινή σας συνέντευξη. Την πρώτη την προσυπογράφω. Είπατε: «Κάναμε λάθος. Οι πολιτικές μας τα τελευταία χρόνια ήταν λάθος σε ορισμένα θέματα. Στο θέμα της ανακατανομής και της αναδιανομής του εισοδήματος δεν πετύχαμε αυτό που θέλαμε. Μείναμε πίσω.». Αφού, λοιπόν, ομολογείτε ότι κάνατε λάθη, αφήστε μας να τα διορθώσουμε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Να κάνετε, λοιπόν, καλύτερη αναδιανομή. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Επίσης χαιρόμαστε που ο κ. Τσοχατζόπουλος προσυπογράφει τη δική μας πολιτική, «μία δημοκρατική ανάπτυξη που θα εγγυάται μεν την παραγωγικότητα και την ανταγωνιστικότητα της οικονομίας σε μία κοινωνία δικαιοσύνης και αλληλεγγύης ώστε να έχουμε παράλληλα με την οικονομική μεγέθυνση, την κοινωνική ανάπτυξη που στηρίζεται στον άνθρωπο και στον πολίτη.». 
      Αυτά είπατε χθες, αγαπητέ κύριε Τσοχατζόπουλε. Εμείς τα προσυπογράφουμε, αυτό κάνουμε.
       Και κλείνω, κύριε Πρόεδρε. Σε ό,τι αφορά τους πόλους καινοτομίας, πρώτον, ο ομιλών ουδέποτε είπε ότι η ιστορία η οικονομική και η πολιτική αρχίζει από τις 7 Μαρτίου.
      Δεύτερον, σε ό,τι αφορά την έρευνα και την τεχνολογία, όταν ήλθε ο κ. Μπαρόζο για να δει τις επιδόσεις των ερευνητικών κέντρων και των ινστιτούτων, κάλεσα όλα τα κόμματα και πρώτη την κ. Διαμαντοπούλου. Διότι δεν ήταν έργο δεκαέξι μηνών αυτό που δείχναμε στον Πρόεδρο της Ευρωπαϊκής Ένωσης, ήταν έργο δικό σας το περισσότερο. Άρα μην έρχεστε να πείτε στην Κυβέρνηση ότι εκμεταλλεύεται το έργο σας και το παρουσιάζει ως δικό της.
      Μεταξύ 2000 και 2006 στο συγκεκριμένο πρόγραμμα η Βρετανία πήρε 12.000.000 ευρώ, άνοιξε δώδεκα θερμοκοιτίδες, συνέπραξαν σ’ αυτές εκατόν είκοσι εταιρείες, απασχολούνται δυόμισι χιλιάδες εργαζόμενοι και παρέδωσαν πενήντα πέντε διεθνείς πατέντες. Έσοδα 2.000.000.000 στερλίνες το χρόνο. 
      Στην Ελλάδα, το ίδιο χρονικό διάστημα, 69.000.000 ευρώ, τέσσερις θερμοκοιτίδες, αριθμός εταιρειών είκοσι πέντε, εργαζόμενοι διακόσιοι πενήντα, καμία διεθνής πατέντα. Και επίσης, έσοδα μηδέν. 
      Έρχομαι τώρα για την αριστεία που είπε πριν η συνάδελφος κ. Διαμαντοπούλου, γιατί είναι κορυφαίο θέμα. Για πρώτη φορά η αριστεία εφαρμόζεται με αξιολόγηση των ερευνητικών κέντρων και σύνδεση της βαθμολογίας τους με τη χρηματοδότηση και όχι ως επιλεκτικό εργαλείο χρηματοδότησης φιλικών ερευνητικών κέντρων. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ποια φιλικά, κύριε Υπουργέ; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ακούστε. Η αριστεία, κύριε Υπουργέ, όπως την εφαρμόσατε, είναι σαν να δίνεις παράσημο ανδρείας σε κάποιον ο οποίος σας διαβεβαιώνει ότι πρόκειται να ανδραγαθήσει. Εμείς κάνουμε το αντίθετο: Θέλουμε πρώτα την αριστεία και μετά την επιβράβευσή της. Αυτή είναι η δική μας πολιτική σχολή. 
      Και σε ό,τι αφορά το πρόγραμμα «ΕΛΕΥΘΩ» θέλω να σας σημειώσω ότι υπήρχαν προγράμματα και για την καινοτομία και βεβαίως για το πρόγραμμα «ΕΛΕΥΘΩ». Εμείς φέρνουμε το νομικό πλαίσιο για να ορίσουμε τι είναι πόλος καινοτομίας. Ο ανύπαρκτος αριθμός της καινοτομίας επέτρεψε να παρουσιάζεται. 
      (Θόρυβος στην Αίθουσα)
      Παρακολουθείστε το, κυρίες και κύριοι συνάδελφοι, τελειώνω.
      Η διανομή της κομμωτικής τέχνης κατ’ οίκον, ως καινοτομία. Αυτό είναι η επίδοση αυτών των ρυθμίσεων που είχατε κάνει και της ασάφειας του νομικού πλαισίου. Σημειώστε το, η διανομή κομμωτικής τέχνης κατ’ οίκον. Και μάλιστα όταν οι εφοριακές αρχές πριν από δύο χρόνια πήγαν και έκαναν έλεγχο, τώρα το συγκεκριμένο πρόγραμμα βρίσκεται κάτω από αντικείμενο αστικών και ποινικών ευθυνών. Για να αποφευχθούν λοιπόν τέτοιες ασάφειες ορίζουμε τι είναι πόλος καινοτομίας. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε παρακαλώ το λόγο επί προσωπικού.
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό. Τι προσωπικό; Εγώ περισσότερους επαίνους άκουσα για να πω την αλήθεια. 
      Ο συνάδελφος κ. Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Θα παραχωρούσα ευχαρίστως τη θέση μου στον κ. Τσοχατζόπουλο, ειλικρινά. Η κοινοβουλευτική πρακτική, πέρα από κανονισμούς, κύριε Πρόεδρε, επιβάλλει σε τέως Υπουργούς και μάλιστα με τόσα χρόνια παρουσίας, να δίνουμε το λόγο να απαντούν. 
      (Θόρυβος στην Αίθουσα)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δώστε χρόνο στον κ. Τσοχατζόπουλο και να μη μιλήσω εγώ. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, ο κ. Τσοχατζόπουλος ανεφέρθη σε προσωπικό θέμα. Το Προεδρείο απεφάνθη –και σωστά απεφάνθη- ότι δεν υπήρξε προσωπικό θέμα. Τώρα, αν θέλετε, «ποιητική αδεία» να δώσουμε το λόγο στον κ. Τσοχατζόπουλο να κάνει μία παρέμβαση δύο λεπτών να του τη δώσω. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μετά τον κ. Βρεττό.
      ΠΡΟΕΔΡΕΥΩΝ (Ιωάννης Τραγάκης): Ο κ. Βρεττός έχει το λόγο.
      	ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, όταν αποκαλούμε μία πολιτική ως μεταρρυθμιστική, εννοούμε ότι οι αλλαγές που πραγματοποιούνται θα έχουν θετική επίδραση στους πολλούς, ανάμεσα στους οποίους βρίσκονται κυρίως οι μη προνομιούχοι πολίτες. Η εξυπηρέτηση των συμφερόντων μόνο λίγων και ισχυρών, κύριε Πρόεδρε, όπως έγινε με τις ρυθμίσεις του ΟΤΕ και των τραπεζών, όπως γίνεται τώρα με το ωράριο, όπως θα γίνει αύριο με το εργασιακό, δεν είναι μεταρρυθμίσεις, είναι πολιτικές δεξιάς κοπής, είναι αυτό που πραγματικά εκπροσωπεί η Νέα Δημοκρατία, είναι αυτό που προοδευτικά εισπράττει ο κόσμος, έστω και αν του παρουσιάζεται με το περιτύλιγμα της μεταρρύθμισης.
      	Η έννοια της λέξης «μεταρρύθμιση», κύριε Πρόεδρε, δεν πρόκειται να απολέσει το κύρος της επειδή την κακοποιεί η Νέα Δημοκρατία. Εκείνη που θα απολέσει το κύρος της είναι η ίδια η Κυβέρνηση της Νέας Δημοκρατίας από την κακή χρήση που κάνει στη λέξη αυτή. 
      	Η κυβερνητική πρόθεση, όπως ξεδιπλώνεται και στο παρόν νομοσχέδιο, έχει τρία σκέλη. Το πρώτο, όπως είπαμε, είναι η εξυπηρέτηση λίγων, συγκεκριμένων συμφερόντων. Το δεύτερο είναι η χειροτέρευση της θέσης σε μία μεγάλη μερίδα μικρομεσαίων και εργαζομένων στον ιδιωτικό τομέα. Το τρίτο είναι ότι εξυπηρετεί την τακτική ψευδοεντυπωσιασμού και αντιπερισπασμού από το μεγάλο πρόβλημα της χώρας, που είναι η κακή κατάσταση της οικονομίας. Βέβαια, ως συνήθως, πλασάρονται σ’ αυτό το νομοσχέδιο και οι σχετικές δικαιολογίες, που είναι η εξυπηρέτηση τάχα του καταναλωτή, η αύξηση τάχα του τζίρου της αγοράς, η μείωση του κόστους και η μείωση τάχα της ανεργίας. 
      	Κύριε Πρόεδρε, για τον καταναλωτή, χωρίς λεφτά κανένα ωράριο δεν είναι καλό. Επιπλέον, τέτοια μέτρα, όταν λαμβάνονται, έχει αποδειχθεί ότι είτε είναι αδιάφορα ως προς την ανεργία είτε ότι την επιτείνουν ακόμη περισσότερο. 
      Τα στοιχεία που μας δόθηκαν –και τα είπαν ο κύριος εισηγητής μας και άλλοι ομιλητές- είναι συνταρακτικά σε σχέση με την επιβολή τέτοιων μέτρων. Σύμφωνα μ’ αυτά, το διευρυμένο ωράριο προκάλεσε αύξηση του κόστους στη Γαλλία, μείωση της απασχόλησης στη Γερμανία και γενικά μείωση του μεριδίου της αγοράς των μικρομεσαίων επιχειρήσεων έναντι των μεγάλων. Στη Δανία επιτρέπουν περισσότερες ώρες εργασίας ακριβώς επειδή δημιουργούνται προβλήματα από τα μεγάλα πολυκαταστήματα. Εκτιμήθηκε επίσης ότι ένας υπάλληλος πολυκαταστήματος αντικαθιστά τέσσερις έως πέντε το λιγότερο υπαλλήλους των μικρομεσαίων επιχειρήσεων. 
      	Τη σχεδόν απελευθέρωση του ωραρίου κανείς δεν την ψήφισε, κανέναν δεν εξυπηρετεί, εκτός από ορισμένα και συγκεκριμένα πολυεθνικά πολυκαταστήματα. Ίσως –κι εδώ θέλω να έχω την προσοχή σας- να εξυπηρετεί και τα κινέζικα καταστήματα. Ασφαλώς δεν έχω τίποτα με τους Κινέζους, αλλά ξέρετε ότι οι όροι με τους οποίους λειτουργούν τα κινέζικα καταστήματα είναι διαφορετικοί και αυτούς τους ευνοεί τελικά αυτή η επιμήκυνση και η απελευθέρωση του ωραρίου. 
      	Άλλωστε, το αισθητήριο της κοινής γνώμης καταγράφεται αρνητικό σε σχέση με την απελευθέρωση του ωραρίου. Ειπώθηκαν σε σας αυτά τα πράγματα και όσο περνάει ο καιρός, τόσο περισσότερο ο κόσμος πείθεται ότι αυτό που κάνετε δεν είναι σωστό. 
      	Θα σας πω και κάτι άλλο. Σε μία έρευνα που έκανε η «ΕΛΕΥΘΕΡΟΤΥΠΙΑ», φαίνεται ότι η επέλαση των μεγάλων πολυκαταστημάτων είναι πολύ μεγάλη στα μικρά καταστήματα και κυρίως στα ψιλικατζίδικα. Έχουν ανοίξει μέχρι σήμερα δεκαέξι ψιλικατζίδικα υπό την εποπτεία ενός μεγάλου οργανισμού που έχει μετόχους το ««Carrefour»» και τον «Ξυνό», δεκαέξι μικρά ψιλικατζίδικα υπό τον έλεγχό τους και αυτό πρόκειται να επεκταθεί σε ολόκληρη τη χώρα. Συνεπώς βλέπετε πόσο μεγάλη και ασφυκτική είναι η πίεση που ασκείται από τα συμφέροντα που εσείς υπηρετείτε με το νομοσχέδιο αυτό.
      	Κύριε Πρόεδρε, όπως είπα και στην αρχή, η Κυβέρνηση χρησιμοποιεί σκόπιμα μία τακτική αντιπερισπασμού και ψευδοεντυπωσιασμού. Το μεγάλο πρόβλημά της –και το μεγάλο πρόβλημα της χώρας- παραμένει η οικονομία. Σύμφωνα με στοιχεία της Τράπεζας της Ελλάδας, το έλλειμμα κατά το πρώτο εξάμηνο εκτινάχθηκε στα 11,6 δισεκατομμύρια ευρώ και φθάνει στο 6,5% και δεν πρόκειται να πέσει κάτω από 5% στο χρόνο που έρχεται, παρά το γεγονός ότι έχουμε δώσει εκτιμήσεις που θα φθάσουν, όπως λέει η Κυβέρνηση, στο 3,5%. 
      	Η καθίζηση των φορολογικών εσόδων που κινείται με ρυθμό αύξησης 4% μας οδηγεί σε μία ασφυκτική αδυναμία είσπραξης εσόδων.
      Μας λείπουν έσοδα, κύριε Πρόεδρε. Και αυτό είναι το μεγάλο πρόβλημα της Ελλάδος, της οικονομίας και της Κυβέρνησης ασφαλώς. Επίσης το χαμηλό επίπεδο ρευστότητας, η μείωση της αγοράς, οι υπερχρεώσεις των νοικοκυριών. Σήμερα το κάθε νοικοκυριό έχει χρεωθεί με 13.000 ευρώ περίπου. Αυτή είναι η ζοφερή κατάσταση της οικονομίας, η οποία επιτείνεται ασφαλώς και με τη χρεοκοπία των μικρομεσαίων επιχειρήσεων που είναι ο κορμός της ελληνικής οικονομίας. 
      Αυτή η θλιβερή κατάσταση, κύριε Πρόεδρε, δημιουργήθηκε από την πολιτική της Νέας Δημοκρατίας. Είναι αποτέλεσμα της απογραφής, είναι αποτέλεσμα του παγώματος των έργων, είναι αποτέλεσμα της ανικανότητας είσπραξης των εσόδων, είναι αποτέλεσμα μιας αντεργατικής και κυρίως αντιαναπτυξιακής πολιτικής της Κυβέρνησης της Νέας Δημοκρατίας. Οι ψευδομεταρρυθμίσεις, κύριε Πρόεδρε, της Νέας Δημοκρατίας, όπως είναι η σημερινή, δεν αποτρέπουν την προσοχή του κόσμου από το να σκέφτεται πλέον πολύ σοβαρά το πως και το πότε θα ανατρέψει ριζικά αυτή την κατάσταση. Έχουν συσσωρευτεί, κύριε Πρόεδρε, πολλές ενδείξεις που μας οδηγούν στην εκτίμηση ότι ήδη έχει ξεκινήσει μια αντίστροφη μέτρηση για τη Νέα Δημοκρατία και την πολιτική της. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Κύριε Τσοχατζόπουλε, έχετε το λόγο για δύο λεπτά. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, ήθελα να πω στον κύριο Υπουργό ότι χαίρομαι από τη μια μεριά διότι συμφωνεί με τις δηλώσεις μου. Αλλά εκείνο το οποίο θέλω να του επισημάνω είναι ότι εμείς υποστηρίξαμε την ανάγκη εξασφάλισης ενός ενιαίου πλαισίου για ολόκληρη την Ελλάδα αλλά με διάλογο και συμφωνία με τους κοινωνικούς εταίρους ώστε να μπορέσει πράγματι να υπάρξει μια συμφωνία. Αυτή ήταν η βασική μας πολιτική διαφορά. 
      Διότι πιστεύουμε ότι ωράριο εργασίας δεν μπορείς να αλλάξεις αυθαίρετα, επειδή θα το αποφασίσει κάποιος. Πρέπει να είναι αποτέλεσμα διαλόγου και συμφωνίας. Αυτό δεν ακολουθήθηκε. Ένα ενιαίο πλαίσιο μπορούσε να υπάρξει αλλά με εξουσίες στην αυτοδιοίκηση η οποία να διατηρήσει το δικαίωμα με διάλογο να ορίσει το πλαίσιο μέσα στο οποίο θα μπορούσε να κινηθεί η δική της εξουσία. Αυτό δεν το αντιμετωπίσατε. Άντ’ αυτού επιβάλλετε το ωράριο της Αθήνας σε όλη την Ελλάδα και αυτό είναι τεράστιο πρόβλημα, διότι υποβαθμίζει τις μικρομεσαίες επιχειρήσεις, τις οδηγεί σε μια καταστροφική εξέλιξη και μειώνεται η δυνατότητα επιβίωσής τους. Άρα λοιπόν θα έχουμε υπονόμευση των εργαζομένων οι οποίοι σε συνδυασμό με τις φθηνές υπερωρίες και τη διευθέτηση του χρόνου εργασίας θα είναι τα θύματα αυτής της εξέλιξης. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. Ο κ. Κολιοπάνος έχει το λόγο. 
      ΘΕΟΔΩΡΟΣ ΚΟΛΙΟΠΑΝΟΣ: Ευχαριστώ, κύριε Πρόεδρε. Σε λίγο θα έχει ψηφιστεί το σχέδιο νόμου που συζητάμε για το εμπόριο και την αγορά και τις επόμενες μέρες βέβαια και το νομοσχέδιο που αφορά τα εργασιακά. Θα κλείσει έτσι η Κυβέρνηση έναν κύκλο στον οποίο προσπαθεί να βάλει τον τίτλο τομές, ρίξεις, αλλά κυρίως μεταρρύθμιση ή νέα διακυβέρνηση όπως είπε πριν από λίγο ο κύριος Υπουργός. 
      Κύριε Πρόεδρε, είχε τομείς και έχει τομείς η Κυβέρνηση στους οποίους έχει υποσχεθεί ότι θα κάνει μεταρρυθμίσεις. Πρώτος είναι το λεγόμενο έγκλημα του χρηματιστηρίου, κύριε Υπουργέ. Χθες είδατε πρωτοσέλιδο στον «ΕΛΕΥΘΕΡΟ ΤΥΠΟ», όπως είδαμε όλοι μας, το εξής: «’Ανοδος του χρηματιστηρίου γιατί αποδίδουν οι μεταρρυθμίσεις της Κυβέρνησης». Φοβάμαι πολύ ότι αυτό και σε εσάς θυμίζει μέρες του 1999 και δεν νομίζω ότι πιστεύετε ότι κάτι τέτοιο συμβαίνει. Όσο για το έγκλημα του χρηματιστηρίου, «έχετε ολοκληρώσει την τιμωρία του» και προχωράτε πλέον σύμφωνα με τον τίτλο της εφημερίδας που προανέφερα. 
      Άλλη υποχρέωση για μεταρρύθμιση επίσης είχατε και ήταν η μεγάλη σταυροφορία της οποίας σημαιοφόρος ήταν ο κύριος Πρωθυπουργός και είχε να κάνει με τον πόλεμο κατά της διαφθοράς και της διαπλοκής. Ένα θέμα που έχει αντικείμενο, πράγματι. Αυτή όμως η σταυροφορία εκφυλίστηκε εδώ στη Βουλή, κύριε Πρόεδρε, με καταγγελίες του κυρίου Πρωθυπουργού περί παράνομων κομματικών μεταθέσεων στο Υπουργείο Εθνικής Άμυνας σε κατώτερους αξιωματικούς. Όλος αυτός ο θόρυβος -που επαναλαμβάνω είχε περιεχόμενο- για τη διαφθορά, για τη διαπλοκή, για τους οικονομικούς νταβατζήδες, για τους εθνικούς εργολάβους, τους εθνικούς προμηθευτές, κατέληξε στις υποτιθέμενες κομματικές μεταθέσεις του Υπουργείου Άμυνας. 
      Το ίδιο και για την Εκκλησία. Είχατε υποσχεθεί στον κ. Χριστόδουλο ότι θα κάνετε δημοψήφισμα για το «μέγα ζήτημα», που υπογράψατε τότε, των ταυτοτήτων.
      Μεταρρύθμιση θα ήταν επίσης, κύριε Πρόεδρε, αυτό που υπόσχονταν ο κύριος Πρωθυπουργός και η Νέα Δημοκρατία, δηλαδή η μείωση των εξοπλισμών. «Ολοκληρώθηκε» και αυτή με τις χθεσινές ανακοινώσεις της Κυβέρνησης για την προμήθεια των νέων αεροπλάνων από τις Ηνωμένες Πολιτείες Αμερικής και με «ιδιαίτερα διαφανή τρόπο», γιατί στο παρελθόν δεν ήταν τόσο διαφανής, με απευθείας ανάθεση και δήθεν διακρατική συμφωνία χωρίς διαγωνισμό.
      Επίσης, κύριε Πρόεδρε, θα ήταν πράγματι μεταρρύθμιση στον τομέα της οικονομίας αυτό που επανειλημμένα είχε πει η Κυβέρνηση και ο κύριος Πρωθυπουργός, ότι θα εξαφανίσει αυτήν τη σπατάλη των 10.000.000.000 ευρώ που γίνεται κάθε χρόνο στην οικονομία μας. Και όταν ένας Πρωθυπουργός μιλάει για μια σπατάλη 10.000.000.000 ευρώ, δηλαδή έξι εκατοστιαίων μονάδων του Ακαθαρίστου Εθνικού Προϊόντος, προφανώς μιλάει για κάτι πολύ σοβαρό. Δεν το είδαμε και αυτό.
      Το μόνο που είδαμε ήταν το εξής: Αντί για τον περιορισμό της σπατάλης, που πράγματι υπάρχει, είδαμε να πωλείται το 16,44% του ΟΠΑΠ προκειμένου να πάει 1,3 δισεκατομμύρια ευρώ στα ταμεία του κ. Αλογοσκούφη, που για άλλους λόγους είναι άδεια.
      Μεταρρύθμιση, λοιπόν, χαρακτηρίζουμε το τι κάνουμε με το σημερινό σχέδιο νόμου; (που έχει κάποια θετικά σημεία, δεν χωράει αμφιβολία). Μεταρρύθμιση είναι η αποψίλωση του οκτάωρου, που θα ακολουθήσει την επόμενη εβδομάδα, με όποιες συνέπειες στο εισόδημα των εργαζομένων αλλά και στα συνταξιοδοτικά τους δικαιώματα και με τις δήθεν διαφωνίες του Συνδέσμου Ελληνικών Βιομηχανιών, που παριστάνει ότι τάχα δεν είναι ικανοποιημένος, απλά καλύπτει την Κυβέρνηση λέγοντας ότι δεν είναι αρκετά όλα αυτά τα οποία γίνονται;
      Μεταρρύθμιση είναι και όσα έχει πει ο κ. Σιούφας σχετικά με την ανταγωνιστικότητα της οικονομίας; Ήδη πριν μερικούς μήνες ψηφίστηκε ο νόμος για την ανταγωνιστικότητα. Το μόνο που πέτυχε ήταν να φτιάξει ένα Εθνικό Συμβούλιο Ανταγωνιστικότητας και να καθιερώσει το 2005, κύριε Πρόεδρε, σαν έτος ανταγωνιστικότητας.
      Χθες, λοιπόν, στην «ΚΑΘΗΜΕΡΙΝΗ» διαβάσαμε ως πρωτοσέλιδο: «Δραματική πτώση ανταγωνιστικότητας της οικονομίας μας». Και αναφέρει συγκεκριμένα ότι αυξήθηκε κατά 38% το έλλειμμα του ισοζυγίου το πρώτο πεντάμηνο του 2005. Το 2005, επαναλαμβάνω κύριε Πρόεδρε, είναι το έτος ανταγωνιστικότητας, σύμφωνα με τον κύριο Υπουργό!!!
      Αυτή ήταν η μεταρρύθμιση προς το παρόν και στον τομέα αυτό της ανταγωνιστικότητας, γιατί η Κυβέρνηση πιστεύει ότι το πρόβλημα της ανταγωνιστικότητας έχει να κάνει με το μισθολογικό κόστος στη χώρα μας και μόνο με αυτό.
      Η επανίδρυση του κράτους ήταν μία άλλη μεταρρύθμιση που υποσχέθηκε η Κυβέρνηση. Αυτή συρρικνώθηκε –όπως πολύ καλά ξέρετε- με τη συνέντευξη στο ΑΣΕΠ και ίσως και με την πρόωρη συνταξιοδότηση μερικών χιλιάδων εργαζομένων στον ΟΤΕ.
      Βέβαια, περιμέναμε και τη μεγάλη μεταρρύθμιση στον αγροτικό τομέα. Αυτές ήταν οι υποσχέσεις του κυρίου Πρωθυπουργού. Θα ασχολιόταν ο ίδιος, θα συμμετείχε στα συμβούλια των Υπουργών Γεωργίας και οι αποζημιώσεις των αγροτών θα δίδονταν μέσα σε τρεις μήνες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριοι συνάδελφοι της Συμπολίτευσης, τις επόμενες ημέρες που θα είστε, όπως και όλοι μας, στις επαρχίες σας, θα εξηγήσετε φαντάζομαι και θα πείσετε τους πολίτες και τους ψηφοφόρους σας ότι όλες οι μεταρρυθμίσεις που υποσχεθήκατε –και όπως τις απαρίθμησα- έγιναν και συνεπώς κλείνετε αυτόν το μεγάλο κύκλο των μεταρρυθμίσεων. Μόνο που θα πρέπει να απαντήσετε στο πιθανό αφελές ερώτημα: Τελικά πόσο διαρκούν αυτές οι μεταρρυθμίσεις με την Κυβέρνηση της Νέας Δημοκρατίας; Όσο διήρκεσε το θέμα του εγκλήματος του χρηματιστηρίου; 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
      ΘΕΟΔΩΡΟΣ ΚΟΛΙΟΠΑΝΟΣ: Όσο διήρκεσε ο νόμος για το «Βασικό Μέτοχο»;
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ ολοκληρώστε, κύριε συνάδελφε.
      ΘΕΟΔΩΡΟΣ ΚΟΛΙΟΠΑΝΟΣ: Όσο διήρκεσε η ρητορεία σας εναντίον της διαπλοκής και της διαφθοράς; 
      Φοβάμαι πολύ πως θα δυσκολευτείτε να απαντήσετε.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο συνάδελφος κ. Αγγελής έχει το λόγο.
      ΑΝΕΣΤΗΣ ΑΓΓΕΛΗΣ: Αγαπητοί συνάδελφοι, ο προηγούμενος ομιλητής μάς θύμισε το χρηματιστήριο.
      ΘΕΟΔΩΡΟΣ ΚΟΛΙΟΠΑΝΟΣ: Ο «ΕΛΕΥΘΕΡΟΣ ΤΥΠΟΣ» χθες σας το θύμισε.
      ΑΝΕΣΤΗΣ ΑΓΓΕΛΗΣ: Η Κυβέρνηση δεν ασχολείται με πρωτοσέλιδα εφημερίδων. Ασχολείται με την πολιτική της και το πρόγραμμά της. Και το εφαρμόζει με τον καλύτερο τρόπο. Θυμίσατε όμως έμμεσα τις ευθύνες του ΠΑΣΟΚ για τα 35 τρισεκατομμύρια δραχμές που απωλέσθηκαν επί της εποχής σας. 
      Μιας και αναφερθήκατε στα πρωτοσέλιδα, μετά από τη συζήτηση τριών ημερών, αυτό το οποίο προσέθεσε η Αξιωματική Αντιπολίτευση και εγγράφεται στα θετικά είναι ότι μετά την ατυχή αναφορά στο μύθο του Άντερσεν, η αναφορά στο μύθο του Αισώπου και στην ελληνική μυθολογία, δυστυχώς για το νομοσχέδιο έγινε πρωτοσέλιδο. Ευτυχώς βεβαίως για τους Έλληνες, που θύμισε τη σοφία του Αισώπου.
      Συνήθως, αγαπητοί συνάδελφοι, τα πράγματα είναι πάρα πολύ απλά. Η Αξιωματική Αντιπολίτευση όμως με μία μεθοδολογία, η οποία θυμίζει παλιές εποχές, ουσιαστικά προσπαθεί να συσκοτίσει τα πράγματα και να παραπληροφορήσει. Είναι εμφανές ότι η Κυβέρνηση επεκτείνει το ωράριο κατά δύο ώρες το Σάββατο. Αυτό κατά την άποψή μας δίνει δικαίωμα στις τοπικές κοινωνίες να αποφασίσουν με σεβασμό των μελών των εμπορικών συλλόγων μέσα σε ένα χρόνο ελευθερίας το χρόνο απασχόλησης. Και αυτό γίνεται σε μία ανταγωνιστική κοινωνία.
      Ασχολούμαστε, λοιπόν, με ένα σημαντικό νομοσχέδιο, το οποίο ενώ εμπεριέχει σημαντικές πρωτοβουλίες, έχουμε εστιάσει δυστυχώς την προσοχή μας κατά κύριο λόγο στο ωράριο. Αλλά και σ’ αυτό το θέμα η προσέγγιση δεν είναι συγκεκριμένη εκ μέρους της Αντιπολίτευσης. Και βεβαίως υπάρχουν δηλώσεις, οι οποίες μας ακολουθούν, κύριε Τσοχατζόπουλε. Υπάρχει η καταγραφή και είναι δεδομένη. Δεν μπορούμε να λέμε άλλα χθες, άλλα σήμερα, άλλα αύριο. Κινδυνεύει η Αξιωματική Αντιπολίτευση για θέματα, τα οποία ίσως δεν είναι τόσο σοβαρά, να γίνει αναξιόπιστη και για τα σοβαρά θέματα. Γιατί η κοινωνία αποκωδικοποιεί πράγματι καταστάσεις. Γι’ αυτό βεβαίως και δεν ακολουθεί.
      Συγκρούεται σήμερα η Κυβέρνηση με τις συντεχνίες, εκφράζοντας την κοινωνία. Και όπως συγκρούεται η Κυβέρνηση με τις συντεχνίες, στο τέλος είναι κερδισμένη η κοινωνία και επί του προκειμένου, η ελληνική κοινωνία. Φαίνεται ότι η λογική της αδράνειας βολεύει τους μικροκομματικούς στόχους. Δεν υπηρετεί όμως σε καμία περίπτωση μεσοπρόθεσμους στόχους, που έχουν σχέση με την ανάπτυξη και την προοπτική αυτού του τόπου. Είναι οξύμωρο, λοιπόν, το ενδιαφέρον για τις μικρομεσαίες επιχειρήσεις, μιας και είναι καταγεγραμμένες στη συνείδηση των πολιτών οι τεράστιες ευθύνες του ΠΑΣΟΚ για τη διάλυσή τους, για τη μεταφορά τους στα Βαλκάνια, για τα πανωτόκια, για τη φορομπηχτική πολιτική, για όλα αυτά. 
      Το νομοσχέδιο εμπεριέχει θεσμικές αλλαγές. Αναφέρθηκαν οι συνάδελφοι, αναφέρθηκε ο Υπουργός, ο Υφυπουργός. Καθιερώνει απόλυτη διαφάνεια στις διαδικασίες χορήγησης αδειών λαϊκής αγοράς, του υπαιθρίου εμπορίου, των παζαριών. Περιορίζει τη δράση των μεσαζόντων, καταπολεμά το παραεμπόριο. Καθιερώνει μόνιμο σύστημα εκπτώσεων και προσφορών. Στόχος είναι οι λογικές τιμές για δέκα μήνες και οι πραγματικές εκπτώσεις για δύο μήνες. Διαμορφώνει εθνικό σχέδιο για την αξιοποίηση του ηλεκτρονικού εμπορίου. Προχωρεί στην καταγραφή των χονδρεμπόρων. Καθιερώνει αυστηρούς και αντικειμενικούς κανόνες για τη χορήγηση άδειας μεγάλων καταστημάτων από τις νομαρχίες.
      Προστατεύει τον καταναλωτή από τα φαινόμενα του υπερβολικού κέρδους σε χώρους περιορισμένης πρόσβασης, όπως αρχαιολογικούς και τουριστικούς χώρους με την καθιέρωση του ανώτατου ορίου τιμών. 
      Η λογική που επικαλείται η Αντιπολίτευση, δηλαδή ότι στηρίζουμε τα μεγάλα καταστήματα, με αναφορά που έγινε στην επιτροπή από τον κ. Πρωτόπαπα για τα «LIDL» και τα ««CARREFOUR»», δεν ισχύει, διότι απλά αυτά ανδρώθηκαν επί των ημερών σας. Δεν ανδρώθηκαν σήμερα. Το να το μετατρέπετε σήμερα σε αντιπολιτευτικό επιχείρημα, αποδεικνύει εμμέσως την ένδεια επιχειρημάτων.
      Αυτή η Κυβέρνηση υπηρετεί τη διαφάνεια. Δεν είναι τυχαίο ότι επέβαλε σε επώνυμες γραμμές 18.000.000 ευρώ πρόστιμο. Η Κυβέρνηση, σε αντίθεση με τις επικρίσεις, όχι μόνο δεν απελευθερώνει ασύδοτα την εμπορική αγορά, αλλά ρυθμίζει ουσιαστικά και αυστηρά περαιτέρω το χρόνο εργασίας στο λιανικό εμπόριο. Ας μην ξεχνάμε το χάος που επικρατεί σήμερα στο θέμα αυτό. Η δήθεν τάξη, που υποτίθεται ότι βάζουν οι νομάρχες, αντανακλά στη βούληση των ισχυροτέρων τοπικών συντεχνιακών συμφερόντων. Άλλωστε έως σήμερα κανένας δεν εμπόδισε τα μεγάλα καταστήματα να λειτουργούν περισσότερες ώρες. 
      Ο χαμένος χρόνος και τα πισωγυρίσματα του ΠΑΣΟΚ, η τροχοπέδη που έθεσε στην ανάπτυξη της χώρας, πρέπει να αποτιναχτούν και να προχωρήσουμε με τόλμη μπροστά, χωρίς μιζέριες, χωρίς παλινωδίες, σε ένα καλύτερο αύριο για τα παιδιά μας και τον τόπο αυτό.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Σας ευχαριστώ.
      Ο συνάδελφος κ. Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, κύριε Πρόεδρε, δέκα μέρες τώρα αναζητούμε εναγωνίως να δούμε ποιοι ήταν αυτοί που ζήτησαν αυτές τις αλλαγές που επιχειρεί η Κυβέρνηση με το υπό συζήτηση νομοσχέδιο. Στην αρχή οι κύριοι συνάδελφοι μάς είπαν ότι το ζήτησαν οι ανώνυμες εργαζόμενες μητέρες. Ξέχασαν όμως ότι οι περισσότερες γυναίκες που απασχολούνται ως ενεργές στην οικονομίας μας, απασχολούνται στον τομέα του εμπορίου και των βιοτεχνιών. Αυτές ζήτησαν διεύρυνση του ωραρίου, για να χάσουν την οικογένειά τους και να απωλέσουν τον ελεύθερο χρόνο τους; 
      Στη συνέχεια, επικαλέστηκαν τους ανώνυμους καταναλωτές. Ήρθαν όμως οι φορείς των καταναλωτών στην επιτροπή και είπαν τα εντελώς αντίθετα. Προφανώς ξεχνά η Νέα Δημοκρατία ότι ζούμε σε ευνομούμενη και συντεταγμένη πολιτεία και θα έπρεπε να λάβει υπ’όψιν τις απόψεις των φορέων. Κανένας, μα κανένας, φορέας δεν συναινεί, δεν επικυρώνει αυτήν την πρωτοβουλία της Κυβέρνησης της Νέας Δημοκρατίας. Φυσικά είναι δεδομένο ότι η Κυβέρνηση νομοθετεί εν κενώ, νομοθετεί αυταρχικά, νομοθετεί «ετσιθελικά».  Νομοθετεί πέρα από όρους κοινωνικής συμφωνίας και συναίνεσης. Αυτή είναι η πραγματικότητα.
      Πέραν όμως όλων αυτών, κατά τη γνώμη μου, η Κυβέρνηση της Νέας Δημοκρατίας διαψεύδει τον ίδιο της τον εαυτό, διότι ο ίδιος Υπουργός, κατά την υπογραφή της χάρτας των μικρομεσαίων στην Κωνσταντινούπολη, συνεφώνησε με αυτό που η Ευρωπαϊκή Ένωση λέει, δηλαδή ότι κάθε μεταβολή στο καθεστώς της οικονομίας των μικρομεσαίων, θα πρέπει να επιχειρείται συνεπεία μελετών. Είδατε καμία μελέτη; Κατέθεσε καμία μελέτη η Κυβέρνηση το προηγούμενο διάστημα, όπου θα μας έδινε κι εμάς τη δυνατότητα να αξιολογήσουμε την επιτυχία αυτών των μελλούμενων, αυτών που θα επέλθουν στη συνέχεια;
      Όμως, κυρίες και κύριοι συνάδελφοι, η Νέα Δημοκρατία ισχυρίζεται ότι με αυτό το νομοσχέδιο θα ενισχύσει τον τζίρο των επιχειρήσεων, θα ενισχύσει τις επιχειρήσεις. Πώς θα γίνει αυτό, όταν ζούμε σε συνθήκες περιοριστικής πολιτικής, όταν ζούμε σε συνθήκες μείωσης της ενεργούς ζήτησης; Αυτά είναι πρωτόφαντα που ακούγονται, όχι μόνο για την πολιτική αλλά και για την οικονομική σκέψη.
      Λέει στη συνέχεια ότι θα βοηθήσει τους καταναλωτές. Μα, ποιους καταναλωτές, όταν στον προϋπολογισμό που καταθέσατε, προϋπολογίσατε και πήρατε ως παραδοχή ότι η ιδιωτική κατανάλωση θα μειωθεί το 2005 κατά 0,11%; Από πού θα υπάρξει εισόδημα στους καταναλωτές; Στους οικογενειακούς προϋπολογισμούς, μπορεί να υπάρξει διαθέσιμο εισόδημα, για να καταναλώσουν οι καταναλωτές της χώρας μας;
      Είπατε ότι θα ενισχυθεί η απασχόληση.  
      Πώς θα ενισχυθεί η απασχόληση; Επικαλεστήκατε στοιχεία αύξησης της απασχόλησης στο εμπόριο και στον τριτογενή τομέα της περασμένης δεκαετίας και τα αποδώσατε στην αλλαγή του προηγούμενου ωραρίου που επιτύχαμε μετά από συμφωνία του 1997. 
      Ξεχάσατε όμως να πείτε ότι αυτή η τάση μετακίνησης της απασχόλησης στον τριτογενή τομέα είναι μια εξέλιξη ιστορική που παρατηρείται σε όλες τις οικονομίες και τις κοινωνίες, ότι μειώνεται η βιομηχανία και ο πρωτογενής τομέας και σαν συμμετοχή στο ΑΕΠ και σαν απασχόληση σε όλον τον κόσμο -και στη χώρα μας αυτό παρατηρείται- και ενισχύεται ο ρόλος του τριτογενούς τομέα και στην απασχόληση και σαν συμμετοχή στο ΑΕΠ. Αυτό που έγινε στη χώρα μας ήταν απότοκο αυτής της μεταβολής και όχι των όποιων ωραρίων κάναμε ή κάνετε εσείς σήμερα, κυρίες και κύριοι συνάδελφοι. Αυτή είναι η πραγματικότητα όσον αφορά την απασχόληση.
      Και φυσικά δεν αντιλαμβάνεστε, αν πάτε σε όποια παραλία, όποιας πόλης επαρχιακής ή εδώ στο κέντρο, θα δείτε ότι έχουν δημιουργηθεί καινούργιες μονάδες εμπορίου; Στο χώρο της πληροφορικής, στο χώρο της κινητής τηλεφωνίας, σε μύριους όσους χώρους πουλιούνται προϊόντα, αναπτύσσονται τομείς στον τριτογενή ιδιαίτερα τομέα και στις υπηρεσίες που δημιουργούν καινούργιες θέσεις απασχόλησης και δεν μπορεί να αποδίδετε εκεί ως έτυχε ή αυθαίρετα, αντιεπιστημονικά και αντιπολιτικά αυτήν τη νέα απασχόληση στο ωράριο που εμείς συμφωνήσαμε την προηγούμενη περίοδο.
      Αναφέρεστε, κυρίες και κύριοι συνάδελφοι, στην περιφέρεια. Έχετε εικόνα της περιφέρειας; Ο κύριος Υπουργός έχει. Εγώ, κυρίες και κύριοι, εισπράττω την εικόνα της Πιερίας. Περιδιαβαίνοντας τον κεντρικό πεζόδρομο της πόλης βλέπω καθημερινά όλους τους μαγαζάτορες και τους επαγγελματίες να κάθονται έξω από τα μαγαζιά με ένα κομπολόι και να περιμένουν τον επόμενο πελάτη, ο οποίος δεν έρχεται ποτέ. Προσπαθείτε, λοιπόν, να επιβάλετε ένα ωράριο για τα Γρεβενά ή τις ορεινές περιοχές το χειμώνα να δουλεύουν μέχρι τις εννιά χωρίς πελατεία. Αυτή είναι η πραγματικότητα. 
      Λέτε, κυρίες και κύριοι, ότι τα πενήντα τέσσερα ωράρια θα γίνουν λιγότερα. Γιατί να γίνουν λιγότερα; Εάν οι τοπικές κοινωνίες αποφασίσουν να αυξήσουν πέραν των εννιά ή των οκτώ τα ωράρια, θα είναι πενήντα τέσσερα ή θα είναι εξήντα και εβδομήντα; 
      Ισχυρίζεστε επίσης ότι ενισχύετε το ρόλο της Τοπικής Αυτοδιοίκησης. Μα, ακυρώνεται ο ρόλος και η συμβολή της Τοπικής Αυτοδιοίκησης, μιας αυτοδιοίκησης, η οποία αντιλαμβάνεται μεν -λέτε εσείς- τις ανάγκες και μπορεί να διευρύνει το ωράριο μετά τις εννιά, μετά από αυτό που φτιάχνετε, αλλά δεν έχει συνείδηση, δεν έχει ευαισθησία, δεν αντιλαμβάνεται το πώς μπορεί να μειώσει το ωράριο σε άλλες ζώνες. Αυτή είναι η πραγματικότητα. Αντιλαμβάνεστε την αυτοδιοίκηση ή την περιφέρεια με δύο όψεις και δύο λογικές, γιατί αυτό εξυπηρετεί την κεντρική σας βούληση. 
      Λέτε μάλιστα και ένα καταπληκτικό, ότι δεν είναι υποχρεωτικό το ωράριο, αν συμφωνήσουν οι τοπικοί φορείς. Μα, ποιοι θα συμφωνήσουν; Τα μεγάλα καταστήματα θα συμφωνήσουν με τους εμπορικούς συλλόγους; Πώς θα συμφωνήσουν; Μα, αυτό είναι το αντικείμενο της συζήτησής μας, ότι δεν θα συμφωνήσουν και θα επιβάλουν δικά τους ωράρια. Αυτή είναι η πραγματικότητα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε, με δύο σχόλια. Είπε ο κύριος Υπουργός ότι μείωσε τους φορολογικούς συντελεστές. Ξέρει πολύ καλά ο κύριος Υπουργός ότι εξακόσιες χιλιάδες προσωπικές εταιρείες δεν απολαμβάνουν αυτών των μειωμένων φορολογικών συντελεστών. Δεν πρέπει να το επικαλείται ο κύριος Υπουργός αυτό.
      Και θα έλεγα, κύριε Υπουργέ, ότι αυτό που κάνετε και με το εργασιακό και με το σημερινό νομοσχέδιο είναι δημιουργία συνθηκών και προϋποθέσεων χαμηλού κόστους εργασίας. Είναι η μετακίνηση που κάνατε εδώ και δύο μήνες στον κεντρικό άξονα της πολιτικής σας, με την προσκόλλησή σας στην κλασική νεοφιλελεύθερη πολιτική που διαλύει τις εργασιακές σχέσεις, μειώνει το κόστος παραγωγής και δίνει προνόμια στους επαγγελματίες και τις επιχειρήσεις. Μας οδηγείτε, κύριε Υπουργέ, στο όραμά σας που είναι ο τρίτος κόσμος. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Λέτε λοιπόν ότι, αν θέλουμε να έχουμε σαν χώρα πλεονεκτήματα και το έχετε κτίσει επί ένα χρόνο τώρα αυτό, εσείς ειδικά, κύριε Υπουργέ, με τις μελέτες περί ανταγωνιστικότητας, επιδιώκετε να πάμε στα κοινωνικά dubbing της εργασίας του ενός ευρώ της Ασίας και των Βαλκανίων. Θέλετε, λοιπόν, να δημιουργήσετε συγκριτικά πλεονεκτήματα στην οικονομία μας, σαρώνοντας την εργασία. Αυτή είναι η πραγματικότητα. Είναι μια κλασική νεοφιλελεύθερη αδιέξοδη πολιτική.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ:  Και σε αυτήν την πολιτική εμείς, κύριε Υπουργέ, δεν μπορούμε να συναινέσουμε. Δεν μπορούμε να συναινέσουμε στην πολιτική της καταστροφής της μικρομεσαίας επιχείρησης και των μικρομεσαίων επαγγελματιών και της ενίσχυσης των μεγάλων επιχειρήσεων. Ιδιαίτερα με το άρθρο που λέτε ότι μεταφέρετε στις παρυφές των πόλεων τις μεγάλες επιχειρήσεις. Πού τα λέτε αυτά, κύριε Υπουργέ; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. Σας παρακαλώ. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Η πολεοδομική συγκρότηση της χώρας μας έχει φέρει αυτά τα καταστήματα εδώ και χρόνια στις παρυφές της πόλης, έξω από τις πόλεις και δεν θα το πετύχετε εσείς τώρα με αυτό το νομοσχέδιο. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Ρέππας. 
      ΔΗΜΗΤΡΙΟΣ ΡΕΠΠΑΣ: Κυρίες και κύριοι συνάδελφοι, το ψευδομοίωμα μεταρρυθμιστικής πολιτικής που προωθεί στον οικονομικό και κοινωνικό τομέα η Κυβέρνηση συμπυκνώνεται στο τρίπτυχο: α) μικρότερη σύνταξη σε μεγαλύτερη ηλικία, β) περισσότερη δουλειά με λιγότερες αποδοχές και γ) επέκταση της λειτουργίας των καταστημάτων με μεγαλύτερα κέρδη για τους μεγαλομεγάλους και μεγαλύτερες ζημιές για τους μικρούς και τους μεσαίους. 
      Η Κυβέρνηση αντί να ακολουθήσει μία πολιτική μεγάλων αλλαγών, που είναι αναγκαία σε πολλούς τομείς, ακολουθεί μία πολιτική τεχνασμάτων.
      Τέχνασμα πρώτον:  Η θεωρία των ρετιρέ.
      Επειδή, κύριε Υπουργέ, δεν αισθάνεσθε σύμμαχό σας την κοινωνία και τις δυνάμεις που την εκπροσωπούν, θέλετε να την καταστήσετε αδύναμη και προσπαθείτε να τη διχάσετε, σπέρνοντας αυτόν το διχασμό στο σώμα της μισθωτής εργασίας. Για μας η οριοθέτηση γίνεται ανάμεσα στις δυνάμεις των εργαζομένων της μισθωτής εργασίας και τις δυνάμεις των οικονομικά ισχυρών, όχι μεταξύ των υψηλόμισθων, όποιων υψηλόμισθων και χαμηλόμισθων εργαζομένων.
      Δεύτερον, το τέχνασμα της θεωρίας του αύριο. Μιλάτε συχνά για το αύριο με το οποίο δεν έχετε καμία σχέση, αφού γνωρίζουμε πως αντί να ασχολείσθε με το μέλλον της χώρας, ασχολείσθε με το παρελθόν του ΠΑΣΟΚ. Μιλάτε για το αύριο λέγοντας ότι ανοίγετε δρόμους, όπως και εσείς ισχυριστήκατε. Εγώ θα έλεγα απλώς πως σκάβετε λάκκους για τα θύματα της πολιτικής σας, που γίνονται όλο και περισσότερα.
      Θα μου επιτρέψετε να πω ότι δεν έχει αύριο για τους μικρομεσαίους η δική σας πολιτική. Και οι μικρομεσαίοι δεν επιφυλάσσουν κανένα αύριο για τη δική σας Κυβέρνηση.
      Τέχνασμα τρίτον: Η εκλογολογία. 
      Γνωρίζετε, κυρίες και κύριοι, ότι αποτελεί ευτελισμό των θεσμών η αναφορά στο θέμα αυτό με τέτοιον τρόπο, ώστε εμμέσως να συνάγεται το συμπέρασμα ότι η Κυβέρνηση έχει εμπιστοσύνη στο λαό του οποίου διαθέτει  την πλειοψηφία και γι’ αυτό μπορεί να αναφέρεται χωρίς να φοβάται στο θέμα αυτό. Ποια κουτοπονηριά! 
      Ο ευτελισμός των θεσμών είναι προφανής. Πέραν αυτού όμως θα μου επιτρέψετε να πω ότι υπάρχει η χώρα. Προκαλείτε ρευστότητα και αβεβαιότητα, η οποία δυσχεραίνει και το έργο της Κυβέρνησης και ζημιώνει γενικότερα την ομαλή εξέλιξη των πραγμάτων στη χώρα μας. Για τις εκλογές δεν μιλάς ή κάνεις εκλογές. Κάνεις εκλογές όταν αισθάνεσαι πολιτική κόπωση, όταν αισθάνεσαι πολιτική αδυναμία να διαχειριστείς την εντολή που σου έδωσε ο ελληνικός λαός και μάλιστα σε τόσο μικρό χρονικό διάστημα. Και τότε, κάνοντας μια τέτοια αυτοκαταστροφική επιλογή, αφού δεν υπάρχουν διαθέσιμοι συνένοχοι για την επιβολή και νέων σκληρότερων μέτρων, θα εισπράξεις αυτά τα οποία έσπειρες.
      Καταργείτε τη συμφωνία του 1997 εν όψει κάποιων παραπλανητικών, ψευδών πάντως, ισχυρισμών που αναφέρονται, πρώτον, στην άρση του κατακερματισμένου καθεστώτος λειτουργίας των καταστημάτων στις διάφορες περιοχές της Ελλάδας, δεύτερον, στην αύξηση του κύκλου εργασιών που επιδιώκετε, τρίτον, στη βελτίωση της ανταγωνιστικότητας που δήθεν προωθείτε, τέταρτον, στη μείωση των τιμών που επιδιώκετε, πέμπτον, στην αύξηση της απασχόλησης που επίσης επιδιώκετε, έκτον, στη διευκόλυνση του καταναλωτή και, έβδομον, στη στήριξη των μικρομεσαίων, στην οποία επίσης αναφέρεσθε. 
      Δεν πρόκειται να αρθεί το καθεστώς λειτουργίας, δοθέντος ότι ακόμη και σήμερα -το γνωρίζετε πολύ καλά- οι εκπρόσωποι των εμπόρων σάς διαμήνυσαν ότι θα κάνουν τοπικές συμφωνίες και θα ακολουθήσουν ένα ιδιαίτερο καθεστώς σε κάθε περιοχή, αναλόγως των τοπικών συνθηκών. Τι επιτυγχάνετε όμως με τη ρύθμισή σας; Δίνετε τη δυνατότητα να μεγαλώσουν αυτοί που είναι «μεγαλομεγάλοι», αφού και θέλουν και μπορούν να λειτουργήσουν περισσότερο και καταδικάζετε αυτούς που ακόμη και όταν θέλουν δεν μπορούν να λειτουργήσουν περισσότερο. Διευρύνεται το χάσμα. 
      Όσον αφορά τον κύκλο εργασιών, σε ένα τέτοιο κλίμα οικονομικής ύφεσης, όταν μόλις πρόσφατα είναι τα στοιχεία της μελέτης του ΙΟΒΕ που δείχνουν ότι έγινε δυσμενέστερη η εξέλιξη των οικονομικών μεγεθών, ιδίως όσον αφορά το οικονομικό κλίμα κατά τρεις ποσοστιαίες μονάδες μόλις μέσα σε ένα μήνα, από το Μάιο μέχρι τον Ιούνιο, πιστεύετε ότι θα αυξηθεί ο κύκλος εργασιών; Ασφαλώς όχι. Ο τζίρος είναι ίδιος. Απλά θα έχουμε μεταφορά σ’ αυτούς οι οποίοι είναι μεγάλοι από την πλευρά των μικρών.
      Όσον αφορά τη διευκόλυνση της ανταγωνιστικότητας, γνωρίζετε ότι έχουμε ανταγωνισμό λόγω των συνθηκών που επικρατούν –και αυτό είναι η αλήθεια- μεταξύ άνισων. Αυτό το οποίο κάνετε είναι διεύρυνση και όξυνση της ανισότητας των ανταγωνιζομένων.
      Μείωση των τιμών. Μα η διεύρυνση της επέκτασης της λειτουργίας των καταστημάτων θα οδηγήσει πολλούς επιχειρηματίες ιδίως τους μικρούς και  μεσαίους, εάν δεν κλείσουν την επιχείρησή τους, να μετακυλίσουν  στην τιμή των προϊόντων και τελικώς στον καταναλωτή το παραπάνω κόστος που προκύπτει από την παραπάνω λειτουργία την οποία εσείς προβλέπετε με το νομοθέτημά σας. 
      Ποιο είναι, λοιπόν, το όφελος; Το αποτέλεσμα θα είναι τελείως αντίθετο.
      Όσον αφορά την απασχόληση, γνωρίζετε καλά –έχει αποδειχθεί από μελέτη- ότι χίλιοι πεντακόσιοι πενήντα επτά καταστηματάρχες αντιστοιχούν σε τριακόσιους δεκαοκτώ υπαλλήλους μιας μικρομεσαίας επιχείρησης και σε διακόσιους εβδομήντα επτά υπαλλήλους μιας μεγάλης επιχείρησης, επειδή μπορούν να γίνουν οικονομίες κλίμακος. Θα δείτε ότι θα έχουμε αύξηση της ανεργίας και μείωση της απασχόλησης, επειδή θα πληγούν και θα κλείσουν μικρομεσαίες επιχειρήσεις.
      Όσον αφορά τον καταναλωτή. Αυτός είναι ο εργαζόμενος, ο άνεργος που βλέπει την αγοραστική του δύναμη να συρρικνώνεται. Του διαθέτετε χρόνο για να κάνει αγορές, αλλά δεν του δίνετε παραπάνω χρήμα. Ίσα-ίσα του περιορίζετε την αγοραστική δύναμή του. Στην περίπτωσή μας, ο χρόνος δεν είναι χρήμα, ή εάν είναι χρήμα είναι μόνο για τους μεγαλο-μεγάλους, που θα κερδίσουν μεγαλύτερο μερίδιο στην αγορά.
      Όσον αφορά τη στήριξη των μικρομεσαίων στην οποία αναφέρεστε, κύριε Υπουργέ, αυτό είναι από τα «άγραφα» είτε το πρώτο άλφα είναι κεφαλαίο είτε είναι μικρό. Και λέω για το κεφαλαίο άλφα, γιατί κατάγεστε από μία εκλογική περιφέρεια που τη διατρέχει αυτός ο ορεινός όγκος. Είναι πραγματικά από τα «άγραφα», γιατί η Ευρωπαϊκή Ένωση, στην οποία αναφέρεστε συχνά, απαιτεί να γίνονται μελέτες πριν ληφθούν μέτρα τα οποία μπορεί να πλήξουν τις μικρομεσαίες επιχειρήσεις. Εδώ δεν έχει προηγηθεί καμία μελέτη. Και αυτή η επιλογή δεν είναι προϊόν μελέτης, δεν είναι αξιοποίηση κάποιας διεθνούς εμπειρίας θετικής και βεβαίως δεν είναι αποτέλεσμα κοινωνικής συμφωνίας. 
      Και επειδή κάνατε λόγο για προβληματισμούς και συζητήσεις που έγιναν στο παρελθόν στην περίοδο της δικής μας διακυβέρνησης, πρέπει να σας πω ότι πάντα έχει θέση στη συζήτηση ο προβληματισμός για οικονομικά και κοινωνικά θέματα. Αυτό όμως που γίνεται πάντοτε από τη δική μας πλευρά και αυτό είναι που μας διαφορίζει είναι ότι εμείς πήραμε τις αποφάσεις με κοινωνική συνεννόηση και με συναίνεση. Εσείς επιλέξατε μία νεοαυταρχική επιβολή απέναντι σ’ εκείνους που δεν συμφωνούν με την πολιτική σας, ενώ εμείς προχωρήσαμε μόνο όταν είχαμε εξασφαλίσει την εμπέδωση αυτής της κοινωνικής συμφωνίας. 
      Κύριε Υπουργέ με αυτές τις ρυθμίσεις αναζωπυρώνετε την παραοικονομία. Μικρές και μεσαίες επιχειρήσεις θα εμπλακούν σε παραοικονομικές λειτουργίες, προκειμένου να εξασφαλίσουν έτσι την επιβίωσή τους. Η εισφοροαποφυγή και η εισφοροδιαφυγή, η φοροαποφυγή και η φοροδιαφυγή θα είναι πλέον μόνιμα χαρακτηριστικά στη λειτουργία των περισσότερων μικρών και μεσαίων επιχειρήσεων. Είναι διδακτικό το αποτέλεσμα που υπήρξε από την αύξηση κατά μία ποσοστιαία μονάδα του ΦΠΑ. Δεν είχαμε αύξηση των εσόδων, αλλά μείωση των εσόδων. Αυτό κάτι δηλώνει, γιατί όταν οι συνθήκες είναι ιδιαιτέρως αντίξοες –φαίνεται ότι θα γίνουν πιο αντίξοες μ’ αυτό το νομοθέτημα- η άμυνα αυτών που πλήττονται, ακολουθεί διάφορους δρόμους.
      Αυτή η Κυβέρνηση δεν επιφυλάσσει τίποτε καλό για τους μικρομεσαίους και για τους εργαζόμενους. Είμαι απόλυτα βέβαιος γι’ αυτό. Οι μικρομεσαίοι και οι εργαζόμενοι δεν μπορεί να επιφυλάσσουν από τη δική τους πλευρά κάτι καλό για την Κυβέρνησή σας. Βλέπουν ότι με την πολιτική σας δεν έχουν αύριο. Και με τη στάση τους στις επόμενες εκλογές θα φροντίσουν να μην έχετε αύριο εσείς.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Τμήμα τα εξής:
      1. Η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων του Υπουργείου Τουριστικής Ανάπτυξης:
      α. Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Βραζιλίας για συνεργασία στον τομέα του τουρισμού.
      β. Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου για συνεργασία στον τομέα του τουρισμού.
      2. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων:
      α. Κύρωση της Συμφωνίας μεταξύ της Ελληνικής Δημοκρατίας και του Οργανισμού για την Απαγόρευση των Χημικών Όπλων (ΟΑΧΟ) για τα προνόμια και τις ασυλίες του ΟΑΧΟ.
      β. Κύρωση Μνημονίου Κατανόησης μεταξύ της Διπλωματικής Ακαδημίας της Ελλάδας και του Εθνικού Ιδρύματος Εξωτερικής Υπηρεσίας της Δημοκρατίας της Αργεντινής. 
      Ο κ. Νικηφοράκης έχει το λόγο.
      ΣΤΥΛΙΑΝΟΣ ΝΙΚΗΦΟΡΑΚΗΣ: Κυρίες και κύριοι συνάδελφοι, παρακολουθώντας μέρες τώρα και τη διαδικασία εντός του Κοινοβουλίου, αλλά και τι λέγεται στις τηλεοπτικές οθόνες και ακούγοντας προσεκτικά τον κ. Ρέππα, αποφάσισα να αλλάξω άρδην το πλαίσιο της δομής της ομιλίας μου. 
      ΧΡΗΣΤΟΣ ΠΡΩΤΟΠΑΠΑΣ:… (δεν ακούστηκε)
      ΣΤΥΛΙΑΝΟΣ ΝΙΚΗΦΟΡΑΚΗΣ: Εξάλλου το να γίνεσαι παιδί της αλλαγής είναι καλό, το να μεταλλάσσεσαι είναι κακό και επικίνδυνο και να το αποφεύγετε, κύριε Ρέππα. 
      Θα ήθελα να πω ότι πραγματικά αποτελεί μνημείο φαρισαϊσμού τα όσα τις τελευταίες μέρες τεκταίνονται σ’ αυτήν την Αίθουσα. Και είναι φαρισαϊσμός, κύριοι συνάδελφοι, το να εμφανίζεστε εδώ, ολοφυρόμενοι τάχα μου,-τάχα μου, για το μέλλον της μικρομεσαίας επιχείρησης. Είναι επίσης φαρισαϊσμός να εμφανίζεστε εδώ «δακρυρρέοντες» για τον Έλληνα καταναλωτή, που δεν έχει τη δυνατότητα να αγοράσει. Δεν είναι έτσι, γιατί εσείς καταντήσατε εδώ που καταντήσατε και τη μικρομεσαία επιχείρηση και τον Έλληνα καταναλωτή. Γιατί εσείς επιτρέψατε να καταστεί η Ελλάδα ένα απέραντο πεδίο επιτυχούς άσκησης κάθε παραεμπορικής δράσης, γιατί εσείς καταστήσατε τη χώρα ένα ξέφραγο αμπέλι στη βουλιμία κάθε πολυεθνικής. Γιατί εσείς, κύριοι συνάδελφοι, είσαστε αυτοί που επιτρέψατε να εγκατασταθούν πολυεθνικά μεγαθήρια στα κέντρα των πόλεών μας και γιατί εσείς επιτρέπετε επί είκοσι συναπτά χρόνια τώρα να πωλείται η κόκα-κόλα 60% παραπάνω απ’ ό,τι πωλείται στο Δουβλίνο, στο Βερολίνο, στο Λονδίνο και σε όλα τα εις –ινο –της Ευρώπης. Και δεν είναι μόνο η κόκα – κόλα, είναι και η Colgate, είναι και τα απορρυπαντικά και πρέπει να αποφασίσετε αν αυτό ήταν μια πολιτική επιλογή σας ή αν ήταν απλά και μόνο ανικανότητα. 
      Δεν προστατεύσατε τον Έλληνα καταναλωτή, τον αφήσατε και μετατρέψατε με νομοθετικό κενό την Ελλάδα σ’ έναν ιμάντα διαρκούς μεταφοράς του πενιχρού εισοδήματος του καταναλωτή στα ταμεία των πολυεθνικών εταιρειών. Είναι μία αλήθεια, που καίει και πρέπει να λεχθεί. 
      Κατάγομαι από τα Χανιά. Είναι γεμάτη η πόλη μας από πολυεθνικά καταστήματα. Εσείς τα φυτεύσατε ανεμποδίστως. Δεν υπάρχει ένα μπουκάλι εμφιαλωμένο νερό από τα εξαιρετικής ποιότητας νερά που παράγει η Κρήτη. Δεν υπάρχει ίχνος τοπικής πορτοκαλάδας. Έρχεται από τη Βραζιλία και την Αργεντινή το πορτοκάλι. 
      Και θα σας πω και γιατί κάποια στιγμή από το Βήμα της Βουλής πρέπει να απονέμονται και εύφημες μνείες. Στα Χανιά έχουμε την ευτυχία να έχουμε ένα ισχυρό Ινστιτούτο Καταναλωτών, όπου προΐσταται δικός σας άνθρωπος, ο κ. Αλεξάκης. Έχουμε μία αποτελεσματική άμυνα εκεί.
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ, κάντε ησυχία. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Πάντως, τέτοιου είδους ταπεινά κριτήρια μακριά από εμάς. Υπάρχει μια επιτυχής συνεταιριστική δράση ή όχι; Είναι μία αποτελεσματική άμυνα κατά των μονοπωλίων; Πούλησε τριακόσους πενήντα τόνους χυμού, παραγομένου από χίλιους τόνους ντόπιου πορτοκαλιού ο κ. Αλεξάκης και το ΙΝΚΑ, ναι ή όχι; Αυτά είναι μία αλήθεια. 
      ΧΡΗΣΤΟΣ ΠΡΩΤΟΠΑΠΑΣ: Φταίει το «Carrefour»;
      ΒΥΡΩΝ ΠΟΛΥΔΩΡΑΣ: Δυστυχώς, δεν το αναχαιτίσατε. Δεν το βάλατε σε μία σειρά. 
      ΣΤΥΛΙΑΝΟΣ ΝΙΚΗΦΟΡΑΚΗΣ:Το «Carrefour» είναι δικό σας δημιούργημα. Αποκλειστικά δικό σας.
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ησυχία. Προς τι τα γέλια;  Δεν κατάλαβα. Ένα λεπτό, κύριε συνάδελφε. Σας κρατάω και το χρόνο σας. Όλοι οι άλλοι ομιλητές ακούστηκαν πολύ ήσυχα. Δεν καταλαβαίνω γιατί διακόπτετε τώρα τον ομιλητή. Αφήστε τα γέλια. Πολλά γέλια έχουν καταλήξει σε κλάματα.
      Ορίστε, κύριε Νικηφοράκη.
      ΣΤΥΛΙΑΝΟΣ ΝΙΚΗΦΟΡΑΚΗΣ: Δυστυχώς, αυτά πονάνε. Είπα ότι υπήρξαν πολλές σταγόνες, που ξεχείλισαν το ποτήρι.
      Δεν μπορούν οι κατεξοχήν υπεύθυνοι της λεηλασίας του εισοδήματος του Έλληνα καταναλωτή, να έρχονται εδώ και να εμφανίζονται ως υπερασπιστές. Δεν μπορούν οι άνθρωποι οι οποίοι γκρέμισαν τη μικρομεσαία επιχείρηση, τσάκισαν τη μεσαία ραχοκοκαλιά, να εμφανίζονται σήμερα ως οι άνθρωποι οι οποίοι εξασφαλίζουν το μέλλον και να απειλούν μάλιστα ότι όταν έρθουν στην κυβέρνηση –οψέποτε συμβεί αυτό, δεν πιθανολογείται τέλος πάντων στο εγγύς και στο απώτερο μέλλον- θα καταργήσουν αυτή τη νομοθεσία.
      Εγώ θα μείνω σ’ αυτό που λέτε –γι’ αυτό είπα ότι ακούγοντας τον κ. Ρέππα, άλλαξα άρδην τη δομή της ομιλίας μου- δηλαδή ότι εμείς ερχόμαστε με το άρθρο 9 και χωροθετούμε και λέμε για καταστήματα στις μεγάλες πόλεις. 
      Αποφασίστε, κύριοι συνάδελφοι, πωλείται ο Έλληνας συνταξιούχος, ο Έλληνας εργαζόμενος; Αγοράζει την κόκα - κόλα 60% ακριβότερα από ό,τι την αγοράζει ο Ευρωπαίος συνάδελφός του; Ήταν δική σας υποχρέωση να τον έχετε κατοχυρώσει, ώστε να μη λεηλατείται; 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Γίνατε συνειδητά ή ασυνείδητα –εγώ πιστεύω συνειδητά- ουσιαστικά μεταπράτες και κομπραδόροι του πολυεθνικού κεφαλαίου, για να σας μιλήσω στη γλώσσα της ιδεολογικής σας αναφοράς, των φοιτητικών χρόνων, πριν ανακαλύψετε τα «TRUSSARDI», τα «DONΝA KARAN» και τις εξαιρετικές σαμπάνιες; 
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, ολοκληρώστε σας παρακαλώ. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Αυτά, κυρία Πρόεδρε και θα ήθελα να κλείσω λέγοντας ότι η νέα διακυβέρνηση έρχεται πραγματικά και νομοθετεί εγκαταλείποντας το χθες, μακριά από εξαρτήσεις, μακριά από ιδεοληψίες και οικοδομεί το αύριο. Αυτό σας πονάει! Θα το συνηθίσετε! 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Κουράκος. 
      ΙΩΑΝΝΗΣ ΚΟΥΡΑΚΟΣ: Κυρίες και κύριοι συνάδελφοι, οι Ανεξάρτητοι και μη Βουλευτές του ΠΑΣΟΚ ασχολήθηκαν χθες με τα πανηγύρια και με τα παραμύθια. Είκοσι χρόνια με τα παραμύθια ασχολείστε και συνεχίζετε ακόμα. 
      ΒΥΡΩΝ ΠΟΛΥΔΩΡΑΣ: Χθες είχαν σύνοψη! 
      ΙΩΑΝΝΗΣ ΚΟΥΡΑΚΟΣ: Χθες είχαν σύνοψη!
      Ο κ. Βενιζέλος ανησυχεί ότι το ΠΑΣΟΚ πρέπει να είναι πολυκατάστημα. Ένας φίλος μου, οπαδός σας, μου είπε ότι με τον τρόπο που ασκείται την πολιτική, δυστυχώς το ΠΑΣΟΚ θα καταντήσει περίπτερο! 
      ΡΟΔΟΥΛΑ ΖΗΣΗ: …Εσείς επιτίθεσθε και στα περίπτερα…
      ΙΩΑΝΝΗΣ ΚΟΥΡΑΚΟΣ: Μην ανησυχείτε και το περίπτερο βγάζει …
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, μην κάνετε διάλογο, κύριε Κουράκο! Να απευθύνεστε αορίστως στους συναδέλφους. 
      ΙΩΑΝΝΗΣ ΚΟΥΡΑΚΟΣ: Το νομοσχέδιο έχει είκοσι οκτώ άρθρα, αρχές και κανόνες για την εξυγίανση και την ανάπτυξη βασικών τομέων του εμπορίου και της αγοράς. 
      Ο εισηγητής του ΠΑΣΟΚ ασχολήθηκε μόνο μ’ ένα άρθρο του νομοσχεδίου, για το ωράριο και μάλιστα για το δυνητικό ως τι 21:00. Ξέρετε γιατί; Στις κυβερνήσεις των είκοσι ετών του ΠΑΣΟΚ δεν υπήρχαν ούτε αρχές ούτε κανόνες ούτε εξυγίανση. Το σημαντικότερο, όμως, είναι ότι δεν υπήρχε καμία ανάπτυξη σε κανένα τομέα του εμπορίου και της αγοράς. 
      Υπήρχε πλήρης ασυδοσία, άκρατη κομματικοποίηση και αδιαφορία. Γι’ αυτό και οι μικρές και μικρομεσαίες επιχειρήσεις έκλειναν η μία μετά την άλλη. Υπήρχε ασυδοσία και αδιαφορία, γιατί δεν θέσπισε κανόνες προστασίας των μικρών επιχειρήσεων, αφού επέτρεψε και έδωσε άδειες σε πολυκαταστήματα να αναπτυχθούν στον κοινωνικό και εμπορικό ιστό των πόλεων. 
      Μ’ αυτό το νομοσχέδιο επιτέλους μπαίνει τάξη. Υπήρχε ασυδοσία και αδιαφορία, γιατί επί είκοσι χρόνια που ήταν κυβέρνηση το ΠΑΣΟΚ, δεν νομοθέτησε και δεν στήριξε τη μικρομεσαία επιχείρηση. 
      Υπήρχε ασυδοσία και αδιαφορία, γιατί επί εποχής ΠΑΣΟΚ το Ταμείο Εγγυήσεων μικρών και πολύ μικρών επιχειρήσεων δεν χορήγησε ούτε μία εγγύηση, παρά το γεγονός ότι το δημιουργήσατε.
      Σήμερα, μετά από δεκαέξι μήνες διακυβέρνησης από τη Νέα Δημοκρατία έχουν εξεταστεί περίπου δύο χιλιάδες προτάσεις και έχουν χορηγηθεί εγγυήσεις για πάνω από το 60% αυτών των προτάσεων. 
      Υπήρχε ασυδοσία και αδιαφορία, γιατί δεν έφταναν στο ΠΑΣΟΚ τα είκοσι χρόνια που κυβέρνησε για να νομοθετήσει την ανάπτυξη και την αξιοποίηση του ηλεκτρονικού εμπορίου, καθώς και την ίδρυση εθνικού συμβουλίου ηλεκτρονικού εμπορίου. 
      Υπήρχε ασυδοσία, αδιαφορία και κομματικές παρεμβάσεις του ΠΑΣΟΚ στις άδειες λαϊκών αγορών και στις άδειες για το υπαίθριο και πλανόδιο εμπόριο. 
      Σε αντίθεση με το παρόν νομοσχέδιο, που προβαίνει σε δίκαιες και αντικειμενικές ρυθμίσεις, κυρίες και κύριοι συνάδελφοι του ΠΑΣΟΚ., μετά την ψήφιση του ν. 3190, η προηγούμενη κυβέρνηση δεν κατάφερε να εκδώσει ούτε καν τα αναγκαία προεδρικά διατάγματα, προκειμένου να ενεργοποιηθεί ο ν. 3190.
      Με το νέο νόμο σταματάει κάθε δυνατότητα κομματικής παρέμβασης για τις άδειες που δίδονται και πλέον θα δίδονται με αντικειμενικά κριτήρια και με τη διαδικασία της κλήρωσης. 
      Επί των ημερών του ΠΑΣΟΚ τα τελευταία χρόνια εδόθησαν δύο φορές άδειες λαϊκών αγορών, χίλιες την κάθε φορά. Από τους τριακόσιους λιανοπωλητές του Πειραιά, παρά το ότι είχαν οι περισσότεροι τις προϋποθέσεις για να πάρουν άδεια λαϊκής αγοράς, μόνο δεκαεπτά πήραν. Τι σύμπτωση! Και οι δεκαεπτά ήταν μέλη του ΠΑΣΟΚ.! Μ’ αυτόν τον τρόπο τα αντιλαμβανόταν και αυτό το κοινωνικό πρόσωπο είχε το ΠΑΣΟΚ!
       Επιτέλους, βγάλτε τις μάσκες! Δεν πείθετε κανένα. Αρκετά χρόνια κοροϊδεύατε τον ελληνικό λαό. Ξαφνικά αποκτήσατε κοινωνική ευαισθησία; Τόσα χρόνια που κυβερνούσατε πού την είχατε; 
      Εδώ θα πρέπει, κύριε Υπουργέ, να σταθώ στους μικροπωλητές των παραλαϊκών, που πληρούν τις προϋποθέσεις και να πω ότι θα πρέπει να τους εντάξουμε στο Ταμείο Λαϊκών Αγορών, καθώς επίσης και ότι τα παράβολα που δίδουν στους δήμους ανεξέλεγκτα, θα πρέπει να συγκεκριμενοποιηθούν. 
      Κυρίες και κύριοι συνάδελφοι, η νέα διακυβέρνηση με το νομοσχέδιο αυτό στηρίζει και το εμπόριο και την αγορά με συγκεκριμένο τρόπο. Στηρίζει τη μικρή επιχείρηση, γιατί μειώνει τους φορολογικούς συντελεστές σε ποσοστό που φτάνει στο 10%. Στηρίζει τη μικρή επιχείρηση, γιατί διαθέτει μόνο από το Γ΄ Κοινοτικό Πλαίσιο Στήριξης 200.000.000 ευρώ για τρεις χιλιάδες, τουλάχιστον, μικρές επιχειρήσεις χωρίς αποκλεισμούς. Στηρίζει τις μικρές επιχειρήσεις από τις αθέμιτες πρακτικές, τις εικονικές προσφορές και τις εκπτώσεις. Στηρίζει την επιχείρηση στην περιφέρεια, γιατί πολλές απ’ αυτές τις επιχειρήσεις πήγαν στα όμορα κράτη. 
      Κυρίες και κύριοι συνάδελφοι, η ασυδοσία, η αδιαφορία, η στασιμότητα, η άκρατη κομματικοποίηση των επί είκοσι και πλέον ετών κυβερνήσεων του ΠΑΣΟΚ έπνιξε και βάλτωσε το εμπόριο και την αγορά. Έπνιξε και έκλεισε τη μικρή και μικρομεσαία επιχείρηση. 
      Στόχος της Κυβέρνησης της Νέας Δημοκρατίας είναι να βάλει τέλος στην αδιαφορία, στην ασυδοσία, στο βάλτωμα του εμπορίου και της αγοράς. Προχωρά με αλλαγές και με μεταρρυθμίσεις προς όφελος του κοινωνικού συνόλου και του εμπορικού κόσμου, αλλά και του καταναλωτικού κοινού, με σεβασμό και με στήριξη της μικρής και μεσαίας επιχείρησης, που είναι η ραχοκοκαλιά της οικονομίας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Καρχιμάκης. 
      ΜΙΧΑΛΗΣ ΚΑΡΧΙΜΑΚΗΣ: Κυρία Πρόεδρε, κυρίες και κύριοι συνάδελφοι, η Κυβέρνηση καταβάλλει μια μεγάλη προσπάθεια, προκειμένου να συγκαλύψει την αδυναμία της να κυβερνήσει τον τόπο. Δεκαεπτά μήνες μετά τις εκλογές, όχι μόνο δεν υπάρχει κάποιο θετικό σημείο των προεκλογικών της δεσμεύσεων που να έχει υλοποιηθεί, γεγονός που την καθιστά απολύτως αναξιόπιστη, αλλά εκτός αυτού, καταβάλλει επίσης μια μεγάλη προσπάθεια, προκειμένου να δημιουργήσει μια πολιτική ατζέντα συζήτησης. Η ατζέντα, όμως, αυτή φαίνεται να αποβαίνει καταστροφική για το σύνολο της ελληνικής κοινωνίας. 
      Προχωράτε, ως συνήθως, σε μια ατέρμονη προβολή ζητημάτων και με μεγάλη ευκολία περιγράφετε την εξέλιξη των αναγκών της χώρας και τη λύση τους. Σας ακούμε, λοιπόν, διαρκώς να μιλάτε για μια νέα οικονομική και αναπτυξιακή πολιτική. Κι εγώ αναρωτιέμαι: Η νέα σας πολιτική δεν θα έπρεπε να έχει επηρεάσει τη λειτουργία της αγοράς; Δεν θα έπρεπε οι δήθεν στοχευμένες πολιτικές σας να έχουν αποτέλεσμα στη διάχυση των οικονομικών ωφελημάτων και στην ανατροφοδότηση της αγοράς;
      Δυστυχώς, όμως, θεωρώ ότι διαπράξατε ένα έγκλημα εκ προμελέτης σε βάρος της οικονομίας. Την γκρεμοτσακίσατε με την απογραφή, την καταβαραθρώσατε και της δημιουργήσατε συντριπτικά κατάγματα. Και τώρα προσπαθείτε με ασπιρίνες να τη συνεφέρετε, για να μην υποστείτε την επερχόμενη ετυμηγορία του ελληνικού λαού. Η οικονομία δεν σηκώνεται ούτε ανέρχεται με τέτοιους τρόπους. Θέλει άλλη αντιμετώπιση. Αλλά εσείς δεν διαθέτετε ούτε σχέδιο ούτε τα μέσα.
      Ο βρετανικός «ECONOMIST», αναλύοντας τον Ιούνιο τις συνέπειες της δημοσιονομικής απογραφής και αναφερόμενος στο ποιοι βγαίνουν ζημιωμένοι από τέτοιες ενέργειες, αναφέρει χαρακτηριστικά ότι στην eυρωζώνη, το να απορρίπτεις τους προκατόχους σου ισοδυναμεί με το να απορρίπτεις την ίδια σου τη χώρα. Και ζημιωμένες βγήκαν εν τέλει οι ίδιες οι χώρες και όχι οι προκάτοχοι των διενεργησάντων τις απογραφές. Δεν προβληματιστήκατε ούτε από τις αρνητικές επιπτώσεις που είχε στην Πορτογαλία, όπου ο Μπαρόζο αύξησε τους φόρους, πάγωσε τους μισθούς, περιέκοψε τις κοινωνικές και αναπτυξιακές δαπάνες, αλλά δεν πέτυχε δημοσιονομική εξυγίανση.
      Εσείς μόνο με την ένταξη των αμυντικών δαπανών στο χρέος, είναι σαν να απεμπολήσατε 10.000.000.000 δολάρια, που αποτελεί το 50% των δημοσιονομικών υπερβάσεων, όπως εσείς τις επιβάλατε. Δημιουργήσατε, λοιπόν, ακινησία στην αγορά, γιατί με την απεμπόληση τουλάχιστον 20.000.000.000 δολαρίων, η Ευρωπαϊκή Ένωση απαιτεί ουσιαστικά την επιστροφή τους για τη μείωση του χρέους. Αυτό συνεπάγεται αποστέρηση της διάχυσης του χρήματος στο σύνολο της αγοράς.
      Άρα, τι θα διαχειριστεί ο εμπορικός κόσμος; Την περιφερόμενη φτώχεια που επιβάλατε; Να περιφέρεται, δηλαδή, ο κόσμος στην αγορά βλέποντας βιτρίνες; Πώς θα αντέξει η μικρομεσαία επιχείρηση, όταν δεν υπάρχει χρήμα, όταν δεν υπάρχει κοινωνική αποδοχή, όταν δεν υπάρχει ωφέλεια για τον καταναλωτή, από τα μέτρα αυτά, όταν δεν υπάρχει αύξηση της απασχόλησης;
      Οι διευρύνσεις των ωραρίων υπακούουν, όταν υπάρχει κίνηση χρήματος, όταν έχουμε οικονομίες εύρωστες, που αντέχουν στα μέτρα και ευνοούν την ανάπτυξη και την απασχόληση. Τότε πραγματικά μπορούμε να μιλάμε για τέτοιου είδους μέτρα και να το συζητάμε. Όταν, όμως, υπάρχει οικονομική στενότητα –το καταλαβαίνετε και δεν είναι ανάγκη να το επαναλάβω, αφού ειπώθηκαν όλα μέσα σ’ αυτήν την Αίθουσα όλες αυτές τις μέρες της συζήτησης- όλα αυτά τα μέτρα δεν οδηγούν πουθενά, είναι «ασπιρίνες», που ουσιαστικά δεν ανατάσσουν τον άρρωστο, που είναι η ελληνική οικονομία.
      Εγώ θα κλείσω την ομιλία μου, χρησιμοποιώντας αντίστροφα κάποια λόγια που έχει χρησιμοποιήσει ο Πρωθυπουργός. Η Ελλάδα δεν χρειάζεται σήμερα αυτήν τη νέα διακυβέρνηση, που απέδειξε ότι δεν είναι βασισμένη ούτε σε αρχές ούτε σε προγράμματα. Η Ελλάδα πραγματικά απαιτούσε μια κυβέρνηση όλων των Ελλήνων, υπόσχεση που ουσιαστικά εσείς και αθετήσατε και στην οποία δεν ανταποκριθήκατε.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει τώρα ο συνάδελφος κ. Κουσελάς επί της πρώτης ενότητας των άρθρων.
      ΧΡΗΣΤΟΣ ΠΡΩΤΟΠΑΠΑΣ: Επί της πρώτης και της δεύτερης, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ναι, επί της πρώτης και της δεύτερης, για να ολοκληρώσουμε.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, με τα αρχικά άρθρα του νομοσχεδίου και ιδιαίτερα με το άρθρο 12, γίνεται μια άνευ προηγουμένου επίθεση στη μικρομεσαία επιχείρηση. Μέσα από τις ρυθμίσεις που επιχειρεί η Κυβέρνηση για το ωράριο, παρεμβαίνει ουσιαστικά στην αγορά και δημιουργεί άνισους όρους ανταγωνισμού σε βάρος της μικρομεσαίας επιχείρησης, αναδιανέμοντας ταυτόχρονα την πίτα υπέρ των μεγαλοεπενδυτών των λεγόμενων «πολυχώρων».
      Καταδικάζει έτσι τις μικρομεσαίες επιχειρήσεις στο κλείσιμο και στον αφανισμό. Ταυτόχρονα κάνει ένα κυβερνητικό πραξικόπημα σε βάρος του κοινωνικού διαλόγου και στο θέμα του ωραρίου, αλλά και στα ζητήματα εκείνα που έχουν σχέση με το υπαίθριο και το στάσιμο εμπόριο. 
      Τα άρθρα από το 15 και μετά συνιστούν ουσιαστικά μικροβελτιώσεις στο υφιστάμενο θεσμικό πλαίσιο που δημιούργησε το ΠΑΣΟΚ Εμένα μου θυμίζουν, κύριε Υπουργέ, τη λαϊκή παροιμία που λέει: «Να σε κάψω Γιάννη, να σ’ αλείψω λάδι». 
      Υπάρχουν, όμως, άρθρα σ’ αυτήν την ενότητα, που δημιουργούν σοβαρά προβλήματα και που ήδη ο εισηγητής μας είπε ότι θα τα καταψηφίσουμε. Για παράδειγμα, αναφέρω το άρθρο 18: Η επίλυση των προβλημάτων μέσα από το άρθρο 18 έπρεπε να γίνει στα πλαίσια ενός εθνικού χωροταξικού σχεδιασμού εγκατάστασης των αιολικών πάρκων, ο οποίος βεβαίως απουσιάζει. Γίνονται αποσπασματικές ρυθμίσεις και διευθετήσεις. Χρήματα που κανονικά έπρεπε να πάνε είτε για την ανάπτυξη και την προστασία των δασών είτε στη νομαρχιακή αυτοδιοίκηση, πάνε μέσα από αυτό το άρθρο στον κρατικό προϋπολογισμό. Και υπάρχουν σ’ αυτό το άρθρο και αντισυνταγματικές διατάξεις, αφού επιχειρείται μονιμοποίηση των αιολικών πάρκων που εγκαταστάθηκαν σε εκτάσεις που παραχώρησε το δημόσιο σε επενδυτές, χωρίς όμως το δημόσιο, σε σχέση με τις εκτάσεις αυτές, να έχει και την κυριότητα.
      Το άρθρο 26 αναφέρεται στη ΡΑΕ: Στο όνομα της αναβάθμισης και της ανεξαρτησίας της ρυθμιστικής αρχής, επιχειρείται ουσιαστικά ο έλεγχος και η χειραγώγησή της και μάλιστα, θα έλεγα, σε μια περίοδο πάρα πολύ ευαίσθητη, που από την άλλη πλευρά επιχειρείται η απελευθέρωση της ενέργειας. Αλήθεια, τι θέλετε να κάνετε μέσα από αυτό τον έλεγχο της ΡΑΕ; Θέλετε να αποφασίζει η ΡΑΕ αυτά που εσείς σε κυβερνητικό επίπεδο έχετε επιλέξει; Η ρύθμιση αυτή αποτελεί, δυστυχώς, συνέχεια εκείνης την οποία κάνατε σε σχέση με την Εθνική Αρχή Τηλεπικοινωνιών. 
      Κλείνω, κυρία Πρόεδρε, αναφερόμενος σε όσα ακούστηκαν και από την πλευρά του ΣΕΒ, αλλά και στα υπόλοιπα που ακούστηκαν εδώ, στην Αίθουσα του Κοινοβουλίου. Οι προκλήσεις του ΣΕΒ ξεπέρασαν κάθε προηγούμενο. 
      (Στο σημείο αυτό εισέρχεται στην Αίθουσα ο Αρχηγός της Αξιωματικής Αντιπολίτευσης κ. Γεώργιος Παπανδρέου, χειροκροτούμενος από τους Βουλευτές του κόμματός του)
      Τους ανοίξατε, κύριοι της Κυβέρνησης, την όρεξη και τώρα δεν κρατιούνται με τίποτα. Τους τάξατε εργοδοτικούς παραδείσους με απορύθμιση των εργασιακών σχέσεων, με διευθυντική αυθαιρεσία και τώρα ζητάνε και τα ρέστα. Αντί να δουν ποιες είναι οι ευθύνες τους για την ανάπτυξη, για τη δημιουργία θέσεων απασχόλησης, για την ποιότητα του management, για την αξιοποίηση των νέων τεχνολογιών, για την εκπαίδευση και την κατάρτιση του προσωπικού τους, για την επανεπένδυση των κερδών, για τη σωστή αξιοποίηση των χρημάτων που παίρνουν και πήραν μέσα από το Χρηματιστήριο, τα θέλουν όλα. Θέλουν και άλλες φορολογικές ελαφρύνσεις, θέλουν και άλλα προνόμια. Μας θυμίζουν τους τεμπέληδες της εύφορης κοιλάδας που, ενώ δεν κάνουν τίποτα, τα θέλουν όλα. 
      Αν στόχος σας, κύριοι της Κυβέρνησης, είναι να δουλεύουμε με όρους Κίνας -γιατί φαίνεται ότι σας έχει καταλάβει το σύνδρομο της Κίνας- περιμένουν τον ελληνικό λαό πολύ χειρότερες ημέρες. Και βέβαια ο ελληνικός λαός δεν πρόκειται να το ξεχάσει αυτό. Θα σας αμείψει, όποτε και αν γίνουν οι εκλογές, κατάλληλα. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γεώργιος Παπανδρέου έχει το λόγο.
      (Χειροκροτήματα από την πτέρυγα του ΠΑΣΟΚ)
      Κύριε Πρόεδρε, να μου πείτε πόσο χρόνο θέλετε, διότι ο προβλεπόμενος χρόνος είναι μόνο οκτώ λεπτά. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Θα μου δώσετε ίσως και δύο λεπτά ακόμα, αν χρειαστεί. 
      Ξεκινώ, αγαπητοί συνάδελφοι και συναδέλφισσες, με μερικά απλά ερωτήματα: Ποιος ζήτησε να έρθουν στη Βουλή τα συγκεκριμένα μέτρα για το ωράριο των εμπορικών καταστημάτων; Το ζήτησαν οι έμποροι; Όχι. Το ζήτησαν οι εργαζόμενοι; Όχι. 
      Τα επιμελητήρια; Και πάλι όχι. Η Νομαρχιακή Αυτοδιοίκηση; Και αυτή όχι. Είναι όλοι αντίθετοι. Όλοι έχουν εκφράσει την έντονη διαφωνία τους. 
      Η Οικονομική και Κοινωνική Επιτροπή πήρε άλλη απόφαση, την οποία η Νέα Δημοκρατία αγνόησε. Ούτε οι οργανώσεις καταναλωτών έχουν ζητήσει κάτι τέτοιο ούτε στηρίζουν την πρόταση της Κυβέρνησης. Επικαλούμενη τους καταναλωτές, η Κυβέρνηση όχι μόνο ψεύδεται, αλλά έχει κάνει και ένα μεγάλο λάθος. 
      Είμαστε όλοι καταναλωτές, αλλά δεν είμαστε μόνο καταναλωτές. Είμαστε εργαζόμενοι, είμαστε μικρομεσαίοι επιχειρηματίες, είμαστε υπάλληλοι σε μικρά μαγαζιά, είμαστε νέοι, συνταξιούχοι, γονείς, οικογενειάρχες και κάτοικοι διαφόρων περιοχών που αναζητούν σ’ αυτόν τον κόσμο της ταχύτητας και των εξελίξεων, την ανθρώπινη κλίμακα της ανάπτυξης, που ζητούν την ανθρωπιά της ανάπτυξης. 
      Η δική μας ποιότητα ζωής εξαρτάται από πολλές πτυχές του καθημερινού μας βίου. Δεν είμαστε μόνο καταναλωτές. Είμαστε πάνω από όλα άνθρωποι και αυτό αδυνατεί να το καταλάβει η Νέα Δημοκρατία. Μπροστά στα αδιέξοδα της πολιτικής της, η Νέα Δημοκρατία χρησιμοποιεί μια άλλη τακτική: τον αυταρχισμό και τον ψυχολογικό εκβιασμό. 
      Τι μας λέει ουσιαστικά σήμερα η Νέα Δημοκρατία; «Εσύ, λαέ, δεν γνωρίζεις το πραγματικό σου συμφέρον. Εσύ, πολίτη, δεν είσαι ικανός να αποφασίσεις τα του οίκου σου. Εμείς, η πεφωτισμένη δεξιά ηγεσία, θα σε οδηγήσουμε στον παράδεισο των μεταρρυθμίσεων και της νέας εποχής. Και αν πονέσεις, είναι για το καλό σου». 
      Γι’  αυτή τη νεοαυταρχική αντίληψη της Δεξιάς, έχω να κάνω δύο παρατηρήσεις. Πρώτα από όλα έχετε αποδείξει ότι δεν ξέρετε ποιο είναι το καλό του τόπου. Στην περίπτωση του νομοσχεδίου, ούτε η ανταγωνιστικότητα της αγοράς ούτε η αύξηση του τζίρου ούτε η αύξηση της απασχόλησης θα είναι το αποτέλεσμα. 
      Τα προβλήματα της αγοράς δεν συνδέονται με το ωράριο, αλλά με το διαθέσιμο οικογενειακό εισόδημα. Αν δεν υπάρχουν χρήματα, όσο και να διευρύνεις το ωράριο, ούτε ο τζίρος θα αυξηθεί ούτε οι θέσεις απασχόλησης θα γίνουν περισσότερες. 
      Δεύτερον, επικαλείστε ότι στην Ευρώπη υπάρχει διευρυμένο ωράριο και αυτό δεν είναι αληθές, διότι υπάρχουν εκεί αποφάσεις της αυτοδιοίκησης που μειώνουν τις επί μέρους διευθετήσεις. Άρα, λοιπόν, είναι αναληθές το επιχείρημά σας. 
      Τρίτον, μιλάτε για την αύξηση της απασχόλησης και τη μείωση των τιμών. Και αυτό είναι απολύτως αναληθές. Η ευρωπαϊκή εμπειρία δείχνει ότι τα κέρδη στην απασχόληση είναι πολύ μικρά και διάσπαρτα. Μάλιστα, το Ευρωπαϊκό Παρατηρητήριο επισημαίνει στην ετήσια έκθεσή του ότι η διεύρυνση και η απελευθέρωση του ωραρίου πλήττει μόνο τις μικρομεσαίες επιχειρήσεις, που δεν αντέχουν τον ανταγωνισμό. Φαίνεται ότι αυτό δεν σας ενδιαφέρει εσάς, τους συναδέλφους της Νέας Δημοκρατίας. 
      Από το Παρατηρητήριο λένε ότι για στο 31% των επιχειρήσεων, το απελευθερωμένο ωράριο δημιουργεί μείωση των θέσεων εργασίας και σε πολύ μικρότερο ποσοστό υπάρχει κάποια σχετική αύξηση. Αλλά ο τελικός απολογισμός είναι η απώλεια σημαντικού αριθμού θέσεων εργασίας. Ούτε αυτό φαίνεται να σας ενδιαφέρει, αγαπητοί συνάδελφοι της Νέας Δημοκρατίας. Οι δε τιμές εξαρτώνται πολύ περισσότερο από το πόσο λειτουργεί ο ανταγωνισμός, παρά από το ότι θα υπάρχουν μια ή δύο ώρες παραπάνω λειτουργίας των καταστημάτων. 
      Δεύτερη παρατήρηση για αυτήν τη νεοαυταρχική αντίληψη της Κυβέρνησης της Νέας Δημοκρατίας είναι ότι ως ΠΑΣΟΚ πιστεύουμε ότι πρέπει να απελευθερώσουμε την κοινωνία από αγκυλώσεις και προκαταλήψεις, να σπάσουμε τις γραφειοκρατικές και πελατειακές λογικές, που κρατούν τον τόπο πίσω. 
      Είναι προφανές ότι, ως καταναλωτές, όλοι θα επιθυμούσαμε να λειτουργούν τα καταστήματα επί εικοσιτετράωρης βάσης, γιατί όχι και τις Κυριακές. Όμως, σε μια ανοιχτή δημοκρατική κοινωνία, το ωράριο λειτουργίας των καταστημάτων αποτελεί το σημείο διαβούλευσης πολλών διαφορετικών ομάδων πολιτών για τις ανάγκες και τις δικές τους προτεραιότητες, του εμπόρου για ένα σταθερό πλαίσιο λειτουργίας, του εργαζόμενου για να μπορεί να έχει ελεύθερο χρόνο και να προστατεύεται από την εργοδοτική ασυδοσία, της τοπικής κοινωνίας και του καταναλωτή. 
      Αυτή τη διαβούλευση -και μάλιστα την τοπική διαβούλευση και συμφωνία η Κυβέρνηση την καταλύει με τρόπο αυταρχικό. Αφαιρεί αρμοδιότητες από τις τοπικές κοινωνίες και τις μεταφέρει στο κέντρο. Αυτή η συγκεντρωτική, κρατικίστικη αντίληψη του ελέγχου των πάντων από την Αθήνα, μια αντίληψη που καλλιεργεί και εφαρμόζει στην πράξη η Νέα Δημοκρατία, αποτυπώνει με γνησιότητα την πραγματική φιλοσοφία της Δεξιάς στη χώρα μας. 
      Πρώτα απ’ όλα, αποτυπώνει τη βαθιά δυσπιστία της Νέας Δημοκρατίας προς τον πολίτη και την τοπική κοινωνία: «Αποφασίζω για σένα χωρίς εσένα».  
      Δεύτερον, αποτυπώνει τον κρατισμό και το συγκεντρωτισμό της Νέας Δημοκρατίας. Προς ποιο στόχο; Όσο συγκεντρώνω εξουσία τόσο περισσότερο μπορώ να παίξω πελατειακά, βοηθώντας τον άλφα ή το βήτα «κατόπιν ενεργειών μου».
      Είναι και μια ακόμα αντίληψη. Θέλουμε τον Έλληνα παραιτημένο, χωρίς βούληση. Όσο είναι το φρόνημά του αισιόδοξο και δημιουργικό τόσο δυσκολότερα τον ελέγχουμε. Δεν είναι τυχαίο ότι σήμερα, μετά από δεκαπέντε-δεκαέξι μήνες δικής σας διακυβέρνησης, οι διεθνείς έρευνες μας καταγράφουν ως την πιο απαισιόδοξη, για το μέλλον μας, κοινωνία στην Ευρωπαϊκή Ένωση.
      Τέλος, αυτή η βαθιά αντιδημοκρατική αντίληψη είναι και βαθιά αντιαναπτυξιακή. Παίρνω παράδειγμα το ωράριο. Όταν μία τοπική κοινωνία κάνει σοβαρή διαβούλευση και αποφασίζει συλλογικά για ένα θέμα, όπως το ωράριο των καταστημάτων, βγαίνουν όλοι κερδισμένοι. Όλοι έχουν θετικά ανταλλάγματα. 
      Η διαβούλευση έχει ευεργετικές συνέπειες, πρώτα απ’ όλα στην τήρηση των νόμων και των αποφάσεων, χωρίς γραφειοκρατίες και κεντρικούς ελέγχους, αφού είναι απόφαση και συνείδηση της ευρύτερης τοπικής κοινωνίας. 
      Δεύτερον, συνδυάζεται με τις ιδιαίτερες αναπτυξιακές ανάγκες της κάθε περιοχής. 
      Τρίτον, είναι κάτι ευέλικτο, διότι μπορεί να αλλάζει γρήγορα και τοπικά. 
      Τέταρτον, ικανοποιεί τον πολίτη και την ποιότητα ζωής του, άρα δημιουργεί καλή προδιάθεση για το μέλλον της περιοχής. 
      Πέμπτον, δίνει την αίσθηση της ευθύνης στους πολίτες και της εμπιστοσύνης στους θεσμούς τους, προαπαιτούμενο για μια ευνομούμενη, σύγχρονη κοινωνία, που είναι, όμως, σημαντικό έλλειμμα ακόμα στην Ελλάδα του 21ου αιώνα. 
      Έκτον, εκπαιδεύει τον πολίτη, προετοιμάζει την τοπική κοινωνία στο να παίρνει δύσκολες αποφάσεις και να προσαρμόζεται ταχύτατα σε μια παγκόσμια οικονομία, διατηρώντας όμως και εκείνα τα οποία θεωρεί σημαντικά για την ταυτότητά του, την ανθρωπιά του.
      Το ΠΑΣΟΚ μιλάει για ένα τελείως διαφορετικό, συμμετοχικό μοντέλο ανάπτυξης με όραμα, αλλά και με επίκεντρο τον άνθρωπο. Γι’ αυτό, το ΠΑΣΟΚ θα καταργήσει τις μονομερείς αποφάσεις της Νέας Δημοκρατίας.
      (Χειροκροτήματα από την πτέρυγα του ΠΑΣΟΚ )
      Ήρθε η Κυβέρνηση, υποσχόμενη τα πάντα στους πάντες, χωρίς σχέδιο, χωρίς πυξίδα, χωρίς όραμα. Σήμερα πλήττει τους πολλούς και βοηθά τους ολίγους. Οι μόνοι που κερδίζουν από αυτήν τη ρύθμιση, είναι οι μεγάλες αλυσίδες των πολυκαταστημάτων. Μη έχοντας πραγματικό πρόγραμμα για τη χώρα, αλλά μόνο πρόγραμμα ιδιοποίησης της εξουσίας, τι κάνει η Δεξιά; Αυτό που έκανε κάθε φορά, όταν κυβερνούσε τη χώρα. Δεν ψάχνει για λύσεις, ψάχνει για εχθρούς. 
      Την πρώτη περίοδο, βασικός εχθρός ήταν το «κακό» ΠΑΣΟΚ., «Για όλα φταίει το ΠΑΣΟΚ». Ναυάγησε η προσπάθειά τους να υπονομεύσουν το ΠΑΣΟΚ με το φιάσκο της απογραφής, αλλά κατάφεραν να υπονομεύσουν τη χώρα. 
      Μετά βρήκε τους διαπλεκόμενους. Αυτοί έφταιξαν για τη φτώχεια, για την κριτική απέναντι στη Νέα Δημοκρατία, για όλα τα φαινόμενα της διαφθοράς. Ποιοι ήσαν και πού κρυβόντουσαν; Κανένας σας δεν το αποκάλυψε, αλλά σας εξυπηρετούσε, διότι μπορούσατε να μεταφέρετε κάπου αλλού τις ευθύνες. Τώρα τους ξεχάσατε, «τσιμουδιά» από τη Νέα Δημοκρατία.
      Είχαμε και το φιάσκο της Ευρωπαϊκής Ένωσης. Έπρεπε να βρούμε άλλους πια εχθρούς. Σ’ αυτήν την περίπτωση ήταν οι μικρομεσαίες επιχειρήσεις και μεθαύριο θα είναι οι εργαζόμενοι. «Αυτοί φταίνε για την κατάντια μας», λέει η Νέα Δημοκρατία. Με την επίδειξη αυταρχισμού απέναντι στους άλλους που «φταίνε» η Νέα Δημοκρατία προσπαθεί να κρύψει τις πραγματικές δικές της ευθύνες για τα προβλήματα του τόπου και μάλιστα προσπαθεί να περιγράψει τον εαυτό της ως δύναμη σύγχρονη, ευεργετική και προοδευτική.
      Στην προσπάθεια αυτή δεν διστάζει να οικειοποιείται τα πάντα. Οικειοποιείται την Εκκλησία και την Ορθοδοξία. Οικειοποιείται λέξεις και φράσεις αριστερών και προγράμματα του ΠΑΣΟΚ. Οικειοποιείται αγώνες και λέξεις σύμβολα προσώπων και παρατάξεων, που δεν ανήκουν στη Νέα Δημοκρατία. Παρά τις προσπάθειές της, αποκαλύπτεται καθημερινά ο πραγματικός αυταρχισμός της Νέας Δημοκρατίας, το αποσπασματικό των μέτρων της, η βαθιά ανευθυνότητα απέναντι στη χώρα, η συντηρητική και αντιλαϊκή της αντίληψη. Όλα αυτά υποδηλώνουν και αποδεικνύουν, αν θέλετε, έναν πανικό, μία ανασφάλεια που έχει η Νέα Δημοκρατία και το ρηχό της πολιτικής της που δεν βρίσκει αλλού ερείσματα, αλλά ψάχνει δανεικά σύμβολα από άλλους.
      Θα ήθελα, όμως, να κλείσω με μία παρατήρηση. Εγώ κατανοώ τον πανικό σας, όμως η μετά θάνατον επίκληση δύο προσώπων, του Ελευθερίου Βενιζέλου και του Ανδρέα Παπανδρέου, δύο ανδρών που η παράταξή σας λοιδόρησε, κυνήγησε, προσπάθησε να εξοντώσει πολιτικά εν ζωή, αποτελεί το αποκορύφωμα της υποκρισίας και έλλειψη πολιτικού ήθους!
      (Χειροκροτήματα από την πτέρυγα του ΠΑΣΟΚ)
      Οι αγώνες τους αποτελούν για εμάς ζωντανή παράδοση, παράδοση του ελληνικού λαού, που δεν ανήκει στη Νέα Δημοκρατία.
      Και κλείνοντας, θα ήθελα να πω ότι ακούω τελευταία κάθε τόσο, όταν βρίσκεσθε σε μια δύσκολη στιγμή, ξανά αυτήν τη φιλολογία περί εκλογών. Και πάλι σας προκαλώ. Πηγαίνετε σε εκλογές και ζητήστε την ψήφο του ελληνικού λαού για να δούμε αν θα σας πιστέψει πια ο ελληνικός λαός με όλα αυτά τα μεγάλα λόγια τα προεκλογικά!
      Ευχαριστώ.
      (Ζωηρά και παρατεταμένα χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υπουργός Ανάπτυξης κ. Δημήτριος Σιούφας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα ξεκινήσω από την τελευταία αποστροφή του Αρχηγού της Αξιωματικής Αντιπολίτευσης σε ό,τι αφορά την καπηλεία και την εκμετάλλευση συμβόλων και αγώνων. Και ξεκινώ μ’ αυτό, γιατί αναφέρεται σε πρωτοβουλίες του Πρωθυπουργού και της Κυβέρνησης των τελευταίων ημερών, που συγκινούν πραγματικά ολόκληρο τον ελληνικό λαό και ιδιαίτερα την ελληνική νεολαία γιατί αφορούν περιοχές και σημεία στα οποία, στην εικοσαετή διακυβέρνηση, το ΠΑΣΟΚ είχε ξεχάσει τα πάντα. 
      Κατηγορεί τη Νέα Δημοκρατία ότι λεηλατεί, εκμεταλλεύεται και οικειοποιείται αγώνες άλλων. Κυρίες και κύριοι συνάδελφοι, το θέμα της διαδρομής σας των είκοσι χρόνων σε ό,τι αφορά τους αγώνες της Αριστεράς και το ποιοι έκαναν τη λεηλασία και των αγώνων και εκείνου για το οποίο αγωνίστηκαν, ανεξάρτητα αν συμφωνεί ή δεν συμφωνεί κανείς μαζί σας, θα πρέπει να το αναζητήσετε μόνο στο χώρο σας. Εμείς ερχόμαστε να δημιουργήσουμε με πράξεις για τις επόμενες γενιές την ενότητα, που έχει ανάγκη ο ελληνικός λαός και να υλοποιήσουμε την άποψη ότι αυτά που μας ενώνουν, είναι πολύ περισσότερα από εκείνα τα οποία μας χωρίζουν!
      Αναφέρθηκε, όμως, ο Αρχηγός της Αξιωματικής Αντιπολίτευσης και σε δυο μεγάλα ονόματα της σύγχρονης πολιτικής ιστορίας που σημάδεψαν τον τόπο. Αναφέρομαι πρώτα στον Ελευθέριο Βενιζέλο. Προφανώς η αποστροφή της ομιλίας μου προχθές -ότι μ’ αυτά που κάνει το ΠΑΣΟΚ, την εποχή των μεγάλων αλλαγών, των μεγάλων ταχυτήτων και την εποχή που η Λισαβόνα απαιτεί ενέργειες και πράξεις για μεγαλύτερη κοινωνική συνοχή, αναδεικνύεται ως το βραδυπορούν τμήμα του έθνους τον ενόχλησε, αλλά λησμονεί δύο πράγματα. 
      Πρώτον, ότι η παράταξη η δική μας διδάσκεται από την ιστορία και επίσης αγνοεί ότι ο Πρόεδρος της Νέας Δημοκρατίας τη διδακτορική του διατριβή την έκανε για τον Ελευθέριο Βενιζέλο, για να τιμήσει και αυτόν το μεγάλο πολιτικό άνδρα και για να αρυσθούμε όλοι εμείς οι νεότεροι από την περίοδο εκείνη τα καλά που μπορούν να πάνε τον τόπο και την πατρίδα μας μπροστά.
      Αναφέρομαι και στον Ανδρέα Παπανδρέου. Σε ό,τι αφορά τη Νέα Δημοκρατία –και έχετε ακούσει πολλές φορές και τον Αρχηγό της Νέας Δημοκρατίας να αναφέρεται στη συμβολή όλων στη μεταπολιτευτική Ελλάδα, με κορυφαία τη συμμετοχή του Ανδρέα Παπανδρέου- δεν αποτελεί συνεπώς λόγο και τρόπο πολιτικής αντιπαράθεσης. 
      Αλλά έρχομαι σ’ αυτό, που είναι το ζωντανό σημείο της σημερινής συζήτησης. Ο Αρχηγός της Αξιωματικής Αντιπολίτευσης άργησε να έλθει στη συνεδρίαση της Εθνικής Αντιπροσωπείας για το ωράριο. Τον ευχαριστούμε πάντως και προσωπικά ο ίδιος, γιατί πήρε μέρος σ’ αυτήν τη συνεδρίαση. Φοβόμουνα στην αρχή ότι ίσως να ήθελε να πάρει μέρος στη συνεδρίαση της Διαρκούς Επιτροπής όπου συζητείται το εργασιακό, όπου εκεί το ΠΑΣΟΚ τα δίνει όλα θεωρώντας το ως το μείζον θέμα που αφορά την κοινωνία. Ήλθε όμως στο Τμήμα και ήλθε καθυστερημένα, αργοπορημένα, αφού ψηφίστηκε το σχετικό άρθρο του νομοσχεδίου και μάλιστα με ονομαστική ψηφοφορία. 
      (Χειροκροτήματα από την πτέρυγα της Νέας Δημοκρατίας)
      Χαίρομαι επίσης γιατί πίστεψα, όταν πληροφορήθηκα ότι πρόκειται να έλθει εδώ ο Αρχηγός της Αξιωματικής Αντιπολίτευσης, ότι ενδεχομένως να μπορούσαμε όλοι να αντιληφθούμε τις θέσεις του ΠΑΣΟΚ, γιατί τις τελευταίες ημέρες και ιδιαίτερα χθες, μεταξύ των μύθων και των παραμυθιών αλλά και του τρόπου με τον οποίο αρθρώθηκε ο πολιτικός λόγος των ομιλητών της Αξιωματικής Αντιπολίτευσης -αμφιβάλλω αν έγινε ευκρινές τι είναι εκείνο το οποίο θέλει το ΠΑΣΟΚ και αν αυτό ξεκινά από το σκανδιναβικό μοντέλο του παραμυθιού του Άντερσεν, που με τόση επιτυχία χρησιμοποίησε η κ. Διαμαντοπούλου και το επανέλαβε ο Βουλευτής Επικρατείας του ΠΑΣΟΚ, ο κ. Μάνος και μάλιστα ως προνομιακός ομιλητής του κ. Παπανδρέου. Αλλά αυτό είναι ένα άλλο θέμα. 
      Εμείς δεν χανόμαστε ούτε στο μύθο ούτε στο παραμύθι. Μας οδηγεί η πραγματικότητα και η έγνοια μας να κάνουμε εκείνα τα οποία δεν μπορέσατε να κάνετε εσείς στο παρελθόν, όταν κυβερνούσατε επί είκοσι χρόνια και τα οποία ο τόπος τα έχει ανάγκη πάρα πολύ.
      Επίσης, θα δώσω μία απάντηση σ’ αυτό το οποίο επανέλαβε από αυτήν εδώ τη θέση ο Αρχηγός της Αξιωματικής Αντιπολίτευσης, ότι το ΠΑΣΟΚ αυτούς τους δύο νόμους θα τους καταργήσει, όταν γίνει η Κυβέρνηση. Σας έδωσα εχθές μία απάντηση, αλλά τώρα θα έλθω στην ουσία του πράγματος. Τα κόμματα της Αντιπολίτευσης -και ιδιαίτερα η Αξιωματική Αντιπολίτευση κρίνονται για το μέλλον από αυτά που θα κτίσουν και όχι από αυτά που υπόσχονται ότι πρόκειται να γκρεμίσουν. Αυτή είναι η πραγματικότητα και αυτή είναι η απάντηση η δικιά μας.
      (Χειροκροτήματα από την πτέρυγα της Νέας Δημοκρατίας)
      ΧΡΗΣΤΟΣ ΠΡΩΤΟΠΑΠΑΣ: Στον κ. Καραμανλή το είχατε πει αυτό, κύριε Σιούφα;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα περίμενα να μπουν άλλα ερωτήματα, αλλά πρέπει να απαντήσω σε όλα όσα έθεσε ο Αρχηγός της Αξιωματικής Αντιπολίτευσης.
      Είπε επίσης: «Ποιος ζήτησε την αλλαγή του ωραρίου»; Την αλλαγή του ωραρίου τη ζητά ο εκσυγχρονισμός της ελληνικής αγοράς, οι καταναλωτές. Οι καταναλωτές, είπε ότι δεν είναι μαζί μας. Για τις καταναλωτικές οργανώσεις άκουγα και πριν συνάδελφο του ΠΑΣΟΚ να λέει ότι είναι εναντίον μας. Είναι ενθερμότατοι για τη διαρθρωτική αυτή αλλαγή, την οποία επιχειρούμε.  Την ζητεί το εμπόριο, που δεν μπορεί πλέον να ρυθμίζεται με κανόνες και ώρες δημόσιας υπηρεσίας. Είναι ξεκάθαρο. Το εμπόριο δεν μπορεί να λειτουργεί με κανόνες, που ίσχυαν τον προηγούμενο αιώνα. Δεν μπορεί το κράτος να περιχαρακώνει το εμπόριο και να περιορίζει και να καθορίζει τη συμπεριφορά των καταναλωτών. Και αναφέρθηκε βεβαίως σε συμφέροντα και σε ορισμένα άλλα.
      Όμως, θα ήθελα να κάνω μία παραίνεση, όχι συμβουλή. Μη φτιάχνετε θεωρίες για τέτοιου είδους ζητήματα, γιατί δεν κάνουν σε κανέναν καλό και, περισσότερο, δεν κάνουν καλό σε σας. 
      Όμως, αν ήταν εδώ ο Αρχηγός της Αξιωματικής Αντιπολίτευσης, θα του θύμιζα την παρέμβαση Βενιζέλου το 1999, για να λειτουργούν τα καταστήματα την Κυριακή και την προτροπή του αγαπητού φίλου Απόστολου Κακλαμάνη, του πρώην Προέδρου της Βουλής –το έλεγα προχθές, κύριε Πρόεδρε- που απευθυνόμενος στην πλευρά τη δικιά μας τότε, όταν αντέδρασαν οι Βουλευτές της Νέας Δημοκρατίας, είπε «Οι εκσυγχρονιστές της Νέας  Δημοκρατίας να περιμένουν». 
      Ήρθε η ώρα του λαού, εξέλεξε κυβέρνηση τη Νέα Δημοκρατία και εμείς κάνουμε έναν πραγματικό εκσυγχρονισμό στην ελληνική κοινωνία. 
      Ήταν ο κ. Τσοχατζόπουλος….
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, αν μου επιτρέπετε….
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το λέω με πάρα πολύ μεγάλο σεβασμό και το γνωρίζετε αυτό. 
      ΑΠΟΣΤΟΛΟΣ ΚΑΚΛΑΜΑΝΗΣ: Ο σεβασμός είναι αμοιβαίος. 
      Θα μου επιτρέψετε να σας πω, επειδή αναφερθήκατε στα Πρακτικά εκείνα, ότι δεν ξέρω αν οι στενογράφοι έθεσαν το «εκσυγχρονιστές» εντός εισαγωγικών για την παράταξή σας, διότι τότε πράγματι εσείς υποστηρίζατε το αντίθετο εκείνου, που σωστά ο κ. Βενιζέλος απέσυρε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, έστω και με καθυστέρηση, αν αλλάζουν τα κόμματα θέσεις και αυτές οι θέσεις είναι πιο προοδευτικές από εκείνες που υπεστήριζαν στο παρελθόν, αυτό νομίζω ότι είναι καλό και για την ποιότητα της δημοκρατίας και για την πρόοδο και για την ανάπτυξη μιας χώρας. 
      ΑΠΟΣΤΟΛΟΣ ΚΑΚΛΑΜΑΝΗΣ: Συνέβη ακριβώς το αντίθετο και αυτό κάνετε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Έρχομαι τώρα στο εξής: Εδώ παρακολουθώ αυτές τις μέρες και ορισμένα άλλα πράγματα, τα οποία είναι ακατανόητα, αλλά θα καταθέσω για την ιστορία στα Πρακτικά απόφαση του Νομαρχιακού Συμβουλίου του Νομού Ευβοίας, που την υπογράφει ο Νομάρχης Εύβοιας, ο κ. Μπουραντάς και ζητάει από τον Υπουργό Τουρισμού να χαρακτηρισθεί όλη η Εύβοια «τουριστική περιοχή» και να υπάρχει πλήρως απελευθερωμένο ωράριο. 
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό ζητάει η κοινωνία, την οποία φαίνεται ότι δεν την παρακολουθείτε όσο πρέπει. 
      ΧΡΗΣΤΟΣ ΠΡΩΤΟΠΑΠΑΣ: Τι δουλειά έχει αυτό με το νομοσχέδιο;  Αντίθετα, είναι θετικό αυτό για εμάς.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ποια είναι η φιλοσοφία τώρα, η οποία προκύπτει από όλα αυτά; Η φιλοσοφία της Αντιπολίτευσης είναι η Νέα Δημοκρατία να μην κάνει τίποτε, ώστε να την κατηγορεί ως «Κυβέρνηση της απραξίας» και όταν κάνει κάτι, να κατηγορείται ως «Κυβέρνηση συμφερόντων». 
      Επιτρέψτε μου να σας πω ότι το πρώτο καθήκον ενός κόμματος που βρίσκεται στην Αξιωματική Αντιπολίτευση, είναι πρώτα να πολιτεύεται και όχι να αντιδρά σε όλα. Η χώρα έχει ανάγκη από συναινετική πολιτική και όχι από διχαστική πολιτική και πρακτική, όπως αυτήν την οποία ακολουθεί το ΠΑΣΟΚ. 
      Επιμένω –και κλείνω μ’ αυτό, κυρία Πρόεδρε- στον παραλληλισμό που έκανα και στην αναφορά μου προχθές στη Διαρκή Επιτροπή, ότι φέτος γιορτάζουμε το έτος Αϊνστάιν και το πρόβλημα του ΠΑΣΟΚ στο χώρο και στο χρόνο. Ο κ. Παπανδρέου ήρθε τώρα, μετά από την ψήφιση, να υπεραμυνθεί ενός συστήματος ωραρίου που ανήκει στην παρελθούσα εποχή, νομίζοντας ότι αυτό είναι μια τεράστια πρόταση για το μέλλον. Το τώρα, το μετά, το παρελθόν και το μέλλον βρίσκονται σε πλήρη δυσαρμονία με τον τρόπο σκέψης και έκφρασης του ΠΑΣΟΚ. 
      Αυτή είναι η πραγματικότητα. Εμείς προχωρούμε με έγνοια μας το συλλογικό συμφέρον, συνθέτοντας απόψεις και όχι προσπαθώντας να διαιρέσουμε την κοινωνία ή να εξακολουθήσουμε να λειτουργούμε σε εικονικές πραγματικότητες, όπως αυτές που οδήγησαν το ΠΑΣΟΚ στην Αντιπολίτευση και στην οποία, από ό,τι φαίνεται, με τον τρόπο που ενεργεί και πράττει, θα παραμείνει πολλές τετραετίες. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η κ. Διαμαντοπούλου, για να τριτολογήσει. 
      ΑΝΝΑ ΔΙΑΜΑΝΤΟΠΟΥΛΟΥ: Ευχαριστώ, κυρία Πρόεδρε. 
      Στην απάντησή του ο κύριος Υπουργός έδειξε τρία στοιχεία, τα οποία δεν τον χαρακτηρίζουν συνήθως. Το πρώτο είναι η έλλειψη αντίληψης για το τι είπε ο ομιλητής. Το δεύτερο είναι η διαστρέβλωση αυτών που ειπώθηκαν και το τρίτο είναι η σύντομη μνήμη, όσον αφορά τα στελέχη της παράταξής του και του χώρου του. 
      Ας ξεκινήσω από το πρώτο. Είναι πράγματι εξαιρετικά περίεργο πώς δεν αντελήφθη ο κ. Σιούφας ότι η παρουσία του Αρχηγού της Αξιωματικής Αντιπολίτευσης στο συγκεκριμένο χώρο και χρόνο έχει ένα πολύ σαφή συμβολισμό, αλλά και την αντίστοιχη ουσία. 
      Ο συμβολισμός είναι ότι ο Αρχηγός της Αξιωματικής Αντιπολίτευσης έρχεται σήμερα, στο τέλος αυτού του νομοσχεδίου, για να δείξει τη σημασία που έχει αυτό το νομοσχέδιο για τις μικρομεσαίες επιχειρήσεις της χώρας μας και το πόσο πολύ πρόκειται να βλάψει ευθέως πάνω από επτακόσιες χιλιάδες επιχειρήσεις.
      Κύριε Σιούφα, ο Πρόεδρος του ΠΑΣΟΚ δεν στάθηκε απλώς στις καταστρεπτικές συνέπειες αυτής της επιλογής σας, αλλά είχε μια πολύ σαφή τοποθέτηση όσον αφορά τη θέση του κόμματός μας. Τρία συγκεκριμένα ζητήματα: 
      Πρώτον, οποιαδήποτε πολιτική απόφαση συνάδει με το μοντέλο κοινωνίας που έχει το κάθε κόμμα στο μυαλό του. Και το μοντέλο κοινωνίας που έχει το ΠΑΣΟΚ στο μυαλό του, έχει στο κέντρο του τον άνθρωπο και όχι τον καταναλωτή.
      Το δεύτερο είναι ότι, όσον αφορά το συγκεκριμένο νομοσχέδιο, η πρόταση αφορά την ανάγκη να ανταποκρίνονται το ωράριο και η λειτουργία στις σημερινές ανάγκες, να εξελίσσονται, να μπορούν να έχουν τοπικά χαρακτηριστικά, για να απαντούν στις ανάγκες της εποχής, δηλαδή του χρόνου, αλλά και του τόπου, δηλαδή της περιοχής.
      Το τρίτο και σημαντικότερο είναι ότι έβαλε τη διάσταση της κοινωνικής συμφωνίας και διαβούλευσης, που είναι ένα σαφές χαρακτηριστικό, το οποίο διαχωρίζει το δικό σας χώρο, το χώρο της «συντήρησης» στην Ελλάδα και στην Ευρώπη, από το χώρο της σοσιαλδημοκρατίας και της προόδου. Όπως σας είπαμε και χθες, μεταρρυθμίσεις τα συντηρητικά κόμματα δεν μπορούν να κάνουν, γιατί δεν έχουν αντίληψη της κοινωνικής συμφωνίας, γιατί δεν μπορούν να συμφωνήσουν με τους κοινωνικούς εταίρους, με τους οποίους δεν μπορούν να οργανώσουν κοινωνικό διάλογο και τους οποίους δεν σέβονται, δεν λαμβάνουν υπόψη τους και έτσι νομοθετούν με τον αυταρχικό τρόπο που είδαμε και τον οποίον κατήγγειλε ο Πρόεδρος του ΠΑΣΟΚ. 
      Το δεύτερο σοβαρό θέμα είναι η διαστρέβλωση των λεγομένων και βεβαίως η αντίληψη που έχετε για την ιστορία. Μιλήσατε για την οικειοποίηση συμβόλων, που έγινε αυτές τις μέρες και στην οποία αναφέρθηκε ο Πρόεδρος του ΠΑΣΟΚ. Κύριε Υπουργέ, ξεχνάτε ότι η δημοκρατική παράταξη ενσωματώνει ιστορικά, πολιτικά και κοινωνικά τη γενιά του 1-1-4, τη γενιά της Αντίστασης, τη γενιά του Πολυτεχνείου, τη σύγχρονη γενιά που έφτιαξε τη σημερινή Ελλάδα. Απέναντί της, αυτή η δημοκρατική παράταξη ιστορικά βρήκε μια Δεξιά, η οποία έκανε τον ΄Αη-Στράτη, στον οποίο αναφερθήκαμε χθες. Δεν μας απαντήσατε στη χθεσινή ερώτηση ποιος ήταν ο Πρωθυπουργός, ο οποίος έκανε τον Άη-Στράτη.
      Όσον αφορά το Βενιζέλο, επανέρχεστε ξανά και ξανά στον Ελευθέριο Βενιζέλο και αναφερθήκατε στη ρήση του για το βραδυπορούν τμήμα του έθνους. 
      ΒΥΡΩΝ ΠΟΛΥΔΩΡΑΣ: Τον Άη-Στράτη πάντως τον έκανε ο Θεμιστοκλής Σοφούλης.
      ΑΝΝΑ ΔΙΑΜΑΝΤΟΠΟΥΛΟΥ: Σήμερα πρέπει να…
      ΒΥΡΩΝ ΠΟΛΥΔΩΡΑΣ: Ιστορία δεν μάθατε.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πολύδωρα, υπάρχει και αυτό που λέει επί ποίου Πρωθυπουργού κινήθηκαν ομάδες αριστερών…
      ΒΥΡΩΝ ΠΟΛΥΔΩΡΑΣ: Γράφετε την ιστορία με τα δικά σας μέτρα.
      ΠΡΟΕΔΡΟΣ (Άννα Μπενάκη-Ψαρούδα): Κυρία Διαμαντοπούλου, σας παρακαλώ πολύ να μην κάνετε διάλογο και να ολοκληρώσετε.
      Κύριε Πολύδωρα, σας παρακαλώ να μη διακόπτετε.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Υπουργέ, αναφερθήκατε τουλάχιστον έξι ή επτά φορές στη ρήση του Βενιζέλου, σχετικά με το βραδυπορούν τμήμα του έθνους, με το οποίο αναφερόταν στην παράταξή σας. Μετά από όλη αυτήν τη συζήτηση, μετά από όλα αυτά που έχετε πει αυτές τις ημέρες, πρέπει να αναφερθούμε στη Νέα Δημοκρατία ως το «ψευδόμενον τμήμα του έθνους». 
      Τέλος, θέλω να αναφερθώ στο θέμα της σύντομης μνήμης σας. Αναφερθήκατε στο τι είπε ο κ. Κακλαμάνης, στο τι έκαναν ο κ. Βενιζέλος, ο κ. Τσοχατζόπουλος, αλλά η μνήμη σας δεν σας βοηθά να θυμηθείτε τι είπε λίγους μήνες πριν ο Γραμματέας της Κοινοβουλευτικής σας Ομάδας, ο Γραμματέας του κόμματός σας, ο κ. Μεϊμαράκης, ο οποίος είπε ότι δεν χρειάζεται καμία αλλαγή στο ωράριο, και ότι είναι μια χαρά τα πράγματα για τις μικρομεσαίες επιχειρήσεις. Η μνήμη σας δεν σας βοήθησε να αναφερθείτε στον κ. Φώλια, που ήταν πρόεδρος των εμπόρων και σημερινός Υπουργός σας, ο οποίος έλεγε ότι η οποιαδήποτε αλλαγή και απελευθέρωση του εμπορίου θα οδηγήσει στο μεγάλο γλέντι, το οποίο και σήμερα υπηρετείτε.
       Βεβαίως, η μνήμη σας σε ό,τι αφορά τη συνέχεια, τη συνοχή και την ενιαία γνώμη της παράταξής σας δεν σας βοηθά να θυμηθείτε ότι ο κ. Μεϊμαράκης, δυο ημέρες πριν, ζήτησε εκλογές, κινούμενος ουσιαστικά με μορφή απειλής και δείχνοντας μια εξαιρετική πολιτική αδυναμία να αντιπαρατεθείτε με πολιτικά επιχειρήματα για τα πραγματικά ζητήματα, στα οποία έχετε όλη την κοινωνία απέναντί σας. 
      Επαναλαμβάνω, κύριε Υπουργέ, ότι ουσιαστικά έχετε απόλυτη αδυναμία σύλληψης πρότασης και εφαρμογής μεταρρυθμίσεων, γιατί δεν μπορείτε να συνομιλήσετε με την κοινωνία.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κυρία Διαμαντοπούλου. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μου επιτρέπετε, κυρία Πρόεδρε, μία παρέμβαση;
      ΠΡΟΕΔΡΟΣ (Άννα Μπενάκη - Ψαρούδα): Πολύ σύντομα, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Πολύ σύντομα θα απαντήσω. 
      ΝΙΚΟΛΑΟΣ ΓΚΑΤΖΗΣ: Απαντάτε γενικά, κύριε Υπουργέ. Σας παρακολουθούμε σ’ αυτόν το διάλογο για ώρες. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ξέρω, κύριε Γκατζή. Υπάρχει  πεδίο δόξης λαμπρό, για να συνεχίσετε εσείς.
      Απάντηση πρώτη. Η αναφορά την οποία έκανα για την αργοπορία έλευσης στην Εθνική Αντιπροσωπεία του Αρχηγού της Αξιωματικής Αντιπολίτευσης ώστε να μιλήσει με ασφάλεια, αφού ψηφίστηκε το νομοσχέδιο, έγινε και με την οπτική γωνία, κυρία Διαμαντοπούλου –και χαίρομαι τις αρχηγικές εμφανίσεις, το είπα και το πρωί, που επιχειρήσατε με όλες αυτές τις αναφορές που κάνατε πριν από λίγο-  ότι έτσι διευκόλυνε σοβαρά την ψήφιση του νομοσχεδίου. Γιατί δεν γνωρίζω, αν ήταν εδώ από την αρχή, πόσο μπορεί να έπειθε την Εθνική Αντιπροσωπεία και τους συναδέλφους μια έγκαιρη έλευση εδώ και μια τοποθέτηση βεβαίως με επιχειρήματα και όχι με αφορισμούς του Αρχηγού της Αξιωματικής Αντιπολίτευσης. Και απ’ αυτήν την πλευρά, ως Υπουργός Ανάπτυξης με το συνάδελφό μου κ. Παπαθανασίου που εισηγούμεθα το θέμα, τον ευχαριστούμε πάρα πολύ.
      Εγώ δεν θα αναφερθώ στο χθες. Μίλησα για τις νέες γενιές, μίλησα για το κλίμα ενότητας. Είπα ότι αυτά που μας ενώνουν, είναι πολύ περισσότερα απ’ αυτά που μας χωρίζουν. Αλλά εσείς επιμένετε να κάνετε αναφορές γύρω απ’ αυτό το θέμα σε άλλες περιόδους και ιδιαίτερα μετά την περίοδο του 1955, να τα συνδέετε όλα μαζί και από κει και πέρα να δημιουργείτε σύγχυση.
      Αλλά εγώ δεν θα μπω στον πειρασμό. Θα δώσω μόνο ένα χαρακτηρισμό, γιατί αναφερθήκατε σε πολλά πράγματα. Με τον τρόπο με τον οποίο λειτουργείτε, δεν κάνετε τίποτε άλλο, παρά το Πανελλήνιο Σοσιαλιστικό Κίνημα να το μετατρέπετε σε Πανελλήνιο Συντηρητικό και Οπισθοδρομικό Κόμμα. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Κάνετε διάσπαση της παράταξής σας και προσχώρηση στο ΠΑΣΟΚ. Εάν το ΠΑΣΟΚ είναι συντηρητικό κόμμα, τότε η Νέα Δημοκρατία θα διασπαστεί. 
      ΠΡΟΕΔΡΟΣ (Άννα Μπενάκη - Ψαρούδα): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής έχει το λόγο για να δευτερολογήσει.
      ΝΙΚΟΛΑΟΣ ΓΚΑΤΖΗΣ: Ευχαριστώ πάρα πολύ. 
      Κυρία Πρόεδρε, μερικές φραστικές δηλώσεις του Πρωθυπουργού αναφέρομαι σ’ αυτό που είπε ο Υπουργός- δεν σημαίνει ότι μπορούν να φέρουν τη συμφιλίωση του ελληνικού λαού κλπ. Και μάλιστα είναι δηλώσεις, οι οποίες είναι υποκριτικές από το γεγονός, κύριε Υπουργέ, ότι δεν έκανε τη στοιχειώδη αυτοκριτική για τα δεινά που συσσώρευσε η παράταξή του στην Αριστερά με φυλακίσεις, εξορίες και κατακόμβες θανάτου. Και άλλες πολιτικές δυνάμεις στη μακρόχρονη ιστορία του ΚΚΕ δεν είχαν παρά μόνο σαν στόχο την εξολόθρευση των καλύτερων παιδιών της Αριστεράς, για να μη στέκονται εμπόδια στην πολιτική τους.
      Θα ήταν επίσης ειλικρινές, αν ζητούσε συγγνώμη από τις οικογένειες όλων αυτών των θυμάτων που πάλεψαν -όπως παλεύει και σήμερα η Αριστερά, το ΚΚΕ-  για δημοκρατία, για κοινωνική δικαιοσύνη. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μόνο η παράταξή σας έκανε αντίσταση, κύριε συνάδελφε; 
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Καραμπίνα, μη διακόπτετε. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Από άλλες παρατάξεις δεν έκαναν αντίσταση;
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Καραμπίνα, μη διακόπτετε. Συγκρατηθείτε τέλος πάντων!
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Έχει χύσει η οικογένειά μου πολύ αίμα, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ να μη γράφεται τίποτα στα Πρακτικά απ’ αυτά που λέει ο κ. Καραμπίνας.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: …
      ΝΙΚΟΛΑΟΣ ΓΚΑΤΖΗΣ: Δεν μιλάω μόνο για την αντίσταση ενάντια στην Κατοχή.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: …
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Γκατζή, συνεχίστε.
      ΝΙΚΟΛΑΟΣ ΓΚΑΤΖΗΣ: Μη με προκαλείτε, γιατί η  παράταξή σας έδωσε συντάξεις στους ταγματασφαλίτες. 
      ΠΡΟΕΔΡΟΣ (Άννα Μπενάκη - Ψαρούδα): Κύριε Γκατζή, συνεχίστε την εισήγησή σας και μην ακούτε τι λέει ο κ. Καραμπίνας. Έτσι και αλλιώς, δεν γράφονται στα Πρακτικά όλα αυτά.
      ΝΙΚΟΛΑΟΣ ΓΚΑΤΖΗΣ: Στους ταγματασφαλίτες έδωσε σύνταξη η παράταξή σας και όχι σ’ αυτούς που σκοτώθηκαν στην πρώτη γραμμή.
      ΠΡΟΕΔΡΟΣ (Άννα Μπενάκη - Ψαρούδα): Κύριε Γκατζή, παρακαλώ!
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: …
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, παρατηρείται τελευταία μια ιδεολογική τρομοκρατία απέναντι στους εισηγητές, στους ομιλητές του ΚΚΕ, όταν αυτά που λέγονται δεν ταυτίζονται με την αντίληψη των άλλων. Παρατηρείται και από τις δύο παρατάξεις θα έλεγα. 
      ΑΝΝΑ ΔΙΑΜΑΝΤΟΠΟΥΛΟΥ: Από το ΠΑΣΟΚ;
      ΝΙΚΟΛΑΟΣ ΓΚΑΤΖΗΣ: Βεβαίως. Προηγουμένως δεν μου κάνατε επίθεση; 
      ΠΡΟΕΔΡΟΣ (Άννα Μπενάκη - Ψαρούδα): Κύριε Γκατζή, δεν έχετε ανάγκη εσείς τώρα. Συνεχίστε. Δεν επηρεάζεστε από υπερβολές. 
      ΝΙΚΟΛΑΟΣ ΓΚΑΤΖΗΣ: Συνεχίζω, κυρία Πρόεδρε. 
      Σήμερα, επειδή πολλά λέγονται περί δημοκρατίας, εμείς εκτιμούμε ότι ζούμε σε μία σχετική δημοκρατία. Αν τα συμφέροντα του κατεστημένου δουν ότι και σ’ αυτά τα περιθώρια της αστικής δημοκρατίας -όπου πολλές φορές παραβιάζεται και το Σύνταγμα, για να εξυπηρετήσουν τις πολιτικές τους- δουν πως θα χρειαστεί να πάρουν ξανά τέτοια μέτρα, είναι βέβαιο πως δεν θα διστάσουν και όλα αυτά είναι υποκριτικά. Αυτό ήθελα να πω και επίσης ότι εμείς επαγρυπνούμε, όπως θα πρέπει να επαγρυπνεί ο ελληνικός λαός, για να διαφυλάξει τα δικαιώματα και παραπέρα τις κατακτήσεις της πραγματικής δημοκρατίας. 
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η Κοινοβουλευτική Εκπρόσωπος του Συνασπισμού κ. Ξηροτύρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία Πρόεδρε, το μεγαλύτερο θέμα, το οποίο έχει ανοίξει αυτό το νομοσχέδιο που συζητάμε σήμερα, είναι οι λεγόμενες μεταρρυθμίσεις, μεταρρυθμίσεις με τις οποίες, χάρη στη γνωστή επωδό και της προηγούμενης κυβέρνησης ότι χρειάζεται τόνωση της ανταγωνιστικότητας της ελληνικής οικονομίας, λαμβάνονται τα πιο αντιλαϊκά μέτρα. 
      Η διεύρυνση του ωραρίου πλήττει τους μικρομεσαίους και τους εργαζόμενους, τους εμποροϋπάλληλους και το εργασιακό έρχεται να πλήξει όλους τους εργαζόμενους και να αφαιρέσει μια σειρά δικαιωμάτων, που είχαν κατακτήσει με μεγάλους αγώνες. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ )
      Άκουσα και την τοποθέτηση του Προέδρου της Αξιωματικής Αντιπολίτευσης. Πρέπει, όμως, η παράταξη του ΠΑ.ΣΟ.Κ. να γνωρίζει ότι στην προηγούμενη θητεία της ξεκίνησε εκείνη αυτόν το μονόδρομο, δηλαδή το ότι η ανταγωνιστικότητα της ελληνικής οικονομίας, η ανταγωνιστική ανάπτυξη, θα συμβεί μόνο μέσα από μια σειρά μέτρων, που και τότε τα λέγαμε «αντιλαϊκά μέτρα». 
      Ξεκίνησε το ελαστικό ωράριο, άνοιξε το θέμα του ασφαλιστικού, ξεκίνησε την ελαστικοποίηση των σχέσεων εργασίας, ξεκίνησε και τα θέματα -και  τα εγκατέστησε- των μεγάλων σούπερ-μάρκετς κλπ. και μια σειρά άλλα μέτρα, που δεν πρόλαβε να τα ολοκληρώσει. Παρ’ όλα αυτά τώρα, βέβαια, βλέπει ότι αυτά τα πράγματα, όταν προχωρήσουν ακόμη περισσότερο, όπως θα προχωράει με τα πολύ περισσότερο αντιλαϊκά μέτρα η Νέα Δημοκρατία, θα δυσκολέψουν όντως τα πράγματα για τους εργαζόμενους. Και σ’ αυτήν τη φάση, θα θέλαμε και εμείς να έχουμε μια πιο σαφή πρόταση -και του ΠΑΣΟΚ- απέναντι σ’ αυτά τα μεγάλα ζητήματα. 
      Προτάσεις και διαπληκτισμοί που ακούστηκαν όσον αφορά τα παραμύθια του Άντερσεν ή του Αισώπου κλπ., δεν δημιουργούν μια σαφή πρόταση για το εργασιακό και το ασφαλιστικό, για τα μεγάλα αυτά προβλήματα. Και βέβαια, εκείνο που πρέπει να έχουμε κατά νου όλοι μας, είναι ότι οι προτάσεις θα διαμορφωθούν και οι αντιστάσεις θα προκύψουν από τους αγώνες των εργαζομένων, από τις συνδικαλιστικές τους οργανώσεις πάνω σ’ αυτά τα μέτωπα τα οποία ανοίγονται. Και εκεί θα κριθούν οι προτάσεις. 
      Όσον αφορά τα θέματα της Αριστεράς, η Αριστερά δεν είναι μόνο για το χρονοντούλαπο. Το λέω και για τις δύο παρατάξεις και βέβαια περισσότερο για τον Υπουργό, που ακούει μεν τις προτάσεις, τις σέβεται, αλλά διαφωνεί. Είναι προτάσεις ζωντανές. Η Αριστερά είναι μέσα στην καρδιά αυτήν τη στιγμή των εργαζομένων και οι προτάσεις που κάνει, είναι οι προτάσεις που προέρχονται σήμερα απ’ όλους τους εργαζόμενους ενάντια σ’ αυτά τα αντιλαϊκά μέτρα. 
      Από εκεί και πέρα, στην ιστορία η Αριστερά δεν είχε μόνο το μεγαλύτερο ποσοστό όσον αφορά το πολιτικό βάρος των αγώνων και κατά την Αντίσταση στην Κατοχή και κατά τη δικτατορία, αλλά δυστυχώς είχε και το μεγαλύτερο φόρο αίματος. Και γι’ αυτό θα έλεγα και για τις δύο παρατάξεις, όταν αναφέρονται στην Αριστερά, να είναι περισσότερο προσεκτικοί σ’ αυτήν τη βαριά ιστορική και συλλογική μνήμη. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Δένδιας. Μπορείτε ή πρέπει να μιλάτε όλοι από τη θέση σας και παράκληση θερμή, να είστε σύντομοι, για να μην περιορίσουμε ακόμα περισσότερο το χρόνο. Είναι πολλοί ομιλητές, εγγεγραμμένοι.
      ΝΙΚΟΛΑΟΣ ΔΕΝΔΙΑΣ: Θα είμαι συντομότατος, κύριε Πρόεδρε. Δεν πρόκειται να καταναλώσω το χρόνο μου.
      ΠΡΟΕΔΡΕΥΩΝ (Γεώργιος Σούρλας): Είστε καλό παράδειγμα συνέπειας. Γι’ αυτό απευθύνομαι σ’ εσάς, κύριε Δένδια.
      Ορίστε, έχετε το λόγο.
      ΝΙΚΟΛΑΟΣ ΔΕΝΔΙΑΣ: Κύριε Πρόεδρε, θα μου επιτρέψετε κατ’ αρχήν να πω ότι εγώ είμαι νέος Βουλευτής και πάντοτε μιλώ με σεβασμό. Παρά ταύτα, θα ήθελα, ξεκινώντας, να διατυπώσω την έντονη διαμαρτυρία μου και να πω ότι αλγεινή εντύπωση μου έκανε η τοποθέτηση του αρχηγού της Αξιωματικής Αντιπολίτευσης όσον αφορά τουλάχιστον τον Ελευθέριο Βενιζέλο. Αυτή η ιστορία του να καπηλευόμαστε πολιτικές προσωπικότητες και να τους ονομάζουμε εμείς, οι επόμενοι, πολιτικούς μας προπάτορες, νομίζω ότι οφείλει και πρέπει να σταματήσει. Και έστω και αν ποτέ στη ζωή μου δεν έχω μπει σ’ αυτήν τη συζήτηση, για πρώτη και τελευταία φορά θα ήθελα να πω και να καταγραφεί το εξής, ότι το ΠΑΣΟΚ είναι και παραμένει το μοναδικό κόμμα στην ελληνική ιστορία, που σε επίπεδο ισχυρισμού διεκδίκησε και το Γεώργιο Παπανδρέου και το ΕΑΜ, ιστορικούς αντιπάλους και τους δύο. Πώς αυτό είναι δυνατόν, πώς είναι εφικτό, πώς το κατάφερε, μόνο αυτοί μπορούν να μας το πούνε, αλλά είναι ιστορικά απαράδεκτο και ιστορία γνωρίζουμε όλοι εδώ πέρα.
      Επί του νομοθετήματος τώρα, οφείλω, ξεκινώντας, να διατυπώσω τις ευχαριστίες μου προς το νυν παρόντα Υπουργό κ. Σιούφα και τον κύριο Υφυπουργό, τον κ. Παπαθανασίου, διότι δέχθηκαν μια τροποποίηση του νομοθετήματος, για την οποία παρεκάλεσα στην επιτροπή. Και εξηγούμαι: Υπάρχει στο νομό της Κέρκυρας ειδικό πρόβλημα με τις εμποροπανηγύρεις και φαντάζομαι ότι υπάρχει και στα υπόλοιπα νησιά της Ελλάδας. Ποιο είναι το ειδικό πρόβλημα; Δεν υπάρχει γηγενές υπαίθριο εμπόριο. Έρχονται, όμως, Αθίγγανοι ή οποιοιδήποτε άλλοι, οι οποίοι στήνουν εμποροπανηγύρεις τις παραμονές των μεγάλων εορτών. Με την τροποποίηση που είχαν την καλοσύνη να κάνουν ο κύριος Υπουργός και ο κύριος Υφυπουργός, πλέον ανατίθεται η κρίση για τη χορήγηση ή μη άδειας στο νομαρχιακό συμβούλιο. Και αυτό θα προστατεύσει πάρα πάρα πολύ τους μικρούς και μεσαίους επαγγελματίες τόσο του νομού της Κέρκυρας όσο και των άλλων νησιών της Ελλάδας.
      Από εκεί και πέρα, θα πρέπει να πω ότι μου έκανε μεγάλη εντύπωση το ότι δεν έγινε καμία, μα καμία αναφορά, σε όλη τη συζήτηση εδώ από τους περισσότερους από τους αγορητές της Αξιωματικής Αντιπολίτευσης σε μια σειρά από καινοτόμες και σημαντικές ρυθμίσεις, που περιλαμβάνει αυτό το νομοθέτημα: τους περιφερειακούς πόλους καινοτομίας, και τη σύσταση Εθνικού Συμβουλίου Ηλεκτρονικώς Επιχειρείν. Όλα αυτά πέρασαν εδώ αδιάφορα, σαν να μην υπήρχαν και σταθήκαμε απλώς και μόνο συνεχώς στο θέμα του ωραρίου.
      Κατ’ αρχήν, αν ήθελε το ΠΑΣΟΚ πραγματικά την προστασία των μικρών και μεσαίων, νομίζω ότι θα έπρεπε να έχει άλλη θέση στο ζήτημα του άρθρου 10, το οποίο δεν εψήφισε, στο άρθρο 10 που περιορίζει τη λειτουργία των μεγάλων καταστημάτων στην περιφέρεια. Και όσο για τη δικαιολογία την οποία ανεύρε το ΠΑΣΟΚ περί της παραγράφου 5 του άρθρου 10, ότι δήθεν κακώς, εν πάση περιπτώσει και μόνο η προθεσμία αν παρέλθει άπρακτη, κυρώνει την απόφαση, θα μου επιτρέψετε να πω ότι δεδομένου του τρόπου που λειτουργεί η Δημόσια Διοίκηση –και η Δημόσια Διοίκηση μ’ αυτόν τον τρόπο, γιατί το ΠΑΣΟΚ την κατήντησε να λειτουργεί μ’ αυτόν τον τρόπο- η δικαιολογία αυτή δεν είναι καθόλου πειστική.
      Και καταλήγω με το θέμα του ωραρίου. Κατ’ αρχήν, δεν μιλάμε για απελευθέρωση του ωραρίου. Μιλάμε για πλαίσιο και μιλάμε μέσα σ’ αυτό το πλαίσιο, το οποίο αν θέλει κανείς, το τηρεί. Αν δεν του αρέσει καθόλου, δεν το τηρεί για μια ώρα τις καθημερινές και δύο ώρες το Σάββατο. Αυτό είναι το μείζον και τεράστιο εθνικό ζήτημα, για το οποίο η Αξιωματική Αντιπολίτευση επιχείρησε να ταυτίσει την Κυβέρνηση με το μεγάλο κεφάλαιο. Και όχι μόνο αυτό, αλλά έγιναν και υπαινιγμοί και διετυπώθησαν και απόψεις, οι οποίες - κατά τη δική μου άποψη- είναι πέραν των ορίων της ευπρέπειας. Εν πάση περιπτώσει όμως, το ποιος είναι ταυτισμένος με το μεγάλο κεφάλαιο σ’ αυτόν τον τόπο, νομίζω ότι η ελληνική κοινωνία το γνωρίζει.
      Κατά συνέπεια, σας καλώ να ψηφίσουμε το νομοθέτημα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δένδια, που ήταν ιδιαίτερα σύντομος.
      Το λόγο έχει ο κ. Δαϊλάκης.
      ΣΤΑΥΡΟΣ ΔΑΪΛΑΚΗΣ: Ευχαριστώ, κύριε Πρόεδρε.
      Φαντάζεστε να ήμασταν όλοι συνεπείς στο χρόνο των ομιλιών; Θα είχαμε το εξής φαινόμενο, να έρθει ο Αρχηγός της Αξιωματικής Αντιπολίτευσης και να βρει τη Βουλή κλειστή.
      Γι’ αυτό χρειάζεται το ελεύθερο ωράριο. Το ρολόι για το ΠΑΣΟΚ έχει σταματήσει στις 7 Μαρτίου του 2004. Σε μας έμεινε η ελευθερία κινήσεων και πολύ σωστά το Υπουργείο Ανάπτυξης μ’ ένα πετυχημένο νομοσχέδιο φέρνει τις ρυθμίσεις για το ελεύθερο εμπόριο. Δυστυχώς για σας, το νομοσχέδιο αυτό σας στοίχισε την απώλεια δύο Βουλευτών. Γι’ αυτό παρακαλώ το Υπουργείο να φέρνει αργά τα νομοσχέδια, γιατί στο τέλος θα αφήσουμε το ΠΑΣΟΚ χωρίς Βουλευτές. 
      	Φάνηκε η διαφορά μεταξύ των κυρίων Μάνου και Ανδριανόπουλου, όπου πήραν και έδωσαν τα παραμύθια. Μάλιστα, όταν ήταν του Αγίου Γεωργίου, όπου η κ. Δαμανάκη έκανε δώρο στον Αρχηγό σας το αεροπλανάκι, αναρωτιόμουν τι σημαίνει αυτό, τι γίνεται στο ΠΑΣΟΚ, με τι ασχολούνται. Όταν άκουσα χθες για τα παραμύθια, κατάλαβα ότι μόνο ένας μάγος σας σώζει εσάς κι έτσι εγώ σήμερα φρόντισα να φέρω ένα βιβλίο της κ. Ρόουλινγκς, το Χάρι Πότερ. Θα σας το δώσω, γιατί αναφέρεται σ’ ένα μάγο και νομίζω ότι αυτό που σας χρειάζεται, είναι ένας μάγος. Σας το δίνω με πολλή αγάπη.
      	Το νομοσχέδιο αυτό αναφέρεται στο ελεύθερο εμπόριο. Το ελεύθερο εμπόριο είναι οικονομικό σύστημα, κύριε Πρόεδρε. Πριν από δυόμισι αιώνες ο Άνταμ Σμιθ προφητικά είχε προβλέψει ότι όπου αναπτύσσονται καλές αγορές, αναπτύσσεται υψηλός πολιτισμός. Μην ξεχνάτε ότι στην αρχαία Ελλάδα η αγορά ήταν το κυρίαρχο στοιχείο ή, αν θέλετε, το κεντρικό στίγμα, όπου συνυπήρχε η οικονομία με τον πολιτισμό. Άρα, μας ενδιαφέρει να έχουμε καλή αγορά και στη σύγχρονη Ελλάδα.
      	Τι κάνατε εσείς εδώ; Αναπτύξατε ένα συνδικαλισμό, ο οποίος ήταν «συνεργάτης» των ανθρώπων που πήγαιναν να κάνουν επιχειρήσεις και μάλιστα στην Επιτροπή πολύ σοβαρά είπα γιατί πάει ο καφές πέντε ευρώ στην Ελλάδα. Κύριε Πρόεδρε, ακούστε το αυτό. Πάει πέντε ευρώ, γιατί μεσολαβούν τρία στοιχεία που διπλασιάζουν την τιμή. Φθηνός είναι ο καφές στην ουσία, απλώς αναπτύχθηκε επί ΠΑΣΟΚ ένα τρίπτυχο, όπου ο αστυνομικός της περιοχής, ο δημοτικός αρμόδιος επί των ελέγχων των καταστημάτων και ως «κανέλα» η Νομαρχιακή Αυτοδιοίκηση, δια των εκπροσώπων, thw  διπλασιάζουν τις τιμές. Είπα στην επιτροπή ότι πρέπει σε πρώτη φάση να κυνηγήσουμε αυτά τα φαινόμενα. Αυτό είναι το ένα.
      	Επενδύσεις δεν γίνονται στην Ελλάδα όσο υψηλά κίνητρα και να δοθούν. Ξέρετε γιατί; Γιατί πάλι επί ΠΑΣΟΚ είχε αναπτυχθεί μία αλυσίδα ανθρώπων, οι λεγόμενοι «αεριτζήδες», που μεσολαβούσαν στην παραχώρηση της έγκρισης, στην έγκριση της επένδυσης, στην εκταμίευση των ποσών σε μία, δύο, τρεις δόσεις και όλοι αυτοί ήταν πάντα με τα χέρια ανοικτά. 
      Έτσι, λοιπόν, είχαμε χθες και το φαινόμενο να έρθει εντός της Βουλής ο κ. Πολυζωγόπουλος και να απειλήσει τη Βουλή και απορώ, κύριε Πρόεδρε, για το πως δεν έγινε μία παρέμβαση για να τον σταματήσετε. Ο κύριος ήλθε μέσα στη Βουλή και απειλούσε ότι θα καταργήσει τους νόμους, που τώρα ψηφίζουμε. Ποιος; Ο κ. Πολυζωγόπουλος που μας πλασάρει την τελευταία μόδα πορείας, δέκα άτομα, αργά-αργά, υπό τον ίσκιο, με εμφιαλωμένα νερά. 
      Ήλθαν εδώ έξω δέκα άτομα. Αυτή είναι η απήχηση που έχει η δυναμική της ΓΣΕΕ, η οποία θα πρέπει κι αυτή να αλλάξει επωνυμία και να γίνει ΓΣΑΕ, δηλαδή των ανέργων. Η «πράσινη» ΓΣΕΕ ασχολούνταν με εκταμιεύσεις από το Ευρωπαϊκό Κοινωνικό Ταμείο, αντί να παίζει καθοριστικό ρόλο με παρεμβάσεις, να πείθει τους ανθρώπους που πάνε να κλείσουν της επιχειρήσεις τους, λέγοντας «μην κλείνετε, θα προσπαθήσουμε ένα, δύο μήνες να δουλέψουμε και να ενισχύσουμε εμείς ως ΓΣΕΕ τους εργαζόμενους» και, επίσης,  να παίξει τον αμυντικό ρόλο στη φυγή των επιχειρήσεων. Αντ’ αυτών, είχαμε τον κ. Πολυζωγόπουλο να κουνά το καλαματιανό μαντήλι και να αποχαιρετά την επιχείρηση που φεύγει προς τα Βαλκάνια.
      Στο ελεύθερο ωράριο, πρέπει να καταλάβετε κάτι. Λέει το νομοσχέδιο «εκούσια», δηλαδή αν θέλει. Αυτό δεν το καταλάβατε; Εκούσια σημαίνει αν θέλω. Αν θέλω είμαι ανοικτός. Άρα δεν πρέπει να υπάρχει εκεί λόγος διαφωνίας. Ομόφωνα θα πρέπει να ψηφιστεί. 
      Ξέχασα να πω για τον κ. Πολυζωγόπουλο, που τον είδα χθες εδώ στη Βουλή, ότι εκτιμώ πως είναι η πρώτη φορά που ίδρωσε στη ζωή του, ίσως λόγω του ότι έχει καύσωνα. 
      ΑΝΝΑ ΔΙΑΜΑΝΤΟΠΟΥΛΟΥ: Αυτά τα πράγματα δεν είναι σοβαρά. 
      ΣΤΑΥΡΟΣ ΔΑΪΛΑΚΗΣ: Αυτά είναι σοβαρά. Μέσα στη Βουλή δεν επιτρόνται. Έπρεπε να πάρετε θέση. 
      ΑΝΝΑ ΔΙΑΜΑΝΤΟΠΟΥΛΟΥ: Έλεος!
      ΣΤΑΥΡΟΣ ΔΑΪΛΑΚΗΣ: Ο Αρχηγός σας το είπε, κυρία Διαμαντοπούλου. Εγώ σας εκτιμώ. 
      ΑΝΝΑ ΔΙΑΜΑΝΤΟΠΟΥΛΟΥ: Έλεος! Είναι ο πρόεδρος των εργαζομένων της Ελλάδας. 
      ΣΤΑΥΡΟΣ ΔΑΪΛΑΚΗΣ: Έχει όλο το δικαίωμα ο κ. Παπανδρέου, όπως και το είπε, να καταργήσει τους νόμους. Αλλά ο κ. Πολυζωγόπουλος; Τους νόμους που ψηφίζουμε οι τριακόσιοι εδώ; Με ποιο δικαίωμα ; Εμείς πηγαίνουμε στη ΓΣΕΕ για να του πούμε τι να κάνει; Ανεπίτρεπτο είναι. 
      Κύριε Υπουργέ, λίγη προσοχή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στο άρθρο 2, παράγραφος 3, που μιλάει για το πλαφόν πληθυσμού για τις κυριακάτικες αγορές, δηλαδή είκοσι χιλιάδες πληθυσμός, θα ήθελα να συμπληρωθεί και να γίνει ως εξής: «Εξαιρούνται οι μαρτυρικές πόλεις». μαρτυρικές πόλεις στην Ελλάδα είναι πολύ λίγες και υπάρχει μια επισκεψιμότητα στα ιστορικά μνημεία. Έχει αναπτυχθεί ένα είδος ιστορικής αγοράς. Νομίζω ότι θα πρέπει να εξαιρεθούν. Δεν έχουν τον πληθυσμό, αλλά εκει έχει γίνει έχουν μια θυσία. Το κράτος ανέδειξε αυτές τις πόλεις, οι οποίες είναι μετρημένες στα δάκτυλα, ως μαρτυρικές πόλεις. 
      Στη Δράμα έχουμε την πόλη της Δράμας και το ηρωικό Δοξάτο. Στο ηρωικό Δοξάτο υπάρχει μια κυριακάτικη αγορά, η οποία πάει πάρα πολύ καλά. Αν ισχύσουν αυτά τα κριτήρια, κλείνει αυτή η κυριακάτικη αγορά. Νομίζω ότι ο Χορτιάτης, τα Καλάβρυτα, το Δίστομο και πέντε άλλες ακόμα περιπτώσεις δεν επηρεάζουν την όλη κατάσταση. Θα ήθελα να το δείτε ως ανταπόδοση σε πόλεις που έδωσαν για το κράτος. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δαϊλάκη. 
      Το λόγο έχει ο κ. Έκτορας Νασιώκας. 
      ΈΚΤΟΡΑΣ ΝΑΣΙΩΚΑΣ: Κυρίες και κύριοι συνάδελφοι, δεν θέλω να αναφερθώ στην ομιλία του προλαλήσαντος συναδέλφου, αλλά δεν μπορώ να μην πω δυο κουβέντες για την αλαζονεία με την οποία πάρα πολλοί εκπρόσωποι της Κυβέρνησης και της Νέας Δημοκρατίας τοποθετούνται στη Βουλή. Χαρακτηρίζουν βέβαια την παράταξή τους, μια παράταξη που είναι πάντα εχθρός του λαού, μια παράταξη που όταν έρχεται στην κυβέρνηση, ο λαός αναρωτιέται τι θα διαφυλάξουμε απ’ ό,τι κατακτήσεις έχουμε. Και αυτό το ζούμε κάθε μέρα. 
      Εστράφη κατά του συνδικαλιστικού κινήματος με απαξιωτικούς όρους. Βέβαια δεν ήταν μόνος ο Χρήστος Πολυζωγόπουλος, ήταν και ο κ. Πουπάκης και άλλοι πολλοί που ήρθαν. Μπορεί κάποιοι να υπογράφουν θέσεις -και θα τις καταθέσουμε- και μπορεί κάποιοι να πιστεύουν στους Καρακίτσους και το Λάσκαρη, στην κατάργηση των τάξεων και όχι στη ζωντανή δημοκρατία. 
      Τώρα έρχομαι στο νομοσχέδιο. Η Κυβέρνηση και ο Υπουργός δεν μπόρεσε να απαντήσουν στο ποιος ζήτησε να γίνει αυτή η αλλαγή του ωραρίου. Ποιος; Δεν το ζήτησαν οι εργαζόμενοι, δεν το ζήτησαν οι φορείς, δεν το ζήτησαν οι νομαρχιακές αυτοδιοικήσεις. Λένε ότι ζήτησαν τα μεγάλα πολυεθνικά καταστήματα. Και το επέβαλαν; Δεν μπορώ να πιστέψω ότι η Κυβέρνηση, που την εκλέγει ο ελληνικός λαός, που έχει την πλειοψηφία της Βουλής, μπορεί να υποχωρεί και να στηρίζει αυτά τα συμφέροντα. Δεν το πιστεύω. 
      Δεν τεκμηρίωσε η Κυβέρνηση έναν ισχυρισμό αβάσιμο, τον οποίο χρησιμοποιεί συνέχεια. Θ’ ανέβει, λέει, ο τζίρος με το νέο ωράριο. Πώς θ’ ανέβει ο τζίρος; Με την οικονομική σας πολιτική; Με τη μείωση των εισοδημάτων; Με το ρυθμό ανάπτυξης, που πέφτει κάτω από το 3%;
      Με τι θα ανέβει ο τζίρος; Με τις αυξήσεις που δώσατε; Με τις συντάξεις; Με τι θα ανέβει λοιπόν ο τζίρος; Άρα, όχι μόνο δεν θα ανέβει ο τζίρος, αλλά θα πέσει και θα την πληρώσουν κυρίως οι μικρομεσαίοι.
      Δεν δικαιολογήσατε –παρ’ όλο που μιλάτε τρεις ημέρες εδώ και είστε λαλίστατοι- κύριε Υπουργέ, γιατί δείχνετε τέτοια σκληρότητα απέναντι στους μικρομεσαίους, τους περισσότερους από τους οποίους θα οδηγήσετε σε κλείσιμο. Ίσως γιατί σας ψήφισαν με σε μεγάλη πλειοψηφία; Πρέπει να συνειδητοποιήσουν, όσο γίνεται νωρίτερα, ότι έκαναν λάθος; Δεν θα μπορεί η οικογένεια να σμίξει. Θα δουλεύει ώρες ατελείωτες, εβδομάδες, όλες τις ημέρες.
      Ακόμη, δεν λέτε τι είναι αυτό που σας οδήγησε στο να κάνετε αυτήν την ανακατανομή του εισοδήματος, να πάρετε εισοδήματα από τους μικρούς και να τα δώσετε στους μεγάλους. Και υπερηφανεύεστε γι’ αυτό. Θέλετε να ασκήσετε ταξική πολιτική με τέτοιο τρόπο; 
      Τι θα κάνετε με την ανεργία που θα έρθει, όταν επτακόσιες χιλιάδες μικρές και μεσαίες επιχειρήσεις θα αντιμετωπίσουν πολύ μεγαλύτερες δυσκολίες από σήμερα και πολλές από αυτές θα κλείσουν; 
      Άρα, σε όλο το πρώτο τμήμα των άρθρων, κύριε Υπουργέ, στην πρώτη ενότητα, πλήττετε τους μικρομεσαίους τόσο, που πολλές από αυτές τις επιχειρήσεις θα κλείσουν. Η γενικότερη οικονομική σας πολιτική και τα νέα μέτρα για το ωράριο των καταστημάτων και τα εργασιακά ολοκληρώνουν την καταστροφή. Τα ψήφισαν οι Βουλευτές της Νέας Δημοκρατίας με ονομαστική ψηφοφορία και θα φέρουν την ευθύνη με την υπογραφή τους.
      Στη δεύτερη ενότητα των άρθρων υπάρχει μία αχνή, μία μίζερη, θα έλεγα, προσπάθεια για κάποιες καινοτόμες δράσεις, αλλά τελείως αναποτελεσματικές.
      Κι ας έρθω τώρα να σας πω τι θα γίνει με το καινούργιο ωράριο. «Για μία ώρα την ημέρα…» -λένε οι αγορητές της Νέας Δημοκρατίας- «…και για δύο το Σάββατο; Είναι τόσο μεγάλο θέμα αυτό, ούτως ώστε να συμβούν όλα αυτά τα δεινά που λέτε εσείς της Αντιπολίτευσης;» Μα, δεν λέτε την αλήθεια. 
      Ας πάρουμε ένα χαρακτηριστικό παράδειγμα μιας πόλης με υψηλή εμπορική δραστηριότητα, τη Λάρισα. Θα είναι ανοικτά τα μαγαζιά, κύριε Υπουργέ, όλες τις ημέρες και όλες τις ώρες, από το πρωί έως το βράδυ, γιατί δεν γίνεται αλλιώς. Αν ανοίξει ο γείτονας, θα ανοίξει και το διπλανό μαγαζί. Τις ώρες της μεγάλης ζέστης, του μεσημεριού, του καλοκαιριού, των 45 βαθμών, θα είναι ανοικτά από το πρωί έως το βράδυ. Δεν θα υπάρχει ώρα ξεκούρασης για κανένα. Εκεί τους οδηγείτε όλους αυτούς. Και επίσης τα Σάββατα. Τα Σάββατα, που ο κάμπος κλείνει με ομόφωνη απόφαση όλων των εμπλεκομένων φορέων.
      Κι εδώ θέλω να κάνω μία παρατήρηση, την οποία θέλω να στρέψω -αφού αποδείξω ότι είμαστε σε τελείως διαφορετική κατεύθυνση από εσάς- και προς το ΚΚΕ, το οποίο δεν χάνει ευκαιρία –καμιά φορά και ο Συνασπισμός- να απευθύνεται κυρίως στο ΠΑΣΟΚ και όχι στη Νέα Δημοκρατία. Ξέρετε πώς παίρνεται η απόφαση για το ωράριο των καταστημάτων τώρα. Το ξέρετε, κύριε Υπουργέ. Η τοπική κοινωνία αποφασίζει για τον εαυτό της. Και ποια είναι η τοπική κοινωνία, που αποφασίζει; Γίνεται μια συνεδρίαση του νομαρχιακού συμβουλίου, στην οποία καλούνται και παρευρίσκονται οι εμπορικοί και οι άλλοι σύλλογοι, επιμελητήρια, οι σύλλογοι των εργαζομένων, πάντοτε το εργατικό κέντρο, τα ινστιτούτα καταναλωτών και οι πολίτες. Και ομόφωνα καταλήγουν πως νομίζουν ότι είναι καλύτερα να λειτουργήσει η αγορά. Σ’ αυτήν τη συμφωνία φτάσαμε εμείς. Αυτή είναι η δική μας θέση.
      Είπε ο κ. Γκατζής: Φέρατε –πιθανόν- και την Κυριακή. Μπορεί να φέραμε προτάσεις. Συζητήσαμε και καταλήξαμε. 
      Αυτό, όμως, είναι τελείως διαφορετικό από αυτό που εσείς κάνετε. Επιβάλλετε τη λειτουργία μόνο των μεγάλων καταστημάτων, διότι τα μικρά θα οδηγηθούν σε δυσκολία και αδυναμία. 
      Πόσες ώρες θα δουλεύουν οι εργαζόμενοι; Πόσες ώρες; Μια οικογενειακή επιχείρηση με δύο ή τρία άτομα, πόσες ώρες και πόσες μέρες θα είναι ανοιχτή; Πότε θα βλέπει ο άντρας τη γυναίκα; Πότε θα βλέπουν τα παιδιά τους; Πότε θα διασκεδάσουν; Μα, μας λέτε ότι θα προσλάβουν άλλο προσωπικό; Μα καλά, πού ζείτε; Όχι μόνο δεν θα προσλάβουν προσωπικό, αλλά θα κλείσουν οι επιχειρήσεις και θα απολυθεί το προσωπικό.
      Το ψηφίσατε, κύριε Υπουργέ και έχετε την ευθύνη. Θα δείτε ότι στην πράξη θα δημιουργήσετε τεράστια δεινά στη λειτουργία της αγοράς και της κοινωνίας.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νασιώκα.
      Το λόγο έχει ο κ. Λυκουρέντζος.
      Σας παρακαλώ, κύριοι συνάδελφοι, να περιορίζεστε στο εξάλεπτο, διότι ακόμα υπάρχουν αρκετοί εγγεγραμμένοι συνάδελφοι.
      ΑΝΔΡΕΑΣ ΛΥΚΟΥΡΕΝΤΖΟΣ: Ευχαριστώ πολύ, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, τις ημέρες αυτές συζητάμε δύο σημαντικά νομοσχέδια, ένα στο Τμήμα και ένα στην Επιτροπή Κοινωνικών Υποθέσεων. Κι έχουμε διασταυρώσει τα επιχειρήματά μας.
      Έχω καταλήξει σ’ ένα συμπέρασμα: Όλοι ξέρουμε την αλήθεια. Ξέρουμε πού πονάει ο τόπος, πού πονάει η οικονομία, τι πρέπει να γίνει. Κυρίως, όλοι ξέρουμε με ποια πολιτική μπορούν να διασφαλιστούν οι θέσεις εργασίας, με ποια πολιτική μπορούμε να προχωρήσουμε στην ανάπτυξη, στην απασχόληση και στην κοινωνική συνοχή.
      Καταλαβαίνω ότι υπάρχουν λόγοι, για τους οποίους κάνετε την επιλογή να αρνείστε την αλήθεια, να αρνείστε την πραγματικότητα και να επιμένετε σε μια άγονη γραμμή υπεράσπισης θέσεων και επιλογών, οι οποίες αφορούν μιαν εποχή που έχει περάσει ανεπιστρεπτί. Έχετε αντιληφθεί, ότι δεν ζούμε στη βιομηχανική εποχή. Ζούμε στην εποχή της κοινωνίας της πληροφορίας, στην εποχή της κοινωνίας της γνώσης, του υψηλού ανταγωνισμού, των υψηλών κινδύνων για όλες τις οικονομίες. Ρίξτε μια ματιά στο χάρτη να δείτε πού βρίσκεται η τιμή του πετρελαίου στη σημερινή εποχή, να δείτε πού βρίσκεται το εργατικό κόστος σε γειτονικές χώρες, να δείτε δυστυχώς πού βρίσκεται η Ελλάδα με βάση τις αποφάσεις της Λισαβόνας στο επίπεδο της ανταγωνιστικότητας. 
      Όλοι οι Βουλευτές έχουμε στα χέρια μας την έκθεση του Υπουργείου Ανάπτυξης. Λίγοι μπήκαν στον κόπο να τη μελετήσουν. Κι επειδή είμαι βέβαιος ότι πολλοί από σας την έχετε μελετήσει, ξέρετε πολλοί από σας πού βρισκόμαστε. Κάνετε, όμως, ένα λάθος. Δεν μας στηρίζετε σ’ αυτές τις δύσκολες αποφάσεις που καλούμαστε να πάρουμε σήμερα και τις οποίες, εάν δεν τις πάρουμε, αύριο θα είναι δυσκολότερες.
      Κυρίες και κύριοι συνάδελφοι, πολλοί από εσάς έχετε ευρωπαϊκή εμπειρία, την οποία εγώ δεν έχω. Γνωρίζετε καλύτερα από εμένα τις συνθήκες του ευρωπαϊκού και παγκόσμιου ανταγωνισμού. Έχετε, λοιπόν, μεγαλύτερη υποχρέωση από εμένα και από άλλους συναδέλφους μου να υποστηρίζετε με τόλμη και με θάρρος τις επιλογές της Κυβέρνησης, που θα κάνουν καλύτερο το μέλλον αυτού του τόπου. Και σημειώνω και πάλι ότι οι δύσκολες σημερινές αποφάσεις, εάν δεν ληφθούν, θα είναι δυσκολότερες αύριο. Και το κόστος που θα καταβληθεί τότε, θα είναι υψηλότερο από το κόστος που καταβάλλουμε σήμερα. 
      Πού αποσκοπούμε με τις νομοθετικές μας πρωτοβουλίες; Αποσκοπούμε σε μία πολιτική ανάπτυξης. Υπάρχει κανείς που μπορεί να ισχυριστεί στο Κοινοβούλιο ότι υπάρχει άλλη συνταγή, άλλη πολιτική για την ανάπτυξη; Ποια συνταγή υπάρχει; Οι κοινωνικοποιήσεις, οι κρατικοποιήσεις, η υπερχρέωση του κρατικού προϋπολογισμού, για να πληρώνουμε τα σπασμένα άλλων εποχών; Μία είναι η κινητήρια δύναμη  της ανάπτυξης: Η ιδιωτική πρωτοβουλία. Αυτό στηρίζει η Κυβέρνηση με τα νομοθετήματά της, είτε του Υπουργείου Οικονομίας και Οικονομικών είτε του Υπουργείου Ανάπτυξης είτε του Υπουργείου Απασχόλησης. Και είναι βέβαιο ότι και σ’ αυτά, εάν ήσασταν κυβέρνηση, δεν θα είχατε διαφορετικές επιλογές, δεν θα κάνατε διαφορετικά πράγματα. Γιατί έρχεστε λοιπόν, και επιτίθεστε με τόσο άδικο τρόπο στην Κυβέρνηση και προσπαθείτε να μας ταυτίσετε με ό,τι είναι μεμπτό, με ό,τι είναι αρνητικό, την ώρα που οι επιλογές οι δικές μας ωθούν στη δημιουργία, στην ανάπτυξη, στην απασχόληση, στην κοινωνική συνοχή; 
      Τώρα, κύριε Πρόεδρε, αισθάνομαι την ανάγκη ως Βουλευτής και μέλος της Κοινοβουλευτικής Ομάδας της Πλειοψηφίας να υπερασπιστώ την Κυβέρνηση και την παράταξή μας απέναντι στις επιθέσεις του Αρχηγού της Αντιπολίτευσης, ο οποίος έλαβε το λόγο, αφού οι διαδικασίες επί του συγκεκριμένου νομοσχεδίου είχαν σχεδόν ολοκληρωθεί. Μπορώ, λοιπόν, να δηλώσω ως Βουλευτής, σε ό,τι με αφορά με την ψήφο εμπιστοσύνης που παρέχω στη σημερινή Κυβέρνηση, πως δεν αισθάνομαι ότι σταμάτησε ο πόλεμος κατά της διαπλοκής. Εάν βιάζεστε κύριοι συνάδελφοι να τελειώσει, κάνετε λάθος. Θα είναι συνεχής, αμείωτος, μέχρι που να έχει το πάνω χέρι η πολιτική εξουσία σ’ αυτόν τον τόπο και να μην υπακούουν οι πολιτικοί σε εξωθεσμικά κέντρα αποφάσεων. Σ’ αυτό παραμένουμε ακίνητοι, σταθεροί και σίγουροι για την επιτυχία μας, μια επιτυχία άλλωστε που φαίνεται τώρα. Βλέπετε, λοιπόν, ότι δεν καθορίζουν τους όρους στο δημόσιο διάλογο τα εξωθεσμικά κέντρα λήψεως αποφάσεων, αλλά η ίδια η πολιτική ηγεσία. 
      Σε ό,τι αφορά τα διαπλεκόμενα και όλα αυτά, τα οποία ακούστηκαν, μην αμφιβάλλετε. Δεν υπάρχει περίπτωση να ταυτιστούν ποτέ με την παράταξη της Νέας Δημοκρατίας. 
      «Παρελθόν ΠΑΣΟΚ». Τι να κάνουμε; Μας υποχρεώνετε να αναφερόμαστε σ’ αυτό λόγω των όσων κληρονομήσαμε. Φταίμε εμείς που μιλάμε για τα χρέη; Τριάντα δύο δισεκατομμύρια ευρώ θα πληρώσουμε φέτος για δάνεια και τόκους που μας κληροδοτήσατε, όταν ολόκληρο το Δ΄ Κοινοτικό Πλαίσιο Στήριξης, το οποίο διεκδικούμε, είναι 22,5 δισεκατομμύρια ευρώ, στην καλύτερη των περιπτώσεων. Το 150% ενός κοινοτικού πλαισίου πληρώνουμε από τον προϋπολογισμό. Και διαμαρτύρεστε γιατί αναφερόμαστε σ’ αυτά; Τι θέλετε να σας πούμε; Μπράβο και καλά κάνατε; 
      «Εργαζόμενοι». Λέτε ότι τώρα αρχίσαμε την επίθεση εναντίον των εργαζομένων. Δεν είμαστε εμείς αυτοί, οι οποίοι είχαν ανακαλύψει τη μεγάλη ιδέα του κοινωνικού αυτοματισμού, ότι οι επιχειρηματίες θα στρέφονται εναντίον των αγροτών επειδή κλείνουν το δρόμο, οι υπάλληλοι εναντίον των συνταξιούχων επειδή πάλι κλείνουν το δρόμο και δεν μπορούν να πάνε στις δουλειές τους.
      Άλλοι τα είχαν ανακαλύψει αυτά, τα οποία αποδείχθηκαν άχρηστα και αναποτελεσματικά. 
      Κάνω την εξής δήλωση: Το κόμμα μας είναι λαϊκό. Δεν έχει ανάγκη από συνταγές φιλολαϊκής πολιτικής. Εκπροσωπούμε αυθεντικά τα συμφέροντα των εργαζομένων, του συνόλου του ελληνικού λαού, των λαϊκών δυνάμεων, του συνόλου της ελληνικής κοινωνίας. Αυτό ήμασταν πάντοτε, αυτό είμαστε και τώρα. Γι’ αυτό έχουμε να επιδείξουμε πολύ περισσότερα από εσάς. Γι’ αυτό είμαστε υπερήφανοι για το παρελθόν μας, το οποίο δεν θέλουμε να το εγκαταλείψουμε και ούτε αισθανόμαστε την ανάγκη να απολογηθούμε, γιατί είμαστε η παράταξη η οποία ίδρυσε στην πραγματικότητα το κοινωνικό κράτος στη χώρα μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λυκουρέντζο.
      Το λόγο έχει η συνάδελφος κ. Καλογήρου.
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
      Εγώ θα ήθελα αρχικά να εκφράσω τις απόψεις μου σε σχέση με δύο άρθρα του νομοσχεδίου, το άρθρο 16 και το άρθρο 17, τα οποία θεωρώ εξαιρετικά σημαντικά.
      Το άρθρο 16 έρχεται να χτυπήσει το παραεμπόριο στο χώρο του βιβλίου, προστατεύει τους βιβλιοπώλες και ειδικά τα μικρά βιβλιοπωλεία της γειτονιάς, τα μικρά βιβλιοπωλεία της περιφέρειας. Επομένως, πραγματικά, δεν μπορώ να καταλάβω για ποιο λόγο κάποιος θα έλεγε όχι σ’ αυτές τις διατάξεις. 
      Έρχομαι τώρα στο άρθρο 17, που αφορά στο ηλεκτρονικό εμπόριο. Θα σταθώ σε κάποιες παρατηρήσεις, που είχε εκφράσει προηγουμένως η κ. Διαμαντοπούλου. Δεν είμαστε τόσο καλά ως Ελλάδα, ως χώρα, από πλευράς θεσμικού και νομοθετικού πλαισίου για το ηλεκτρονικό εμπόριο. Βρισκόμαστε πίσω. Αυτό είναι δεδομένο και το αντιμετωπίζουν οι επιχειρήσεις κάθε μέρα. Το ηλεκτρονικό εμπόριο σαφώς είναι η πρόκληση της νέας εποχής. Σαφώς είναι εκεί που θα πρέπει να στρέψουν το βλέμμα τους οι επιχειρήσεις, όχι μόνο οι μεγάλες, αλλά και οι μεσαίες, διότι εκεί ακριβώς βρίσκεται το μέλλον. Δίνει συγκριτικά πλεονεκτήματα και επομένως δεν θα πρέπει να μείνουμε πίσω. 
      Αυτό το συμβουλευτικό όργανο που θεσπίζει το άρθρο 17 του παρόντος νομοσχεδίου, δίνει ακριβώς τη δυνατότητα να έχουμε οργανωμένες παρεμβάσεις σε θέματα ηλεκτρονικού εμπορίου. Αυτό το έχουν ανάγκη οι ελληνικές επιχειρήσεις και είναι αδιαμφισβήτητο. Εάν στρέψουμε τα μάτια προς την Ευρώπη, προς τη διεθνή οικονομία, θα δούμε τι έχουν κερδίσει και σε πόσο καλύτερη θέση βρίσκονται οι επιχειρήσεις εκείνες, οι οποίες έστρεψαν το βλέμμα και την προσπάθειά τους στο «e - επιχειρείν».
      Έρχομαι τώρα σε ένα θέμα που έθιξε κατά την ομιλία του επί του πρώτου τμήματος των άρθρων ο εισηγητής της Αξιωματικής Αντιπολίτευσης κ. Πρωτόπαπας. Παρά το ότι δεν μου αρέσουν οι προσωπικές αναφορές, θα ήθελα να πω στον κ. Πρωτόπαπα ότι είμαστε ένα κόμμα λαϊκό, ένα κόμμα το οποίο βεβαίως και αφουγκράζεται την κοινωνία. Βρισκόμαστε κοντά στην κοινωνία, μέσα στην κοινωνία. Και το πρόγραμμα της Νέας Δημοκρατίας, αλλά και οι ασκούμενες πολιτικές σε όλους τους τομείς απορρέουν από τις ανάγκες που έχουν οι πολίτες όλων των κατηγοριών, είτε είναι συνταξιούχοι, είτε είναι έμποροι, είτε είναι επιχειρηματίες, είτε είναι ιδιωτικοί υπάλληλοι. 
      Αυτό φαίνεται πολύ καθαρά σ’ αυτό το νομοσχέδιο. Οι όποιες διαφωνίες, θα έλεγα στον κ. Πρωτόπαπα εάν ήταν εντός Αίθουσας, δεν αναιρούν το ότι ανταποκρινόμαστε και βρισκόμαστε εκεί που χτυπά η καρδιά της κοινωνίας. Ίσα-ίσα, που παίρνουμε την πολιτική ευθύνη και παρά τις όποιες διαφωνίες προχωρούμε με τολμηρά βήματα στις μεταρρυθμίσεις που χρειάζεται η οικονομία, που χρειάζονται οι μικρομεσαίες επιχειρήσεις.
      Θα έλεγα στον κ. Πρωτόπαπα, εάν ήταν εδώ, ότι έχοντας διατελέσει Πρόεδρος της ΟΤΟΕ και της ΓΣΕΕ, δηλαδή προερχόμενος από το συνδικαλιστικό τομέα, όταν ανέλαβε στο παρελθόν τα πολιτικά ηνία του Υπουργείου Απασχόλησης, κάθε άλλο παρά φιλεργατική πολιτική άσκησε. Επομένως, πραγματικά, δεν δικαιούται να μιλάει για τις επικρίσεις φορέων που έχουν  δημοκρατική νομιμοποίηση. Δεν έχει την πολιτική νομιμοποίηση να μιλάει περί αντεργατικής πολιτικής.
      Τελειώνοντας, θα ήθελα να πω ένα πολύ μεγάλο ευχαριστώ εκ μέρους όλων των εμπόρων της Λήμνου στην πολιτική ηγεσία του Υπουργείου Ανάπτυξης, γιατί αφουγκραζόμενη το αίτημα πάρα πολλών χρόνων της Λήμνου να μην ξεπερνούν τα διακόσια τετραγωνικά τα καταστήματα τα οποία ανοίγουν και όταν τα ξεπερνούν να παίρνουν ειδική άδεια, ήρθε και το όριο των διακοσίων τετραγωνικών μέτρων θέσπισε με το άρθρο 10 του παρόντος νομοσχεδίου.
      Κυρίες και κύριοι συνάδελφοι της Αξιωματικής Αντιπολίτευσης, η παρούσα Κυβέρνηση ακούει τα αιτήματα των εμπόρων. Εδώ και πάρα πολλά χρόνια εκλιπαρούσαν οι έμποροι της Λήμνου και έλεγαν: «Βάλτε όριο τα διακόσια τετραγωνικά για να σωθούμε». Ένα πολύ μεγάλο ευχαριστώ, λοιπόν, εκ μέρους της Λήμνου και αυτό το ζήτησαν σήμερα το πρωί οι έμποροι να ακουστεί στη Βουλή! 
      Τελειώνοντας, προτείνω και εγώ την υπερψήφιση όλων των άρθρων αυτού του νομοσχεδίου που κάθε άλλο παρά γυρίζει πίσω. Αντιθέτως, βλέπει με τόλμη μπροστά για να μπορέσουμε να δώσουμε την ευκαιρία σε όλες τις επιχειρήσεις να είναι υγιείς, να είναι βιώσιμες και κυρίως, να είναι ανταγωνιστικές για να κερδίσουν τη μάχη του μέλλοντος. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κυρία Καλογήρου. 
      Το λόγο έχει η κ. Ροδούλα Ζήση. 
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε. 
      «Εγώ Αη-Στράτη δεν φοβάμαι, είναι και αυτή μια ελληνική γωνιά», τραγούδαγε ο γονιός, ο γονιός που έκανε αντίσταση και μοιραζόταν τα όνειρα μαζί με άλλους συντρόφους για τη δημοκρατία και την ελευθερία, ο γονιός που λείπει σήμερα, αλλά που στη Μακρόνησο τότε υπέφερε από εκείνους που σήμερα ιστορικά σαν παράταξη προσπαθούν εντυπωσιακά να αποκαταστήσουν την ιστορία, τις ενοχές δηλαδή, της παράταξής τους και της πρακτικής τους. 
      Κύριε Πρόεδρε, γνωρίζετε πάρα πολύ καλά ότι προερχόμαστε από τη μεσαία τάξη, την τάξη εκείνη που σήμερα δίνει τις μάχες της με αφορμή το διευρυμένο ωράριο, την απελευθέρωση, τελικά, του ωραρίου που προτείνει η Κυβέρνηση, τη μάχη της επιβίωσης, των ίσων ευκαιριών μέσα σ’ έναν τόπο που με περηφάνια διεκδικεί την πρόοδό του ο κάθε Έλληνας πολίτης και αυτή η μικρομεσαία τάξη. Γι’ αυτό θα έπρεπε ο Υπουργός και η Κυβέρνηση να έχει μεγαλύτερη ευαισθησία πάνω σε αυτήν την ιστορία όλου του κοινωνικού ιστού της χώρας μας και κυρίως, του παραγωγικού και αναπτυξιακού ιστού, των εργαζομένων και των μικρομεσαίων επιχειρήσεων. Αυτό απλά, γιατί όλες αυτές οι συζητήσεις, με αφορμή τα όσα ειπώθηκαν με έκαναν λίγο, ευσυγκίνητα, να ανατρέξω στην ιστορία -και την προσωπική μου, κύριε Πρόεδρε, και επιτρέψτε μου - να θελήσω και σήμερα εδώ σ’ αυτήν μου την τοποθέτηση να δικαιώσω αυτούς τους αγώνες των μικρών και μεσαίων, των ανθρώπων της καθημερινότητας που παλεύουν διαχρονικά γι’ αυτήν τη χώρα. 
      Ξέρετε, κύριε Υπουργέ, ότι ο ΟΟΣΑ εδώ και πάρα πολλά χρόνια έχει ξεκινήσει και στην Ευρώπη αυτό που εσείς σήμερα ανακαλύπτετε και είναι η χωροταξική διάταξη της εργασίας, του καταμερισμού εργασίας και βεβαίως των επιχειρήσεων. Υπάρχουν πάρα πολλές μελέτες και αναλύσεις για το πώς στη νέα εποχή με τη δυναμική που αναπτύσσεται θα πρέπει να κατανεμηθούν αυτές οι επιχειρηματικές δραστηριότητες σε κάθε κλάδο, σε κάθε τομέα, πράγμα που η Ευρωπαϊκή Ένωση και ο ΟΟΣΑ έχει προχωρήσει και σε επίπεδο αναλύσεων και μελετών. Η σημερινή Κυβέρνηση, δυστυχώς, δεν το πράττει αυτό ούτε την ώρα που νομοθετεί με έναν, θα έλεγα, αυταρχικό τρόπο. 
      Τα τελευταία χρόνια υπήρξαν, κύριοι Υπουργοί, πολλές προσπάθειες εκσυγχρονισμού της νομοθεσίας για την εγκατάσταση των επιχειρήσεων. Εδώ σήμερα βλέπουμε και στο άρθρο 18 και σε άλλα άρθρα και γενικά στη φιλοσοφία του νομοσχεδίου παρεμβάσεις του Υπουργείου Ανάπτυξης και του ΥΠΕΧΩΔΕ δήθεν διευκόλυνσης των αδειοδοτήσεων των επιχειρήσεων χωρίς να υπάρχει όχι μόνο μελέτη και ανάλυση, αλλά τα συμφωνημένα –αν θέλετε- πορίσματα εμπειρογνωμόνων και επιτροπών που είχαν ξεκινήσει επί των ημερών του ΠΑΣΟΚ και είχαν δρομολογήσει πάρα πολλά πλαίσια. 
      Δηλαδή λέω. Πώς θα προχωρήσετε για τις ΑΠΕ ή για άλλες επιχειρήσεις, μικρομεσαίες ή μεγάλες, μέσα σε δάση ή σε άλλες περιοχές, οι οποίες είναι υψηλής παραγωγικότητας ή έχουν χρήσεις γης;  Με ποιες παρεκκλίσεις θα προχωρήσετε; Με ποιες παράνομες, δηλαδή, διαδικασίες θα προχωρήσετε στην εγκατάσταση κάποιων υπερκαταστημάτων ή πολυχώρων ή οτιδήποτε άλλο εν πάση περιπτώσει έχετε αποφασίσει να κάνετε, χωρίς να υπάρχουν αυτές οι μελέτες, αυτά τα πορίσματα και ο σεβασμός στην υπάρχουσα νομοθεσία;
      Εδώ βλέπω μία κατάχρηση εξουσίας του Υπουργείου σας η οποία δε βοηθάει καθόλου ούτε τη μικρομεσαία επιχείρηση ούτε το εμπόριο ούτε τίποτα. 
      Αυτούς τους κανόνες πρέπει να τους δείτε, κύριε Υπουργέ. Αν δείτε αυτούς τους κανόνες θα δείτε και τη στάση και τη ροπή που υπάρχει αυτήν τη στιγμή στην Ευρωπαϊκή Ένωση αλλά και στη χώρα για τις μικρομεσαίες επιχειρήσεις. Αυτές οι επιχειρήσεις έχει αποφασιστεί ότι παράγουν πλούτο, παράγουν ευημερία. Υπάρχουν, λοιπόν, δεσμεύσεις και δικές μας – εννοώ της χώρας μας - και της Ευρωπαϊκής Ένωσης, καθώς και αρχές και κανόνες που αναφέρουν ότι πρέπει να βοηθηθούν με ενθαρρυντικά μέτρα. Αυτά που είπε ο Υπουργός χθες εδώ δεν είναι μέτρα που ενθαρρύνουν τη μικρομεσαία επιχείρηση. Μιλάω για τις εφτακόσιες χιλιάδες μικρομεσαίες επιχειρήσεις. Αντί δε αυτών έρχεται αυτό που σας είπα και προχθές, μία ρύθμιση για το ωράριο η οποία είναι μια από τις μη απαραίτητες ρυθμίσεις, που τελικά επιβαρύνουν τη μικρομεσαία επιχείρηση. 
      Ακούστηκαν από τους συναδέλφους όλα εκείνα τα επιχειρήματα για όλες τις περιπτώσεις, που εκφράζουν τελικά και στοιχειοθετούν την αντίθεσή μας. 
      Κύριε Πρόεδρε της Βουλής, επειδή προερχόμαστε από την ίδια εκλογική περιφέρεια... 
      ΠΡΟΕΔΡΕΥΩΝ (Γεώργιος Σούρλας): Και είμαστε και από τους μικρομεσαίους.
      ΡΟΔΟΥΛΑ ΖΗΣΗ: Ακριβώς και στηρίζουμε, γιατί έχουμε βιώσει τη μικρομεσαία καθημερινή λειτουργία, αν θέλετε.
      Πέρα από τα υπομνήματα που δώσαμε των εμπορικών συλλόγων Βόλου και Νέας Ιωνίας, έχουμε τις θέσεις τους που λένε πως ό,τι και να αποφασίσει αυτή η Κυβέρνηση –είναι δηλαδή οι άνθρωποι τόσο αντίθετοι σ’ αυτό το νομοσχέδιο- εμείς θα τηρήσουμε την τοπική κοινωνική μας συμφωνία και τις εγκρίσεις των νομαρχιακών συμβουλίων.
      Ξέρετε πολύ καλά, κύριε Πρόεδρε, ότι πολύ μεγάλο ποσοστό του εμπορικού κόσμου της Μαγνησίας ανήκει στο χώρο της δικής σας παράταξης. Άρα καταλαβαίνετε πόσο θυμωμένοι και απελπισμένοι είναι από την Κυβέρνηση που νομοθετεί χωρίς να ρωτάει κανέναν, που ούτε καν εσωτερική διαβούλευση δεν μπορεί να κάνει για να μπορέσει να φέρει καλύτερες ρυθμίσεις και διατάξεις. 
      Αν θέλετε, κύριε Υπουργέ και κυρίες και κύριοι της Νέας Δημοκρατίας, να υπάρξουν μικρομεσαίες επιχειρήσεις στην Ελλάδα, αν πιστεύετε ότι πρέπει να διατηρηθεί και να διευρυνθεί η ανταγωνιστικότητα, αν αντιλαμβάνεστε ότι πρέπει να προχωρήσει η ζωή στην περιφέρεια και να τονωθεί η χαρά της δημιουργίας, αποσύρετε αυτές τις διατάξεις. Ξεκινήστε ξανά ένα διάλογο. Θα βάλετε και ένα στοίχημα με τον εαυτό σας αν μπορείτε να κάνετε διάλογο. Δοκιμάστε αυτήν την πρόκληση, αυτήν την πρόσκληση της νέας εποχής. Κάντε ένα πλαίσιο που να ενθαρρύνει τον ελεύθερο και έντιμο ανταγωνισμό πάνω στις αρχές και τις αξίες της βιώσιμης ανάπτυξης. Η χώρα έχει ανάγκη από αποφασιστικές ενέργειες που ενισχύουν τις μικρομεσαίες επιχειρήσεις, το εμπόριο και την εργασία. 
      Εμείς θα βρισκόμαστε πάντα σ’ αυτήν την κατεύθυνση, που θα παράγει πολιτική υπέρ των πολλών, υπέρ των ίσων ευκαιριών, υπέρ της δίκαιης κατανομής του παραγόμενου πλούτου, υπέρ της διεύρυνσης της αγοράς, της διεύρυνσης της παραγωγικής βάσης γιατί πιστεύουμε σ’ αυτό που λέμε και σ’ αυτό που ιστορικά υπερασπιζόμαστε.
      Κύριε Πρόεδρε, λυπάμαι αλλά πολλές φορές που πήραν το λόγο οι Υπουργοί της Ανάπτυξης το έκαναν γιατί ήθελαν να πείσουν τον εαυτό τους ότι αυτά που έλεγαν ήταν τα σωστά. Διότι κανείς δεν τους ακούει και κανείς δε συνάδει μαζί τους και κανείς δεν μπορεί να επενδύσει σε κάτι αν δεν πιστεύει ο ίδιος σ’ αυτό και δεν το έχει βιώσει. Γι’ αυτό είναι νομοτελειακά αποτυχημένη αυτή η νομοθετική ρύθμιση, αυτό το νομοσχέδιο και θα το δείτε στην εφαρμογή. Εύχομαι, λοιπόν, πολύ γρήγορα να μπορέσει μια άλλη πολιτική και μια άλλη κυβέρνηση με περισσότερη ευαισθησία, ικανότητα και επάρκεια να δώσει στους πολλούς αυτά που αξιώνουν και δικαιούνται. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας):Ευχαριστούμε την κ. Ζήση.
      Ο κ. Κουτσούκος έχει το λόγο. Απών. Διαγράφεται. 
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, σήμερα και χθες και στην επιτροπή, όταν σας άκουγε ο μικρομεσαίος, ο καταστηματάρχης, ο ιδιωτικός υπάλληλος, η μητέρα που εργάζεται με τις πλέον δυσμενείς συνθήκες, για το μεροκάματο να μιλάτε περί Βενιζέλου, περί ιστορίας, περί παρελθόντος, νομίζω μια σκέψη θα υπήρχε στο μυαλό του ότι αυτοί εκεί στη Βουλή, εκ του ασφαλούς, από Έδρας και καθέδρας, όπως είπα προχθές, από τα έδρανά τους, περί «άλλων μεριμνούν και τυρβάζουν». 
      Όταν οι άνθρωποι, πραγματικά, υποφέρουν, τους δημιουργείται εύκολα η σκέψη ότι όλο αυτό το κάνετε για να αποφύγετε την κουβέντα για το δύσκολο παρόν, πανικόβλητοι μπροστά στις κοινωνικές αντιδράσεις. 
      Για την ιστορία, κύριε Υπουργέ, δεν θα συμφωνήσουμε ποτέ. Διότι εσείς έχετε και επιλεκτική και ασθενή μνήμη ορισμένες φορές. Και όπου αυτοκριτικά αισθάνεσθε την ανάγκη να την ξαναδιαβάσετε, πάλι χρησιμοποιείτε παραμορφωτικούς φακούς.
      Μας κατηγορείτε γιατί δεν συμφωνούμε με τη ρύθμισή σας για το ωράριο. Δεν θα συμφωνήσουμε, κύριοι Υπουργοί, γιατί εσείς εξακολουθείτε να βλέπετε τον πολίτη ως πελάτη, ως καταναλωτή και όχι ως άνθρωπο. Αυτή είναι μία μεγάλη διαφορά. Κι όταν προβάλατε το ψιλικατζίδικο και το περίπτερο ως πρότυπο –το είπα και στην ομιλία μου επί της αρχής- ο κόσμος λέει πηγαίνετε να καθίσετε είκοσι τέσσερις ώρες το εικοσιτετράωρο στο κλουβί του περιπτέρου, για να δείτε πόσα απίδια πιάνει ο σάκος». 
      Δεν θα συμφωνήσουμε με το ωράριο, γιατί εσείς πιστεύετε ότι η κοινωνία πρέπει να υπηρετεί την οικονομία, ενώ η δική μας αντίληψη είναι διαφορετική, όταν πρέπει να υπηρετούν την κοινωνία. 
      Δεν θα συμφωνήσουμε με το ωράριο, γιατί εσείς δεν πιστεύετε στη διαβούλευση και στην ελευθερία των συλλογικών διαπραγματεύσεων και θέλετε την επιβολή. Φροντίζετε για την κοινωνία -μου θυμίζετε τους νεοδεξιούς της Αμερικής, που λένε ότι έχουν «αποστολή εκ Θεού «calling» να προστατέψουν τη χώρα με προληπτικούς πολέμου- για να τη σώσετε προκαταβολικά από τους εχθρούς της». Κανείς δεν ζητάει το ωράριο. Σας ερωτώ. Είναι δυνατόν, χωρίς την αποδοχή της κοινωνίας, με αντίθετους αυτούς τους ανθρώπους του χώρου του εμπορίου να προχωρήσει αυτή η αλλαγή την οποία φέρνετε και οι σκοποί που  επιδιώκετε;
      Δεν θα συμφωνήσουμε ακόμη, γιατί εμείς πιστεύουμε ότι προϋπόθεση της ανάκαμψης της οικονομίας, είναι να συμπλέει και η κοινωνία. Με δυσμενέστερες συνθήκες εργασίας εκατοντάδων χιλιάδων μικρομεσαίων και ιδιωτικών υπαλλήλων, με απροστάτευτη και φθηνή εργασία, δηλαδή, με εργασιακό μεσαίωνα, πιστεύετε ότι θα κατακτήσουμε το μέλλον;
      Δεν θα συμφωνήσουμε ακόμη, κύριε Υπουργέ, γιατί δεν νομοθετείτε με βάση το γενικό συμφέρον, αλλά το συμφέρον των ολίγων.  Ο ΣΕΒ, όπως είδατε, δεν  σεβάστηκε ούτε αυτά που του δίνετε και παρουσιάζεται σήμερα ως ο αχόρταγος, που τα ζητάει όλα. Και δεν θα συμφωνήσουμε, γιατί δεν πιστεύουμε ότι η χαμηλή ανταγωνιστικότητα στην ελληνική οικονομία έχει σχέση με το υψηλό κόστος εργασίας. Η ανταγωνιστικότητα στον ιδιωτικό τομέα μάλιστα, που παρουσιάζεται «χαρισματικώς» έχει σχέση με μία νοοτροπία, τη νοοτροπία του κρατικοδίαιτου, που τα θέλει όλα -έγινε κουβέντα και για μηδενικούς φόρους- και τη νοοτροπία την αναχρονιστική, τη φοβική να προχωρήσουν σε επενδύσεις. Ενώ δόθηκαν ευκαιρίες για αλλαγές που θα ενσωματώνουν τη νέα γνώση, τη νέα τεχνολογία, ώστε να μπορέσουν οι επιχειρήσεις να γίνουν ανταγωνιστικές.
      Κύριε Πρόεδρε, έρχομαι τώρα στο άρθρο 18 και μ’ αυτό θέλω να κλείσω. Πραγματικά, κύριε Υπουργέ, παρ’ όλο που έχω χρηματίσει και Υπουργός ΥΠΕΧΩΔΕ., είμαι πάρα πολύ επιφυλακτικός όσον αφορά τη ρύθμιση του άρθρου 18. 
      Θέλω να με προσέξετε, κύριε Υπουργέ, δεδομένου ότι αυτή η ρύθμιση είναι πολύ δυσανάγνωστη και μπορεί να κρύβει παγίδες που θα δημιουργήσουν εμπλοκές οι οποίες θα αναιρέσουν τον στόχο τον οποίον επιδιώκετε. 
      Ειπώθηκε και από άλλους συναδέλφους ότι κανένας δεν διαφωνεί με το στόχο που συνίσταται στο να διευκολύνουμε τη δημιουργία εγκαταστάσεων ανανεώσιμων πηγών ενέργειας. Ταυτόχρονα, όμως είμαστε υποχρεωμένοι αυτό να το κάνουμε με καθαρές διατάξεις οι οποίες σέβονται το Σύνταγμα και την κείμενη νομοθεσία για τα δάση και το περιβάλλον. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Για να γίνω πιο συγκεκριμένος, κύριε Υπουργέ, θέλω να μου διασαφηνίσετε το εξής. Στην παραγράφο 4 με την οποία ρυθμίζονται τα της εγκατάστασης για ανεμομετρήσεις, λέτε ότι αυτές οι επτά εγκαταστάσεις -οι οποίες μπορεί φυσικά και να αρθούν, στο σύνολο αλλά τμήματα τους μπορεί να μείνουν- γίνονται χωρίς περιβαλλοντική αδειοδότηση, κατά παρέκκλιση των διατάξεων του ν. 1650/1986. Αυτό είναι επικίνδυνο εάν δεν υπάρξουν σαφείς προδιαγραφές, ούτως ώστε αυτές οι εγκαταστάσεις να μην δημιουργήσουν μόνιμη ζημιά στο περιβάλλον. 
      Η δεύτερη παρατήρησή μου –και με αυτήν κλείνω, κύριε Πρόεδρε- αφορά την παράγραφο 2: «Για την εκτέλεση έργων υποδομής, την εγκατάσταση δικτύων μεταφοράς ...  απαιτείται έγκριση του γενικού γραμματέα της οικείας Περιφέρειας». 
      Κύριε Υπουργέ, θέλω να γίνει σαφής δήλωση σας στη Βουλή! Αυτό σημαίνει ότι ισχύουν τα περί περιβαλλοντικής μελέτης και περιβαλλοντικών όρων ή σημαίνει παράκαμψη της κείμενης νομοθεσίας μέσα απ’ αυτή την απόφαση του γενικού γραμματέα; Γιατί εάν αυτό δεν είναι σαφές, τότε, πραγματικά, η διάταξη είναι επικίνδυνη. Άλλωστε αν παρακάμπτει τη νομοθεσία για το περιβάλλον και, κύριε Πρόεδρε, δεν πρόκειται να σταθεί, όπως ξέρετε, ούτε στο Συμβούλιο της Επικρατείας ούτε στα άλλα κοινοτικά όργανα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
      Το λόγο έχει ο συνάδελφος κ. Παπουτσής. 
      ΧΡΗΣΤΟΣ ΠΡΩΤΟΠΑΠΑΣ: Τελευταίος ομιλητής, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Αν δεν δευτερολογήσετε εσείς, πραγματικά θα είναι ο τελευταίος ομιλητής.
      ΝΙΚΟΛΑΟΣ ΓΚΑΤΖΗΣ: Μα δεν τελειώσαμε στα άρθρα, κύριε Πρόεδρε. Πώς θα δευτερολογήσουμε; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε.
      Πρώτα απ’ όλα, παίρνω το λόγο για το άρθρο 26, το οποίο αναφέρεται στη Ρυθμιστική Αρχή Ενέργειας και στη συνέχεια θα κάνω και δυο, τρία σχόλια.
      Η απελευθέρωση των αγορών ενέργειας σε ευρωπαϊκό επίπεδο χρειάστηκε μία περίοδο διαπραγματεύσεων ανάμεσα στις κυβερνήσεις των κρατών-μελών. Για την ηλεκτρική ενέργεια κράτησε οκτώ χρόνια και για το φυσικό αέριο εννέα χρόνια.
      Και οι δυο όμως οδηγίες στηρίχθηκαν σε ορισμένες βασικές παραδοχές. Τα κράτη-μέλη συμφώνησαν ότι θα πρέπει με κάθε τρόπο οι νόμοι που ενσωματώνουν σε εθνικό επίπεδο το κοινοτικό κεκτημένο να εγγυώνται στην εφαρμογή τους το σεβασμό των κανόνων του υγιούς ανταγωνισμού από τη μία πλευρά και το δημόσιο συμφέρον από την άλλη. 
      Κορυφαίος πυλώνας, βασικό εργαλείο σ’ αυτήν την κατεύθυνση ήταν η Ρυθμιστική Αρχή Ενέργειας, η οποία υιοθετήθηκε και εφαρμόζεται σε όλα τα κράτη-μέλη της Ευρωπαϊκής Ένωσης. 
      Βασική προϋπόθεση για τη λειτουργία αυτής της Αρχής σ’ αυτήν την κατεύθυνση είναι η με κάθε τρόπο θωράκισή της, ούτως ώστε να μην επιδέχεται την οποιαδήποτε παρέμβαση της Κυβέρνησης και του κράτους. 
      Εδώ, η Κυβέρνηση της Νέας Δημοκρατίας στους δεκαοκτώ μήνες έχει να επιδείξει έργο παρέμβασης στη λειτουργία της Ρυθμιστικής Αρχής και επιπλέον εξώθησης σε παραίτηση του μέχρι τότε προέδρου της Ρυθμιστικής Αρχής, ο οποίος παρεμπιπτόντως, σύμφωνα με τη νομοθεσία αλλά και την κοινοτική οδηγία έχει αρμοδιότητες ουσιαστικές, διακριτές, οι οποίες όχι μόνο ελέγχονται από τη λειτουργία της εθνικής νομοθεσίας, αλλά επιβάλλονται και ελέγχονται από την κοινοτική νομοθεσία, δεδομένου ότι όλες οι ρυθμιστικές αρχές ενέργειας των κρατών-μελών της Ένωσης πρέπει να συνεργάζονται με την Ευρωπαϊκή Επιτροπή και να παρακολουθούν τη λειτουργία των κυβερνήσεων, αποτρέποντας την παρέμβαση των κυβερνήσεων στην εσωτερική αγορά της ενέργειας.
      Η κ. Διαμαντοπούλου με δημόσιες δηλώσεις της και σήμερα το πρωί ο εισηγητής μας κ. Πρωτόπαπας από το Βήμα της Βουλής καυτηρίασαν τις πρωτοβουλίες της Κυβέρνησης όσον αφορά την αλλαγή του πλαισίου για τη Ρυθμιστική Αρχή Ενέργειας. Ο κ. Πρωτόπαπας μάλιστα έθεσε και ερωτήματα στα οποία απάντηση δεν έχουμε πάρει μέχρι στιγμής. 
      Επειδή οι φόβοι οι οποίοι εκφράστηκαν και από την κ. Διαμαντοπούλου και από τον κ. Πρωτόπαπα είναι βάσιμοι, με βάση την πρακτική σας μέχρι τώρα, σπεύδω να πω ότι η Κυβέρνηση θα πρέπει να προσέξει πάρα πολύ. Nα μας εξηγήσει γιατί προχωρά στην αλλαγή της λειτουργίας της ΡΑΕ, την οποία βαπτίζει, παρεμπιπτόντως, «αναβάθμιση» - δεν εξηγεί, βεβαίως, γιατί χρειάζονται o πρόεδρος και δύο αντιπρόεδροι, οι οποίοι ορίζονται με απόφαση του Υπουργικού Συμβουλίου. Δεδομένου κύριε Πρόεδρε, ότι η Ρυθμιστική Αρχή έχει επιστημονικό προσωπικό και επιστημονικές υπηρεσίες. Έτσι λειτουργεί. Δεν χρειάζεται, δηλαδή, επαύξηση του Διοικητικού Συμβουλίου της Ρυθμιστικής Αρχής, της διοίκησης του επιτελικού σχήματος της Ρυθμιστικής Αρχής. 
      Γι’ αυτόν το λόγο, λοιπόν, θεωρώ ότι η Κυβέρνηση όχι μόνο πρέπει να μας εξηγήσει για ποιους λόγους προχωρά σ’ αυτήν την αλλαγή, αλλά και θα πρέπει να αυτοδεσμευτεί όσον αφορά τη λειτουργία της Ρυθμιστικής Αρχής από εδώ και πέρα, δεδομένου ότι οι ανησυχίες μας είναι ότι πέρα του «Βασικού Μετόχου» στα Μέσα Μαζικής Ενημέρωσης οδηγούμεθα σε μια νέα κατάσταση του ενεργειακού μετόχου. Πολύ περισσότερο μάλιστα ότι είναι γνωστές οι σχέσεις της Νέας Δημοκρατίας με επιφανείς παράγοντες του χώρου της ενέργειας, οι οποίοι από την πρώτη στιγμή αντιστρατεύτηκαν τη λειτουργία της Ρυθμιστικής Αρχής και με κάθε τρόπο δεν θέλησαν να διευκολύνουν τη λειτουργία της εσωτερικής αγοράς την εφαρμογή των κοινοτικών οδηγιών και της νομοθεσίας τόσο για την απελευθέρωση του φυσικού αερίου όσο και της ηλεκτρικής ενέργειας. 
      Στον ελάχιστο χρόνο που μου απομένει, κύριε Πρόεδρε, θα μου επιτρέψετε να κάνω δυο - τρία πολιτικά σχόλια, τα οποία αφορούν τη συνολική συζήτηση την οποία είχαμε σήμερα για το σύνολο του νομοσχεδίου για την αντίληψη με την οποία συμπεριφέρθηκε η Κυβέρνηση. Ήταν πολλές οι περιπτώσεις που πήρε το λόγο, ο Υπουργός και ο κύριος Υφυπουργός για να αντικρούσουν τα επιχειρήματα των συναδέλφων, οι οποίοι εκφράζαμε την αγωνία του κόσμου του εμπορίου και της εργασίας σε σχέση με την επιδιωκόμενη πολιτική και τον επιδιωκόμενο στόχο της διεύρυνσης του ωραρίου. 
      Σπεύδω να θυμίσω, βεβαίως, ότι ευτυχώς η Κυβέρνηση της Νέας Δημοκρατίας του σήμερα δεν έφθασε στο μέτρο της κυβέρνησης της Νέας Δημοκρατίας 1990-1993, όπου τότε με τη γνωστή πρόταση των δύο Υπουργών της Νέας Δημοκρατίας, κ. Σιουφλιά και κ. Μάνου, είχαμε φθάσει στην απελευθέρωση για εικοσιτετράωρο. Ευτυχώς δεν φθάσατε εκεί. Παρ’ όλα αυτά επαναλάβατε συνεχώς τα ίδια επιχειρήματα, λες και κανένα από τα επιχειρήματα όλων των συναδέλφων της Αντιπολίτευσης – γιατί εγώ δέχομαι ότι υπάρχουν και άλλα κόμματα της Αντιπολίτευσης, τα οποία, πραγματικά, εκφράζουν τα συμφέροντα του λαού - καθόλου δεν σας έπεισε. Αυτό είναι ένα δείγμα της αντίληψης της Νέας Δημοκρατίας και της Κυβέρνησης για το πώς αντιμετωπίζει το διάλογο - τον εσωτερικό και δημοκρατικό διάλογο - στο Κοινοβούλιο, αλλά κυρίως το διάλογο που υποτίθεται ότι διεξάγει με την κοινωνία. Αποδείξατε και σήμερα, όπως και σε όλες τις περιπτώσεις μέχρι τώρα, ότι αντιμετωπίζετε το διάλογο ως διάλογο κουφών με την κοινωνία και το Κοινοβούλιο. 
      Δεύτερον, αναφέρθηκε πολλές φορές σ’ αυτήν την Αίθουσα η εικοσαετία του ΠΑΣΟΚ Θέλω να θυμίσω προς όλες τις κατευθύνσεις ότι υπήρχε ένα διάλειμμα σ’ αυτήν την εικοσαετία, το οποίο δημιουργήθηκε μέσα από τη συνεργασία και άλλων πολιτικών δυνάμεων και την ψήφο του λαού. Και ο λαός ο ίδιος σε τρία χρόνια έδωσε ξανά την εντολή στον Ανδρέα Παπανδρέου και στη συνέχεια, επανειλημμένως, στον Κώστα Σημίτη να προχωρήσουν την Ελλάδα στην Ευρώπη του μέλλοντος, δημιουργώντας την ισχυρή Ελλάδα. 
      Αυτό το διάλειμμα των τριών χρόνων η Νέα Δημοκρατία επιχειρεί με κάθε τρόπο να το ξεχάσει, όπως θέλει, βεβαίως, να το ξεχάσει και ο ελληνικός λαός. Όμως, και η Νέα Δημοκρατία να θέλει να το ξεχάσει; Εκτός και αν στον επικοινωνιακό σχεδιασμό της Κυβέρνησης του κ. Κώστα Καραμανλή είναι να ξεχάσει την κυβέρνηση του Κώστα Μητσοτάκη. 
      Εάν ισχύει αυτό, τότε έχει καλώς, αλλά να το λέμε και να το γνωρίζουμε. Να μην ξεχνιόμαστε όμως. Και καλό είναι να μην ξεχνιόμαστε όλοι για το ποιος κυβέρνησε τη χώρα, ποιος οδήγησε τη χώρα εκεί που την είχε οδηγήσει, ποιος έφερε ξανά και με ποιες δυνάμεις – με τις δυνάμεις όλου του ελληνικού λαού και κυρίως των εργαζόμενων - τη χώρα ξανά στα βήματα της προόδου.
      Και τέλος, θέλω να κλείσω με μια φράση, κύριε Πρόεδρε. Η αλήθεια είναι ότι η Νέα Δημοκρατία, είτε με την απουσία της είτε με την αδυναμία της στην άσκηση της κυβερνητικής εξουσίας είτε με τις επιλογές της, δημιουργεί καθημερινώς νέα δεδομένα για τη χώρα, τα οποία, δυστυχώς, είναι όλα δυσμενέστερα δεδομένα. Οδηγεί στην πραγματικότητα την Ελλάδα πίσω, σε μια πορεία οπισθοδρόμησης.
      Η νέα κυβέρνηση του ΠΑΣΟΚ, όταν θα ξαναέρθει με την ψήφο του λαού, είναι προφανές ότι θα ξεκινήσει από διαφορετικές αφετηρίες. Γι’ αυτό είμαστε εμείς εδώ, όλοι οι συνάδελφοι του ΠΑΣΟΚ, για να δώσουμε τη μάχη μας – και αυτό κάνουμε - με υπευθυνότητα και συνέπεια, για να εμποδίσουμε τη Νέα Δημοκρατία να φτάσει μακριά από τις αφετηρίες που παρέλαβε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Παπουτσή.
      Κύριε Υπουργέ, έχετε το λόγο για πέντε λεπτά.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κατ’ αρχάς, σε όλα όσα είπε τώρα ο κ. Παπουτσής, σ’ αυτές τις γενικότητες, εγώ θα ήθελα να απαντήσω ότι συμφωνώ σε μία: Να μην ξεχνιόμαστε. Και δεν ξεχνιόμαστε και δεν ξεχνάει και ο ελληνικός λαός και εν πάση περιπτώσει, να μην ξεχνιόσαστε κι εσείς ότι δεν ξεχνιόμαστε.
      Τώρα για τα επιμέρους ζητήματα που έχουν τεθεί, κατ’ αρχάς, κύριε Δαϊλάκη, θέλω να πω κάτι σχετικά με το θέμα, το οποίο θέσατε, περί μαρτυρικών πόλεων. Είναι ένα ζήτημα το οποίο πρέπει να εξετάσουμε, διότι είναι μια ρύθμιση, που θα έμπαινε την τελευταία στιγμή, χωρίς να είμαστε απολύτως βέβαιοι ποιους επηρεάζει, ποιους λαμβάνει υπ’ όψιν.
      Εγώ δέχομαι ότι μπορεί για ορισμένες πόλεις, για τις οποίες ενδιαφέρεστε, να μην υπάρχει θέμα. Όπως καταλαβαίνετε, μετά από μία τριήμερη συζήτηση εδώ, μετά από μία τριήμερη συζήτηση στην επιτροπή, για να βάλουμε τελικά έναν όρο, που μπορεί να δημιουργήσει ένα σοβαρότατο πρόβλημα σε ένα θέμα, θέλει μελέτη. Δεν λέω «όχι». Λέω ότι θα το μελετήσουμε και σε προσεχές νομοσχέδιο, αν υπάρχει θέμα και υπάρχει συμφωνία, δεσμευόμαστε να το φέρουμε.
      Αλλά με το να περιλάβουμε ξαφνικά έναν όρο περί «μαρτυρικών πόλεων», μπορεί να δημιουργήσουμε ενδεχομένως πρόβλημα. Γιατί εκτός από τις μαρτυρικές πόλεις, υπάρχουν και ένα σωρό μαρτυρικά χωριά. Δέχομαι –επαναλαμβάνω- ότι υπάρχει ένα ζήτημα, αλλά δεν είμαι αυτήν τη στιγμή σε θέση –και ο Υπουργός το ίδιο είπε- να πάρω μια απόφαση. Επαναλαμβάνω όμως ότι δεσμευόμαστε να το εξετάσουμε και, αν είναι, εδώ είμαστε, να το φέρουμε σε ρύθμιση.
      Σχετικά με δύο θέματα που έθεσε ο κ. Γείτονας, θέλω να πω ότι δεν υπάρχει θέμα παρέκκλισης από οποιαδήποτε διαδικασία με την απόφαση του γενικού γραμματέα της Περιφέρειας. Επίσης σχετικά με το θέμα που έθεσε για την παράγραφο 5 του άρθρου 18, θέλω να πω ότι δεν υπάρχει βλάβη, γιατί είναι προσωρινή εγκατάσταση. Εκεί που υπάρχει κενό δεν υπάρχει όμως μόνιμη βλάβη σε καμία περίπτωση. Φαντάζομαι ότι ο κ. Γείτονας θα διαβάσει τις απαντήσεις μου και θα τις κρίνει ικανοποιητικές.
      Τέλος, όσον αφορά τη ΡΑΕ, εμείς πιστεύουμε ότι η ΡΑΕ σαφώς αναβαθμίζεται έτσι και γι’ αυτό το κάνουμε άλλωστε, αφού ρωτήσατε ποιος είναι ο λόγος. Πιστεύουμε ότι σαφώς αναβαθμίζεται.
      Και εν πάση περιπτώσει, επειδή θίξατε και θέματα απελευθέρωσης και συμφερόντων, σας ξαναλέω άλλη μια φορά, μην απευθύνεστε για συμφέροντα σε μας. Μιλήσατε ειδικά για συμφέροντα που σταματούσαν την απελευθέρωση της ενέργειας. Μα δεν έχετε συναίσθηση ότι επί των ημερών σας η απελευθέρωση της ενέργειας υπήρχε μόνο στα χαρτιά και τίποτε δεν έγινε στην πράξη; Μήπως ξέρετε εσείς για τίποτε συμφέροντα, που τότε σας εμπόδιζαν να την προχωρήσετε και σε αυτά αναφέρεστε; Γιατί επί των ημερών μας, ήρθαν και οι κώδικες και προχώρησαν πράγματα που επί καιρώ είχαν σταματήσει.
      Γι’ αυτό εγώ, διατηρώντας και τη συζήτηση σε κάποιο επίπεδο, δεν θα ήθελα να επεκταθώ παραπέρα, αλλά θα ήθελα κι εδώ να συστήσω κάποια αυτοσυγκράτηση στους χαρακτηρισμούς.
      Έρχομαι τέλος στο περιβόητο θέμα του ωραρίου, που σχεδόν μονοπώλησε τη συζήτηση. Είπατε τώρα, στο τέλος, ότι η Κυβέρνηση απέδειξε ότι εννοεί το διάλογο ως διάλογο κωφών. Είπατε ότι δεν κάναμε τίποτα δεκτό. Ευθέως σας λέω ότι επί τρεις μέρες ακούμε τα ίδια και τα ίδια επιχειρήματα. Και από τον Πρόεδρό σας, που ήρθε εδώ, περίμενα, πραγματικά, ότι θα έλεγε κάτι διαφορετικό. Προφανώς, όμως, γι’ αυτό ήρθε με καθυστέρηση, γιατί δεν είχε να προσθέσει κανένα άλλο επιχείρημα στα όσα είχαν ακουστεί, ώστε να μεταπείσει το Τμήμα.
      Τα επιχειρήματα αυτά ήταν φόβοι, που βασίζονται σε υποθέσεις, δηλώσεις και έρευνες, οι οποίες έχουν διαψευσθεί από τις ίδιες τις έρευνες, απλώς σε άλλες σελίδες, μελέτες, οι οποίες δεν είναι μελέτες, αλλά είναι ερωτήσεις σε επιμέρους ανθρώπους, στοιχεία, τα οποία κυρίως έχετε πάρει από τη ΓΣΒΕΕ, που σας τροφοδοτεί με στοιχεία συνεχώς και η οποία η ίδια για τον εαυτό της διατηρεί το προνόμιο να έχει πολύ μεγαλύτερο ωράριο απ’ αυτό, το οποίο εδώ καταψηφίσατε.
      Άρα, λοιπόν, θα μου επιτρέψετε να πω ότι, αφενός μεν, εμείς δεν ακούσαμε κανένα πειστικό επιχείρημα και, αφετέρου, εσείς συνεχίζετε, μετά από τρεις μέρες, να ξεχνάτε στοιχεία που και προσωπικά κατέθεσα, να τα διαστρεβλώνετε, να μην τα αναφέρετε και να επιμένετε στους φόβους σας που, επαναλαμβάνω, στηρίζονται σε διάφορες εκτιμήσεις που, όμως, σε καμία άλλη χώρα δεν έχουν επιβεβαιωθεί.
      Επειδή κάτι είπατε, κυρία Διαμαντοπούλου, και για τις σοσιαλιστικές χώρες και τις μεταρρυθμίσεις, εγώ ξαναλέω και ξανασυστήνω και σε σας να δείτε τι κάνουν σήμερα στις χώρες τους τα υπόλοιπα σοσιαλιστικά κόμματα της Ευρώπης. Είκοσι  τέσσερις ώρες το εικοσιτετράωρο ο Εργατικός κ. Μπλερ, εκατόν είκοσι ώρες στη σοσιαλιστική Πορτογαλία, ενενήντα ώρες στη σοσιαλιστική Ισπανία. Ρωτήστε αυτούς, τα αδελφά σας κόμματα και πείτε μου γιατί έχετε καταντήσει να μην ακολουθείτε την ίδια πολιτική.
      Και μία γενική παρατήρηση για το πού πρέπει να απευθυνθεί το “περί διαλόγου κωφών”. Η κ. Ζήση είπε ότι οι έμποροι θα συνεχίσουν να εφαρμόζουν το ωράριο που έχουν μέχρι σήμερα και απαντώ δικαίωμά τους, διότι ακριβώς εμείς δεν τους αφαιρούμε το δικαίωμα να κάνουν ό,τι θέλουν. Άρα, λοιπόν, αν οι έμποροι της περιοχής σας, ή άλλων περιοχών, αποφασίσουν να συνεχίσουν να τηρούν το ισχύον ωράριο, με γεια τους, με χαρά τους, δικαίωμά τους.
      ΡΟΔΟΥΛΑ ΖΗΣΗ: Δεν σας ακούν, κύριε Υπουργέ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μα δεν τους το επιβάλλουμε, τους δίνουμε το δικαίωμα να κάνουν ό,τι θέλουν και εκείνοι έχουν δικαίωμα να επιλέξουν αυτό που κάνουν μέχρι σήμερα. Όσοι το επιλέξουν, είναι δικαίωμά τους. Και αυτό δείχνει ακριβώς ότι  αφήνουμε την τοπική κοινωνία στην πράξη - και όχι με νόμο που έρχεται είτε από την κεντρική εξουσία, είτε με απόφαση νομάρχου που έχει ισχύ νόμου-  να επιλέξει, χωρίς να επιβάλλουμε κάτι.
      ΡΟΔΟΥΛΑ ΖΗΣΗ: Επιβάλλετε, επειδή βάλατε τους παραέξω.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Νομίζω ότι μετά από έξι μέρες συζήτηση έχουμε εξαντλήσει εκατέρωθεν τα επιχειρήματα. Επιμένουμε στα ίδια. Αυτό που είπατε εν κατακλείδι είναι πολύ σημαντικό. Όποιος θέλει να εφαρμόσει αυτό που εφαρμόζεται μέχρι σήμερα, δικαίωμά του. Δεν μπορεί όμως να απαγορεύσει σε κάποιον άλλον να κάνει κάτι άλλο…
      ΡΟΔΟΥΛΑ ΖΗΣΗ: Από τους άλλους έχετε…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Και τώρα, επειδή υπήρξαν και υπάρχουν, ή ακούστηκαν, υπόνοιες ότι αυτή η θέσπιση του ενιαίου πλαισίου, έτσι όπως έχει γίνει, μπορεί στην ουσία να υποκρύπτει διεύρυνση εικοσιτέσσερις ώρες το εικοσιτετράωρο διότι μπορεί ο νομάρχης να επεκτείνει, άρα μπορεί να το κάνει μέχρι τις 11, 12 και από τις 12 και  μετά, αφού δεν έχει ώρα έναρξης, να υπάρξει συνέχεια, εμείς - δεν είχαμε κανένα ταμπού ή καμία άρνηση - δεχόμαστε να υπάρχει ώρα έναρξης –το πρότεινε και η Εθνική Συνομοσπονδία Ελληνικού Εμπορίου στην επιτροπή - στις 5 το πρωί, οπότε αποκλείεται να θεωρείται ότι υποκρύπτει αυτό διεύρυνση, για να λειτουργεί επί εικοσιτετραώρου βάσεως. 
      Γι’ αυτό προτείνω - και νομίζω ότι η Αξιωματική Αντιπολίτευση τουλάχιστον το δέχεται - μετά το άρθρο 12, να προστεθεί  άρθρο 13 - και αναριθμούνται τα υπόλοιπα- ως εξής: «Η έναρξη της λειτουργίας των εμπορικών καταστημάτων και των καταστημάτων τροφίμων, κατά το άρθρο 12 του παρόντος νόμου, δεν επιτρέπεται πριν από την 05.00΄  ώρα,  μετά την οποία είναι ελεύθερη».
      Το καταθέτω στα Πρακτικά.
      (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου,καταθέτει για τα Πρακτικά την προαναφερθείσα τροποποίηση, που έχει ως εξής:
      «Μετά το άρθρο 12 προστίθεται άρθρο 13 και αναριθμούνται τα υπόλοιπα, ως εξής:
      «Η έναρξη της λειτουργίας των εμπορικών καταστημάτων και των καταστημάτων τροφίμων, κατά το άρθρο 12 του παρόντος νόμου, δεν επιτρέπεται πριν από την 05.00 ώρα, μετά την οποία είναι ελεύθερη.»)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, δεν μπορεί να μπει παράγραφος στο άρθρο 12; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Προστίθεται νέο άρθρο 13, κύριε Πρόεδρε και αναριθμούνται τα υπόλοιπα.
      ΑΝΝΑ  ΔΙΑΜΑΝΤΟΠΟΥΛΟΥ:  Κύριε Πρόεδρε, παρακαλώ το λόγο, να υποβάλω μία ερώτηση.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Δεν ξέρω αν έχετε κοιτάξει το θέμα των ιχθυαγορών και ιδιαιτέρων περιπτώσεων, που να μην τους δεσμεύσει ο νόμος απολύτως .
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ απαντήστε.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αυτό ήταν ένα από τα σημεία που κοιτάζαμε. Δεν θίγει κατ’ αρχάς τις κεντρικές αγορές οι οποίες, ούτως ή άλλως, έχουν διαφορετικό ωράριο. Αφορά μόνο τα καταστήματα τροφίμων.
      Δεν αφορά φούρνους, δεν αφορά επαγγέλματα τέτοια που ενδεχομένως να τους δημιουργεί πρόβλημα. Το κοιτάξαμε και γι’ αυτό βάλαμε το 05.00’, που προφανώς καλύπτει τα εμπορικά καταστήματα πωλήσεων, αλλά καλύπτει ακριβώς και τέτοιες ειδικές ανάγκες. 
      ΠΡΟΕΔΡΕΥΩΝ (Γεώργιος Σούρλας): Ο κ. Πρωτόπαπας έχει το λόγο για τρία λεπτά να δευτερολογήσει.
      ΧΡΗΣΤΟΣ ΠΡΩΤΟΠΑΠΑΣ: Στο άρθρο που έφερε τώρα ο κύριος Υπουργός δεν έχω αντίρρηση, αλλά θέλω να προσθέσει τον καθορισμό των ωρών από τους οικείους εμπορικούς συλλόγους. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Βάζουμε ένα πλαίσιο και μέσα σε αυτό το πλαίσιο συνεχίζουν, αφού ισχύει το άρθρο 12, να καθορίζουν τις ώρες λειτουργίας. Άρα, στο πλαίσιο που βάζουμε ξεκινάει από τις 05.00΄ μέχρι τις 09.00΄ και μέσα σε αυτό οι εμπορικοί σύλλογοι καθορίζουν. Είναι προφανές. 
      ΧΡΗΣΤΟΣ ΠΡΩΤΟΠΑΠΑΣ: Θέλω να ξεκαθαρίσουμε το εξής. Εγώ δεν έχω αντίρρηση στην ώρα έναρξης, έχουμε όμως αντίρρηση στο άρθρο 12, διότι πάλι συνεπάγεται την αφαίρεση της δυνατότητας της τοπικής κοινωνίας να καθορίζει τα μικρότερα ωράρια. 
      Άρα, δεν έχουμε αντίρρηση στο να καθοριστεί το 05.00’, δεν μπορούμε όμως να το ψηφίσουμε για άλλο λόγο, διότι συνεχίζετε να κρατάτε έξω την τοπική κοινωνία και το νομάρχη από τον καθορισμό μικρότερων ωραρίων με απόφαση της τοπικής κοινωνίας. Υπ’ αυτή την έννοια, σας είπα που εδράζεται η διαφωνία μας. 
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, αυτά καταγράφονται στα Πρακτικά, τα οποία λαμβάνονται σοβαρά υπόψη όταν υπάρχουν κάποιες συγχύσεις. 
      ΧΡΗΣΤΟΣ ΠΡΩΤΟΠΑΠΑΣ: Ναι, κύριε Πρόεδρε, αλλά τρεις μέρες γι’ αυτό παιδευόμαστε. 
      ΠΡΟΕΔΡΕΥΩΝ (Γεώργιος Σούρλας): Ναι, σωστά. Διατυπώνετε την άποψή σας και καλά κάνετε.  
      ΧΡΗΣΤΟΣ ΠΡΩΤΟΠΑΠΑΣ: Δεν θα το αναιρέσουμε τώρα στο τέλος, χωρίς να έχουμε όμως αντίρρηση σε αυτό καθεαυτό το θέμα της ώρας έναρξης, το οποίο εν πάση περιπτώσει είχε έρθει και από την Ένωση Εμπορικών Συλλόγων. 
      Θέλω να κάνω δυο παρατηρήσεις. Η πρώτη αφορά το άρθρο 28. Στο άρθρο 28 κατ’ αρχάς μου κάνει κάτι εντύπωση και ήθελα να ρωτήσω τον κύριο Υπουργό μέρες τώρα. Γιατί στην παράγραφο 2 για άλλες περιπτώσεις υπάρχει ένας μήνας από τη δημοσίευση του παρόντος νόμου και σε άλλες περιπτώσεις δυο μήνες; Κάντε το ένα μήνα σε όλα να τελειώνουμε. 
      Μου προξενεί εντύπωση ότι σε άλλες περιπτώσεις καταστημάτων στη μεταβατική διάταξη του άρθρου 28 παράγραφος 2 λέτε ένα μήνα και σε άλλες περιπτώσεις δυο μήνες από τη δημοσίευση. Επειδή αυτό μπορεί να παρεξηγηθεί, δώστε την ελάχιστη προθεσμία - τουλάχιστον ένα μήνα πριν τη δημοσίευση - ώστε να μην έχουμε παρεξηγήσεις του τύπου ότι σε άλλη περίπτωση βλέπουμε το ένα και σε άλλη το άλλο. 
      Στο άρθρο 28, στην παράγραφο 6 που προσθέσατε το πρωί, θέλω να σας παρακαλέσω, κύριε Υπουργέ, να δείτε δυο θέματα τα οποία σας ανέφερα και το πρωί. Το ένα είναι η δυνατότητα των ανθρώπων αυτών να πωλούν βιοτεχνικά και βιομηχανικά προϊόντα. Εννοώ τους μικροπωλητές στους οποίους θα δώσετε άδειες λαϊκής. Ξέρω τι προβλέπεται στο πλαίσιο, αλλά θέλω να το τονίσω. Θα σας ζητούσα, αν είναι δυνατόν, να τονιστεί και σ’ αυτήν τούτη την τροπολογία. 
      Το δεύτερο είναι η κρίση που θα γίνει, για να μη θεωρηθεί ότι γίνεται ανεξέλεγκτα και δημιουργούνται παρεξηγήσεις, να δεχθείτε ει δυνατόν να γίνει με βάση το ν. 2323, ο οποίος τροποποιήθηκε με το ν. 3190, ο οποίος τροποποιείται τώρα, δηλαδή, με βάση τις σταθερές διατάξεις που γίνεται η αρχική κρίση χορήγησης τέτοιων αδειών. 
      Έτσι θα έχουμε, τουλάχιστον, ένα σαφές και καθορισμένο πλαίσιο μέσα στο οποίο θα κρίνεται με την υπουργική απόφαση ποιες άδειες θα δοθούν και ποιες όχι. Δηλαδή να μην έχουμε άλλα κριτήρια για το ξεκίνημα μιας άδειας και άλλα κριτήρια για τη μεταβατική αυτή διάταξη η οποία μπαίνει τώρα. Νομίζω ότι αυτό είναι πολύ λογικό. 
      Κλείνω εκφράζοντας μια γενική παρατήρηση. Συζητάμε, κύριε Πρόεδρε, τρεις μέρες τώρα. Νομίζω ότι ο Πρόεδρός μας πάρα πολύ σωστά ακόμη και στη χρονική στιγμή ήρθε και το έβαλε, διότι για μας δεν υπήρχε αμφισβήτηση ότι η Κυβέρνηση με την πλειοψηφία της θα περάσει το σχετικό άρθρο. Το κρίσιμο ζήτημα ήταν να καταλάβει ο κόσμος ότι εμείς αυτό θα το καταργήσουμε. Γι’ αυτό νομίζω ότι και το timing ακόμα, αν θέλετε, το timing της αναφοράς της κατάργησης ήταν απολύτως σωστό.
      Πέραν όμως αυτού, εδώ και τόσες μέρες συζητάμε για ένα μακρύ ωράριο, το οποίο θα κληθούν οι μικρομεσαίοι και οι εργαζόμενοι στα καταστήματα να υποστούν. Την ίδια ώρα που συζητούσαμε αυτό το πράγμα, έρχεται ο κ. Παναγιωτόπουλος την τελευταία στιγμή στην αρμόδια επιτροπή της Βουλής, που συνεδρίαζε την ίδια ώρα και κάνει μια ακόμη κίνηση που δένεται με την πρώτη. Δηλαδή στη μεν πρώτη αφαιρούμε την κοινωνία από τη δυνατότητα καθορισμού του ωραρίου και στη δεύτερη αφαιρεί τη δυνατότητα του σωματείου, όταν δεν υπάρχει εργασιακά, αλλά υπάρχει κλαδικά ή ομοσπονδιακά, να έχει λόγο στη διευθέτηση. Καλεί τους εργαζόμενους να υπογράφουν, λέει, μια κατάσταση παραδίδοντάς τους στην ουσία απροστάτευτους στην όποια όρεξη του εργοδότη. 
      Αυτό είναι το ίδιο πράγμα με αυτό που κάνει ο κύριος Υπουργός. «Αυτό είναι το ωράριο το οποίο εμείς επιθυμούμε. Αυτό είναι το ωράριο το οποίο ενδιαφέρει τα πολυεθνικά υπερκαταστήματα. Υποχρεούστε να το εφαρμόσετε. Αυτό είναι το ωράριο, κύριοι εργαζόμενοι, το οποίο επιθυμεί ο εργοδότης σας και αυτό το ωράριο με μια κατάσταση, στην οποία θα συρθείτε να υπογράψετε, σας υποχρεώνουμε να εφαρμόσετε». 
      Πού θα πάει αυτή η κατάσταση; Όπου υπάρχει πια οργανωμένη κοινωνία, όπου υπάρχει συμφωνία, όπου υπάρχει το οτιδήποτε αναιρείται. 
      Σ’ αυτά τα ζητήματα – πρέπει να το ξεκαθαρίσουμε - έχετε μπει, κύριε Υπουργέ, σε ένα δρόμο χωρίς επιστροφή, ένα δρόμο αυταρχισμού και καταστολής. Αλλά σας το είπα το πρωί και κλείνω μ’ αυτό.  Όποιος σκάβει το λάκκο της κοινωνίας πέφτει ο ίδιος –σε τελική ανάλυση- μέσα.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Γεώργιος Σούρλας): Να πάμε με τη σειρά, με τους εισηγητές πρώτα, κύριε Παπουτσή. Έχει ζητήσει το λόγο ο κ. Γκατζής. Θα ακολουθήσει η κ. Ξηροτύρη και, αν θέλει να μιλήσει, ο κ. Κοντογιάννης. Εν συνεχεία, προχωρούμε με τους συναδέλφους.
      Ορίστε, κύριε Γκατζή, έχετε το λόγο.
      ΝΙΚΟΛΑΟΣ ΓΚΑΤΖΗΣ: Έρχομαι να κάνω μια υπενθύμιση στον κύριο Υπουργό, ο οποίος το υποσχέθηκε, αλλά δεν το είδα να ισχύει στις τροποποιήσεις που έφερε. Αφορά τις άδειες των μικροπωλητών, των παραγωγών κλπ. που θα λήξουν στις 31/12 κλπ. και δεν αναφέρετε μέσα ότι αυτοί θα έχουν το δικαίωμα, γιατί οι περισσότεροι απ’ αυτούς είναι προς σύνταξη, κύριε Υπουργέ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Γκατζή, μου επιτρέπετε;
      ΝΙΚΟΛΑΟΣ ΓΚΑΤΖΗΣ: Βεβαίως.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αυτό το οποίο έθεσε τώρα στο τέλος ο κ. Πρωτόπαπας, όσον αφορά το δικαίωμα να πουλούν βιομηχανικά προϊόντα, αυτό είναι. Για τους ίδιους αναφέρεται.
      ΝΙΚΟΛΑΟΣ ΓΚΑΤΖΗΣ: Ναι. Λέμε όμως ότι λήγει η προθεσμία και δεν το αναφέρετε.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επ’ ευκαιρία, μια που παίρνω το λόγο, για να μην τον ξαναπάρω μετά, λέω ευθέως ότι προφανώς έχουν δικαίωμα να πουλούν και άλλα προϊόντα εκτός γης και θάλασσας. Προσδιορίζεται μάλιστα από τα προεδρικά διατάγματα που είναι σήμερα σε ισχύ.
      ΝΙΚΟΛΑΟΣ ΓΚΑΤΖΗΣ:  Λήγει η άδειά τους, κύριε Υπουργέ. Γι’ αυτό μιλάω.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε, απαντώ επ’ ευκαιρία και στο ερώτημα που έθεσε ο κ. Πρωτόπαπας.
      Επαναλαμβάνω ότι ασφαλώς επιτρέπεται να πουλούν στις λαϊκές αγορές. Δεν πρόκειται να τους βάλουμε να πουλούν οπωροκηπευτικά, αφού δεν έκαναν αυτήν τη δουλειά μέχρι τώρα. Σήμερα με βάση και τα προεδρικά διατάγματα που ήταν σε ισχύ και με αυτά που θα βγουν κατ’ εξουσιοδότηση του νόμου θα προβλέπεται ότι θα πωλούνται και εμπορεύματα όχι γης και θάλασσας. Άρα, προφανώς όσοι ενταχθούν, σ’ αυτήν την κατηγορία θα ενταχθούν. 
      Βεβαίως θα υπάρχουν κριτήρια. Σχετικά με το αν θα είναι κριτήρια του ν.2323 ή του ν. 3190, σας λέω ότι θα είναι ενιαία κριτήρια. Δεν πρόκειται να εφαρμόσουμε διαφορετικά κριτήρια γι’ αυτούς. Όμως πρέπει να ελέγξουμε ότι πράγματι, έχει τηρηθεί η νομιμότης. Γιατί μπορεί εμείς να συζητήσουμε για το ν.2323 και να έχουν δοθεί νόμιμες άδειες μετά το ν.2323 με τα καινούργια δεδομένα. Πάντως θα υπάρχουν κοινά κριτήρια για όλους, τα οποία δεν θα είναι διαφορετικά από αυτά τα οποία ισχύουν μέχρι σήμερα.
      Σχετικά με αυτό που λέτε εσείς, αυτό ακριβώς κάνουμε. Δίνουμε τη δυνατότητα, αφού ελέγξουμε ποιοι είναι νόμιμοι, ποιοι τηρούν τις προϋποθέσεις, να τηρούνται τα ενιαία κριτήρια με τους άλλους. Το είπα και στην επιτροπή. Δεν μπορεί – ας πούμε - για τον πωλητή λαϊκών αγορών σήμερα με το ισχύον καθεστώς να επιτρέπεται μία άδεια ανά οικογένεια και στους συγκεκριμένους να έχει και αυτός και η γυναίκα του και το παιδί του και το εγγόνι του. Είναι προφανές, λοιπόν, ότι εντάσσεται στην ίδια λογική που είπε ο κ. Πρωτόπαπας να υπάρχουν ενιαία κριτήρια. Άρα αυτούς που λέτε καλύπτει η συγκεκριμένη ρύθμιση.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Γκατζή, συνεχίστε. Έχει κρατηθεί ο χρόνος σας. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, πώς κρατήθηκε; Μίλησα εγώ ένα λεπτό; 
      ΠΡΟΕΔΡΕΥΩΝ (Γεώργιος Σούρλας): Θα υπάρξει μια ανοχή. 
      ΝΙΚΟΛΑΟΣ ΓΚΑΤΖΗΣ: Δεν μίλησα τόσο, κύριε Πρόεδρε. Δυο κουβέντες είπα.
      ΠΡΟΕΔΡΕΥΩΝ (Γεώργιος Σούρλας): Να είστε όμως σύντομος, γιατί έχετε καταπονηθεί. Εγώ σας παρακολουθώ από εδώ και βλέπω ότι είστε καταπονημένος. 
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, λέτε ότι θα συμπεριλαμβάνονται και αυτοί και δεν θα χάσουν το δικαίωμα. Γιατί όταν καλύπτονται με όλα τα κριτήρια που μπαίνουν και από εκεί και πέρα οι υπόλοιποι μπαίνουν σε κλήρωση, καταλαβαίνετε ότι –όταν για μικροπωλητές ή παραγωγούς είναι τριάντα θέσεις και αυτοί είναι πενήντα - αυτό είναι ένα πρόβλημα. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Γι’ αυτό έγινε ρύθμιση.
      ΝΙΚΟΛΑΟΣ ΓΚΑΤΖΗΣ: Επιμένουμε στο άρθρο 18 ότι με τις προτεινόμενες λύσεις δημιουργείται ίσως μια μεγάλη καταστροφή προς τις δασικές εκτάσεις και αυτό είναι μια συνέχεια της πολιτικής της Νέας Δημοκρατίας ύστερα από την επιβολή που ήρθε με το άρθρο 24 του Συντάγματος που καταστρέφει, ουσιαστικά, το δασικό μας πλούτο.
      Έρχομαι, κύριε Πρόεδρε, στο άρθρο 24 όπου θα ήθελα να πω το εξής. Κύριε Υπουργέ, εδώ δεν πρόκειται γι’ αυτό που μας είπε ο κ Υπουργός και στην επιτροπή, το οποίο σήμερα και χθες δεν το επικαλέστηκε στο Τμήμα, ότι πρόκειται, δηλαδή, για μια αξιολόγηση ορισμένων ανθρώπων που θα γίνει μια φορά κλπ. 
      Ένα σημείωμα που έχουμε από την Ένωση των Ελλήνων Ερευνητών λέει ότι αυτή η υπόθεση θα στοιχίσει 4.000.000 ευρώ. Και λένε οι ίδιοι ότι με 40.000 θα μπορεί να εξασφαλίσει η υπηρεσία περίπου εκατό ερευνητές οι οποίοι θα εργάζονται και ανεμπόδιστα και θα υπάρξουν έτσι και θέσεις εργασίας. Εμείς, λοιπόν, θα λέγαμε ότι είναι μια χαριστική και φωτογραφική ίσως πράξη.
      Ερχόμαστε στο άρθρο 25. Εδώ κάνετε μια εξαίρεση. Γιατί δεν προβλέπεται αυτό για όλες τις κατηγορίες των εργαζομένων που έχουν δουλέψει στον ιδιωτικό τομέα, ούτως ώστε μπαίνοντας στο δημόσιο να γίνει αναγνώριση της υπηρεσίας τους στο δημόσιο;
      Γιατί ονομάζετε και φωτογραφίζετε μία μόνο κατηγορία εργαζομένων; Είμαστε αντίθετοι. Πρέπει να έχουμε μία συνέχεια. 
      Ερχόμαστε στο άρθρο 26. Κατ’ αρχάς είμαστε αντίθετοι με όλες τις αρχές, τις δήθεν ανεξάρτητες αρχές, οι οποίες, κύριε Πρόεδρε, έχουμε δει πώς δουλεύουν. Η κάθε μία από αυτές δεν κάνει τίποτα άλλο παρά να είναι μία επιτροπή υλοποίησης κυβερνητικών αποφάσεων και μάλιστα μακριά από τον κοινωνικό έλεγχο και πολύ περισσότερο από τον έλεγχο της Βουλής. Εκτός του ότι είμαστε αντίθετοι με όλη αυτήν την απελευθέρωση της ενέργειας η οποία έγινε.
      Ερχόμαστε στο άρθρο 27. Εδώ, κύριε Υπουργέ, με την τροπολογία που κάνετε θα αυξηθούν ακόμη περισσότερο τα δίδακτρα στα ιδιωτικά σχολεία. Και θεωρώ ότι καταλαβαίνετε γιατί. Στο μαθηματικό τύπο υπολογισμού θα το πάρετε με την αύξηση που γίνεται στους συντελεστές, δηλαδή, με την αύξηση που θα πάρει ενώ δεν το υπολογίζετε με το μισθό τον οποίο έπαιρνε. Από την άποψη αυτή, λοιπόν, οι αμοιβές του διδακτικού προσωπικού που λαμβάνονται υπ’ όψιν στο μαθηματικό τύπο, αντί του προηγούμενου όπως σας λέω, θα βγουν πολύ μεγαλύτερες. Το λέει άλλωστε και η έκθεση του Γενικού Λογιστηρίου του Κράτους. Δεν είναι δική μας ανακάλυψη αυτό.
      Έρχομαι στο άρθρο 29, κύριε Πρόεδρε. Πείτε μας, κύριε Υπουργέ. Θα πληρώνει κάποιος όταν θέλει να προσφύγει για ένα πρόστιμο, το 20% του προστίμου. Αν αθωωθεί τι γίνεται; Θα πάρει αυτό το 20% πίσω; Αυτό το αφήνετε ανοικτό. Δε λέει πουθενά τι θα γίνει. Και αν είναι σοβαρό το ποσό όπως καταλαβαίνετε θα έχουμε σοβαρό πρόβλημα. 
      Δεν έχουμε αντίρρηση για την κωδικοποίηση που θέλετε να κάνετε εδώ, αλλά είμαστε εν γένει αντίθετοι με όλο το νομοθετικό πλαίσιο που υπάρχει για τους μικροεπαγγελματίες. Και για τις άδειες που δίνετε για τις λαϊκές αγορές, τον αριθμό των θέσεων και όλα αυτά που έχουν καταντήσει ένας μικροκομματικός μηχανισμός εκμετάλλευσης θα έλεγα όλων αυτών των ανθρώπων. Την κωδικοποίηση μπορείτε να την κάνετε, είναι δικαίωμά σας, όμως εμείς είμαστε αντίθετοι με όλο αυτό το νομοθετικό πλαίσιο.
      Θα τελειώσω λέγοντας το εξής. Και με αυτό το νομοσχέδιο και με άλλο νομοσχέδιο που συζητείται στη Βουλή γίνεται μία συντονισμένη επίθεση απέναντι στους εργαζόμενους. Εδώ συζητάμε για τους μικρομεσαίους επαγγελματίες που θα παρασύρει και τους εργαζόμενους, την απελευθέρωση του ωραρίου και στη διπλανή αίθουσα την απελευθέρωση της εργασίας. Μιλάμε για μία συντονισμένη επίθεση που θα πλήξει κυρίαρχα δικαιώματα που έχουν αποκτήσει μέχρι σήμερα οι εργαζόμενοι και αυτό πρέπει να το δει ο ελληνικός λαός, δηλαδή την πολιτική αυτή που ασκείτε και να απεγκλωβιστεί από αυτές τις δυνάμεις που την υλοποιούν.
      ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Θα επαναλάβω τις επιφυλάξεις μου για το άρθρο 18, για τη διαδικασία, δηλαδή, μέσω και της απόφασης του γενικού γραμματέα της αδειοδότησης για την εγκατάσταση υποσταθμών, δικτύων κλπ.. Όπως είπα και στην πρωτολογία μου επί των άρθρων η αγωνία μας για να εφαρμοστεί ένα σωστό πλαίσιο και να υπάρξει εξέλιξη στις εγκαταστάσεις και στη λειτουργία της παραγωγής ηλεκτρικής ενέργειας από τις ανανεώσιμες πηγές είναι σε όλους μας κοινή, και οι υποχρεώσεις μας τεράστιες απέναντι και στις συμφωνίες που υπογράψαμε κ.λπ.. Αυτό όμως δεν μπορεί να γίνεται κάθε φορά μ’ έναν αποσπασματικό τρόπο που τις περισσότερες φορές υπάρχουν αντιδράσεις. Στους δύο υποσταθμούς της ΔΕΗ στην Αργυρούπολη δεν έχει δοθεί ακόμη η αδειοδότησή τους βάσει της απόφασης του Συμβουλίου της Επικρατείας στο οποίο προσέφυγαν οι κάτοικοι, βλέπετε τι γίνεται με τις εγκαταστάσεις των ανανεώσιμων πηγών ενέργειας, με τη χρήση της αιολικής ενέργειας κ.ο.κ.. Επιτέλους αυτά τα πράγματα πρέπει να τα βάλουμε σε μία σειρά και σε καμία περίπτωση να μην αφήνονται ανοικτά παράθυρα ότι μπορούμε να θίξουμε δασικές εκτάσεις, οι οποίες προστατεύονται και από τα άρθρα του Συντάγματός μας.
      Όσον αφορά το άρθρο 22 για τα κέντρα καινοτομίας κλπ. δεν μας απαντήσατε, κύριε Υπουργέ. Πρόκειται να έρθει ένα ολοκληρωμένο θεσμικό πλαίσιο για όλα αυτά τα θέματα; Τουλάχιστον να έχουμε ορατό ότι κάτι θα συμβεί στο άμεσο μέλλον – το υποσχέθηκε και ο Πρωθυπουργός - γι’ αυτό το μεγάλο θέμα της έρευνας και τεχνολογίας. 
      Για το άρθρο 24 που αφορά τους ερευνητές και τη χαριστική αυτή διάταξη και τις μεγάλες επιφυλάξεις που έχουν οι υπόλοιποι εργαζόμενοι ερευνητές σε όλα αυτά τα κέντρα, δεν μας δώσατε μία απάντηση.
      Όσον αφορά τώρα για το θέμα του άρθρου 26 της Ρυθμιστικής Αρχής Ενέργειας, το Δεκέμβριο του 1999 το ΠΑΣΟΚ ψήφισε το ν.2773 για την απελευθέρωση της αγοράς ενέργειας και εκεί προβλεπόταν και η συγκρότηση της ανεξάρτητης Ρυθμιστικής Αρχής. 
      Εμείς είχαμε επισημάνει και είχαμε διαφωνήσει σε δύο πράγματα. Στο ότι κατ’ αρχάς η συγκρότηση αυτής της αρχής γινόταν από τον αρμόδιο Υπουργό και μόνον ο πρόεδρος και ο αντιπρόεδρος προέρχονταν από τη διατύπωση γνώμης της αρμόδιας επιτροπής της Βουλής. Και τώρα ακόμα περισσότερο μετά τις διατάξεις του Συντάγματος, εμείς επιμένουμε ότι τα μέλη και αυτής της Ρυθμιστικής Αρχής Ενέργειας πρέπει να εκλέγονται βάσει του άρθρου 101 του Συντάγματος, δηλαδή, από τη Σύσκεψη των Προέδρων. Δεν θεωρούμε ότι είναι επιχείρημα, όπως ακούστηκε για τον Συνήγορο του Καταναλωτή ότι επειδή το Σύνταγμα αναφέρεται σε εκείνες τις ανεξάρτητες Αρχές, δεν μπορεί να επεκταθεί. Αυτή είναι η φιλοσοφία μας. 
      Και η δεύτερη αντίρρησή μας ήταν ότι ενώ είναι τόσο σημαντικός ο ρόλος της ανεξάρτητης Ρυθμιστικής Αρχής Ενέργειας και θα έπρεπε, πράγματι, τα μέλη της να εκλέγονται με τις καλύτερες δυνατές διαδικασίες, από την άλλη πλευρά δεν είναι ισχυρή η γνώμη της. Λέει: «μετά από γνώμη» κλπ.. Εδώ χρειάζεται μία ισχυροποίηση της γνώμης των γνωμοδοτήσεων της ανεξάρτητης Ρυθμιστικής Αρχής Ενέργειας για να επιτελέσει κάποτε και το έργο της, που, πραγματικά, μέχρι τώρα θα έλεγα ότι ήταν πολλές οι αντιφάσεις της σε σχέση και με το νομοθετικό πλαίσιο το οποίο υπάρχει στη χώρα και με τη λειτουργία και τις αποφάσεις της ΔΕΗ πάνω στο θέμα της απελευθέρωσης της ενέργειας και στο μεγάλο θέμα που έχει η χώρα μας της επάρκειας ηλεκτρικής ενέργειας και, εν πάση περιπτώσει, στο θέμα των νέων επενδύσεων σε πηγές καθαρότερης ενέργειας κ.ο.κ..
      Αυτά, κύριε Πρόεδρε, όσον αφορά τα βασικά άρθρα τα οποία συζητούμε.
      ΠΡΟΕΔΡΕΥΩΝ (Γεώργιος Σούρλας):  Ο κ. Παπουτσής έχει το λόγο.
      ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε.
      Θα ήθελα να κάνω μερικά σχόλια για την τελευταία προσθήκη του κυρίου Υπουργού που αφορά την έναρξη του ωραρίου λειτουργίας των καταστημάτων στις πέντε η ώρα το πρωί. 
      Θέλω να πω ευθύς εξ αρχής ότι η Κυβέρνηση ή έχει κρυφό πρόγραμμα ή νομοθετεί στο πόδι, διαφορετικά δεν εξηγείται. Υποτίθεται ότι συζητάει με την κοινωνία έξι μήνες, λέει ο κύριος Υπουργός. Εμείς λέμε ότι δεν έγινε ποτέ οργανωμένος διάλογος. Υποτίθεται ότι τρεις μέρες στη Βουλή και τρεις μέρες στην επιτροπή γίνεται η ίδια συζήτηση. Τώρα, την τελευταία στιγμή θυμήθηκε να υπάρχει ώρα έναρξης των καταστημάτων στις πέντε η ώρα το πρωί;
      Θέτω το εξής ερώτημα: Η Τοπική Αυτοδιοίκηση έχει ερωτηθεί; Είναι πρόταση των εμπόρων. Βεβαίως. Μα η αποστολή της Κυβέρνησης είναι να διασφαλίζει την κοινωνική συνοχή. Είναι να ενδιαφέρεται για τη γνώμη όλων των υπόλοιπων πολιτών. 
      Δέχεται, λοιπόν, ο εργαζόμενος στα καταστήματα την επίθεση για την απελευθέρωση του ωραρίου. Σκεφθείτε τι θα γίνει στις τουριστικές περιοχές. Δεν θα κοιμάται κανένας ποτέ. Είκοσι τέσσερις ώρες το εικοσιτετράωρο σημαίνει αυτή η ρύθμιση. Αφού υποτίθεται ότι όλα γίνονται υπέρ του καταναλωτή, τώρα θα ξυπνάμε και τον καταναλωτή. Δεν είπαμε στον καταναλωτή ότι με τη διεύρυνση του ωραρίου αυξάνεται το κόστος της τιμής, γιατί θα μετακυληθεί το κόστος λειτουργίας του καταστήματος και της επιχείρησης στον καταναλωτή. Τώρα θα τον ξυπνάμε και από πάνω.
      Επιπλέον, κύριε Πρόεδρε, ακούω τον κύριο Υπουργό συχνά να λέει ότι αυτό είναι ένα πλαίσιο. Όταν νομοθετεί, δημιουργεί έννομο δικαίωμα. Και η επιχείρηση μπορεί κάλλιστα να πει ότι δεν συμμετέχω στον εμπορικό μου σύλλογο. Διαγράφομαι από τον εμπορικό μου σύλλογο. Μπορώ να λειτουργώ. Και εν πάση περιπτώσει, κανένα υπερκατάστημα δεν πρόκειται να πάει να εγγραφεί σε κανένα εμπορικό σύλλογο καμιάς επαρχιακής πόλης. 
      Και, όπως ξέρετε, από τη στιγμή που αρχίζει να υπάρχει οικονομική δραστηριότητα, η μία, δηλαδή η βασική, ανοίγει η επιχείρηση. Από εκεί και πέρα, είναι νόμιμη η δραστηριότητα των φορτηγών, των άλλων συμπληρωματικών εργασιών οι οποίες γίνονται και που δημιουργούν θορύβους. Δεν είναι τυχαίο, βεβαίως, ότι τα καταστήματα στις πόλεις λειτουργούν με βάση την αποδοχή της κοινωνίας, γιατί όλοι αναγνωρίζουμε ότι το εμπόριο είναι μια δραστηριότητα που είναι απόλυτα συμβατή και δεμένη με τον κοινωνικό ιστό των πόλεων.
      Ο κύριος Υπουργός το ξέχασε ή, αν δεν το ξέχασε, σημαίνει ότι το είχε στο μυαλό του. Τι από τα δύο, λοιπόν, συμβαίνει; Νομοθετεί στο πόδι η Κυβέρνηση ή έχει κρυφό πρόγραμμα; Και υπέρ ποίων συμφερόντων;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα μιλήσει ο κ. Δαϊλάκης και ολοκληρώνονται οι δευτερολογίες.  Ύστερα, θα έχετε το λόγο.
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, απευθύνομαι προς τον Υπουργό για την υπόθεση των μαρτυρικών πόλεων. Εγώ θέλω να σας γνωρίσω ότι πανευρωπαϊκά το Δοξάτο έχει τη μεγαλύτερη προσφορά με δύο θυσίες, μία το 1913 με εξακόσιους πενήντα νεκρούς και μία το 1941 με τριακόσιους πενήντα νεκρούς. 
      Σε σύνολο τεσσεράμισι χιλιάδων κατοίκων, όταν έχεις προσφορά χιλίων κατοίκων και δεν έχεις πάρει τίποτα ακόμα, είναι ένα θέμα. Απεναντίας, έγινε και μία τρίτη σφαγή με τον Καποδίστρια, γιατί πήραν την έδρα και την πήγαν σ’ ένα μέρος διακοσίων κατοίκων, σε μία άλλη περιοχή. 
      Λειτουργεί, λοιπόν, μία κυριακάτικη αγορά. Αυτή τώρα θα κλείσει ή να το βάλουμε κάπως αλλιώς, όπως «κυριακάτικες αγορές σε μαρτυρικές πόλεις παραμένουν ως έχουν»; Εδώ είμαστε, μπορούμε να το συζητήσουμε. Δεν πρέπει να κάνουμε να μαρτυράει κι άλλο αυτός ο δήμος.
      Αν υπάρχουν αντιρρήσεις, εδώ είναι οι εκπρόσωποι των κομμάτων και μπορούμε να το συζητήσουμε.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο για να ολοκληρώσουμε τη συζήτηση.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κατ’ αρχάς θα ήθελα να πω κάτι για την τελευταία παρατήρηση του κ. Δαϊλάκη. Σέβομαι και τιμώ τις θυσίες, αλλά είναι και λίγο ευτελισμός της θυσίας να λέμε πόσοι θυσιάστηκαν και αυτοί να εξισώνονται με κυριακάτικο παζάρι. 
      Νομίζω ότι δεν πρέπει να το συσχετίζετε. Δέχομαι ότι υπάρχει κάτι το οποίο ισχύει παραδοσιακά. Να δούμε πώς θα τα αντιμετωπίσουμε και σας βεβαιώνω –δεν το λέω για να αποφύγουμε τη συζήτηση- θα εξετάσουμε τι γίνεται, μπορούμε να μπούμε στο ήδη υπάρχον, να δούμε ποιοι άλλο θίγονται, κλπ.
      Είναι ένα θέμα το οποίο ήρθε τελευταία στιγμή και δεν είμαι σε θέση –και το λέω ευθέως- να το δεχθούμε έτσι, χωρίς να εξετάσουμε τους άλλους παράγοντες. Όμως μη το συσχετίζετε με το αν κάποια πόλη έχει μαρτυρήσει πιο πολύ από κάποια άλλη και ως εκ τούτου δικαιούται παζάρι. 
      Νομίζω ότι ευτελίζεται και η θυσία κάποιων. Δεν σημαίνει ότι η μαρτυρική πόλη δικαιούται και παζάρι. Νομίζω ότι είναι ευτελισμός και του όρου «μαρτυρική πόλη».
      Τώρα, έρχομαι στο δεύτερο. Αντιλαμβάνομαι, κύριε Παπουτσή, ότι ενοχλείστε γιατί δύο βασικά σας επιχειρήματα καταρρίπτονται. Το ένα είναι ότι έχουμε διάλογο κωφών, διότι εμείς μέχρι την τελευταία στιγμή είμαστε ανοιχτοί…
      ΧΡΗΣΤΟΣ ΠΡΩΤΟΠΑΠΑΣ: Ας μην αντιδρούσαμε εμείς και θα σας έλεγα εγώ αν θα το κάνατε.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μισό λεπτό να σας πω κάτι. Περίμενα να ακούσω και από εσάς αυτήν την πρόταση, αλλά δεν την άκουσα. Από κανέναν από τους Βουλευτές του ΠΑΣΟΚ δεν την άκουσα. Από κανέναν! Η κ. Ξηροτύρη το είπε, είναι αλήθεια. Όμως, κανένας Βουλευτής του ΠΑΣΟΚ δεν είπε: «κοιτάξτε να δείτε, βάλτε τουλάχιστον μια ώρα έναρξης, στις πέντε η ώρα, να μη γίνει αυτό το οποίο και εσείς λέτε ότι φοβόσασταν να γίνει που εμείς δεν το έχουμε στο κεφάλι μας».Εγώ περίμενα ότι θα το λέγατε. Όμως, εν πάση περιπτώσει.
      Το δεύτερο επιχείρημά σας είναι το περί πλήρους απελευθέρωσης, ότι αυτό σημαίνει «πλήρης απελευθέρωση». Ε, να που δεν σημαίνει και να, που δεν το έχουμε στο κεφάλι μας, διότι δεν νομίζω ότι υπέστημεν τέτοια τεράστια πίεση από την Αξιωματική Αντιπολίτευση ή από την άλλη Αντιπολίτευση για να μπει ώρα έναρξης και εμείς λέγαμε «όχι».
      Άλλα ερωτήματα, πολύ πιο ανούσια, ετέθησαν μετ’ επιτάσεως, αλλά το συγκεκριμένο προφανώς δεν ήταν από την Αξιωματική Αντιπολίτευση ώστε να πεις ότι αναγκάστηκε να το δεχθεί η Κυβέρνηση.
      Αντίθετα, αυτό αποδεικνύει ότι η Κυβέρνηση δεν είχε στο μυαλό της απελευθέρωση. Η Κυβέρνηση είναι ειλικρινής σ’ αυτό το οποίο λέει και η τελετή…
      ΝΙΚΟΛΑΟΣ ΓΚΑΤΖΗΣ: Ενενήντα μία ώρες την εβδομάδα, κύριε Υπουργέ, δεν είναι απελευθέρωση;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε, αλλά το επιχείρημα το οποίο ακούστηκε εδώ ήταν ότι με τη δυνατότητα που έχει ο νομάρχης, θα επεκτείνει το ωράριο μέχρι τις δώδεκα η ώρα, μετά στις δώδεκα και ένα λεπτό θα ανοίγει και να, το εικοσιτέσσερις ώρες το εικοσιτετράωρο που το φέρνετε από το παράθυρο. Δεν θέλουμε να φέρουμε τίποτα από το παράθυρο και το λέμε ευθέως. 
      Τώρα, δεν θα ξαναμπώ στην κουβέντα περί συμφερόντων. Κάθε φορά που δεν έχετε επιχειρήματα, πετάτε τη λέξη «συμφέροντα» νομίζοντας ότι μας ακουμπάει. Δεν μας ακουμπάει, εκτός αν τα απευθύνετε στο δικό σας κόμμα και στους δικούς σας προκάτοχους ή συναδέλφους Υπουργούς.
      Επίσης στο άρθρο 28 παράγραφος 2, αντί ένα και δύο μήνες δεχόμαστε να γίνουν όλα ένα μήνα. 
      ΠΡΟΕΔΡΕΥΩΝ (Γεώργιος Σούρλας): Ας ληφθεί υπ’ όψιν αυτό. 
      Κηρύσσεται περαιωμένη η συζήτηση επί της ενότητας των άρθρων από 16 έως και 31 και θα γίνει η ψήφισή τους χωριστά. 
      Κύριε Υπουργέ, η ψήφισή τους θα γίνει όπως είναι αριθμημένα τα άρθρα και το άρθρο 13, το οποίο προσθέσατε, θα ληφθεί υπ’ όψιν στην αναρίθμηση και στην οριστική διατύπωση. 
      Κύριοι συνάδελφοι, έχει σημασία να λέμε ποιο κόμμα ψηφίζει το κάθε άρθρο. Μπορούμε να λέμε απλώς κατά πλειοψηφία, αλλά όμως αδικούνται τα κόμματα, όταν επικαλούνται κάποια στιγμή τα Πρακτικά. 
      Ερωτάται το Τμήμα: Γίνεται δεκτό το άρθρο 16, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Δεκτό, κύριε Πρόεδρε. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Έχουμε επιφυλάξεις. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
      Ερωτάται το Τμήμα: Γίνεται δεκτό το άρθρο 17 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Δεκτό, κύριε Πρόεδρε. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Δεκτό. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό κατά πλειοψηφία ως έχει. 
      Ερωτάται το Τμήμα: Γίνεται δεκτό το άρθρο 18 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό κατά πλειοψηφία ως έχει. 
      Ερωτάται το Τμήμα: Γίνεται δεκτό το άρθρο 19 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Δεκτό, κύριε Πρόεδρε. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Δεκτό, κύριε Πρόεδρε.  
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό κατά πλειοψηφία ως έχει. 
      Ερωτάται το Τμήμα: Γίνεται δεκτό το άρθρο 20 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Δεκτό, κύριε Πρόεδρε. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό κατά πλειοψηφία ως έχει. 
      Ερωτάται το Τμήμα: Γίνεται δεκτό το άρθρο 21 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Δεκτό, κύριε Πρόεδρε. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 22; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό κατά πλειοψηφία.
      Ερωτάται το Τμήμα: Γίνεται δεκτό το άρθρο 23 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 23 έγινε δεκτό ομοφώνως ως έχει. 
      Ερωτάται το Τμήμα: Γίνεται δεκτό το άρθρο 24 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 24 έγινε δεκτό κατά πλειοψηφία ως έχει. 
      Ερωτάται το Τμήμα: Γίνεται δεκτό το άρθρο 25 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Δεκτό, κύριε Πρόεδρε. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Δεκτό, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 25 έγινε δεκτό κατά πλειοψηφία ως έχει. 
      Ερωτάται το Τμήμα: Γίνεται δεκτό το άρθρο 26 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 26 έγινε δεκτό κατά πλειοψηφία ως έχει. 
      Ερωτάται το Τμήμα: Γίνεται δεκτό το άρθρο 27 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 27 έγινε δεκτό κατά πλειοψηφία ως έχει. 
      Ερωτάται το Τμήμα: Γίνεται δεκτό το άρθρο 28, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Δεκτό, κύριε Πρόεδρε. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο 28 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 29 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο 29 έγινε δεκτό κατά πλειοψηφία ως έχει. 
      Ερωτάται το Τμήμα: Γίνεται δεκτό το άρθρο 30 ως έχει;  
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 30 έγινε δεκτό ομοφώνως ως έχει. 
      Ερωτάται το Τμήμα: Γίνεται δεκτό το άρθρο 31 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 31 έγινε δεκτό κατά πλειοψηφία ως έχει.
      Εισερχόμεθα στη συζήτηση των τροπολογιών. 
      Κυρίες και κύριοι συνάδελφοι, έχουν κατατεθεί τρεις υπουργικές τροπολογίες και δύο βουλευτικές εμπρόθεσμες. Η μία εμπρόθεσμη τροπολογία του κ. Μάνου, ουσιαστικά, συζητήθηκε χθες. Απομένει η εμπρόθεσμη τροπολογία της κ. Ξηροτύρη με γενικό αριθμό 383 και ειδικό 32/15-7-2005. 
      Κύριε Υπουργέ, κάνετε δεκτή την τροπολογία της κ. Ξηροτύρη; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όχι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη δικαιούται να πάρει το λόγο, εάν θέλει, για τρία λεπτά. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Το έχω πει πάρα πολλές φορές. Επί της ουσίας είναι τα επιχειρήματά μας για το άρθρο 12, προσθέτοντας και τα θέματα των συλλογικών συμβάσεων. Επομένως έχει γίνει συζήτηση. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ξηροτύρη. 
      Εισερχόμαστε στη συζήτηση των τροπολογιών των κυρίων Υπουργών. 
      Πρώτα θα συζητηθεί η τροπολογία με γενικό αριθμό 378 και ειδικό 29/15-7-2005 που υπογράφουν ο κ. Σιούφας και ο κ. Αλογοσκούφης. 
      Θέλει κάποιος να πάρει το λόγο; 
      ΝΙΚΟΛΑΟΣ ΓΚΑΤΖΗΣ: Να τις συζητήσουμε όλες μαζί, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Θα συζητηθούν όλες μαζί. 
      Για τα Πρακτικά, όμως, αναφέρω ότι έχουμε τρεις υπουργικές τροπολογίες με γενικό αριθμό 378, 379 και 380 αντίστοιχα.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, επειδή δεν έχω καταλάβει καλά, θα ήθελα να ρωτήσω το εξής. Έχουμε ψηφίσει το ακροτελεύτιο άρθρο;
      ΠΡΟΕΔΡΕΥΩΝ (Γεώργιος Σούρλας): Όχι, θα δούμε πρώτα τις τροπολογίες, γιατί οι τροπολογίες θα ενσωματωθούν ως άρθρα. Στη συνέχεια, θα πάμε στο ακροτελεύτιο άρθρο.
      ΧΡΗΣΤΟΣ ΠΡΩΤΟΠΑΠΑΣ: Δηλαδή δεν έχετε αναφέρει το ακροτελεύτιο άρθρο του κυρίου Υπουργού. Εκεί εμείς θα ψηφίσουμε όχι για τους λόγους που αναφέραμε.
      ΠΡΟΕΔΡΕΥΩΝ (Γεώργιος Σούρλας): Θα πάμε στη συνέχεια στο ακροτελεύτιο άρθρο.
      Το λόγο έχει ο κ. Πρωτόπαπας επί των τροπολογιών.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, ως προς το ακροτελεύτιο άρθρο έχουμε πει γιατί θα ψηφίσουμε όχι με το συγκεκριμένο σκεπτικό που ανέλυσα και δεν θέλω να το επαναλάβω.
      Όσον αφορά την τροπολογία για το ελαιόλαδο και τους χημικούς ελέγχους, δεν έχουμε λόγο να έχουμε αντίρρηση.
      Όσον αφορά την τροπολογία για το ασφαλιστικό, για τα ασφαλιστήρια συμβόλαια και την εξαγορά τους, το ψάξαμε και δεν βλέπω κάποιο λόγο για να έχουμε αντίρρηση από όσα, τουλάχιστον, πληροφορηθήκαμε και από την αγορά.
      Έχουμε, όμως, σαφή αντίρρηση για την τροπολογία που αφορά τα παράβολα. Δεν καταλαβαίνω γιατί, όταν κάποιος θέλει να κάνει ένσταση για ένα θέμα κρατικών προμηθειών, θα πρέπει να δίνει μέχρι 5.000 ευρώ. Δηλαδή, τι του λέτε; Μην κάνεις ένσταση. Εδώ, όμως, τίθενται ένα μείζον ζήτημα. Πολλές εκ των ενστάσεων δημιουργούν όφελος του δημοσίου. Από πολλές ενστάσεις κερδίζει το δημόσιο και εσείς βγαίνετε σε αυτό το θέμα και λέτε ότι «εγώ δεν θέλω να κερδίσω, σε αποθαρρύνω, σου λέω ότι θα πληρώσεις πρόστιμο, ότι θα μου δώσεις παράβολο». Είναι δυσβάσταχτο το ύψος του σχετικού παράβολου. Εμείς δεν λέμε να γίνονται για ψύλλου πήδημα ενστάσεις, αλλά λάβετε υπ’ όψιν σας ότι πολλές από τις ενστάσεις δεν προστατεύουν μόνον τον αδικούμενο, αλλά και εσάς ως Υπουργό, διότι μπορεί να έχει κάνει κάτι κάποια υπηρεσία σας και να μην το έχετε αντιληφθεί. 
      Με αυτήν την έννοια, λοιπόν, θεωρώ ότι είτε πρέπει να αποσυρθεί το σχετικό άρθρο και να επαναδιατυπωθεί είτε πρέπει να μειωθούν δραστικά -και όταν λέω δραστικά, εννοώ δραστικά- τα σχετικά παράβολα. Δεν πρέπει να πάμε από το ένα άκρο στο άλλο. Όλοι καταλαβαίνουμε ότι δυσκολεύονται οι υπηρεσίες μερικές φορές, αλλά είναι άλλο πράγμα να έχουμε αυτό το πρόβλημα γραφειοκρατίας και άλλο το να πάμε σε απαγορευτικές διατάξεις κατ’ ουσίαν και μάλιστα απαγορευτικές διατάξεις που θα πέσουν στα δικαστήρια, κύριε Υπουργέ, διότι σας πληροφορώ ότι στρέφονται σε βάρος του δημοσίου, δημιουργούν πρόβλημα και από ό,τι πληροφορήθηκα από νομικούς είναι αντίθετες με δύο οδηγίες της Ευρωπαϊκής Ένωσης για αυτόν τον τομέα. Σας απευθύνω θερμή παράκληση να αποσυρθεί και να αλλάξει το σχετικό άρθρο.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γκατζής.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ξεκινήσω και εγώ από την τροπολογία με γενικό αριθμό 380. Φαίνεται ότι το 5.000 ευρώ είναι σε αυτό το νομοσχέδιο ο χρυσός σας αριθμός. Μέχρι 5.000 ευρώ είναι τα πρόστιμα για τους μικροπαραβάτες κ.λπ. και έχουμε 5.000 ευρώ τώρα για το παράβολο. Το 20% εκεί μπορεί να είναι στο άλλο άρθρο που μπορεί, για να κάνει κάποιος ένσταση για ένα πρόστιμο, να δώσει μέχρι και 10.000 ευρώ, γιατί δεν ξέρουμε τι πρόστιμο μπορεί να μπει. Εμείς δεν συμφωνούμε καθόλου. Πρέπει να υπάρχει το δικαίωμα ένστασης. Αυτό ένας μεγάλος μπορεί να το κάνει και κατ’ επανάληψη να πηγαίνει σε όλες τις δημοπρασίες και να τις ρίχνει. Ελάτε, όμως, στη θέση του μικρού. Μπορεί να δίνει κάθε φορά 5.000 ευρώ; Γι’ αυτόν το λόγο είμαστε αντίθετοι.
      Ως προς τη δεύτερη τροπολογία με γενικό αριθμό 378, η οποία αφορά το λάδι, κανείς δεν έχει καμία αντίρρηση να γίνεται ποιοτικός έλεγχος και όχι μόνο στο λάδι, αλλά σε όλα τα προϊόντα. Όμως έχουμε ορισμένους συνεταιρισμούς οι οποίοι παράγουν λάδι ποιότητας. Για αυτούς δεν μπορείτε, αφού είναι δημόσιες οι υπηρεσίες και τα εργαστήρια τα οποία θα κάνουν τον έλεγχο, να τους διευκολύνετε να κάνουν δωρεάν τον ποιοτικό έλεγχο, ούτως ώστε να μπορέσουν να αποτελέσουν πηγές κοινωνικής και συλλογικής εργασίας;
      Και έρχομαι στην ασφάλεια ζωής. Εδώ θεωρείται απαράδεκτο αυτό, κύριε Υπουργέ, να μην μπορεί κανένας να παίρνει τα χρήματα για τα οποία πληρώνει όλο το διάστημα και να μην μπορεί να ασκήσει το δικαίωμά του να τα εισπράξει για διάφορους λόγους που βάζει η τροπολογία σας.
      Εμείς αν δεν κάνετε δεκτό το αίτημα να ενταχθούν οι συνεταιριστικές οργανώσεις στον ποιοτικό έλεγχο δωρεάν, χωρίς τέλη, κλπ., θα καταψηφίσουμε και τις τρεις τροπολογίες. Διαφορετικά αυτή που είναι για τον ποιοτικό έλεγχο θα την ψηφίσουμε.
      ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Για την 378 τροπολογία που αφορά τους ελέγχους για το ελαιόλαδο κλπ., εμείς συμφωνούμε με την αξιοποίηση των κέντρων, εκτέλεση οργανοληπτικών και  φυσικοχημικών αναλύσεων ελαιολάδου κλπ., αλλά θα ήθελα, κύριε Υπουργέ, εδώ να σας επισημάνω ότι υπάρχουν σημαντικά περιφερειακά κέντρα του Υπουργείου Αγροτικής Ανάπτυξης που έχουν πολλές τέτοιες δυνατότητες, αντίστοιχες δυνατότητες οργανοληπτικών ελέγχων κλπ.
      Κύριε Υπουργέ, ήθελα να σας επισημάνω για την τροπολογία 378 ότι και το Υπουργείο Αγροτικής Ανάπτυξης έχει περιφερειακά κέντρα τα οποία βρίσκονται αυτήν τη στιγμή σε μεγάλη ένδεια και από πλευράς υποστήριξης οικονομικής κλπ., που κάνουν αντίστοιχους οργανοληπτικούς ελέγχους για το ελαιόλαδο κλπ. Θα πρέπει αυτή η ρύθμιση να συμπεριλάβει και την αξιοποίηση και την ενίσχυση και αυτών των κέντρων. Και με αυτήν την παρατήρηση εμείς θα ψηφίσουμε την τροπολογία. 
      Όσον αφορά την τροπολογία 380 για το θέμα της καταβολής ενός παράβολου μέχρι και 5.000 ευρώ για την κάθε ένσταση που κάνει ο ενδιαφερόμενος. Η διαδικασία των ενστάσεων είναι μία σωστή δημοκρατική διαδικασία προκειμένου και ο συμμετέχων στο διαγωνισμό να διαφυλάξει τα συμφέροντά του και βέβαια πολλές φορές οι ενστάσεις μπορεί να ευνοήσουν και το δημόσιο. Έχουμε, πράγματι, ένα σοβαρό πρόβλημα όσον αφορά τις αβασάνιστες κλπ. ενστάσεις, άσε μια ένσταση ίσα για να υπάρχει κλπ. 
      Δεν είναι το πρόβλημα εκεί. Το πρόβλημα είναι στο να συντάσσονται πράγματι οι όροι των διαγωνισμών των προμηθειών και να είναι σωστοί, να υπάρχει ευκρίνεια, διαφάνεια στην όλη διαδικασία και να υπάρχει μία ισχυρή Δημόσια Διοίκηση και στα κλιμάκια εκείνα που, πράγματι, επεξεργάζονται και τους όρους του διαγωνισμού και συμμετέχουν στις διαδικασίες ελέγχου και ανάθεσης σ’ αυτό το διαγωνισμό. Εκεί πρέπει να δώσουμε το μεγαλύτερο βάρος. Και δεν συμφωνώ μ’ αυτήν την τροπολογία γιατί δεν συμφωνώ με τη φιλοσοφία της. Στα προβλήματα τα οποία υπάρχουν, σε καμιά περίπτωση δεν μπορούμε με το να τους κόψουμε το κεφάλι. Δεν συμφωνώ λοιπόν.
      Όσον αφορά με την τροπολογία με τα θέματα ασφάλισης βεβαίως και συμφωνούμε με το να παίρνει ο ενδιαφερόμενος την ασφάλειά του. Αλλά στην περίπτωση που δεν μπορέσει να τα εισπράττει αυτά το δημόσιο, υπάρχει μία αντίφαση. Εν πάση περιπτώσει θα συμφωνήσω και μ’ αυτήν την τροπολογία, με αυτήν την παρατήρηση.
      ΠΡΟΕΔΡΕΥΩΝ (Γεώργιος Σούρλας): Ο κ. Κοντογιάννης έχει το λόγο.
      ΓΕΩΡΓΙΟΣ ΚΟΝΤΟΓΙΑΝΝΗΣ: Σαφώς δεν υπάρχει πρόθεση να αφαιρεθεί ένα δικαίωμα, το δικαίωμα των ενστάσεων. Αλλά με την τροπολογία αυτή πρέπει να μπει και ένα όριο στις ενστάσεις που γίνονται όπως είπατε, κυρία Ξηροτύρη, «έτσι για να υπάρχουν». Καταθέτουν ενστάσεις μόνο και μόνο για να υπάρχουν.
      Και έρχομαι σ’ αυτό που είπε ο κ. Πρωτόπαπας. Και έτσι χάνει, κύριε Πρωτόπαπα, το ελληνικό δημόσιο. Καταθέτοντας μία ένσταση μόνο και μόνο για να υπάρχει, χάνει και μ’ αυτόν τον τρόπο το ελληνικό δημόσιο. Πρέπει να υπάρχει ένα αποτρεπτικό όριο. 
      Δεν ξέρω αν θα είναι 5.000 ευρώ. Είναι θέμα του Υπουργείου να το καθορίσει. Πρέπει, όμως, να υπάρχει ένα αποτρεπτικό όριο. Με 100 ευρώ όλοι θα κάνουν. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υφυπουργός.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Γκατζή, όσον αφορά το εργαστήριο ελαιολάδου λέει μέσα η τροπολογία ότι με απόφαση ρυθμίζονται και οι λεπτομέρειες. Θα μπορούσαμε να το δούμε εκεί. Δεν έχει σκοπό να κερδοσκοπήσει το εργαστήριο του Υπουργείου. Είναι προφανές και το ακούω πολύ θετικά εγώ. Λέμε, λοιπόν, ότι με απόφαση θα ρυθμιστούν οι λεπτομέρειες. Λαμβάνεται υπ’ όψιν. Δεν έχουμε τέτοιο σκοπό πάντως. Είναι προφανές. Άλλωστε μέχρι σήμερα αυτό γίνεται τελείως δωρεάν. Έγινε και η επένδυση, είναι ένα εργαστήριο που υπάρχει από παλιά και βελτιώνεται. Είναι προφανές ότι αυτό θα ληφθεί υπ’ όψιν στην απόφαση.
      ΝΙΚΟΛΑΟΣ ΓΚΑΤΖΗΣ: Αν το δέχεστε, να το ψηφίσουμε. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όσον αφορά το πρόστιμο, κύριε Πρωτόπαπα, νομίζω ότι δεν έχετε προσέξει ότι το πρόστιμο είναι αναλογικό. Είναι 0,1%. Δηλαδή δεν είναι 5.000. 
      ΧΡΗΣΤΟΣ ΠΡΩΤΟΠΑΠΑΣ: Μέχρι 5.000.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αυτό σημαίνει ότι υπάρχει ένα κατώτερο πλαφόν και ένα ανώτερο πλαφόν. Άρα το 5.000 αντιστοιχεί με την αναλογία σε ένα διαγωνισμό 5.000.000 ευρώ. Δηλαδή πάνω από τα 5.000.000, ευρώ  και 10.000.000 ευρώ να είναι, 5.000 θα είναι το παράβολο. Αλλά τα 5.000 ευρώ είναι για ένα διαγωνισμό 5.000.000 ευρώ. 
      Και θέλω να σας πω ότι σήμερα οι ενστάσεις – θα μου επιτρέψετε να πω στο μεγαλύτερο αριθμό, δεν θέλω να πω περισσότερο - γίνονται για την ένσταση, γίνονται για να κερδίσω χρόνο, γίνονται για να καθυστερήσω τον αντίπαλο, γίνονται γιατί δεν έχω τα χαρτιά έτοιμα και πετάω μία ένσταση που είναι τζάμπα για να καθυστερήσω και άλλο, γίνονται για χίλιους δυο λόγους. Και το σοβαρότερο από τα προβλήματα που έχουν και είχαν οι κρατικές προμήθειες είναι η καθυστέρηση. Διαγωνισμοί του 2001 και του 2002, προσφυγές επί προσφυγών σε κάθε διαδικασία. Εγώ λέω, λοιπόν, το εξής. Επειδή η ένσταση είναι εξαιρετικά χρήσιμη και για την πολιτεία, όπως είπατε σωστά, και για τον ίδιο το θιγόμενο –εγώ θα έλεγα κυρίως για την πολιτεία, διότι εμάς αυτό μας ενδιαφέρει πάνω από όλα- όποιος πιστεύει ότι πραγματικά αδικείται, όποιος πιστεύει ότι πραγματικά έχει πιθανότητες να κερδίσει και άρα έχει δίκιο, να μην αμφιβάλλετε ότι για 5.000.000 ευρώ προφανώς θα δώσει 5.000 ευρώ, αν έχει δίκιο. Όμως, αυτή η βιομηχανία ενστάσεων, να την πετάξω για να κερδίσω χρόνο και να καθυστερήσω, μας βρίσκει αντίθετους και αυτός είναι ο λόγος που φέρνουμε αυτήν την πρόταση. Και γι’ αυτό θα επιμείνουμε σ’ αυτήν. Είναι αναλογικό και το 5.000 ευρώ είναι το πλαφόν το οποίο, επαναλαμβάνω, είναι για 5.000.000 ευρώ διαγωνισμό. 
      ΧΡΗΣΤΟΣ ΠΡΩΤΟΠΑΠΑΣ: Δεν είναι το 1.000. Είναι το μίνιμουμ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το 1.000 είναι το ελάχιστο. Με συγχωρείτε, αλλά τα 1.000 δεν είναι σήμερα πολύ για έναν κρατικό διαγωνισμό. Κανένας διαγωνισμός δεν είναι της τάξεως των 1.000 ευρώ. Οι κρατικές προμήθειες είναι από ένα όριο και πάνω. Ειλικρινά σας λέω –και σας ζητώ να το ψηφίσετε- ότι είναι μέσα στα όρια ακριβώς της λογικής, ώστε να μην είναι υπερβολικά τα πρόστιμα, διότι δεν θέλουμε να εμποδίσουμε την ένσταση, αλλά και να μη γίνονται ενστάσεις και για ψύλλου πήδημα. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, για οικονομία χρόνου συζητήσαμε και τις τρεις τροπολογίες, όμως θα γίνει χωριστά η ψήφιση.
      Κηρύσσεται περαιωμένη η συζήτηση επί της τροπολογίας με γενικό αριθμό 378 και ειδικό 29 και ερωτάται το Τμήμα αν γίνεται δεκτή.
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 378 και ειδικό 29 έγινε δεκτή ομόφωνα και εντάσσεται στο νομοσχέδιο ως ίδιον άρθρο. 
      Κηρύσσεται περαιωμένη η συζήτηση επί της τροπολογίας με γενικό αριθμό 379 και ειδικό 30 και ερωτάται το Τμήμα αν γίνεται δεκτή.
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 379 και ειδικό 30 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Εισερχόμαστε στη συζήτηση της τροπολογίας με γενικό αριθμό 380 και ειδικό 31 «Ρύθμιση προϋποθέσεων για την υποβολή ένστασης στις φάσεις διακήρυξης - συμμετοχής για τη διενέργεια διαγωνισμού δημοσίων προμηθειών». Δεν υπάρχει καμία παρατήρηση και κηρύσσεται περαιωμένη η συζήτηση επί της τροπολογίας αυτής.
      Ερωτάται το Τμήμα: Γίνεται δεκτή η τροπολογία; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 380 και ειδικό 31 έγινε δεκτή κατά πλειοψηφία και εντάσσεται στο σχέδιο νόμου ως ίδιον άρθρο. 
      Ας επανέλθουμε για λίγο στο άρθρο 13 έτσι όπως προσετέθη από τον κύριο Υπουργό στη συζήτηση της δεύτερης ενότητας και βέβαια θα πάρει άλλο αριθμό στο σύνολο του νομοσχεδίου. 
      Ερωτάται το Τμήμα: Γίνεται δεκτό το άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο έγινε δεκτό κατά πλειοψηφία. 
      Εισερχόμαστε στην ψήφιση του ακροτελεύτιου άρθρου. Είναι το 32, όπως είναι αριθμημένα, όμως θα προκύψει διαφορετική αρίθμηση, αφού μέσα στον αριθμό προστεθούν και οι τροπολογίες.
      Ερωτάται το Τμήμα: Γίνεται δεκτό το ακροτελεύτιο άρθρο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό ομοφώνως.
      Συνεπώς το νομοσχέδιο του Υπουργείου Ανάπτυξης: «Αρχές και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς –θέματα του Υπουργείου Ανάπτυξης» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση. 
      Έχουν διανεμηθεί τα Πρακτικά των συνεδριάσεων της Παρασκευής 8 Ιουλίου 2005, της Τρίτης 12 Ιουλίου 2005 και της Τετάρτης 13 Ιουλίου 2005 και ερωτάται το Τμήμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Παρασκευής 8 Ιουλίου 2005, της Τρίτης 12 Ιουλίου 2005 και της Τετάρτης 13 Ιουλίου 2005 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 16.55΄ λύεται η συνεδρίαση για αύριο ημέρα Παρασκευή 22 Ιουλίου 2005 και ώρα 10.30΄ με αντικείμενο εργασιών του Τμήματος κοινοβουλευτικό έλεγχο, συζήτηση επίκαιρης επερώτησης Βουλευτών του ΠΑΣΟΚ προς τον Υπουργό Οικονομίας και Οικονομικών σχετικά με τη χρηματοδότηση του Γ΄ Κοινοτικού Πλαισίου Στήριξης, σύμφωνα με την ημερήσια διάταξη που έχει διανεμηθεί.
           Η ΠΡΟΕΔΡΟΣ                                              ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 21/7/05                      ΣΕΛ.6

