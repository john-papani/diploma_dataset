Π Ρ Α Κ Τ Ι Κ Α  Β Ο Υ Λ Η Σ 

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 

ΘΕΡΟΥΣ 1999 

ΣΥΝΕΔΡΙΑΣΗ ΙΕ' 

Πέμπτη 22 Ιουλίου 1999

 

Αθήνα, σήμερα στις 22 Ιουλίου 1999, ημέρα Πέμπτη και ώρα 10.50' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' σύνθεση), για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 21-7-1999 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της ΙΔ' συνεδριάσεώς του, της Τετάρτης 21 Ιουλίου 1999 σε ό,τι αφορά την ψήφιση στο σύνολο του σχεδίου νόμου: "Εκδιδόμενα με αμοιβή πρόσωπα και άλλες διατάξεις"). 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Στεγαστικά Προγράμματα Οργανισμού Εργατικής Κατοικίας (Ο.Ε.Κ.) και άλλες διατάξεις". 

Βρισκόμαστε στο τελευταίο στάδιο, δηλαδή στο άρθρο 12 και στη συνέχεια έχουμε τις τροπολογίες. 

Θα συζητηθεί πρώτα μόνο του το άρθρο 12 και μετά οι τροπολογίες. 

Κύριε Υπουργέ, έχετε να κάνετε κάποια παρατήρηση επί του άρθρου 12; 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουράκης, εισηγητής της Πλειοψηφίας, έχει το λόγο. 

ΙΩΑΝΝΗΣ ΚΟΥΡΑΚΗΣ: Κύριε Πρόεδρε, δεν έχω να πω πολλά πράγματα για το άρθρο 12. 

Προσωπικά θεωρώ ότι είναι θετικό το άρθρο. Αναφέρεται σε ειδικές πολεοδομικές ρυθμίσεις και ρυθμίζονται διάφορα θέματα του οργανισμού που αφορούν για παράδειγμα τη διαδικασία έκδοσης οικοδομικών αδειών, τον έλεγχο των αναγειρομένων οικοδομών από τον οργανισμό, τα ρυμοτομικά σχέδια των εργατικών κατοικιών και επίσης αναφέρεται στην χρήση του αυξημένου συντελεστή, καθώς και σε μία σειρά άλλα θέματα, οικιστικά, συναρμοδιότητας του Υπουργείου Χωροταξίας, Περιβάλλοντος και Δημοσίων 'Εργων. 

Ψηφίζουμε το άρθρο και δεν έχω να προσθέσω τίποτε άλλο. 

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της 

Νέας Δημοκρατίας, κ. Ελευθέριος Παπαγεωργόπουλος, έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κύριε Πρόεδρε. 

Η αναφορά είναι μόνο για το άρθρο 12. Ο οικιστικός νόμος 2508 είναι γεγονός ότι προέβλεπε σε περιοχές που πολεοδομούνται με τις διατάξεις του 1337, να μπορεί να καθορίζεται συντελεστής μέχρι και 2. Δηλαδή, τα 1.000 στρέμματα να μπορούν να αποδώσουν μέχρι και 2.000 στρέμματα δομημένη έκταση. 'Ομως οι προϋποθέσεις ήταν αυστηρές, τα κριτήρια επίσης αυστηρά, γιατί ratio του νόμου ήταν να διασφαλισθεί η χρησιμοποίηση του επιπλέον συντελεστή σε ωφέλεια που θα κατοχυρώνεται υπέρ του κοινωνικού συνόλου μέσω των Ο.Τ.Α. ή του Δημοσίου. Γι' αυτό, λοιπόν, προβλέπεται αυτός ο συντελεστής, ο πολύ ηυξημένος. 

Σημειωτέον ότι ο συντελεστής αυτός είναι σαράντα φορές περισσότερος από το συνήθη συντελεστή που είναι 00,5. Δηλαδή, αυτός ο συντελεστής είναι ο συνήθης, ο προβλεπόμενος για την οικοδόμηση εκτός σχεδίου πόλεως. 

Εδώ, αυτήν την πολλαπλάσια ωφέλεια -είπαμε ότι είναι σαράντα φορές περισσότερη- την παίρνει ο Ο.Ε.Κ. με το άρθρο 12. Την καρπούται ουσιαστικά ο εργολάβος, ο κατασκευαστής. Δηλαδή έχουμε ουσιαστικά μία παρέκκλιση, μία φαλκίδευση του πνεύματος του νόμου, του 1337, δεν ωφελείται τίποτα το δημόσιο και αν άλλοι παίρνουν αζημίως και αφορολογήτως την ωφέλεια η οποία προοριζόταν για το δημόσιο και κοινωνικό συμφέρον. 

'Ετσι, λοιπόν, αυτή η διάταξη είναι επικίνδυνη όπως εισάγεται και μας βάζει σε σκέψεις, αν η καθυστέρηση και το παζάρι των Ολυμπιακών, οι χωροθετήσεις κλπ. είχαν τέτοιου είδους υπονοούμενα. 

'Ετσι, λοιπόν, αυτήν τη διάταξη, την πραγματικά επικίνδυνη για το δημόσιο συμφέρον, δεν είναι δυνατόν να την εμπιστευθούμε για εφαρμογή στους αξιότιμους κύριους του Ο.Ε.Κ. Πρέπει να υπάρξουν εγγυήσεις και διασφαλίσεις, αλλιώς δεν θα είναι ένα σύνηθες φαγοπότι, θα είναι ένα ρωμαϊκό συμπόσιο. Γι' αυτό την καταψηφίζουμε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Με το άρθρο 12 δίνεται η δυνατότητα να συσταθούν κοινές επιχειρήσεις με τους ιδιώτες, με σκοπό την εκμετάλλευση των ακινήτων και την ανέγερση των κατοικιών. Με άλλα λόγια έρχεται να βάλει στο παιχνίδι ιδιώτες στα μεγάλα συμφέροντα. Δεν ξέρω κατά πόσο αυτή η τροποποίηση η οποία γίνεται, όσον αφορά τον συντελεστή δόμησης συνδέεται με την εξυπηρέτηση κυρίως αυτών των μεγάλων συμφερόντων. 

Εμείς δεν μπορούμε να συμφωνήσουμε σε μία τέτοια διάταξη και δεν την ψηφίζουμε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Πιστεύουμε ότι η διάταξη αυτή ενέχει λειτουργία εξυπηρέτησης συμφερόντων. Πείτε μας, πώς θα εξυπηρετηθούν τα συμφέροντα. Ποιες είναι οι συγκεκριμένες από τώρα καταγγελίες; Αλλιώς πηγαίνετε στον εισαγγελέα. 

Το επιχείρημα της υπόδειξης του να πηγαίνουμε στον εισαγγελέα να λύνουμε τα προβλήματα που δημιουργούν οι πολιτικές μας σκέψεις για την αντιμετώπιση διατάξεων που φέρνετε εδώ είναι έωλο, είναι απολίτικο, χωρίς θέση, χωρίς τοποθέτηση. 

Το άρθρο αυτό δημιουργεί, κατά την πεποίθησή μου, λειτουργία εξυπηρέτησης συμφερόντων και μάλιστα κομματικών συμφερόντων. Είναι κομματικό άρθρο. 

Πρέπει να πάω στον εισαγγελέα, κύριε Πρωτόπαπα, επειδή πιστεύω ότι θα λειτουργήσει η συναλλαγή, επειδή πιστεύω ότι αυτό το άρθρο ενέχει τη λειτουργία εξυπηρέτησης; Δεν λέω ότι εσείς στη συναλλαγή θα έχετε αντίκρυσμα. 'Οχι. Θα έχετε πολιτικό αντίκρυσμα, διότι εκείνοι που θα εξυπηρετηθούν θα δικαιώσουν εσάς πολιτικά, χωρίς να είναι ιδεολογική έκφραση της απονομής του δικαίου για τη ρύθμιση του θέματος. 

Επομένως, για ποια κατηγορία μου λέτε ότι θα σας πω; Εγώ λέω ότι αυτό το άρθρο είναι έξω από ηθική σκοπιμότητα, ότι είναι άρθρο που έχει σχέση με την ηθική λειτουργία της πολιτικής και κοινωνικής ζωής. Αυτό είναι απάντηση και στη χθεσινή σας δήλωση ότι σκανδαλολογούμε. Δεν σκανδαλολογούμε. Αγωνιζόμαστε να προλάβουμε καταστάσεις που ενδεχομένως, χάριν της εξυπηρέτησης πολιτικών συμφερόντων και στο διαγωνισμό και στην υπερβολή του αγώνα που κάνετε, ξεφεύγει από τα χέρια σας. 

Δεν το ψηφίζουμε. 

ΠΡΟΕΔΡΕΥΩΝ (Παναγιώτης Ν. Κρητικός): Πριν δώσω το λόγο σε επόμενο συνάδελφο, έχω τη χαρά να ανακοινώσω στο Τμήμα ότι από τα δυτικά γενικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα έξι ανθυπασπιστές και ένας συνοδός από τη Σχολή ΓΕ1 Κέντρου Εκπαίδευσης Κανελλοπούλου. 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες) 

Ο κ. Παπαφιλίππου έχει το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, έχω ζητήσει το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Προηγείται ο κ. Παπαφιλίππου στην εγγραφή. Εκτός αν επικαλείστε φεμινιστικούς λόγους για να σας παραχωρήσει ο κ. Παπαφιλίππου τη σειρά του. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Παπαφιλίππου, έχετε το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, πρόκειται για πάρα πολύ σοβαρές αλλαγές και παρεμβάσεις, οι οποίες μπορεί να πάρουν προεκτάσεις μη ελεγχόμενες. 

Είμαστε συνηθισμένοι και έτσι κατανοούμε εμείς μέχρι σήμερα ότι η Τοπική Αυτοδιοίκηση πρώτου και δεύτερου βαθμού μπορεί να κάνει μικτές επιχειρήσεις, λόγω του ότι έχει ορισμένες αδυναμίες για να ανταποκριθεί σε τέτοιου είδους δραστηριότητες, ακόμα και επιχειρήσεις που θα διασφαλίσουν ορισμένα οικονομικά οφέλη στην Τοπική Αυτοδιοίκηση πρώτου και δεύτερου βαθμού. Δεν κατανοούμε όμως με τίποτα τη δυνατότητα το δημόσιο να αρχίσει να συμβάλλεται με ιδιώτες. Ο ιδιώτης έχει το στόχο του κέρδους. Δεν εμπλέκεται σε άλλα θέματα. 

Δεν πρέπει να παρασυρθεί βέβαια το κράτος σε μία λογική του κέρδους. Δεν είναι, μια τέτοια έννοια, αντιληπτή στον οιονδήποτε 'Ελληνα. Το κράτος έχει χρέος να συμβάλει και να παράσχει υπηρεσίες για να διευκολύνει τους πολίτες και όχι να μπαίνει σε τέτοιες διαδικασίες και να συμμετέχει σε επιχειρήσεις που έχουν στόχο το κέρδος, κύριε Υπουργέ. 

'Ετσι εδώ βλέπει κανείς να εκτρέπεται το θέμα παρεμβαίνοντας στον ν. 1337/83, ο οποίος αναφέρεται στις επεκτάσεις των σχεδίων πόλεων, στα οικόπεδα τα οποία εντάσσονται στο σχέδιο πόλεως -διότι αποκτούν μια κάποια αξία- οι ιδιοκτήτες θα συμβάλουν και σε χρήμα, αλλά και σε έκταση προς την τοπική κοινωνία, προς τους δήμους δηλαδή, για να μπορέσουν να γίνουν τα έργα υποδομής, πλατείες, δρόμοι κλπ. 

Εδώ όμως λέει ότι εφόσον είναι το δημόσιο, δηλαδή ο Οργανισμός Εργατικής Κατοικίας, τότε η εισφορά σε χρήμα δεν υφίσταται. Τι δουλειά έχει το δημόσιο να παρεμβαίνει σε τέτοιες ιστορίες στα οικιστικά προγράμματα του ίδιου του δήμου; Οι πολεοδομικές υπηρεσίες ανήκουν στους δήμους. Αυτές οι υπηρεσίες που υπήρχαν παλαιότερα για να εξυπηρετήσουν τα πολλά χωριά στις νομαρχίες έφυγαν και σήμερα ο κάθε καποδιστριακός δήμος αποκτά μία πολεοδομική υπηρεσία, προκειμένου να διασφαλίσει τα συμφέροντα και να εξυπηρετήσει τους πολίτες του δήμου. Συνεπώς, κύριε Υπουργέ, με τίποτε εμείς δεν κατανοούμε μια τέτοια λογική. 

Βεβαίως θα πάμε και λίγο παραπέρα. Αυτά τα οικόπεδα που έχει ο Ο.Ε.Κ. από πού τα βρήκε, κύριε Υπουργέ; Κάνετε αναγκαστικές απαλλοτριώσεις και μετά τα δίνετε προς εκμετάλλευση σε ιδιώτες ή συνεργάζεσθε για την εκμετάλλευση με ιδιώτες; Αυτό ξεφεύγει και από την έννοια του νόμου περί αναγκαστικής απαλλοτρίωσης ιδιοκτησίας ιδιωτών. 

Εγώ νομίζω, κύριε Υπουργέ, ότι όλο αυτό το άρθρο πρέπει να φύγει. Δεν μπορεί να γίνονται τέτοιου είδους παρεμβάσεις, βάζοντας χέρι σε ουσιαστικούς νόμους, όπως ο 1337/83 του μακαρίτη του Τρίτση. 

Βέβαια εδώ βλέπει κανείς και άλλα πράγματα τα οποία δεν γίνονται κατανοητά. Αναφέρεται σε κάποιο σημείο, ειδικά για στεγαστικά προγράμματα του οργανισμού ότι μπορεί να εγκρίνονται από τον Υφυπουργό -λέει- ή από το νομάρχη. Δηλαδή, είναι διαδικασίες που μπορούν να περπατήσουν, να εγκρίνει ο νομάρχης ή να εγκρίνει ο Υπουργός, είτε προς τη μία κατεύθυνση είτε προς την άλλη; Πρώτη φορά βλέπουμε τέτοιες διαδικασίες εμείς. Δηλαδή, ποιος θα προλάβει πρώτα ή προς τα πού μας συμφέρει να πάμε, πού έχουμε τη μεγαλύτερη πρόσβαση; Νοούνται τέτοιες λογικές, κύριε Υπουργέ; 

Κύριε Πρόεδρε, καταλήγει κανείς στο ότι όλο αυτό το άρθρο κρύβει ορισμένες σκοπιμότητες. Πρέπει να περάσουμε ορισμένες διαδικασίες για να κάνουμε αυτό το οποίο θέλουμε και όπως το θέλουμε, χωρίς πλέον να το διευκρινίσουμε και κυρίως χωρίς να μας το διευκρινίζετε εσείς εδώ γιατί κάνετε τέτοιου είδους παρεμβάσεις. 

Κύριοι συνάδελφοι, για μένα είναι ακατανόητα αυτά τα πράγματα. Το κράτος, οι νέες σας υπηρεσίες δεν μπορεί να μπουν και να συμβάλλονται με ιδιώτες με στόχο το κέρδος, την εκμετάλλευση. Δεν νοείται με τίποτα αυτό. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Παπαδημητρίου έχει το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, να ζητήσω ένα, δύο λεπτά παραπάνω -δεν θα δευτερολογήσω- διότι θεωρώ ότι είναι σοβαρά αυτά που έχω να πω. 

ΠΡΟΕΔΡΕΥΩΝ (Παναγιώτης Ν. Κρητικός): Ευχαρίστως. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριοι συνάδελφοι, δηλαδή από τον Ιούνιο του '97 που δημοσιεύθηκε ο οικιστικός νόμος, υπάρχουν ένα σωρό νομοσχέδια και άρθρα και τροπολογίες μέσα σε νομοσχέδια, που συνθέτουν μια γενική επιδρομή στο λεκανοπέδιο της Αττικής. 

Σε συνδυασμό με τα άρθρα των νόμων στους οποίους αναφέρεται αυτό το άρθρο και η παράγραφο αυτού του άρθρου, θέλω να επισημάνω τα εξής. 

Ρυθμίζονται ειδικώς βάσει του νόμου 2508, δηλαδή, του οικιστικού νόμου, τα των ειδικών στεγαστικών προγραμμάτων του ΟΕΚ κατά παρέκκλιση και των προβλέψεων των άρθρων. Δηλαδή, ο νόμος 2508 άρθρο 18 παράγραφος 4 προέβλεπε σε περίπτωση που γίνεται πρόγραμμα ενεργού πολεοδομίας επέκτασης και ένας οικισμός με κάποιους όρους, να υπάρχει ένας δεύτερος συντελεστής μέχρι δύο, να βγαίνει ο μέσος συντελεστής βάσει κανονικής πολεοδομικής μελέτης που ελέγχει τις κατευθύνσεις όλα τα κριτήρια της πολεοδόμησης και επιπλέον να επιβάλει όπως επέβαλε ο νόμος 1337 κάποια προσφορά για κοινή ωφέλεια. 

Είναι η πρώτη φορά που σ' αυτό το νομοσχέδιο -και πρόκειται για το Ολυμπιακό Χωριό- λέτε να μπορεί η Εργατική Εστία να εξαντλεί το συντελεστή 2. Πού το βρήκατε αυτό γραμμένο; 'Ετσι ξεκίνησε και το νομοσχέδιο το τελευταίο για τους Ολυμπιακούς της κ. Παπαζώη, που στο άρθρο 1 μιλά για ένταξη των έργων στις στρατηγικές επιλογές του μετροπολιτικού συγκροτήματος της Αθήνας. Πού το βρήκατε, επαναλαμβάνω, γραμμένο; 

'Εχετε δεσμεύσει τη διπλάσια έκταση γι' αυτό το Ολυμπιακό Χωριό απ' ό,τι ήταν οι άλλες τέσσερις εκδικήτριες πόλεις. Και όταν τελικά λέτε την Εργατική Εστία, τι εννοείτε; Την ανώνυμη εταιρεία όπου η Εργατική Εστία, το ελληνικό δημόσιο θα έχει 34%; Εγώ δεν είμαι τουναντίον να χτίσουν οι ιδιώτες και να γίνει η εταιρεία βάσει του 2508 και των άρθρων που προβλέπουν τα της ενεργού πολεοδόμησης, αλλά δεν είναι δυνατόν να πολεοδομούν ιδιώτες. Δεν είναι δυνατόν να μην τηρείται τίποτε από τις κατευθύνσεις αυτής της δύσμοιρης πόλης. 

Πρόκειται περί απάτης, κύριοι συνάδελφοι. Εγώ πιστεύω ότι αυτό το άρθρο δεν το έχει δει κανένας Υπουργός απ' αυτούς που συνυπέγραψαν. Πιστεύω ότι το έγραψε κάποιος που έχει ήδη επιλεγεί ως εργολάβος ημέτερος της Εργατικής Κατοικίας. 

Αυτά δεν μπορούν να συμβούν και δεν είναι στο πνεύμα των άλλων νόμων που συνηγορούν προς αυτήν την πολύ ελεύθερη μετάφραση του νόμου. 

Θα παρακαλέσω θερμότατα τον κύριο Υπουργό να αποσύρει αυτό το άρθρο και να το δούμε με τον κ. Λαλιώτη, με την κ. Παπαζώη και με τους συναδέλφους μηχανικούς πολεοδόμους. 

Δεν είναι δυνατόν να συναινέσει, κύριοι συνάδελφοι των άλλων πτερύγων της Βουλής, αυτή η Βουλή στο να πολεοδομούμε εμείς με συντελεστή 2. Βεβαίως θα μου πει η κ. Παπαζώη ότι θα δώσουμε 0,40. Ναι, αλλά ο νόμος δίνει το δικαίωμα σ' αυτόν τον εργολάβο το 0,40 να το κάνει 2, όταν κυρίως με το άρθρο 4 του νόμου για τα ολυμπιακά έργα υπάρχει δυνατότης να χρησιμοποιηθούν οι κατηγορίες 3 και 4 έργων που είναι τα πάντα εκτός από βιομηχανία. Δηλαδή, δεν θα χτίσουμε μόνο το Ολυμπιακό Χωριό. Το Ολυμπιακό Χωριό θα είναι το 15% της έκτασης και το υπόλοιπο 85% ό,τι τραβά η όρεξή τους, μέχρι να καλυφθεί η κολοσιαία αυτή έκταση, που δεν θα είχαμε αντίρρηση αν η Αθήνα τη σήκωνε. Ούτε όμως η Αθήνα τη σηκώνει ούτε το περιβάλλον της ούτε το κυκλοφοριακό της τη σηκώνει. 

Ποιοι είναι, δηλαδή, αυτοί οι άνθρωποι που ξαφνικά θα γίνουν εργολάβοι και ιδιοκτήτες γης, χωρίς να συνεισφέρουν στο δημόσιο και χωρίς να πληρούν τελικά την ελληνική υποχρέωση για στέγαση των αθλητών του Ολυμπιακού Χωριού; Θα κάνουν μια καινούρια πόλη; Του δίνουμε όλο το συντελεστή σε όλη την έκταση; 

Αυτή είναι η κατεύθυνση και τη θεωρώ κατάπτυστη. Αν δεν την έχει αντιληφθεί το Υπουργείο Εργασίας, παρακαλώ αυτό το άρθρο να μην αποτελέσει κομμάτι αυτού του νομοσχεδίου και να το δούμε με τους αρμόδιους Υπουργούς. 

Πιστεύω, όπως έγινε και με την ΠΟΤΑ Μεσσηνίας ότι κάποιος ιδιοκτήτης έχει βάλει κάποια άρθρα. Τότε δίναμε συντελεστή στο δάσος, τώρα καταστρατηγούμε, ερμηνεύοντας λάθος τρεις νόμους, τον οικιστικό, τα των Ολυμπιακών και το σημερινό, γιατί κάποιος έχει βαλθεί να κάνει την επένδυσή του όπως θέλει. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Αναμφισβητήτως στο άρθρο 12 συναντώνται τρείς σκέψεις. Η πρώτη σκέψη, είναι η κοινωνική πλευρά για τον ΟΕΚ κλπ. με τις συνέπειες που αυτό συνεπάγεται. 

Η δεύτερη σκέψη, τα έργα του 2004. Και η μια σκέψη και η άλλη καλύπτονται από τις διατάξεις του νομοσχεδίου και είναι λογικές. Υπάρχει και μια τρίτη σκέψη που ανησυχεί και εμένα. Είναι ότι με 66% ο ιδιώτης έρχεται να καρπωθεί μια πρόνοια που γίνεται για ειδικό λόγο, για ειδικό σκοπό. Ομολογώ ότι με ανησυχεί. Και εγώ θα ήθελα να παρακαλέσω αυτή η διάταξη να φύγει από το άρθρο 12 και να το ξανακοιτάξουμε το θέμα ή τουλάχιστον να μας εξηγηθεί, ώστε να είναι εξασφαλισμένη όχι απλώς η τιμιότητα στον όλο συλλογισμό, αλλά και να φαίνεται τίμια η απόφαση. Εγώ διατηρώ επιφυλάξεις. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Θα μου επιτρέψετε, κύριε Πρόεδρε, να διασκεδάσω λίγο τα ερωτηματικά των κυρίων συναδέλφων επί της ουσίας με βάση αυτά που πραγματικά θέλουμε να κάνουμε και τις αληθινές προθέσεις που υπάρχουν σ'αυτό το άρθρο του σχεδίου νόμου. 

Είναι αλήθεια ότι μπορεί να χρησιμοποιεί ο Ο.Ε.Κ. αυξημένο συντελεστή. Αλλά για ποιον είναι αυτός ο αυξημένος συντελεστής; Αυτός ο αυξημένος συντελεστής είναι για το κοινωνικό σύνολο, είναι για εργατικές κατοικίες. Δεν είναι ούτε για εργολάβο ούτε για συμφέροντα. Αυτό που αναφέρεται στην παράγραφο 2 για τον αυξημένο συντελεστή που μπορεί να χρησιμοποιείται, έχει να κάνει με τις εργατικές κατοικίες, οι οποίες πρέπει να γίνουν, να καλύψουν τακτές ανάγκες, να εξυπηρετήσουν το κοινωνικό σύνολο. 

Στην περίπτωση του Ο.Ε.Κ., που αναφέρθηκε ο συντελεστής, είναι σαφές ότι θα είναι 0,3%. Και επειδή θα υπάρχει πλήρης κυριαρχία του Ο.Ε.Κ. πάνω από 80% σ'αυτές τις συμμαχίες, οι οποίες θα γίνουν προκειμένου... 

ΕΛΙΣΑΒΕΤ ΠΑΠΑΔΗΜΗΤΡΙΟΥ: ... (δεν ακούστηκε) 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Θα υπάρχει 80%. Σας λέω ποιες είναι οι προθέσεις μας. Αυτό είναι πάγια διάταξη για άλλες περιπτώσεις. Στην περίπτωση του Ολυμπιακού Χωριού, η κυριαρχία του Ο.Ε.Κ. θα είναι πλήρης και απόλυτη. Και η πρόθεσή μας και η πρόθεση του Ο.Ε.Κ. είναι, να κρατήσει το συντελεστή σε 0,3% και αυτό είναι σαφές. 

ΕΛΙΣΑΒΕΤ ΠΑΠΑΔΗΜΗΤΡΙΟΥ ...(δεν ακούστηκε) 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Με συγχωρείτε, σας λέω ποιες είναι οι προθέσεις του Υπουργείου και όχι οι προσωπικές μου. Από εκεί και πέρα, προσωπικώς, ούτε είχα ούτε έχω ούτε και θα έχω συμφέρον από αυτά τα ζητήματα. Το Υπουργείο Εργασίας το κάνει. Είναι σαφές ότι με αυτές τις διατάξεις πράγματι υπάρχει θέμα για να διευκολύνει τη συνεργασία η οποία θα γίνει για το Ολυμπιακό Χωριό και την ανάμειξη του Ο.Ε.Κ. Το μέρος που θα αναμειχθεί ο Ο.Ε.Κ., δεν θα είναι κατοικίες. Το κομμάτι που αφορά η διάταξη δεν θα έχει να κάνει με κατοικίες. Αυτό που λέει ότι "έχει ως την αναμόρφωση και ανάπτυξη ζώνης ενεργούς πολεοδομίας" και το όλο ζήτημα που θα συνδέεται με τις παραπέρα κινήσεις του Ο.Ε.Κ. εκτός τις κατοικίες, δείχνει ότι δεν υπάρχει πρόθεση για τέτοιου είδους συμμαχίες για το κομμάτι που θα αφορά τις κατοικίες. Το κομμάτι που δεν θα αφορά τις κατοικίες, μπορούμε να το εξετάσουμε, αλλά και εκεί σ'αυτήν τη συνεργασία ο Ο.Ε.Κ. θα κρατήσει το 0,3%. 

Βέβαια αυτό δεν μπορεί να ειπωθεί εδώ, να γραφτεί στο άρθρο. 

'Οσον αφορά τη γενική διάταξη η οποία περιλαμβάνεται στο άρθρο 2, θέλω να τονίσω και πάλι ότι όντως μπορούμε να χρησιμοποιούμε περισσότερο συντελεστή σε γενική διάταξη, αλλά ο περισσότερος συντελεστής θα πάει για να γίνουν περισσότερες εργατικές κατοικίες. 'Αρα είναι μία διάταξη που είναι σαφώς υπέρ του κοινωνικού συνόλου. Θέλω να πω σε αυτό που αναφέρθηκε ο κ. Παπαφιλίππου, δεν πρόκειται να γίνουν απαλλοτριώσεις, αλλά τα οικόπεδα που προέρχονται κατά κύριο λόγο από αγορές ή παραχωρητήρια. Δεν υπάρχει, λοιπόν, καμία πρόθεση ούτε για απαλλοτριώσεις ούτε για βίαιες ενέργειες. Το μεγαλύτερο κομμάτι των ενεργειών του ΟΕΚ έχει να κάνει με αγορές και παραχωρητήρια οικοπέδων. 'Οσον αφορά τη συμμαχία η οποία θα γίνει, τη συνεργασία για το Ολυμπιακό Χωριό, εκεί θα υπάρχει πλήρης έλεγχος του ΟΕΚ. Και η πρόθεση, όπως μας διαβεβαιώνει και ο διοικητής του ΟΕΚ, αλλά και η πρόθεση που σας δηλώνω ως Υπουργείο Εργασίας είναι να κρατηθεί ο σχετικός συντελεστής στο 0,3. Αυτή είναι και η ενημέρωση που έχω από τον ΟΕΚ. 

Θεωρώ, λοιπόν, ότι δεν υπάρχει λόγος να δημιουργούμε τέτοιου είδους προβλήματα γύρω από αυτό το άρθρο. 

Θέλω δε, κυρία Παπαδημητρίου, να σας υπενθυμίσω ότι ο αρμόδιος Υπουργός έχει υπογράψει το νομοσχέδιο. Και γνωρίζετε πάρα πολύ καλά ώστε σε τέτοιας ευαίσθητης σημασίας θέματα, όπως είναι τα θέματα που έχουν να κάνουν με τους Ολυμπιακούς Αγώνες και το Ολυμπιακό Χωριό, δεν μπορεί να λένε ότι δεν το διάβασα ή δεν το διάβασε κάποιος. Η προώθηση που κάνουμε γίνεται με προσεκτικά βήματα, γίνεται με τρόπο που θα διασφαλίσει και τα συμφέροντα του ΟΕΚ και τα συμφέροντα του δημοσίου και βέβαια θα έχει γενικότερο στόχο τη συνολική ανάπλαση της περιοχής. 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στο στάδιο των δευτερολογιών. Να ακολουθήσουμε τη σειρά. Εάν κανείς εκ των κυρίων εισηγητών και ειδικών αγορητών δεν επιθυμεί να λάβει το λόγο, βεβαίως έχετε το λόγο. 

Ορίστε, κύριε Παπαφιλίππου. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Υπουργέ, θα μπορούσα να κατανοήσω το εξής. Εάν δεν υπάρχει άλλη λύση και προσδιορίζατε ότι όλη αυτή η παρέμβαση και η εκτροπή από το νόμο 1337, ο οποίος μελετήθηκε για να εξυπηρετήσει το κοινό όφελος, αλλά προπαντός να συμβάλει στο να μην επηρεάσουμε το περιβάλλον, αποσκοπεί στην επίλυση του συγκεκριμένου θέματος, έτσι όμως όπως διατυπώνονται τα πράγματα, το γενικεύουμε. Παρεμβαίνουμε σε αυτό το νόμο και αφήνουμε ελευθερία σε ολόκληρη τη χώρα. Εάν υπάρχει ένα ειδικό θέμα, που είναι αυτό το περιβόητο του Ολυμπιακού Χωριού, ας το κάνουμε συγκεκριμένο για την περίπτωση, να το κατανοήσουμε, να δούμε πόσο προσβάλλεται το περιβάλλον, να δούμε αν σηκώνει η περιοχή τέτοια παρέμβαση και από εκεί και πέρα να το σκεφθούμε. Εφόσον δεν υπάρχει άλλη λύση, να ψηφίσουμε και εμείς. 

'Ετσι όμως, κύριοι συνάδελφοι, όπως έρχεται αυτή η διάταξη εδώ, τροποποιείται ένας νόμος ο οποίος διήρκεσε από το 1983 μέχρι το 1999, με ελάχιστες τροποποιήσεις που δεν επηρεάζουν σε τίποτα το ουσιαστικό. 'Αρα αυτός ο νόμος ο 1337 του μακαρίτη του Τρίτση επιτέλεσε και επιτελεί ένα κάποιο σκοπό και προπαντός δίνει λύση στους αστέγους να μπορέσουν να χτίσουν ένα φθηνό σπίτι στις παρυφές των πόλεων, εφόσον επεκτείνονται τα σχέδια πόλεως, αλλά ταυτόχρονα προστατεύει το περιβάλλον. 'Ετσι όπως γίνεται αυτή η τροποποίηση, αφήνουμε μία ελευθερία μεγάλη σε όλες τις δημόσιες επιχειρήσεις και στον ΟΕΚ να παρεμβαίνουν και να τροποποιούν αυτό το οποίο έχει γίνει με ένα συγκεκριμένο στόχο. 

Κύριε Υπουργέ, κάντε συγκεκριμένο και κατανοητό αυτό που θέλετε, να το μελετήσουμε, να δούμε ότι όλες αυτές οι τροποποιήσεις γίνονται για το Ολυμπιακό Χωριό, πείτε μας πού είναι αυτή η περιοχή, να το σκεφθούμε και εμείς, εάν δεν υπάρχει άλλη λύση, να το ψηφίσουμε. 

Δεν μπορούμε όμως να δεχθούμε εάν εσείς ολιγωρήσατε, καθυστερήσατε και φθάσατε σε αδιέξοδο, να πάμε να κάνουμε και εκτρώματα με τέτοιες διαδικασίες. Δεν συμφωνούμε με τίποτα σε τέτοιες λογικές. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Παπαδημητρίου έχει το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, πληροφόρησα τον κύριο Υπουργό τι σημαίνει η παράγραφος 2 αυτού του άρθρου. Φαίνεται ότι δεν το κατάλαβε. Και επιτρέψτε μου μετά από έξι χρόνια σε αυτό το Κοινοβούλιο να πω ότι πρώτη φορά βλέπω Υπουργό να συμφωνεί ότι είναι κακό ο συντελεστής 2. Εκεί παραπέμπει το άρθρο που επικαλείσθε του νόμου 2508. Μέχρι 2. Αλλά μου δίνετε την εγγύησή σας, την πρόθεσή σας ότι ο συντελεστής θα είναι 0,3, εξήμισι φορές, επτά φορές, λιγότερος. Τώρα, πώς είναι δυνατόν να ψηφίσει αυτό το Κοινοβούλιο βάσει των προθέσεών σας, ας το κρίνει ο καθένας που ψηφίζει. 

Επαναλαμβάνω, για να καταλάβετε: Το άρθρο 12 αυτού του νομοσχεδίου σε συνδυασμό με το άρθρο 4 των Ολυμπιακών, πέραν του ότι ζητάτε και τη γνώμη του οικείου Νομάρχη, που δεν το προβλέπει -την έχει "γραμμένη" τη Νομαρχιακή Αυτοδιοίκηση τούτο το νομοσχέδιο καίτοι είχαμε ζητήσει να μπει μέσα- εδώ προβλέπει αδειοδότηση από τον Υπουργό και αν δεν υπάρχει γνώμη... Τώρα ποιος δήμος θα δώσει γνώμη πολεοδομική, οικιστική σε ένα μήνα; Αυτά είναι ανύπαρκτα πράγματα. Κανένας δεν έχει τη γνώση να το κάνει αυτό σε ένα μήνα. 'Ετσι δεν είναι; Επομένως ο Υπουργός μόνος του αδειοδοτεί ό,τι του πάει η εταιρεία όπου ο Ο.Ε.Κ. συμμετέχει με 34%, όπως λέει ο νόμος. Δύναται να έχει συμμετοχή μόνο με 34%. Εσείς πάλι μας λέτε ότι έχετε πρόθεση να έχετε 80%. Επαναλαμβάνω ότι τη Νέα Δημοκρατία δεν τη νοιάζει το ποσοστό συμμετοχής σας στην εταιρεία. Μπορεί και να λείπετε, όσον αφορά τουλάχιστον στη δική μου γνώμη. Εκείνο που δεν πρόκειται να δεχθώ -και σας διαβεβαιώ, εγώ θα προσφύγω σε αρχιτέκτονα στο Συμβούλιο της Επικρατείας- αυτήν την πρόβλεψη του άρθρου 12. 

Εύχομαι να καταλάβατε τι εννοώ. Του έχω κάνει υπεραπλούστευση. Δεν είναι δυνατόν να παραπέμπετε σε άρθρο που προβλέπει συντελεστή μέχρι 2 -όπου μέχρι 2 συντελεστής μπορεί να είναι σε μία περιοχή ελάχιστη, κοντά σε πόλεις με υψηλούς συντελεστές, ενώ εδώ γνωρίζουμε ότι πρόκειται για περιοχή που είναι πάνω από τη φέρουσα ικανότητα της Αθήνας- και να ζητάτε την εξάντληση του μείζονος συντελεστή, του μέγιστου συντελεστή για τον Ο.Ε.Κ. και την εταιρεία του, όταν ο νόμος των Ολυμπιακών προβλέπει τις χρήσεις 3 και 4 που είναι όλες οι χρήσεις πλην βαριάς βιομηχανίας. 

Δηλαδή, κύριοι συνάδελφοι, θέλετε ένα χωριό πέραν του Ολυμπιακού Χωριού, έναν οικισμό; Πιστεύτε ότι τον σηκώνει η Πάρνηθα; 'Ολοι τους θέλουμε τους Ολυμπιακούς, αλλά πάμε τραβώντας τη συνείδησή μας σε επίπεδα που δεν γίνονται πλέον αποδεκτά. Είναι έτοιμος ο αρχιτεκτονικός σύλλογος, είναι έτοιμοι ένα σωρό φορείς της κοινωνίας που έχουν όχι τόσο ελαστική συνείδηση -όπως φαίνεται- όπως έχουμε εμείς εδώ πέρα. 

Αποτραβήξτε, λοιπόν, αυτό το άρθρο. 'Ερχεται το χωροταξικό του κ. Λαλιώτη. Να το λύσουμε με τον κ. Λαλιώτη. 

Τώρα, για το πώς υπογράφουν οι Υπουργοί τα νομοσχέδια, το έχουμε δει εδώ μέσα. Σας υπενθυμίζω την ΠΟΤΑ Μεσσηνίας, όπου όλη μαζί η Συμπολίτευση ψήφισε συντελεστή σε δάσος. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Προσπαθώ να εξηγήσω -το είπα και στην πρωτομιλία μου- κυρία Παπαδημητρίου, όχι μόνο τις προθέσεις μου, αλλά και το γιατί είναι αυτό το άρθρο. 

Το άρθρο 12, παράγραφος 2, στο οποίο αναφέρεσθε, δεν αφορά το Ολυμπιακό Χωριό. Το Ολυμπιακό Χωριό έχει να κάνει και με τις συμμαχίες παρακάτω στις οποίες αναφέρθηκα πριν, στις άλλες παραγράφους. Η παράγραφος 2 του άρθρου αυτού είναι μια πάγια δυνατότητα του Ο.Ε.Κ. να εκμεταλλεύεται τον αυξημένο συντελεστή για να δημιουργεί περισσότερες εργατικές κατοικίες στις περιοχές που υπάρχει έλλειψη και στις περιοχές που δεν μπορούμε ή δεν έχουμε ή δεν έχουν βρεθεί άλλα οικόπεδα προκειμένου να κατασκευάσουμε τις εργατικές κατοικίες για να καλύψουμε τη ζήτηση. Αυτός είναι ο πραγματικός στόχος. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: ... του νόμου 1337. Μη λέτε πράγματα που δεν ισχύουν. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Επιτρέψτε μου, κυρία Παπαδημητρίου, σας άκουσα με προσοχή. Δεν σας διέκοψα. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ,κυρία Παπαδημητρίου, μη διακόπτετε. Να μιλάμε και στα πλαίσια του Κανονισμού... 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Αυτός είναι ο πραγματικός στόχος της παραγράφου 2 του άρθρου και κανένας άλλος. 

ΠΡΟΕΔΡΕΥΩΝ (Παναγιώτης Ν. Κρητικός): ... επικαλούμενη πλαίσια-νόμου. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Θέλω να το καταλάβετε ότι δεν έχει να κάνει με τίποτα περισσότερο και τίποτα λιγότερο από την εξυπηρέτηση του κοινωνικού συνόλου και στη συγκεκριμένη περίπτωση των εργαζομένων, των ανέργων που είναι δικαιούχοι των προγραμμάτων του ΟΕΚ. 

'Οσον αφορά το ειδικό θέμα του Ολυμπιακού Χωριού, μπορείτε να μου πείτε αλλά θεωρητικώς, ότι μπορεί να εφαρμοστεί και στην περίπτωση του Ολυμπιακού Χωριού, σας είπα και πριν να μην έχετε πρόβλημα σε σχέση με την ειδική αυτή περίπτωση, διότι υπάρχουν ειδικές διατάξεις και ειδικοί νόμοι οι οποίοι καθορίζουν σαφώς τα ζητήματα που συνδέονται με το Ολυμπιακό Χωριό. Για παράδειγμα ο Οργανισμός της Αθήνας έχει κάνει έγκριση σε σχέση με το Ολυμπιακό Χωριό ήδη όπου ρητώς, απ' ό,τι πληροφορήθηκα, καθορίζει το συντελεστή στο 0,3%. Είναι, δηλαδή, σαφής η πρόθεση που υπάρχει και όχι κατά δήλωση μόνο, κυρία Παπαδημητρίου, αλλά και από διατάξεις -το τονίζω-που υπάρχουν για το Ολυμπιακό Χωριό ήδη από τους αρμόδιους οργανισμούς, οι οποίοι ως γνωστό ελέγχονται και από το ΥΠΕΧΩΔΕ. 

Κατόπιν τούτου νομίζω ότι δεν υπάρχει κανένας λόγος να φοβάστε. Τα ζητήματα αυτά έχουν ρυθμιστεί απόλυτα και νομίζω ότι οι όποιοι φόβοι εκφράσατε δεν είναι δικαιολογημένοι. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Μπορώ να απαντήσω, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν έχετε το λόγο. Τριτολογία δεν υπάρχει, δια του Κοινοβουλευτικού σας Εκπροσώπου. Δεν πάμε εδώ σε ατέρμονες συζητήσεις. Υπάρχουν πλαίσια της συζήτησης, που προσδιορίζονται από τον Κανονισμό. 

Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: 'Εχουμε και εμείς ενστάσεις στο άρθρο 12 και πιστεύουμε ότι δεν μπορεί να εφαρμοστεί. Ακούγοντας τον Υπουργό να λέει ότι το δικαίωμα των ανέργων για να καλυφθεί μπορούμε ακόμα να παραβιάσουμε και περιβαλλοντικούς όρους, εγώ πιστεύω ότι η ίδια νοοτροπία που υπήρχε πριν από τριάντα χρόνια οδήγησε στα γκέτο της Φιλαδέλφειας κλπ. Οι άνεργοι πρέπει να αντιμετωπίζονται σαν πολίτες που έχουν και απαίτηση για κοινόχρηστους και ελεύθερους χώρους. 

Στην προκειμένη περίπτωση, εμείς σαν Συνασπισμός είμαστε εναντίον της Ολυμπιάδας και θέλω να το πω εδώ. Φαίνεται καθημερινά ότι οι επιβαρύνσεις που θα έχουμε στην Αττική θα είναι τρομακτικές. Το άρθρο αυτό πρέπει να αποσυρθεί, κύριε Πρωτόπαπα, και πιστεύω ότι δεν έχετε το δικαίωμα να εγγυάστε για κάποια πράγματα. Πιστεύω ότι δεν έχουμε το δικαίωμα να καταστρέψουμε ακόμα την Αθήνα και να γίνεται η χρήση αυτού του συντελεστή. Ζητώ, λοιπόν, και εγώ να αποσυρθεί αυτό το άρθρο και να λυθεί το θέμα από τους αρμόδιους Υπουργούς όπως είναι ο Υπουργός Περιβάλλοντος. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαγεωργόπουλος έχει το λόγο για να δευτερολογήσει. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Από τις διευκρινίσεις του κυρίου Υπουργού πειστήκαμε ότι η απόφασή μας να καταψηφίσουμε το άρθρο και το αίτημά μας να αποσυρθεί είναι η σωστή. Μας στερεώσατε αυτήν την απόφαση, αφ' ενός μεν με τη στενή ερμηνεία που δώσατε στην έννοια κοινωνικό σύνολο και το εντοπίσατε μόνο στους εργαζομένους. Γνωρίζετε και συμφωνείτε, φαντάζομαι, ότι οι εργαζόμενοι σαν μία ασθενής τάξη του πληθυσμού έχει ανάγκη πιο μεγάλης κοινωνικής προστασίας αναμφίβολα, αλλά το κοινωνικό σύνολο αποτελείται και από τον περίοικο, που προσδοκά και έχει αξίωση για ένα καλό περιβάλλον και ανθρώπινους όρους ζωής. Επομένως, η στενή ερμηνεία δεν είναι παρά επικίνδυνη. 

Η δεύτερη απάντηση που δώσατε η οποία με έπεισε ακόμα περισσότερο ότι σωστά καταψηφίζουμε αυτήν τη διάταξη, είναι ότι η επέκταση του συντελεστή με ό,τι τερατώδες μπορεί να δημιουργήσει όταν έχουμε σαράντα φορές πάνω σε δόμηση, δεν αφορά μόνο το Ολυμπιακό Χωριό, αφορά όλη την επικράτεια. 'Αρα, είναι χίλιες φορές πιο επικίνδυνο το άρθρο απ' ό,τι στην αρχή το υπελάβαμε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Η αιτιολογία που ανέφερε ο κύριος Υπουργός ότι δήθεν γίνεται με πρόθεση να χτιστούν περισσότερες εργατικές κατοικίες δεν ευσταθεί. Χώροι υπάρχουν, δημόσιες εκκλησιαστικές εκτάσεις υπάρχουν, για να χτιστούν ανθρώπινες κατοικίες και όχι φυσικά τα σύγχρονα γκέτο. 

Το ζήτημα όμως εδώ είναι άλλο και συνδέεται με τη δυνατότητα σύστασης μικτών επιχειρήσεων με ιδιώτες έτσι ώστε να εξυπηρετηθούν τα μεγάλα συμφέροντα. Εμείς επαναλαμβάνω καταψηφίζουμε αυτό το άρθρο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Το περιβάλλον είναι και για τους εργαζομένους, για τους δικαιούχους του ΟΕΚ. Δηλαδή, αυτοί τι είναι; Να τους στοιβάξετε για να τους εξυπηρετήσετε. Να πάτε να δείτε τις εργατικές κατοικίες του νέου δρόμου της Πάτρας. Τέταρτος όροφος, χωρίς ανσασέρ, γερόντια να τα σπρώχνουν από κάτω παπάδες και αστυφύλακες για να τα ανεβάσουν επάνω. 

Να πάτε να δείτε τα επιτεύγματα των εργατικών κατοικιών στις άλλες περιοχές. Είναι το δράμα του δράματος. Δηλαδή, κάνετε κοινωνική πολιτική ή φτιάχνετε φυλακές για τους απεγνωσμένους της ζωής, για τους καταραμένους της ζωής; Και τους βάζετε από ένα έως δύο χιλιάρικα το μήνα να πληρώνουν ασφάλιση για τους σεισμούς. Δηλαδή, τι είναι αυτοί; Κατοικίδια ζώα; Το φυσικό περιβάλλον είναι για κατοικίδια ζώα ή για τους δικαιούχους του ΟΕΚ; Εκεί τους βάλατε και αυτήν την ψυχολογία τους δώσατε. 

Επομένως δεν είναι δυνατόν το φυσικό περιβάλλον να το γράφετε στα παλιά σας τα παπούτσια εν ονόματι της ανάγκης ότι προ πάσης άλλης στροφής, πού θα τους στεγάσουμε, μπάστε τους μέσα στη φυλακή να ζήσουν. 

Εδώ το Λεκανοπέδιο Αθηνών θα καταντήσει κόλαση της ζωής. Το δε Μετρό θα κάνει τα τέσσερα εκατομμύρια, έξι. Για ποια αποκέντρωση μιλάτε; Για τους Θρακομακεδόνες; Το ορίζετε εδώ; Λέτε ότι έχετε την πρόθεση κλπ. Η διάταξη είναι γενική και αφορά τα πάντα. Αύριο το πρωί μπορεί να μην είσθε Υφυπουργός και η πρόθεσή σας να μείνει δήλωση. Θα έλθει μετά ένας άλλος Υφυπουργός και θα πει ότι δεν έχει αναλάβει καμία ευθύνη. 

Στην παράγραφο 2 λέει για το δημόσιο για τους ΟΤΑ κλπ. Θα είναι εταιρείες μικτής οικονομίας. Θα βάλουν τα λεφτά εκείνοι και εσείς θα είσθε παρατηρητές και θα ελέγχετε το πορτοφόλι τους; Αν μπορούσατε να τους κάνετε να διαθέσουν το πορτοφόλι τους όπως εσείς νομίζετε για άσκηση κοινωνικής πολιτικής και για δημιουργία προϋποθέσεων ζωής δεν θα είχατε ούτε το χρηματιστηριακό ούτε το τραπεζικό κεφάλαιο πάνω από το κεφάλι σας. Σήμερα ο χρηματιστηριακός και τραπεζικός σοσιαλισμός είναι πάνω από το κεφάλι σας. Είσθε κάτω απ' αυτόν το σοσιαλισμό. Δεν είσθε τίποτα. 

Επομένως σβήστε αυτές τις διατάξεις για να είσθε σύμφωνοι με την κοινωνική πολιτική. Αλλά ο Σρέντερ σήμερα είπε ότι για την κοινωνική πολιτική η Ευρωπαϊκή 'Ενωση πήρε απόφαση να έχουμε μείωση κατά 1%. Στα πλαίσια της σκέψης της Ευρωπαϊκής 'Ενωσης για το χτύπημα της κοινωνικής πολιτικής είναι και αυτό που κάνατε με αυτό το νομοσχέδιο. Λέτε ή θα πάρετε τα διαμερίσματα ή θα πεθάνετε. Τέτοιες εκβιαστικές διατάξεις δεν τις ψηφίζουμε. 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος της Νέας Δημοκρατίας κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Τελικώς η παρέμβαση του κυρίου Υφυπουργού επιβεβαίωσε τις ανησυχίες όλων των πτερύγων ότι εδώ πάμε να βγάλουμε "και από τη μύγα ξύγκι". Το άρθρο αυτό και συγκεκριμένα η παράγραφος 2 έρχεται σε αντίθεση με ήδη ψηφισθείσα διάταξη. Δηλαδή, από τη μία η Κυβέρνηση κόπτεται να κάνει κοινόχρηστους χώρους εκεί που δεν υπάρχουν και μάλιστα χωρίς τη σύμφωνη γνώμη των ιδιοκτητών και από την άλλη φέρνει διάταξη με την οποία δίνει τη δυνατότητα στον ΟΕΚ να μην κάνει καθόλου κοινόχρηστους χώρους ενώ υπάρχει συμβατική υποχρέωση από προηγούμενο νόμο. Η αιτιολογία ότι αυτό γίνεται για να υπάρξουν περισσότερες εργατικές κατοικίες είναι τουλάχιστον αστήριχτη. 

Το βέβαιο είναι ότι δεν μπορεί με τη φαιδρή δικαιολογία της εξυπηρέτησης της συμπαθούς κατηγορίας των δικαιούχων του ΟΕΚ να καταπατά συνεχώς η Κυβέρνηση νόμους που η ίδια έχει ψηφίσει. Με το άρθρο αυτό αναιρεί προηγούμενο δικό της άρθρο στο ίδιο νομοσχέδιο. 

Η πρόταση της Νέας Δημοκρατίας είναι να αποσυρθεί η συγκεκριμένη διάταξη. Από την ανάγνωσή του δεν δημιουργεί άμεσο πρόβλημα στον ΟΕΚ. 

Να γίνει δεκτό αυτό που πρότεινε η κ. Παπαδημητρίου, να το δούμε και με τον κ. Λαλιώτη, που είναι καθ'ύλην αρμόδιος Υπουργός για τα θέματα αυτά και αν έχει πράγματι τη σύμφωνο γνώμη να έλθει εδώ, να αναλάβει τις ευθύνες του και να πει στον ελληνικό λαό "ναι, κύριοι, εμείς το Υπουργείο Περιβάλλοντος δέχεται να καταπατηθεί το περιβάλλον, να καταστραφεί το περιβάλλον, να δημιουργηθεί το όποιο πρόβλημα δημιουργεί το συγκεκριμένο αυτό άρθρο, προκειμένου να αυξήσουμε την απόδοση του ΟΕΚ σε κατασκευές". Αυτή είναι η πρότασή μας και ελπίζουμε ότι η Κυβέρνηση θ'αντιληφθεί ότι έχοντας και την πλήρη αντίθεση όλων των πτερύγων της Βουλής, θα συναινέσει να αποσυρθεί η συγκεκριμένη διάταξη. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κατ'αρχήν φύγαμε από τους φόβους που είχαν εκφραστεί για το Ολυμπιακό Χωριό και χαίρομαι γι'αυτό. 

ΓΕΩΡΓΙΟΣ ΤΣΑΦΟΥΛΙΑΣ: Εσείς φύγατε. Εμείς δεν φύγαμε. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Απ' ό,τι φαίνεται από τη συζήτηση. 

Πάμε τώρα στη γενική διάταξη. Εμείς όντως ζητήσαμε, εφόσον υπάρχει η κοινωνική αποδοχή -και γι'αυτό βάλαμε τη γνωμοδότηση του δήμου ή της κοινότητας- να έχουμε δυνατότητα να χτίσουμε περισσότερες εργατικές κατοικίες σε μία περιοχή, αν έχουμε πάρα πολλούς δικαιούχους και δεν έχουμε οικόπεδα. Δεν είναι ούτε γκέτο ούτε κλουβιά ούτε κακής ποιότητας κατασκευές. Θα παρακαλούσα τον οποιονδήποτε από τους συναδέλφους επιθυμεί, να επισκεφθεί τις εργατικές κατοικίες, τουλάχιστον εκείνες που τα τελευταία χρόνια έχουν γίνει στην περιοχή του, για να δει ποιότητα πολύ καλύτερη από ιδιωτικές κατοικίες ή από άλλα σπίτια που χτίζονται. 

Πέρα από εκεί, μπορούμε -για να διασκεδάσουμε τους φόβους που εκφράστηκαν και για να διαβεβαιώσουμε και έμπρακτα για τις προθέσεις μας τους κυρίους συναδέλφους- να προσθέσουμε "σύμφωνη γνώμη του οικείου δήμου ή της κοινότητας" " εκεί που λέει "και γνωμοδότηση του οικείου δήμου ή της κοινότητας" , ακριβώς για να αποδεχτούμε αυτό που μας παρατήρησε ο κ. Παπαγεωργόπουλος ότι, δηλαδή, θα πρέπει να φροντίσουμε να υπάρχει μία γενικότερη κοινωνική αποδοχή σε μία τέτοια περίπτωση. Δηλαδή, να είναι μία πραγματικά διαπιστωμένη κοινωνική ανάγκη και όχι μία αυθαιρεσία. Να μπει, λοιπόν "μετά από σύμφωνη γνώμη του δήμου ή της κοινότητας" οπότε εξ ορισμού υπάρχει η κοινωνική αποδοχή σε οποιαδήποτε ενέργεια υπάρχει σχετικά με το συντελεστή. 

ΠΡΟΕΔΡΕΥΩΝ (Παναγιώτης Ν. Κρητικός): 'Αλλος κύριος συνάδελφος επιθυμεί να μιλήσει; Κανείς. 

Συνεπώς κηρύσσεται περαιωμένη η συζήτηση επί του άρθρου 12. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Να κρατηθεί για λίγο. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Να πάμε στις τροπολογίες. Και δείτε την πρότασή μας "μετά από σύμφωνη γνώμη". Πιστεύω ότι λύνεται το πρόβλημα. Να συζητήσουμε τις τροπολογίες και να επανέλθουμε στο τέλος στην ψήφιση του άρθρου. 

ΠΡΟΕΔΡΕΥΩΝ (Παναγιώτης Ν. Κρητικός): Θα έλθουμε στις κατατεθειμένες τροπολογίες, πρώτα του κυρίου Υπουργού και ύστερα στις εμπρόθεσμες των κυρίων συναδέλφων. 

Επί της υπ'αριθμ. 22891/312 τροπολογίας, ποιος επιθυμεί να μιλήσει; 

ΓΕΩΡΓΙΟΣ ΤΣΑΦΟΥΛΙΑΣ: Ο Κανονισμός δεν επιτρέπει να γίνει αυτό. Υπάρχει αίτηση ονομαστικής ψηφοφορίας και μετά να μπούμε στις τροπολογίες. 

ΠΡΟΕΔΡΕΥΩΝ (Παναγιώτης Ν. Κρητικός): 'Εγινε αποδεκτό. 

ΓΕΩΡΓΙΟΣ ΤΣΑΦΟΥΛΙΑΣ: Εγώ δεν το αποδέχομαι. 

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι θέμα δικό σας. 

ΣΤΥΛΙΑΝΗ ΑΛΦΙΕΡΗ: Δεν το αποδεχόμαστε ούτε εμείς. 

ΠΡΟΕΔΡΕΥΩΝ (Παναγιώτης Ν. Κρητικός): Επί της πρώτης τροπολογίας.... 

ΓΕΩΡΓΙΟΣ ΤΣΑΦΟΥΛΙΑΣ: Δεν το δεχόμαστε. Γιατί να κρατηθεί; 

ΠΡΟΕΔΡΕΥΩΝ (Παναγιώτης Ν. Κρητικός): Στην πρώτη τροπολογία, που αφορά τη διαδικασία πιστοποίησης αναπηρίας ατόμων με ειδικές ανάγκες, ποίος εκ των κυρίων συναδέλφων θέλει να λάβει το λόγο; 

ΓΕΩΡΓΙΟΣ ΤΣΑΦΟΥΛΙΑΣ: Γιατί να κρατηθεί; Δεν το δεχόμαστε. 

ΠΡΟΕΔΡΕΥΩΝ (Παναγιώτης Ν. Κρητικός): Κρατήθηκε η ψήφιση του άρθρου αυτού. 

Κύριε Υπουργέ, θέλετε το λόγο επί της τροπολογίας 2891/312; Αφορά τη διαδικασία πιστοποίησης της αναπηρίας ατόμων με ειδικές ανάγκες από ειδικές υγειονομικές επιτροπές του ΙΚΑ. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, παρακαλώ, το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ας ακολουθήσουμε την κοινοβουλευτική τάξη. Δόθηκε η δυνατότητα για μία διαβούλευση, αλλά τελικά εμμένουμε στην ονομαστική ψηφοφορία. Ας γίνει η διαδικασία όπως προβλέπεται. 

ΠΡΟΕΔΡΕΥΩΝ (Παναγιώτης Ν. Κρητικός): Επομένως, κύριοι συνάδελφοι, έχει υποβληθεί αίτηση ονομαστικής ψηφοφορίας επί του άρθρου 12 του νομοσχεδίου, την οποία υπογράφουν Βουλευτές της Νέας Δημοκρατίας και του ΔΗ.Κ.ΚΙ., της οποίας το κείμενο έχει ως εξής: 

"ΑΙΤΗΣΗ 

Ονομαστικής Ψηφοφορίας στο άρθρο 12 του νομοσχεδίου 

Λ. Παπαγεωργόπουλος 

Ε. Παπαδημητρίου 

Αθ. Νάκος 

Χρ. Μαρκογιαννάκης 

Ν. Παπαφιλίππου 

Α. Φούσσας 

Γ. Τσαφούλιας 

Γ. Αράπης 

Αχ. Κανταρτζής" 

Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 

Ο κ. Παπαγεωργόπουλος. Παρών. 

Ο κ. Νάκος. Παρών. 

Η κ. Παπαδημητρίου. Παρούσα. 

Ο κ. Μαρκογιαννάκης. Παρών. 

Ο κ. Παπαφιλίππου. Παρών.

Ο κ. Φούσας. Παρών. 

Ο κ. Τσαφούλιας. Παρών. 

Ο κ. Αράπης. Παρών. 

Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 

Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό. 

(ΔΙΑΚΟΠΗ)

(ΜΕΤΑ ΤΗ ΔΙΑΚΟΠΗ)

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

ΠΡΟΕΔΡΟΣ (Απόστολος Κακλαμάνης): Επαναλαμβάνεται η διακοπείσα συνεδρίαση. 

Ο κύριος Υπουργός έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, νομίζω ότι δόθηκαν οι αναγκαίες εξηγήσεις προς το Τμήμα, για τις ενστάσεις οι οποίες ηγέρθησαν και πραγματικά διαπιστώνεται ότι δεν υπάρχει καμία πρόθεση να δημιουργηθεί θέμα με το περιβάλλον. Απλά πρόκειται για ειδικά προγράμματα, που σκοπεύαμε, λόγω ελλείψεως άλλων οικοπέδων, να γίνουν πιο πολλές εργατικές κατοικίες με τη σύμφωνη γνώμη πάντα του δήμου ή της κοινότητας της περιοχής. 'Ομως, επειδή οι συνάδελφοι επιμένουν και επειδή ορισμένοι επικαλούνται την ανάγκη του να μελετηθεί περισσότερο σε βάθος η σχετική διάταξη, δεν έχουμε καμία αντίρρηση να μην περιληφθεί στο νομοσχέδιο αυτό και να αποσυρθεί προς το παρόν, υπό την έννοια ότι θα συνεχισθεί ο διάλογος και θα έλθει σε συνεννόηση με τον κ. Λαλιώτη σε νομοσχέδιο του ΥΠΕΧΩΔΕ, το οποίο, απ' ό,τι ξέρω, ετοιμάζεται. 

ΠΡΟΕΔΡΟΣ (Απόστολος Κακλαμάνης): Σε λίγες ημέρες κατατίθεται νομοσχέδιο του Υπουργείου Περιβάλλοντος, Χωροταξίας και Δημοσίων 'Εργων, όπου νομίζω και από πλευράς ύλης είναι σχετική. Εάν μεν επρόκειτο να καθυστερήσει το νομοσχέδιο εκείνο, θα εδικαιολογείτο να προχωρήσετε. Αλλά εφόσον είναι θέμα ολίγων ημερών, δεν νομίζω ότι χρειάζεται να επιμείνετε να ψηφισθεί σήμερα. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Επομένως η παράγραφος 2 του άρθρου 12... 

ΠΡΟΕΔΡΟΣ (Απόστολος Κακλαμάνης): Είναι ολόκληρο το άρθρο 12; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Οχι. Η παράγραφος 2. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ολόκληρο το άρθρο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σας παρακαλώ. Η παράγραφος 2. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, το αίτημά μας να πάει σε άλλο συναφές νομοσχέδιο, το οποίο άλλωστε ακολουθεί... 

ΠΡΟΕΔΡΟΣ (Απόστολος Κακλαμάνης): Ναι, και εγώ το βρίσκω λογικό το αίτημά σας και ο Υπουργός το αντιλαμβάνεται. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ:...δεν σκοπούσε σε παρακώλυση του έργου της Βουλής. 'Ηταν αντίρρηση ουσίας. Ας πάει λοιπόν εκεί, ώστε το ΥΠΕΧΩΔΕ να το δει καλύτερα. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, να μου επιτρέψει ο συνάδελφος κ. Παπαγεωργόπουλος να του πω το εξής. Βάλατε ένα ζήτημα το οποίο είχε να κάνει με τη διαδικασία αύξησης του συντελεστή. Αυτό περιλαμβάνεται στην παράγραφο 2. Δεν υπάρχει κανένας άλλος λόγος να στερήσουμε τον Οργανισμό από μία ευελιξία να κάνει προγράμματα και να προχωρήσει. 

ΠΡΟΕΔΡΟΣ (Απόστολος Κακλαμάνης): Κυρία Παπαδημητρίου, επειδή εγώ δεν παρακολουθούσα και τη συζήτηση, πέστε μου σας παρακαλώ το πρόβλημα το οποίο έπρεπε να το ξαναδεί και ο Υπουργός μαζί με τον Υπουργό Περιβάλλοντος. Αναφέρεται στην παράγραφο 2; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Πιστεύουμε ότι το 2 πρέπει να φύγει, γιατί πιστεύουμε ότι δεν έχει δικαίωμα ο Οργανισμός. Αλλά ένα λεπτό, κύριε Πρόεδρε, για να αναφερθώ και στις άλλες παρατηρήσεις. 

ΠΡΟΕΔΡΟΣ (Απόστολος Κακλαμάνης): Εντάξει, περιμένω. 

Κύριε Υπουργέ, αν έχετε πρόβλημα, μπορούμε να προχωρήσουμε και στην ψηφοφορία. Αλλά εάν μπορεί να πάει... 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, πιστεύω ότι πρόκειται για παρανόηση. Είναι ένα μεγάλο ζήτημα και δεν θέλω να υπάρξουν πρωτοσέλιδα ότι πάμε να καταστρέψουμε τις πόλεις κλπ. και εγώ είπα να το δουν καλύτερα οι κύριοι συνάδελφοι, αλλά δεν δέχομαι να φύγει όλο το άρθρο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, η δυνατότητα δημιουργίας εταιρείας προβλέπεται και στο νόμο 2508, επομένως το 3 μπορεί να μείνει. 

ΠΡΟΕΔΡΟΣ (Απόστολος Κακλαμάνης): Κυρία Παπαδημητρίου, σας παρακαλώ, ακούστε με. 'Οταν σας ρώτησα, μου είπατε σχετικά με το συντελεστή κλπ. Αυτό είναι η παράγραφος 2. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Μάλιστα. 

ΠΡΟΕΔΡΟΣ (Απόστολος Κακλαμάνης): Με τις άλλες διατάξεις μπορεί κανείς να συμφωνεί ή να μη συμφωνεί, αλλά δεν είναι λόγος να αποσυρθούν. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Σωστά. 

ΠΡΟΕΔΡΟΣ (Απόστολος Κακλαμάνης): Να φύγει λοιπόν η παράγραφος 2 από εδώ και να πάει στο νομοσχέδιο του Υπουργείου ΠΕ.ΧΩ.Δ.Ε. που κατατίθεται μεθαύριο και εκεί να συζητηθούν όλα τα ζητήματα και στο μεταξύ να ξαναδεί το θέμα η Κυβέρνηση. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, αν μπορώ να έχω μια άποψη... 

ΠΡΟΕΔΡΟΣ (Απόστολος Κακλαμάνης): Παρακαλώ. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: ...το 3 έτσι και αλλιώς προβλέπεται στο ν.2508 και δεν βλέπω να προστίθεται τίποτε εκτός της συμμετοχής του 34%, αλλά το 4 που απαλλάσσει την εργατική κατοικία από οποιαδήποτε υποχρέωση εισφοράς σε γη θεωρώ ότι είναι αντιδεοντολογικό στο μέτρο που στο ν.1337 και στο ν.2508 που ψήφισαν οι ίδοι οι Βουλευτές της ίδιας Κυβέρνησης και οι δημόσιοι φορείς, κύριε Πρόεδρε... 

ΠΡΟΕΔΡΟΣ (Απόστολος Κακλαμάνης): Ναι, αλλά, κυρία Παπαδημητρίου, το θέμα εδώ δεν είναι αν συμφωνούμε ή δεν συμφωνούμε με τις διατάξεις αυτές. Το θέμα είναι ότι μία από τις διατάξεις αυτές προκάλεσε μία άποψη δική σας... 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Θεωρώ ότι είναι συνταγματικό θέμα. 

ΠΡΟΕΔΡΟΣ (Απόστολος Κακλαμάνης):...την οποία αφού και ο Υπουργός και όλοι μας κρίνουμε ότι καλό είναι να τη δούμε με το νομοσχέδιο του αρμόδιου Υπουργείου, αυτήν τη διάταξη πρότεινα στην Κυβέρνηση να την αποσύρει και να τη φέρει στο άλλο της νομοσχέδιο και να προχωρήσουμε κανονικά τη συνεδρίασή μας. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Εντάξει, κύριε Πρόεδρε, ευχαριστώ. 

ΠΡΟΕΔΡΟΣ (Απόστολος Κακλαμάνης): Λοιπόν, συμφωνούμε επ'αυτού. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Μάλιστα. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Εντάξει, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Κατά συνέπεια από το άρθρο 12 η παράγραφος 2 αποσύρεται και αναριθμούνται οι παράγραφοι 3 και 4 ως 2 και 3. 

Είμεθα σύμφωνοι; 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Εμείς το καταψηφίζουμε, αλλά αποσύρουμε την αίτηση ονομαστικής ψηφοφορίας. 

ΠΡΟΕΔΡΟΣ (Απόστολος Κακλαμάνης): Φυσικότατα. Εσείς αποσύρετε την αίτηση ονομαστικής ψηφοφορίας και καταψηφίζετε το υπόλοιπο άρθρο. 

Στο σημείο αυτό, κύριοι συνάδελφοι, τίθεται σε ψηφοφορία το άρθρο 12 χωρίς την παράγραφο 2, η οποία θα επανέλθει στο νομοσχέδιο του συναρμόδιου Υπουργείου Περιβάλλοντος, Χωροταξίας και Δημοσίων 'Εργων. 

Ερωτάται το Τμήμα: Γίνεται δεκτό το άρθρο 12, όπως τροποποιήθηκε από τον κύριο Υπουργό ; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 12 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Εισερχόμαστε στη συζήτηση της τροπολογίας με αριθμό 2891/20.7.99, που αφορά τη διαδικασία πιστωποίησης αναπηρίας ατόμων με ειδικές ανάγκες από ειδικές υγειονομικές επιτροπές του Ι.Κ.Α. 

Ο κ. Παπαγεωργόπουλος έχει το λόγο επί της τροπολογίας αυτής. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, με την τροπολογία αυτή προβλέπεται ένα είδος ελαστικοποίησης των διατάξεων, που αφορούν τη λειτουργία των υγειονομικών επιτροπών του Ι.Κ.Α. που χορηγούν το πιστοποιητικό, το οποίο χρειάζεται να προσκομίσουν πρόσωπα ειδικών κατηγοριών, προκειμένου να τοποθετηθούν σε θέσεις του δημοσίου και ιδιωτικού τομέα. 

Επειδή πολλές φορές έχουν φαλκιδευθεί οι διαδικασίες, έχουν προμηθευτεί πολλοί, διά της πλαγίας οδού, πιστοποιητικά αναπηρίας, ενώ όχι μόνο δεν ήταν ανάπηροι αλλά ήταν υγιέστατοι και αθλητικότατοι. Πιστεύουμε ότι στο όνομα της όποιας επιτάχυνσης των διαδικασιών ανοίγουμε πόρτες, που θα δημιουργήσουν περισσότερα προβλήματα. 

Πιστεύω ότι τα μέτρα που θα έπρεπε να ληφθούν θα έπρεπε να ήταν στην αντίθετη κατεύθυνση. Πρέπει να υπάρξουν περισσότερες εγγυήσεις, κανόνες και αρχές, που να πιστοποιούν το δικαίωμα αυτών των ανθρώπων που πραγματικά έχουν ειδικές ανάγκες και να αποκλείουν όσους προσπαθούν να επωφεληθούν από αυτό. 

Η τροπολογία κινείται προς την αντίθετη κατεύθυνση και εμείς δεν μπορούμε να την ψηφίσουμε. 

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: 'Οπως είναι γνωστό από την ισχύουσα νομοθεσία, το ποσοστό της αναπηρίας είναι ένα μεγάλο ποσοστό στα συνολικά κριτήρια. 

'Οταν γινόταν η συζήτηση του ν. 2643/1998, είχαμε επισημάνει και είχαμε τοποθετηθεί -και η πράξη μας επιβεβαίωσε- ότι υπήρχαν προβλήματα διαβλητότητας όσον αφορά αυτές τις επιτροπές. 

Το πρόβλημα για μας είναι πώς θα επιλυθούν και θα αντιμετωπιστούν αυτά τα ζητήματα, ώστε να εξασφαλιστούν εγγυήσεις για αντικειμενικότητα του έργου αυτών των επιτροπών. 

Δεν αντιλέγουμε ότι υπάρχει πρόβλημα να προωθηθούν με πιο γοργούς ρυθμούς οι συνολικές διαδικασίες, πιστεύουμε όμως ότι η τροπολογία η οποία έρχεται δεν απαντά στα μεγάλα ζητήματα, τη θεωρούμε ανεπαρκή και γι'αυτό δεν μπορούμε να την ψηφίσουμε. 

ΠΡΟΕΔΡΟΣ (Απόστολος Κακλαμάνης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, όταν συζητούσαμε το ν. 2643 είχε μπει ευθέως το ζήτημα ότι θα πρέπει να προφυλάξουμε τα άτομα με ειδικές ανάγκες. Είναι μια ευαίσθητη ομάδα συμπολιτών μας και δεν πρέπει να παίζονται παιχνίδια εις βάρος τους. 

Τότε είχαμε συμφωνήσει όλοι ότι θα πρέπει να πάρουμε κάποια μέτρα κλπ. Είναι τραγικό, ότι ενώ ο νόμος αυτός έχει ψηφιστεί εδώ και ένα χρόνο, έρχονται τώρα ελαστικότερα μέτρα για την αντιμετώπιση του θέματος. 

Επίσης, διαγράφονται οι λέξεις "Κοινοποιείται στις κατά τόπους υγειονομικές επιτροπές, που αναφέρονται στην επόμενη παράγραφο". Αυτό το λέω για να μη δημιουργείται η εντύπωση ότι δεν λέμε σωστά τα πράγματα. 

Ο Συνασπισμός δεν μπορεί να ψηφίσει αυτόν το νόμο και επιμένουμε ότι θα πρέπει να δουλέψουμε προς την κατεύθυνση της περιφρούρησης των δικαιωμάτων των ανθρώπων αυτών και να μην ανοίγουμε παράθυρα για κακοποίηση των νόμων και να παίζονται έτσι παιχνίδια σε βάρος αυτών των ανθρώπων. 

Εμείς δεν ψηφίζουμε αυτήν την τροπολογία. 

ΠΡΟΕΔΡΟΣ (Απόστολος Κακλαμάνης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Ψηφίζω την τροπολογία, κύριε Πρόεδρε, διότι υπάρχουν άνθρωποι στερούμενοι των πάντων και πρέπει να διευκολυνθούν διά της όσο το δυνατόν ταχυτέρας αντιμετωπίσεως του προβλήματος. 

ΠΡΟΕΔΡΟΣ (Απόστολος Κακλαμάνης): Ο κ. Κουρουμπλής έχει το λόγο. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, είναι εκπληκτικό να γίνονται τοποθετήσεις από συναδέλφους, χωρίς να επικεντρώνεται το θέμα στην πραγματικότητα του περιεχομένου μιας διάταξης. Δεν γίνεται κανένα άνοιγμα παραθύρων. 

Απλώς, επειδή η διαδικασία δυσκολεύει, δίνεται η δυνατότητα να δημιουργηθούν επιτροπές περισσότερες, ώστε να προχωρήσει η διαδικασία επανεξέτασης όλων των ατόμων με ειδικές ανάγκες που, είτε έχουν υποβάλει μέχρι σήμερα δικαιολογητικά με τις παλαιές επιτροπές είτε είναι νέες περιπτώσεις, ώστε να υπάρξουν τα νέα ποσοστά με βάση τις προδιαγραφές και τα κριτήρια του ΙΚΑ, ότι πραγματικά έχει γίνει μία πολύ καλή εργασία και είναι σύγχρονα πλέον τα κριτήρια πιστοποίησης της αναπηρίας, ώστε να μην έχουμε φαινόμενα που έχουν παρατηρηθεί στο παρελθόν και με αυτήν τη διαδικασία το Υπουργείο επιχειρεί πραγματικά να δώσει ένα νέο περιεχόμενο στην πιστοποίηση της αναπηρίας, να διευκολύνει τις διαδικασίες μέσα από τη σύσταση και νέων επιτροπών, ώστε πραγματικά να αρχίσουν να υλοποιούνται οι διατάξεις του νόμου που ψηφίσαμε το Σεπτέμβριο του '98, προκειμένου να τοποθετηθούν όσο το δυνατόν περισσότερος αριθμός ατόμων με ειδικές ανάγκες στις δημόσιες και στις ιδιωτικές υπηρεσίες. 

'Ηδη η Κυβέρνηση ανέβασε το ποσοστό από 40% στο 50% και νομίζω ότι όλα αυτά είναι μέτρα που ακριβώς προστατεύουν τη γνησιότητα ενός τέτοιου πιστοποιητικού. Καλό θα είναι, λοιπόν, να υπάρχει και μία συναίνεση σε ορισμένα ζητήματα, για τα οποία δεν υπάρχει λόγος -για όνομα του Θεού- να υπάρχουν τόσες αποκλίσεις. Νομίζω ότι με αυτόν τον τρόπο γίνεται η πιστοποίηση καλύτερα και προωθείται μία διαδικασία που εξυπηρετεί μία ευαίσθητη ομάδα του πληθυσμού. 

ΠΡΟΕΔΡΟΣ (Απόστολος Κακλαμάνης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, ότι εξυπηρετεί τον πολίτη, τα νόμιμα αιτήματα και δικαιώματά του, το θέμα του χρόνου στην εξυπηρέτηση έχει μεγίστη σημασία. Είναι γνωστό ότι οι συντάξεις, επικουρικά κλπ. κάνουν δέκα μήνες, ένα χρόνο, δύο χρόνια, τρία χρόνια. Εξυπηρετήσεις πού; 

Εκφράζω την αδυναμία της Δημόσιας Διοίκησης να ανταποκριθεί σε δίκαια αιτήματα των πολιτών. Η Δημόσια Διοίκηση νοσεί λόγω του γνωστού συστήματος που θεμελιώσαμε όλοι μας. 

Είναι, λοιπόν, επίκαιρο το θέμα της λύσεως της ανταπόκρισης του κράτους σε χρονικούς περιορισμούς απέναντι στα αιτήματα των πολιτών. 'Ενα από αυτά -και εκκρεμεί αδικαιολογήτως- έρχεται να λύσει τη συζητούμενη τροπολογία. Υπάρχουν επιτροπές, οι οποίες ή αργούν να συγκροτηθούν ή συγκροτούνται και αργούν να συνέλθουν, με αποτέλεσμα αιτήματα λογικότατα να εκκρεμούν επί έτη ολόκληρα. 

Πιστεύω ότι η τροπολογία λύνει αυτό το θέμα που είναι πολύ σοβαρό και ψηφίζω την τροπολογία για τους λόγους που εξέθεσα. 

ΠΡΟΕΔΡΟΣ (Απόστολος Κακλαμάνης): Ο κ. Ποττάκης έχει το λόγο. 

ΓΙΑΝΝΗΣ ΠΟΤΤΑΚΗΣ: Κύριε Πρόεδρε, υπάρχουν δύο θέματα που πρέπει να σκεφθούμε. Το ένα είναι να διευκολυνθούν τα άτομα με ειδικές ανάγκες να προσληφθούν στο δημόσιο, να αποκτήσουν εργασία, να καλύψουν έτσι και τις ανάγκες της ζωής, η οποία τους στέρησε από όλες τις ικανότητες. Σ' αυτό είμαστε όλοι σύμφωνοι. 

Το δεύτερο θέμα που πρέπει να σκεφθούμε είναι να ικανοποιούνται μόνο τα άτομα με ειδικές ανάγκες με αυτήν τη διαδικασία και να μην ικανοποιούνται πρόσωπα τα οποία δεν έχουν αυτήν την ιδιότητα. Το φαινόμενο έχει παρουσιαστεί, έχει απασχολήσει τη Βουλή, έχει απασχολήσει τον Τύπο, έχει απασχολήσει τα δικαστήρια και έχουμε δει στατιστικές με κατανομή ψευδών βεβαιώσεων στους διάφορους νομούς της χώρας και ξέρουμε τώρα σε ποιους νομούς και σε ποιες εποχές έγιναν περιστατικά αντίθετα με την ηθική τάξη και αντίθετα με το νόμο. 

Αυτά τα δύο διαφορετικά ενδιαφέροντα πρέπει να τα λύσουμε με τον καλύτερο δυνατόν τρόπο. Το Υπουργείο προτείνει στις υπάρχουσες επιτροπές να προστεθούν και άλλες. Διότι με αυτόν τον τρόπο θα εξυπηρετηθούν καλύτερα τα άτομα με ειδικές ανάγκες. Να την ψηφίσουμε την τροπολογία, δεν έχω αντίρρηση, το Υπουργείο όμως να λάβει όλα εκείνα τα μέτρα που είναι απαραίτητα, ώστε να καλυφθεί και η δεύτερη ανάγκη. 

Στην πορεία, στην εξέλιξη του πράγματος, θα ήθελα να προτείνω στο Υπουργείο να σκεφθεί και μία άλλη διαδικασία. Τώρα τι κάνουμε; Σε επιτροπές που έχουν ένα κύριο έργο προσθέτουμε και ένα δεύτερο έργο, με αποτέλεσμα να μην μπορούν να ανταποκριθούν στις υποχρεώσεις τους και να παρουσιάζεται αυτή η βραδύτητα. 

Το δεύτερο που μπορούμε να παρατηρήσουμε και να ξανασκεφθούμε είναι ότι όσο αυξάνονται οι επιτροπές τόσο δημιουργούνται περισσότερες δυνατότητες, για να χαρακτηρισθούν άτομα με ειδικές ανάγκες πρόσωπα που δεν είναι. 

Θα πρότεινα στην πορεία εξέλιξης του θέματος και με τις εμπειρίες που θα προκύψουν και από αυτήν τη λύση που προτείνει το Υπουργείο, να σκεφθεί και μία άλλη διαδικασία, μια επιτροπή, η οποία θα έχει αποκλειστικά αυτό το αντικείμενο. Μόνο έτσι θα έχουμε ίδια μέτρα και ίδια σταθμά και αυστηρή εφαρμογή του νόμου. Ευχαριστώ. 

ΠΡΟΕΔΡΟΣ (Αποστολος Κακλαμάνης): Δεν έχει ζητήσει άλλος συνάδελφος το λόγο. 

Κηρύσσεται περαιωμένη η συζήτηση επί της τροπολογίας. 

Ερωτάται το Τμήμα: Γίνεται δεκτή η τροπολογία με γενικό αριθμό 2891 και ειδικό 312 της 20-7-1999; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΟΣ (Αποστολος Κακλαμάνης): Συνεπώς η τροπολογία με γενικό αριθμό 2891 και ειδικό 312 της 20-7-1999 έγινε δεκτή, κατά πλειοψηφία. 

Συζητείται στη συνέχεια η τροπολογία με γενικό αριθμό 2894 και ειδικό 314 της 20-7-1999 του κυρίου Υπουργού, με αντικείμενο "ρυθμίσεις οφειλών από δάνεια με την εγγύηση του ελληνικού δημοσίου σε ομογενείς 'Ελληνες παλιννοστούντες στην περιοχή της Θράκης". 

Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Εμείς την ψηφίζουμε, κύριε Πρόεδρε. 

ΠΡΟΕΔΡΟΣ (Αποστολος Κακλαμάνης): Φαντάζομαι ότι δεν θα έχει αντίρρηση και ο κ. Σγουρίδης, ο κ. Τσετινές ή ο κ. Λυμπερακίδης και οι υπόλοιποι Βουλευτές της Θράκης. 

Υπάρχει κανείς που να έχει αντίρρηση; Κανείς. 

Ερωτάται το Τμήμα: Γίνεται δεκτή η τροπολογία με γενικό αριθμό 2894 και ειδικό 314 της 20-7-1999 του κυρίου Υπουργού; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΟΣ (Αποστολος Κακλαμάνης): Συνεπώς η τροπολογία με γενικό αριθμό 2894 και ειδικό 314 της 20-7-1999 του κυρίου Υπουργού έγινε δεκτή ομοφώνως. 

Ακολουθεί η τροπολογία με γενικό αριθμό 2895 και ειδικό 315 της 20-7-1999 του κυρίου Υπουργού, με θέμα τον επαναπροσδιορισμό της σύνθεσης των επιτροπών που είναι αρμόδιες για τη χορήγηση της περίφημης πράσινης κάρτας. 

'Εχουν ζητήσει το λόγο ο κ. Δαμιανός, ο κ. Παπαγεωργόπουλος, ο κ. Κανταρτζής, η κ. Αλφιέρη, ο κ. Τσαφούλιας, ο κ. Μαρκογιαννάκης, ο κ. Φούσας, ο κ. Κουναλάκης. Παρακαλώ, βάλετε τις κάρτες σας, για να μην μπλέξουμε. 

Ορίστε, κύριε Δαμιανέ, έχετε το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, η Νέα Δημοκρατία ζητάει να αποσυρθεί αυτή η τροπολογία. Είναι τουλάχιστον αντιδεοντολογικό, για να μην πω τίποτα άλλο, όταν αύριο ο Πρωθυπουργός θα δει δύο Αρχηγούς κομμάτων και τη Δευτέρα άλλους δύο, με θέμα ακριβώς τους λαθρομετανάστες, εμείς θα ψηφίζουμε σήμερα τροπολογία που αφορά το θέμα των λαθρομεταναστών. 

Θεωρώ, λοιπόν, ότι θα πρέπει να αποσυρθεί, να κρατηθεί και αν μεν μετά από τις συνεννοήσεις που θα έχουν οι Αρχηγοί των κομμάτων με τον Πρωθυπουργό καταλήξουν σε κάποια συμφωνία, να επανέλθει. Τώρα, όμως, είναι τουλάχιστον ακαιρο και αντιδεοντολογικό μια μέρα πριν να δεσμεύσουμε με ψήφιση τροπολογίας μέρος της συζήτησης, η οποία θα γίνει σε επίπεδο Αρχηγών. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Γι'αυτό ζητάμε να αποσυρθεί η συγκεκριμένη τροπολογία, και πιστεύουμε ότι η Κυβέρνηση πρέπει να το καταλάβει και να το κάνει. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, πριν αναφερθώ στην τροπολογία, έχω να πω ότι αυτήν τη στιγμή μας διανεμήθηκαν τρεις τροπολογίες του Υπουργείου Εργασίας, τρεις υπουργικές τροπολογίες. 

Η συζήτηση γενικά πήγε καλά και νομίζω ότι υπήρξε συνεννόηση σε αυτά που έπρεπε να συνεννοηθούμε διαδικαστικά. Αλλά την ώρα που μιλάμε για τροπολογίες, όταν μας φέρνετε άλλες τρεις, δεν προλαβαίνουμε να τις διαβάσουμε. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Νομίζω ότι θα τις κάνετε δεκτές. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ελπίζω να μας πείσετε. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Θα συνεννοηθούμε, πιστεύω. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Προχωράμε στο θέμα μας. 

Κύριε Υπουργέ, η τροπολογία αυτή, όπως εισάγεται και αφορά τη διευκόλυνση της χορήγησης πράσινης κάρτας σε οικονομικούς μετανάστες, δικαιώνει τις αντιρρήσεις που έγκαιρα είχαμε καταθέσει, όσον αφορά τη διαδικασία που είχε θεσπιστεί. 

Με ερωτήσεις, με αναφορές στη Βουλή σε κάθε ευκαιρία, λέγαμε ότι θα χρειαστεί διάστημα μέχρι το 2008 περίπου για να καλυφθούν, να εξεταστούν όλες αυτές οι αιτήσεις, δεδομένου ότι ούτε το 15% του συνόλου δεν έχει ακόμα εξεταστεί. Επομένως σίγουρα χρειάζεται θεσμοθέτηση κάποιων άλλων διαδικασιών. 

Το ζήτημα όμως μπαίνει σε σχέση με την περιρρέουσα ατμόσφαιρα. Το πρώτο ερώτημα που τίθεται είναι: κύριε Υπουργέ, έχετε συνεννοηθεί με τον κύριο Πρωθυπουργό, όταν υποβάλατε αυτήν την τροπολογία, ή είναι δική σας πρωτοβουλία στα πλαίσια των αρμοδιοτήτων σας αναμφίβολα; Γιατί εάν έχετε συνεννοηθεί και δεν λειτουργείτε ερήμην του, τότε έχουμε δικαίωμα να πούμε ότι είναι πυροτέχνημα η αναφορά του κυρίου Πρωθυπουργού για αναζήτηση ευρύτερης συναίνεσης με τους πολιτικούς Αρχηγούς. Αν ζητήματα που αφορούν γενικότερα τη μεταναστευτική πολιτική, τους οικονομικούς μετανάστες, ρυθμίζονται αποσπασματικά, ευκαιριακά, με το ρυθμό των τροπολογιών, τότε τι θα συζητήσει ο κ. Καραμανλής τη Δευτέρα, που έχει κληθεί, ή τις επόμενες ημέρες οι άλλοι πολιτικοί Αρχηγοί; 

Παράλληλα έχει εξαγγείλει ο κ. Χρυσοχοϊδης, αλλά φαίνεται δεν είναι έτοιμο ακόμα -έχει ένα χρόνο που εξαγγέλλεται τώρα- το νομοσχέδιο της μεταναστευτικής πολιτικής, που γίνεται και καυγάς στην Κυβέρνηση, αν το έχει ετοιμάσει ο κ. Παπαδόπουλος και το βρήκε ο κ. Χρυσοχοϊδης ή το ενεπνεύσθη ο κ. Χρυσοχοϊδης. 

Τι θα συζητήσουν τότε, αν δεν μπουν και αυτά τα ζητήματα; Αντιλαμβάνεσθε ότι αν θέλουμε να μιλάμε σοβαρά, μόνο σοβαρή ευκαιρία αναφοράς δεν έχουμε με τέτοιες ρυθμίσεις. 

Είναι κάποια ζητήματα που ζητούν απαντήσεις και επί της ουσίας να βρούμε οποιαδήποτε διαδικασία που να διευκολύνει και θα κάνει τη ροή γρηγορότερη. Αλλά αποτελεί εγγύηση ο δικαστικός, ο οποίος ξέρει να κοιτάει κάποια πράγματα, μην τον παρακάμψουμε, γιατί δεν μπαίνει μόνο το ζήτημα να ελεγχθούν και να γίνει η ροή των πρασίνων καρτών ευκολότερη, είναι το θέμα να γίνει και ένας επανέλεγχος σ' αυτούς που έχουν χορηγηθεί και κακώς έχουν χορηγηθεί. Γιατί η τελευταία απαγωγή του λεωφορείου έγινε από δικαιούχο πράσινης κάρτας, ο οποίος δεν είχε και λευκό ποινικό μητρώο. Αν, λοιπόν, αφαιρέσουμε το δικαστικό και με τα χάλια που έχει και το Υπουργείο Δικαιοσύνης, που δεν κατάφερε ο κ. Γιαννόπουλος, που ενώ μιλάει επί παντός επιστητού, να κάνει μία μηχανοργάνωση στο ποινικό μητρώο, τότε ποιον να εμπιστευτούμε; Ποιες εγγυήσεις υπάρχουν; Να την πάρετε πίσω, δεν είναι διάταξη αυτή. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Πιστεύω ότι η κουβέντα θα προσφέρεται για να μεγαλώσει και να πάρει περιεχόμενο έξω από το στόχο το συγκεκριμένο, που υπηρετεί η τροπολογία, που συζητάμε, κύριε Πρόεδρε, θέλω να πω δυο κουβέντες. 

Είναι αυτονόητο ότι η πολιτική μετανάστευσης και η πολιτική σε σχέση με την αντιμετώπιση της εγκληματικότητας, όλα αυτά είναι πολύ σημαντικά ζητήματα και νομίζω πολύ καλά έκανε ο Πρωθυπουργός και πολύ καλά θα κάνουν οι πολιτικοί Αρχηγοί, που θα συζητήσουν αυτό το μεγάλο θέμα. Αυτή η τροπολογία δεν φιλοδοξεί να απαντήσει σ'αυτά τα ζητήματα. Η διαδικασία της έκδοσης πράσινης κάρτας, που είναι μια διαδικασία καταγραφής και νομιμοποίησης όσων οικονομικών μεταναστών ήσαν στη χώρα μας εκείνη την εποχή -αναφέρομαι στο Νοέμβριο του 1997- ήταν ένας όρος, μια προϋπόθεση για να μπορέσει κανείς να πάει στα παραπέρα πολύ σημαντικά μεγάλα βήματα. 

Βάλαμε λοιπόν επικεφαλής δικαστές. Σήμερα λειτουργούν εβδομήντα τρεις επιτροπές. Πρέπει να ξέρετε ότι εξετάζονται -και θα σας δώσω αυτά τα στοιχεία-δεκαέξι χιλιάδες αιτήσεις περίπου το μήνα. Με αυτούς τους ρυθμούς, που έχουμε σήμερα, για να ολοκληρωθεί η διαδικασία της πράσινης κάρτας, θα χρειαστεί περίπου ένας χρόνος. Είπαμε να συντομεύσουμε αυτήν τη διαδικασία. Πολλές φορές ξέρετε οι δικαστικοί -και ο υποφαινόμενος εισηγήθηκε την παρουσία δικαστικών- δεν μπορούν να ανταποκριθούν στην ταχύτητα που επιβάλλει το μέτρο για να τελειώσουμε. Και είδαμε ότι μπορεί, δεν είναι υποχρεωτικό, να γίνει αυτό όπου υπάρχει αδυναμία να υποδείξουν οι πρόεδροι πρωτοδικών κάποιον πρωτοδίκη, να βάλουμε ανώτατο δημόσιο λειτουργό. Και το δεύτερο το οποίο κάναμε είναι να δώσουμε τη δυνατότητα πέρα από αυτό να συστήσουμε περισσότερες επιτροπές. Δηλαδή η αντικατάσταση είναι περισσότερο στις επιτροπές. 

Τα ζητήματα πλαστότητας που βάζετε, των δικαιολογητικών κλπ., αυτά υπάρχουν παντού. 

Είναι δε αυτονόητο ότι αν κάποιος έχει ένα πλαστό χαρτί, υπάρχει και πρόσθετος λόγος να φύγει από τη χώρα. 

Διευκολύνετε, λοιπόν, αυτήν τη διαδικασία να ολοκληρωθεί και μην ανοίγουμε τη μεγάλη συζήτηση και τη μεγάλη κουβέντα σε σχέση με την πολιτική μετανάστευσης, διότι δεν είναι το αντικείμενο αυτής της τροπολογίας. Αν όμως επιμένετε σ' αυτά, θα σας απαντήσω. Πιστεύω ότι όλοι θέλετε να συντομευθεί αυτή η διαδικασία, για να χτυπήσουμε ακριβώς το έγκλημα που γύρω και από αυτήν την κατάσταση διαμορφώνεται. Διότι ξέρετε ότι όλοι όσοι έχουν κάνει αίτηση για να πάρουν πράσινη κάρτα, έχουν στα χέρια τους ένα πιστοποιητικό, θα έλεγα ένα δελτίο προσωρινής ταυτότητας, αυτό που λέμε λευκή κάρτα, με τη σφραγίδα επάνω και έχουν όλα τα δικαιώματα που έχει ο κάτοχος της πράσινης κάρτας. Αλλά επειδή η πράσινη κάρτα δίνει τα εχέγγυα του να μη χρησιμοποιούνται πλαστά έγγραφα, διότι όπως ξέρετε βγαίνει πλέον υδατογραφημένη, παρακαλώ διευκολύνετε, κύριοι συνάδελφοι, να ολοκληρωθεί αυτή η διαδικασία. 

Δεν πάμε, κύριοι συνάδελφοι, να κάνουμε τίποτε άλλο. 'Ολα τα άλλα θα τα συζητήσουμε μετά την ολοκλήρωση του κύκλου των επαφών με τον κύριο Πρωθυπουργό. Θα έρθει επίσης εδώ το νομοσχέδιο και οι αρχές της μεταναστευτικής πολιτικής, οπότε θα έχουμε την ευκαιρία να τα συζητήσουμε όλα αυτά. 

Αυτή λοιπόν είναι η φιλοδοξία της τροπολογίας και να μη δίνουμε διαστάσεις παραπέρα. Και ασφαλως είναι κυβερνητική επιλογή. 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Τμήμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Πρόνοιας: "Μεταμοσχεύσεις ανθρωπίνων ιστών και οργάνων και άλλες διατάξεις". 

Επίσης, οι Υπουργοί Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Εξωτερικών, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Υγείας και Πρόνοιας και Δικαιοσύνης, κατέθεσαν σχέδιο νόμου: "Συλλογικές διαπραγματεύσεις στη Δημόσια Διοίκηση, μονιμοποίηση συμβασιούχων αορίστου χρόνου και άλλες διατάξεις". 

Παραπέμπεται στην αρμόδια Διαρκή Επιτροπή. 

Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Η τροπολογία αυτή προβλέπει τη δημιουργία και άλλων επιτροπών, προκειμένου να επισπευσθούν οι διαδικασίες εξέτασης και χορήγησης της πράσινης κάρτας. 

Κατά τη γνώμη μας, όμως, τα σοβαρά ζητήματα τα οποία υπάρχουν, όσον αφορά τη χορήγηση της πράσινης κάρτας, είναι άλλα. Και συγκεκριμένα η χορήγηση της πράσινης κάρτας είναι γνωστό ότι συνδέεται με την απόδειξη της απασχόλησης. 

Είναι επίσης γνωστό ότι οι περισσότεροι οικονομικοί μετανάστες δεν μπορούν να αποδείξουν την ιδιότητά τους αυτή, αφού απασχολούνται σε καθεστώς μαύρης εργασίας και βεβαίως δεν θα μπορέσουν να πάρουν την πράσινη κάρτα, παρ' όλο που εργάζονται και είναι θύματα -αυτή ακριβώς η κατηγορία περισσότερο από τις άλλες- υπερεκμετάλλευσης. 

Επιπλέον, γεγονός είναι ότι η χορήγηση της πράσινης κάρτας δίνεται για περιορισμένο χρονικό διάστημα για ένα μόνο χρόνο, που έχει σαν συνέπεια να διαιωνίζεται ένα καθεστώς ομηρίας των οικονομικών μεταναστών. 

Δεν μπορούμε όμως στο σημείο αυτό να μη σχολιάσουμε και τα γενικότερα μέτρα αστυνομικού χαρακτήρα, τα οποία έχουν παρθεί κατά των οικονομικών μεταναστών το τελευταίο διάστημα στη χώρα μας. Οι μαζικές διώξεις, οι μαζικές προσαγωγές στα γήπεδα με μόνο χαρακτηριστικό την εθνική τους καταγωγή μας πισωγυρίζουν σε άλλες εποχές. 'Ερχονται να καλλιεργήσουν και να ενισχύσουν ένα κλίμα ρατσισμού, έρχονται να καλλιεργήσουν ένα κλίμα αυταρχισμού και η Κυβέρνηση θα πρέπει να αναλάβει τις ευθύνες της. 'Εχει ευθύνες με την απόφασή της και με την πολιτική την οποία προωθεί για την αντιμετώπιση των οικονομικών μεταναστών, στους οποίους μάλιστα προσπαθεί να επιρρίψει και τις ευθύνες για όσα στραβά συμβαίνουν στη χώρα μας. 

Ας μην ξεγελιόμαστε. Ούτε στόχο την εγκληματικότητα έχουν τα μέτρα αυτά, που έχουν πάρει χαρακτήρα πογκρόμ, ούτε στόχο έχουν την αντιμετώπιση της ανεργίας. Είναι γνωστό σε όλους ότι άλλες είναι οι αιτίες και για την εγκληματικότητα και για την αύξηση της ανεργίας στη χώρα μας. 

Κατά τη γνώμη μας είναι παιχνίδια με τη φωτιά. Επιβαρύνουν ένα ήδη τεταμένο κλίμα στην περιοχή των Βαλκανίων και ταυτόχρονα δημιουργούν προϋποθέσεις για την υπερεκμετάλλευση των οικονομικών μεταναστών εργαζομένων στη χώρα μας. 

Η εργατική τάξη δεν πρέπει να πέσει στην παγίδα αυτή. Η εργατική τάξη είναι ενιαία, είναι θύμα εκμετάλλευσης, ανεξάρτητα από χρώμα, φυλή, θρησκεία ή όποιες άλλες απόψεις. Η τροπολογία αυτή έρχεται να επιλύσει σε έναν περιορισμένο μόνο βαθμό την επίσπευση της διαδικασίας χορήγησης της πράσινης κάρτας. Παρ' όλα αυτά, επειδή είναι ένα πρόβλημα που σχετίζεται με τις χρονοβόρες διαδικασίες, εμείς θα την ψηφίσουμε την τροπολογία αυτή. Θα θέλαμε μόνο να κάνουμε την εξής παρατήρηση: Πρόεδρος στις νέες επιτροπές προβλέπεται να είναι και άλλος ανώτερος υπάλληλος του Υπουργείου. Κατά τη γνώμη μας θα έπρεπε να είναι δικαστικός. Και υπάρχουν δικαστικοί οι οποίοι μπορούν να προεδρεύσουν σε επιτροπές. Δεν υπάρχει άλλωστε έλλειψη δικαστικών, οι οποίοι έχουν και τις γνώσεις και τα προσόντα, για να ανταποκριθούν καλύτερα σ' αυτήν την αποστολή. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

Κύριε Υπουργέ, είμαστε θετικοί σ' αυτήν την τροπολογία. Αλλά πριν προχωρήσουμε, θα πρέπει να πούμε μερικά πράγματα. Πρώτα απ' όλα υπάρχει μία βία που ασκείται στους οικονομικούς μετανάστες και οι συνάδελφοι της Νέας Δημοκρατίας εντείνουν το κλίμα, δυστυχώς, και παρασύρουν την Κυβέρνηση σ' αυτό το κλίμα της βίας με στόχο τους κατατρεγμένους και τους οικονομικούς μετανάστες. Η αύξηση της εγκληματικότητας θα πρέπει να ειδωθεί με καθαρό μάτι και με αριθμούς. 

Αυτές οι σκηνές που βιώνουμε από τα Μαζικά Μέσα Ενημέρωσης και από το Υπουργείο Δημόσιας Τάξης είναι σκηνές που μας οδηγούν σε άλλες εποχές. 'Οταν ο Πρωθυπουργός της χώρας πανηγυρίζει για μια "επιτυχία", πανηγυρίζει τρομακτικά και επικίνδυνα. Γιατί πιστεύω, κύριε Υπουργέ, τορπιλίζει την ειρηνική συνύπαρξη των διαφορετικών ανθρώπων στη χώρα μας. Και πιστεύω κάτι άλλο, ότι ο πολιτισμός σ' αυτήν τη χώρα δεν μπορεί να τορπιλισθεί κάτω από την προεκλογική πίεση. 

Θα πρέπει να λάβετε σοβαρά υπόψη σας τις καταγγελίες των οικονομικών μεταναστών, ότι σκίζονται τα χαρτιά, ότι καταστρέφονται οποιαδήποτε έγγραφα έχουν που αποδεικνύουν ότι μένουν στη χώρα μας. Αυτά δεν μπορούν να περάσουν απαρατήρητα. 

Θα πρέπει η Κυβέρνηση να ξεκινήσει υπεύθυνα και με σοβαρότητα για να καταθέσει μία μεταναστευτική πολιτική που θα υπερασπίζεται την ειρηνική συνύπαρξη, που θα λύνει τα ζητήματα των δικαιωμάτων των οικονομικών μεταναστών και που δεν θα εφαρμόζει πράξεις βίας. 

Πιστεύουμε ότι η δημοκρατία μας δεν έχει δικαίωμα να τορπιλίζεται με αυτές τις πολιτικές συμπεριφορές και του ίδιου του Πρωθυπουργού. 

Τώρα για την τροπολογία, που έχουμε μπροστά μας, θα πούμε ότι έχουμε μία τροπολογία που λύνει γραφειοκρατικά κάποια θέματα. Ισχύει για έναν περιορισμένο αριθμό οικονομικών μεταναστών, αλλά μένουν σοβαρά ζητήματα στην επιφάνεια. Και τα καταθέτω εδώ, για να τα λάβει υπόψη του το Υπουργείο, το οποίο δεν πρέπει να περάσει με τροπολογία, μπορεί να λυθεί και με προεδρικό διάταγμα ή με μία υπουργική απόφαση. 

Ειδικά προβλήματα. Παιδιά δεκαέξι-δεκαοκτώ, χρονών που όταν γινόταν η καταγραφή ήταν ανήλικα. Σήμερα τι γίνεται; Πώς το αντιμετωπίζει η Κυβέρνηση; Τα μέλη της οικογένειας δεν μπορούν να φέρουν περιορισμένη πράσινη κάρτα. Η πράσινη κάρτα πρέπει να είναι τουλάχιστον πέντε χρόνια. Τι θα γίνει με τα μέλη της οικογένειας που έχουν μαμάδες, γιαγιάδες κλπ.; Υπάρχει ένα πρόβλημα με τη λευκή κάρτα. Πρέπει να υπάρχει βεβαίωση πράσινης κάρτας από τον ΟΑΕΔ. Αυτό για να γίνει, πρέπει η λευκή κάρτα που ισχύει μέχρι 30.4.99, να δοθεί μία παράταση, γιατί έχει μείνει ικανός αριθμός οικονομικών μεταναστών απέξω, ενώ έχει όλα τα δικαιολογητικά που θα μπορεί να πάρει πράσινη κάρτα. 

Υπάρχει ένα σοβαρό πρόβλημα. Στη βεβαίωση της πράσινης κάρτας γράφονται, κύριε Υπουργέ, και τα μέλη της οικογένειας. Καλό θα είναι να αναφέρονται τα μέλη της οικογένειας, γιατί υπάρχει ένα σοβαρό πρόβλημα από τη μεριά της Αστυνομίας. Μόλις πάρει την πράσινη κάρτα και δεν αναφέρονται τα μέλη της οικογένειας, γίνεται πογκρόμ στα υπόλοιπα μέλη της οικογένειας. Υπάρχουν πολλές καταγγελίες σ' αυτό. 'Η το πιο τραγικό, όταν μπαίνουν μέσα από την είσοδο, μένουν τα μέλη της οικογενείας έξω, επειδή δεν αναφέρονται. Πρέπει αυτό το θέμα να λυθεί και λύνεται, αν υπάρχει αναλυτική καταγραφή. 

'Ενα σοβαρό θέμα το οποίο μπορεί να αντιμετωπίσετε με αυτήν την τροπολογία είναι οι επιτροπές ενστάσεων. Ξέρετε ότι έχουμε μία επιτροπή ενστάσεων και λειτουργεί, δεν ξέρω αν είναι μία φορά την εβδομάδα ή μία φορά στις δεκαπέντε ημέρες. Κατατίθενται τα χαρτιά στον ΟΑΕΔ και τι γίνεται τώρα; Μέχρι να εκδικαστεί η ένσταση του οικονομικού μετανάστη, διώκεται και απελαύνεται. Δεν ισχύει το αντίγραφο ότι έχει κατατεθεί. 

Είναι μερικά πρακτικά θέματα, τα οποία πρέπει να αντιμετωπίσετε, γιατί διαφορετικά τορπιλίζετε και ακυρώνετε την πράσινη κάρτα. 

Εμείς ψηφίζουμε την πράσινη κάρτα. Πιστεύουμε ότι πρέπει να δείτε σύντομα μια μεταναστευτική πολιτική ανοικτή, που θα την υπηρετήσει το Υπουργείο Εργασίας και όχι το Υπουργείο Δημόσιας Τάξης. Αυτό προσβάλλει τον πολιτισμό μας. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, εμείς, πέρα από τη γενικότερη μεταναστευτική πολιτική και τη λειτουργία του ιδρύματος, αποδεχόμαστε την τροπολογία. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Φούσας έχει το λόγο. 

ΑΝΤΩΝΙΟΣ ΦΟΥΣΑΣ: Από την τροπολογία αυτή, κυρίες και κύριοι συνάδελφοι, ανακύπτουν τα εξής ιδιαίτερα σοβαρά προβλήματα: 

Και εγώ διατυπώνω την απορία μου, γιατί την ώρα που ο Πρωθυπουργός θα συζητήσει -και έχει προγραμματιστεί να συζητήσει- με τους πολιτικούς Αρχηγούς και την ώρα μάλιστα που ήδη στην αρμόδια επιτροπή συζητείται ειδικό νομοσχέδιο του Υπουργείου Δικαιοσύνης, που ασφαλώς έχει άμεση σχέση με το θέμα της χορήγησης της πράσινης κάρτας, η Κυβέρνηση σπεύδει να φέρει αυτήν την τροπολογία με τον τρόπο με τον οποίο τη φέρνει και πολύ περισσότερο όταν είναι γνωστό και έχει εξαγγελθεί ότι θα φέρετε νομοσχέδιο σχετικά με τη μεταναστευτική πολιτική και την τακτική που πρέπει να εφαρμόσει η χώρα μας. 

Μια δεύτερη παρατήρηση: Δεν έχουμε αντίρρηση να αυξηθούν οι επιτροπές. Και φαίνεται πως στην πράξη υπάρχει πρόβλημα στο να υπάρχει μια επιτροπή σε κάθε νομό. Εκεί, όμως, που έχουμε αντίρρηση και επιτρέψτε μου να επιμένω, είναι αυτές οι επιτροπές να προεδρεύονται όχι από δικαστικούς λειτουργούς. Δεν μας προσκομίσατε στοιχεία, δεν υπάρχουν στοιχεία που να φαίνεται ότι λόγω των δικαστών καθυστερούν αυτές οι επιτροπές. Η άποψή μου είναι ότι πράγματι οι εγγυήσεις οι οποίες παρέχονται σήμερα -χωρίς να έχω συγκεκριμένους λόγους να μέμφομαι τους δημοσίους υπαλλήλους, αλλά έχουμε, όμως, στοιχεία τέτοια- και σαν ψυχολογία, με την προεδρία των δικαστικών λειτουργών, δεν θα υπάρχουν πλέον. 

Τρίτον, είπα και προχθές, κύριε Υπουργέ, κυρίες και κύριοι συνάδελφοι, και σημιώστε το, ότι προϋπόθεση για τη χορήγηση της πράσινης κάρτας είναι να έχουμε ποινικό μητρώο. Είναι αναγκαίο αυτό να συμβαίνει. Σήμερα όπως γνωρίζετε ούτε το ποινικό μητρώο του αλλοδαπού για όσο χρονικό διάστημα βρίσκεται εδώ μπορούμε να έχουμε ούτε πολύ περισσότερο για αλλοδαπούς, οι οποίοι είχαν μια δραστηριότητα στη χώρα τους, ίσως ήταν και στις φυλακές. Και μας γνώρισε ο αρμόδιος Υπουργός Δικαιοσύνης ότι λόγω ελλείψεως δυνατότητος μηχανοργάνωσης ή λόγω μη μηχανοργάνωσης αυτού του συστήματος, λόγω ελλείψεως οικονομικών, δεν γίνεται ο έλεγχος των ποινικών μητρώων. 

Είναι κορυφαίο ζήτημα. Θέλω να σας παρακαλέσω και να σας πω ότι πράγματι αυτό πρέπει να προηγηθεί. Αν δεν λυθεί το θέμα του ποινικού μητρώου, έχω τη γνώμη πως η εγκληματικότητα από τους αλλοδαπούς θα αυξάνεται συνεχώς. 

Κορυφαίο θέμα, το οποίο επισημάνθηκε, είναι ότι ο δράστης της τελευταίας απαγωγής η οποία έληξε, ως έληξε, είναι γνωστό ότι είχε πράσινη κάρτα, αλλά είναι γνωστό ότι είχε ιδιαίτερα βεβαρημένο ποινικό μητρώο, το οποίο με τον τρόπο που ελέγχεται σήμερα η χορήγηση της κάρτας δυστυχώς δεν είχε διαπιστωθεί. 

Αυτές ήταν οι επισημάνσεις μου. Τις επισημαίνω με μεγάλη έμφαση, λόγω και της καταγωγής μου από μια ιδιαίτερα ευαίσθητη περιοχή και παρακαλώ πολύ να ληφθούν σοβαρά υπόψη. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουναλάκης έχει το λόγο. 

ΠΕΤΡΟΣ ΚΟΥΝΑΛΑΚΗΣ: Κύριε Υπουργέ, είδατε ποια εικόνα δημιουργείται ακόμα και σε Βουλευτές, για όλα αυτά τα οποία είπε ο κύριος Πρωθυπουργός και άλλοι Υπουργοί τις τελευταίες μέρες. 'Οτι εδώ, δηλαδή, πρόκειται να τους ξεκαθαρίσουμε όλους, να τους διώξουμε, γι' αυτό δεν πρέπει να διευκολύνουμε τις διαδικασίες για την πράσινη κάρτα. Αυτή είναι η εντύπωση που έχει δημιουργηθεί στην ελληνική κοινωνία το τελευταίο χρονικό διάστημα από τις αλλεπάλληλες δηλώσεις σας. Και αυτή η εικόνα, αυτή η ατμόσφαιρα, είναι τελείως απαράδεκτη. 

Σας είπε η κ. Αλφιέρη ότι εμείς συμφωνούμε με αυτήν την τροπολογία και την υπερψηφίζουμε. Κύριε Υπουργέ, εγώ ξέρω ότι έχετε ευαισθησία σ' αυτά τα ζητήματα. Δεν έπρεπε η διαδικασία για την πράσινη κάρτα να είναι μια διαρκής διαδικασία; Αυτό συμβαίνει σε όλες τις χώρες τις πολιτισμένες. Δεν δίνονται ορισμένα χρονικά περιθώρια. 

Ξέρετε, κύριε Υπουργέ, γιατί εκατοντάδες χιλιάδες μετανάστες δεν μπόρεσαν να πάνε να κάνουν την αίτηση; Γιατί αρνήθηκαν οι εργοδότες τους οι 'Ελληνες να τους δώσουν τα απαιτούμενα ένσημα του Ι.Κ.Α., διότι τους χρησιμοποιούν παράνομους. 'Ετσι τους θέλουν. Αυτό είναι το πρώτο που ήθελα να πω. 

Το δεύτερο που θα ήθελα να πω είναι το εξής: Μην μπλέκουμε, κύριοι της Νέας Δημοκρατίας, τη διευκόλυνση μιας διαδικασία με τις εγκληματικότητες και με τη μεταναστευτική πολιτική. 

'Αλλο είναι αυτό που συζητάμε σήμερα, άλλο είναι η μεταναστευτική πολιτική, που πρέπει να είναι σύγχρονη και δημοκρατική και να ανταποκρίνεται στη χώρα μας και στο δημοκρατικό μας πολίτευμα και άλλο τελείως είναι η πάταξη της εκγληματικότητας των αλλοδαπών και των ημεδαπών. Μην μπλέκουμε αυτά τα πράγματα. 

ΑΝΤΩΝΙΟΣ ΦΟΥΣΑΣ: Το ποινικό μητρώο δεν σας ενδιαφέρει; Πείτε κάτι γι' αυτό. 

ΠΕΤΡΟΣ ΚΟΥΝΑΛΑΚΗΣ: Βεβαίως, υπάρχει θέμα ποινικού μητρώου. Για την πράσινη κάρτα πρέπει να υπάρχει ποινικό μητρώο. 

ΠΡΟΕΔΡΕΥΩΝ (Παναγιώτης Σγουρίδης): Κύριε Φούσα, παίρνετε και κακώς προσωπικά το ζήτημα, παίρνετε αυθαίρετα το λόγο και βλέπουμε την εφημερίδα πάνω στο έδρανό σας. 

ΑΝΤΩΝΙΟΣ ΦΟΥΣΑΣ: Για τα ποινικά μητρώα ψάχνω. 

ΠΕΤΡΟΣ ΚΟΥΝΑΛΑΚΗΣ: Μην μπλέκουμε τη νομιμοποίηση των μεταναστών, που είναι απολύτως αναγκαία, με την εγκληματικότητα και τις συζητήσεις που θα κάνει ο Πρωθυπουργός με τους Αρχηγούς των κομμάτων. Επειδή λέτε ότι κατάγεστε από μία ευαίσθητη περιοχή, πρέπει να σας πω ότι όλες οι ευαίσθητες περιοχές ξεσηκώθηκαν και λένε "μη διώχνετε τους μετανάστες, γιατί δεν μπορούμε να μαζέψουμε τη σοδειά μας". 'Αρα πρέπει να υπάρχουν μετανάστες, πρέπει να υπάρχει ελεγχόμενη μετανάστευση. 

ΠΡΟΕΔΡΕΥΩΝ (Παναγιώτης Σγουρίδης): Κύριε Κουναλάκη, βλέπω ότι διαβάζετε ανελλιπώς την "ΑΥΡΙΑΝΗ". 

ΠΕΤΡΟΣ ΚΟΥΝΑΛΑΚΗΣ: Σήμερα φωνάζουν όλοι "μη διώχνετε τους μετανάστες". Αυτή είναι η πραγματικότητα και ας αφήσουμε τις ξενοφοβίες και τους ρατσισμούς εδώ μέσα. 

ΑΝΤΩΝΙΟΣ ΦΟΥΣΑΣ: Μην τα μπερδεύετε. 'Αλλο οι λαθρομετανάστες και άλλο οι νόμιμοι. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μαρκογιαννάκης έχει το λόγο. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, η έκταση των προβλημάτων, τα οποία έχουν δημιουργηθεί από την ανεξέλεγκτη παρουσία αλλοδαπών στη χώρα και οι ειδικότερες καταστάσεις και τα προβλήματα που τελευταία αντιμετωπίζει ο τόπος ανάγκασαν την Κυβέρνηση να δηλώσει ότι θα υπάρχει μία ριζική αναθεώρηση στο θέμα της χορήγησης της λεγόμενης πράσινης κάρτας. 

Σήμερα έρχεται μία τροπολογία, η οποία ασφαλώς δεν μπορεί να θεωρηθεί ότι είναι ριζική αναθεώρηση. Απλά είναι μία ειδικότερη ρύθμιση, η οποία διεκολύνει να συνεχιστεί η παρούσα κατάσταση. Με την τροπολογία που κατατέθηκε από τον κύριο Υπουργό επέρχονται δύο μεταρρυθμίσεις, δύο τροποποιήσεις. Η μία είναι ότι σε κάθε νομό μπορούν να υπάρχουν περισσότερες επιτροπές και η δεύτερη ότι αυτές οι επιτροπές δεν είναι αναγκαίο να προεδρεύονται από δικαστικό λειτουργό. 

Κύριε Υπουργέ, ο λόγος για τον οποίο καθυστερούν μέχρι τώρα να φέρουν σε πέρας τη δουλειά τους οι υφιστάμενες επιτροπές, δεν είναι επειδή υπάρχει μία σε κάθε νομό ή διότι προεδρεύονται από δικαστικό λειτουργό. Κυρίως είναι το γεγονός ότι τα δικαιολογητικά, τα οποία προσκομίζουν οι ενδιαφερόμενοι είναι προβληματικά και υπάρχουν υπόνοιες ότι δεν είναι γνήσια. Η παρουσία, λοιπόν, δικαστικού λειτουργού ως προέδρου των επιτροπών αυτών είναι η μοναδική εγγύηση στο ενδεχόμενο να έχουμε ένα κύμα διαφθοράς και παρανομίας, όσον αφορά αυτό το θέμα. 

Ως εκ τούτου, εγώ προσωπικά τουλάχιστον είμαι κάθετος στο να προεδρεύει σε αυτήν την επιτροπή ο δικαστής, ο οποίος και ηυξημένου κύρους άτομο είναι, αλλά έχει και ειδικότερες γνώσεις, ώστε να μπορεί να προλαβαίνει κάποιες καταστάσεις. Είναι λάθος, λοιπόν, να σταματήσει να προεδρεύει σε αυτές τις επιτροπές δικαστικός λειτουργός. 

'Οσον αφορά το πρόβλημα ότι έχει εξαγγελθεί μία νομοθετική πρωτοβουλία εκ μέρους της Κυβέρνησης, η οποία θα αντιμετωπίσει το πρόβλημα ριζικά και έρχεστε εσείς αποσπασματικά με μία τροπολογία σήμερα να επισπεύδετε τις διαδικασίες νομιμοποίησης των αλλοδαπών, νομίζω ότι είναι μία αντιφατικότητα, που όλοι έχουμε εντοπίσει και δεν έχει να κάνει με εκείνο που ο κ. Κουναλάκης είπε προηγουμένως. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ζαφειρόπουλος έχει το λόγο. Μετά θα πάρει το λόγο ο κ. Πάγκαλος. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, βλέπω αυτήν την τροπολογία του Υπουργείου Εργασίας και νομίζω ότι είναι και συναρμοδιότητας του Υπουργείου Δημόσιας Τάξης. 'Επρεπε να είναι εδώ και ο Υπουργός Δημόσιας Τάξης για να μας πει ορισμένα πράγματα, διότι εκφράζονται κάποιες πολύ μεγάλες ευαισθησίες. 

Απαντώ στον κ. Κουναλάκη. Δεν μας έχετε μιλήσει για τους μετανάστες γενικώς, κύριε Κουναλάκη. Μας λέτε για τους οικονομικούς μετανάστες και τα ανθρωπιστικά δικαιώματα. Και εμείς τα πιστεύουμε αυτά. Εκείνο, όμως, που δεν πιστεύουμε και δεν ξέρουμε τι θέση έχετε πάνω σε αυτήν την ευαισθησία, είναι για τους εγκληματολογικούς μετανάστες. 

ΠΕΤΡΟΣ ΚΟΥΝΑΛΑΚΗΣ: Τα είπα. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Αφήστε τη Νέα Δημοκρατία στην άκρη και ξεκαθαρίστε τα προβλήματά σας και τα εσωτερικά σας ερωτηματικά και από εκεί και πέρα τα λέμε. Αυτό είναι το πρώτο πρόβλημα. 

Δεύτερον, αυτήν τη στιγμή ο κύριος Πρωθυπουργός και επίσημα νομίζω η Κυβέρνηση είχαν πει ότι θα κατατεθούν εδώ -το έχουν ζητήσει από την αλβανική κυβέρνηση- οι επίσημοι φάκελοι, οι επίσημες καταστάσεις γι' αυτούς που έχουν αποδράσει από τις αλβανικές φυλακές. Εκτός εάν δεχθούμε ότι τους έβγαλαν επίτηδες τότε, τους έστειλαν εδώ για να γίνει ξέφραγο αμπέλι η Ελλάδα. Γιατί όπως ξέρετε έχουμε πάρα πολλούς κρατουμένους στις φυλακές του Κορυδαλλού. Γενικώς έχει δημιουργηθεί ένα αίσθημα ανασφάλειας του ελληνικού λαού. Καλώς ή κακώς δεν φταίνε όλοι. Φταίνε όμως τα εγκληματικά στοιχεία που δημιουργούν το αίσθημα της ανασφάλειας. Υπάρχει και η έλλειψη ασφάλειας από το κράτος και την Κυβέρνηση στον ελληνικό λαό. Σήμερα ξύπνησε. 

'Εχω την εξής άποψη: Καλές είναι οι επιτροπές. Αλλά και καλό είναι να αποσύρει την τροπολογία ο κύριος Υπουργός και να έρθει ο Υπουργός Δημόσιας Τάξης να καταθέσει τις απόψεις του γιατί δεν τις έχουμε. Να γίνουν επιτροπές στους νομούς αλλά αυτές να προεδρεύονται από δικαστικούς λειτουργούς. Ο δικαστικός λειτουργός δεν είναι ανάγκη να γνωρίζει ή να μη γνωρίζει. Ούτε δέχομαι αυτό που λέει ο κύριος Υπουργός ότι υπάρχουν δεκαέξι χιλιάδες αιτήσεις και θέλουν ένα χρόνο για να τις τελειώσουν. Σε δύο χρόνια να τις τελειώσετε. 'Επρεπε να είχατε προβλέψει τις διαδικασίες παρά να γίνεται αυτό το αλισβερίσι. 'Οπως ακούγεται πουλιόντουσαν οι πράσινες άδειες, τα χαρτιά προτεραιότητας με υπέρογκα ποσά. Εσείς έχετε εκθρέψει αυτήν την ασυδοσία στο κράτος. Η Κυβέρνησή σας ευθύνεται γι' αυτά. 'Οχι εμείς. 

Για πρώτη φορά γίνονται συναλλαγές που είναι να λυπάσαι τους ανθρώπους. Και εμείς είχαμε πει πως όποιος 'Ελληνας εργοδότης προσλαμβάνει ένα, μπορεί να συμφωνήσει οποιοδήποτε μισθό αλλά με το ΙΚΑ πληρωμένο. Εσείς τα είχατε αφήσει όλα αυτά ελεύθερα. Δεν είδαμε ιδιαίτερη ευαισθησία. 

Να υπάρχουν δικαστικοί λειτουργοί γιατί αυτοί δεν θα έχουν αντίρρηση και στις επαρχίες που είναι πέντε σε ένα Πρωτοδικείο, να κάτσουν να δουλέψουν. 'Εκδοση απόφασης θα βγει. Επομένως χρειάζεται η αντικειμενική κρίση για να σταματήσουν πλέον να λέγονται διάφορα για υπηρεσίες ότι ναι μεν συνιστώνται οι επιτροπές αυτές αλλά υπάρχει και το μέσον. Γιατί το μέσον είναι σε χρήμα είτε κόκκινο είτε πράσινο είτε καφέ κλπ. Πρέπει να σταματήσουν ορισμένοι να εκθέτουν κατ' αυτόν τον τρόπο τους δημοσίους υπαλλήλους τους οποίους πρέπει να σεβόμαστε, να υποληπτόμεθα, να τους τιμούμε αλλά και να τους θωρακίζουμε από αυτά. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πάγκαλος έχει το λόγο. 

ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, πιστεύω ότι η τροπολογία που συζητούμε βαίνει προς τη σωστή κατεύθυνση. Θα την ψηφίσω. Αλλά είναι αναγκαία η αναφορά σε δύο προεκτάσεις του θέματος αυτού. Κατ' αρχήν πρέπει να αποφύγουμε πάση θυσία -θέλω να μου επιτρέψετε να πω ότι ορισμένες δηλώσεις που ακολούθησαν το πρόσφατο περιστατικό του λεωφορείου ήταν τουλάχιστον ατυχείς- να συνδέουμε την οικονομική μετανάστευση με την εγκληματικότητα. 

'Εχω εδώ τα στοιχεία των κρατουμένων, τα οποία ζήτησα από το Υπουργείο Δικαιοσύνης για το 1996. Δεν υπάρχουν πιο πρόσφατα. Είναι συνολικά οκτώ χιλιάδες οκτακόσιες ογδόντα πέντε (8.885) κρατούμενοι, έξι χιλιάδες επτακόσιες εξήντα οκτώ (6768) είναι από την Ενωμένη Ευρώπη, έξι χιλιάδες εξακόσιες τριάντα δύο (6632) είναι 'Ελληνες, επτακόσιες εβδομήντα επτά (777) είναι Αλβανοί. Οι υπόλοιποι είναι διάφοροι ξένοι, προφανώς από χώρες μεταναστευτικές. Σε ποσοστά οι εκ της Ενωμένης Ευρώπης είναι 76%, οι 'Ελληνες 74%, οι υπόλοιποι είναι 24% και οι Αλβανοί 8,75%. 

Αν συγκρίνουμε την ομάδα με ομοειδή ελληνική ομάδα -διότι προφανώς ο συνολικός ελληνικός πληθυσμός περιλαμβάνει ηλικιωμένες γυναίκες, παιδιά που δεν εγκληματούν, ανθρώπους κάποιας μόρφωσης και κοινωνικής θέσης, οι οποίοι έχουν μικρότερη εγκληματικότητα- πεντακοσίων χιλιάδων ατόμων χαμηλοτάτου μορφωτικού και οικονομικού επιπέδου, αποτελούμενη από άνδρες δέκα πέντε έως πενήντα ετών, η ελληνική εγκληματικότητα θα είναι ανάλογη με εκείνη των Αλβανών. Δεν υπάρχει, λοιπόν, αλβανικό πρόβλημα. Υπάρχει πρόβλημα εγκληματικότητας. Πιθανόν να υπάρχουν ένα, δύο φαινόμενα αλβανικά, το άνοιγμα των φυλακών δύο φορές, που οι περισσότεροι από αυτούς ήρθαν στην Ελλάδα αλλά δεν πρέπει να μεταθέτουμε τις αδυναμίες της κοινωνίας και του κράτους μας στους ώμους των ξένων. Διότι βεβαίως ευθύνεται ο λαθρομετανάστης και γι' αυτό τιμωρείται -διαπράττει ποινικό αδίκημα εισερχόμενος λαθραίως- αλλά δεν ευθύνεται η πολιτεία, η οποία έχει την αδυναμία να ελέγξει τα σύνορά της; 

Βεβαίως ευθύνεται αυτός, διότι δεν απαιτεί τα ένσημα του ΙΚΑ, αλλά δεν ευθύνεται ο εργοδότης, ο οποίος τα καρπούται; Γιατί δεν ευθύνεται το ΙΚΑ, το οποίο δεν εισπράττει τα ποσά που του αναλογούν; 

Να το δούμε αυτό το πράγμα, λοιπόν, με κάποια ψυχραιμία. 'Οπου εμφανίστηκε το φαινόμενο της μετατόπισης της εγκληματικότητας στους ώμους των ξένων, υπήρξαν πολιτικές δυνάμεις, οι οποίες επωφελήθησαν. 

Θέλω να προειδοποιήσω όλους τους συναδέλφους ότι ο κ. ΛΕΠΕΝίδης και ο κ. ΛΕΠΕΝόπουλος υπάρχουν στην κοινωνία μας. Αν εισέλθουν στη Βουλή θα εκτοπίσουν συναδέλφους όλων των παρατάξεων, όπως έγινε και στη Γαλλία, όπου στην αρχή ο ρατσισμός ακρωτηρίασε το σοσιαλιστικό και το κομμουνιστικό κόμμα, που είχαν τους εργάτες ψηφοφόρους στις λαϊκές συνοικίες, που ζούσαν μαζί με τους 'Αραβες, αλλά μετά κατέστησε τη γαλλική δεξιά ανίκανη να κυβερνήσει επί σειρά ετών μέχρι και σήμερα, διότι κατέστη μόνιμος παράγοντας αστάθιας, εγκλωβίζοντας ένα μεγάλο ποσοστό από το δικό τους εκλογικό σώμα. 

Δεν έχει, λοιπόν, κανείς συμφέρον να αξιοποιεί ψηφοθηρικά τέτοια θέματα. 

Θα μου επιτρέψετε να σας πω ότι πρέπει να αποφασίσουμε με αυτές τις συναντήσεις του κύριου Πρωθυπουργού με τους πολιτικούς Αρχηγούς, να υπάρξει τέλος πάντων μία πολιτική μεταναστευτική, προσαρμοσμένη στην ύπαρξη της Ελλάδας μέσα σε ένα σύγχρονο κόσμο, όπου ο κόσμος κινείται, Δεκάδες χιλιάδες μεικτοί γάμοι υπάρχουν σήμερα. Εκατοντάδες χιλιάδες μεικτοί γάμοι θα υπάρχουν τα επόμενα δέκα-είκοσι χρόνια. Δεν θα υπάρξει φυλετικά καθαρός ελληνικός λαός, αλλά όπως όλοι οι άλλοι λαοί της Ευρώπης, θα έχει προσμίξεις. Το θέμα είναι αυτοί οι πληθυσμοί να είναι ενσωματωμένοι στον πολιτισμό μας, να γνωρίζουν τη γλώσσα μας, να αποδέχονται τον τρόπο ζωής μας και τη νομοθεσία μας, επομένως να είναι 'Ελληνες. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν θέλω να πω πολλά. Πιστεύω ότι με αυτά που είπε ο κ. Πάγκαλος έστειλε ένα μήνυμα προς κάθε κατεύθυνση και πρέπει να το λάβουν όλοι σοβαρά υπόψη τους. 

Βλέπουμε μία σκληρή πραγματικότητα στη χώρα μας σήμερα. Αναμφίβολα χρειαζόμαστε μία έννοια πολιτικής μετανάστευσης. Αν δει όμως κανείς το εγχείρημα αυτό της καταγραφής και της νομιμοποίησης τι θετικά αποτελέσματα είχε στην ελληνική κοινωνία, είναι πάρα πολλά και δεν είναι ώρα να τα συζητήσουμε. Αρκεί να σας πω ότι τριακόσιοι εβδομήντα πέντε χιλιάδες (375.000) άνθρωποι καταγράφησαν μέσα από αυτήν τη διαδικασία οικονομικοί μετανάστες. Διακόσιες είκοσι πέντε χιλιάδες έχουν μπει στη διαδικασία χορήγησης της πράσινης κάρτας. 

Τι σημαίνει αυτό πάνω απ'όλα για τον ίδιο τον άνθρωπο, τον κάθε άνθρωπο, απ' όπου και αν προέρχεται, με όποια θρησκεία, με όποιο χρώμα, τι σημαίνει αυτό για το ασφαλιστικό σύστημα της χώρας μας, τι σημαίνει αυτό σε σχέση με τους άλλους 'Ελληνες εργαζόμενους, τον ανταγωνισμό που υπάρχει στο χώρο της εργασίας, τι σημαίνει αυτό σε σχέση με την Αστυνομία, ώστε να μπορεί να κάνει αστυνόμευση και τόσα άλλα πράγματα; Αλλά αυτά τα ευεργετικά αποτελέσματα δεν σημαίνει ότι δεν έχουν παράλληλα μια σκληρή πραγματικότητα. 

Αν δεν είχαμε κάνει, λοιπόν, και αυτό το εγχείρημα σήμερα θα ήμασταν σε μια κατάσταση ζούγκλας στη χώρα μας. Μην τα ισοπεδώνουμε όλα. 

Πάμε τώρα να ολοκληρώσουμε μια διαδικασία και αυτό είναι μια προϋπόθεση για να πάμε παραπέρα. Δεν τελειώνει αυτό το ζήτημα. Και νομίζω ότι πολύ σωστά ο Πρωθυπουργός ξεκίνησε αυτήν τη μεγάλη κουβέντα, η οποία πρέπει να έχει όσο το δυνατόν πιο γρήγορο τέλος και συμφωνία όλων μας. Αυτό είναι το ζητούμενο. 

'Οταν είχα την τιμή να εισηγηθώ αυτή τη διαδικασία, είχα πει να είναι επικεφαλής πρόεδρος πρωτοδικών, για να αποφύγουμε όλα αυτά τα οποία είπαμε. Αυτό θα γίνει και τώρα, δεν φεύγει κανένας πρόεδρος πρωτοδικών. Εγώ θα προσθέσω εδώ ότι μπορεί να μπει και ειρηνοδίκης, που είναι εγγύηση και αυτό. Αν δεν υπάρχει, σας υπόσχομαι ότι μόνο σε εξαιρετικές περιπτώσεις θα μπει κάποιος, ανώτερος δημόσιος λειτουργός γιατί πρέπει να τελειώσουμε το συντομότερο δυνατόν. 

Γι' αυτό προτείνω, κύριοι συνάδελφοι, να προσθέσουμε τη λέξη "ειρηνοδίκης" εκεί που λέμε "και αποτελούμενης από τον πρόεδρο αυτής, που μπορεί να είναι ή ένας πρωτοδίκης ή ειρηνοδίκης οριζόμενος κάθε φορά από τον πρόεδρο πρωτοδικών". Δηλαδή, ο πρόεδρος πρωτοδικών θα ορίσει... 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Ανάλογα με τον πληθυσμό του νομού. Υπάρχουν νομοί που μπορεί να μην έχουν πέντε πρωτοδίκες, ενώ η δύναμη είναι πέντε και χρησιμοποιούν ειρηνοδίκες για τις συνθέσεις των δικαστηρίων. Μπορεί να γίνει αυτό το πράγμα. Βέβαια, στους μεγάλους νομούς, όπως είναι η Αθήνα, η Πάτρα, η Θεσσαλονίκη κλπ., εκεί έχετε αφθονία. Βάλτε την όμως τη διάταξη. Αν και ο κ. Γιαννόπουλος θέλει να καταργήσει τα ειρηνοδικεία. Δεν ξέρω, συνεννοηθείτε. Είναι άλλη μία διάσταση ασυνεννοησίας της Κυβέρνησης! 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): 'Οπως ξέρετε, η διαδικασία είναι ότι ο ΟΑΕΔ στέλνει ένα γράμμα στον πρόεδρο πρωτοδικών και ζητάει να ορίσει κάποιον επικεφαλής της επιτροπής.'Ηδη λειτουργούν εβδομήντα τρεις επιτροπές. Αυτές δεν αλλάζουν. Θα πάνε πάλι επιστολές στον πρόεδρο πρωτοδικών να ορίσει πρωτοδίκη ή ειρηνοδίκη. Αν δε έρθει από κάποιον πρόεδρο πρωτοδικών απάντηση αδυναμίας να μας υποδείξει πρόσωπο, τότε και μόνο, κύριοι συνάδελφοι, δεσμεύομαι στη Βουλή θα μπει επικεφαλής ανώτερος δημόσιος υπάλληλος. Διότι υπάρχουν περιοχές που δεν υπάρχουν αυτοί οι άνθρωποι. Τι να κάνουμε; 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αν απαντήσει ότι δεν μπορεί. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Αν απαντήσει ότι δεν μπορεί. Το τονίζω, δεσμεύομαι. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Να μην τεκμαίρεται. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Ούτως ή άλλως ερωτάται. Στέλνουμε ένα γράμμα. Είμαι σαφής. 'Αρα, λοιπόν, προσθέτουμε τον Ειρηνοδίκη και ο Πρόεδρος Πρωτοδικών θα το ορίσει. Είναι ή ένας πρωτοδίκης ή ειρηνοδίκης οριζόμενος κάθε φορά από τον πρόεδρο πρωτοδικών και στην τελευταία παράγραφο λέμε ότι ο Υπουργός Εργασίας και Κοινωνικών Ασφαλίσεων δύναται να συγκροτεί περισσότερες από μία επιτροπές σε κάθε νομό της χώρας και ορίζει την έδρα των επιτροπών αυτών. 

'Ημουν πριν από λίγο καιρό στην Κω και πράγματι είχαμε βάλει την έδρα της πρωτεύουσας του νομού και έπρεπε να φύγουν από την Κω να πάνε στη Ρόδο. Ε, δεν ήταν σωστό. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Εχει πρωτοδικείο η Κως. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): 'Αρα μπορεί να γίνει εκεί ή μπορεί να πάμε και στην Πάτμο να κάνουμε. 

Σας παρακαλώ, λοιπόν, μας βοηθάτε, λύνουμε τα χέρια μας για να προχωρήσουμε το δυνατόν συντομότερο στην ολοκλήρωση αυτής της διαδικασίας. 

Σας ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Δαμιανέ, έχετε το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, είναι βελτιωτική η πρόταση του Υπουργού όμως εδώ τίθενται θέματα από άλλα κόμματα, τα οποία δημιουργούν εντυπώσεις. 

Πριν, λοιπόν, ο Συνασπισμός μας έκανε την τιμή να ασχοληθεί κατ' επανάληψη με τη Νέα Δημοκρατία. Να ξεκαθαρίσουμε μια και καλή, η Νέα Δημοκρατία δεν ήταν ποτέ και δεν είναι κατά των οικονομικών μεταναστών. Είναι όμως σαφώς κατά αυτών, οι οποίοι εγκληματούν εκμεταλλευόμενοι τη φιλοξενία που παρέχει η χώρα μας. Τώρα, αυτός ο υπερβολικός ζήλος του Συνασπισμού να υπερασπισθεί συλλήβδην τους έντιμους και μη έντιμους μετανάστες σ' αυτήν τη χώρα, δεν μπορώ να το καταλάβω. 

'Οσο για τη δημιουργία εντυπώσεων αυτές αν δημιουργούνται, δημιουργούνται από την Κυβέρνηση με τις κατά καιρούς δηλώσεις της όπως αυτήν που ήδη ανεφέρθη, "περί ριζικής αναμόρφωσης του συστήματος παροχής της πράσινης κάρτας". Και εν πάση περιπτώσει, όταν μιλάμε για την πράσινη κάρτα, δεν αναφερόμαστε μονάχα σε αλβανούς οικονομικούς μετανάστες ή, εν πάση περιπτώσει, βαλκάνιους οικονομικούς μετανάστες. Αναφερόμαστε σε μία πλειάδα μεταναστών από διάφορες χώρες, που βρίσκονται στη χώρα μας. 

Ναι, λοιπόν, στον τίμιο εργαζόμενο. Και μάλιστα θα έλεγα, κύριε Υπουργέ, ότι ίσως να έπρεπε να δείτε κάποια στιγμή την πρόταση του κ. Κουναλάκη για διαρκή, στο διηνεκές, διαδικασία πράσινης κάρτας, αλλά από εκεί και ύστερα σαφέστατο έλεγχο σίγουρα δικαστικώς, διότι τίθενται δεκάδες θέματα που αφορούν την πλαστότητα των εγγράφων, τα οποία κατατίθενται. Να ξεκαθαρίσουμε για μια ακόμη φορά ότι η Νέα Δημοκρατία είναι υπέρ του συστήματος ασφάλισης και ελέγχου των οικονομικών μεταναστών, αλλά σίγουρα να μη φθάσουμε ούτε στις ακρότητες του Συνασπισμού. 

Και να μου επιτρέψετε εγώ δεν συμφωνώ με τον κ. Πάγκαλο με την έννοια που έθεσε τα θέματα, διότι, αν το πρόβλημά μας είναι ο ΛΕΠΕνίδης ή ο ΛΕΠΕΝόπουλος, αυτό οφείλεται σε ένα κλίμα που δημιουργήθηκε και από τον κ. Πάγκαλο την εποχή που ήταν Υπουργός με τις πράξεις του ή τις παραλείψεις του. 

Η κοινωνία μας, λοιπόν, είναι αυτή. Καλό είναι να μη φοβόμαστε την κοινωνία μας, αλλά να την αντιμετωπίζουμε. Και αν έχει δημιουργηθεί μία φοβία στον ελληνικο λαό, αυτό οφείλεται σε αδυναμίες του συστήματος και του κράτους να ελέγξει και να προστατεύσει τον 'Ελληνα πολίτη. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Φούσα. 

ΑΝΤΩΝΙΟΣ ΦΟΥΣΑΣ: Δύο λέξεις μόνο, κύριε Πρόεδρε. 

Κατ' αρχην απεδείχθη ότι πολύ καλοπροαίρετα και με πολύ καλή διάθεση και εμείς συζητούμε. Δεχθήκατε πράγματι τις προτάσεις μας ή εν μέρει τις δεχθήκατε. 'Αρα οι οποιεσδήποτε διαφορετικές απόψεις και ιδίως από την πλευρά συναδέλφων από το χώρο του Συνασπισμού, είναι το λιγότερο άδικες για ανθρώπους, οι οποίοι γνωρίζουν το αντικείμενο και προσπαθούν, αλλά προσπαθούν ιδίως για εκείνους, οι οποίοι πρέπει να εργάζονται στην Ελλάδα νόμιμα. 

'Οσον αφορά τα στοιχεία που έδωσε ο κ. Πάγκαλος, είναι στοιχεία του 1996 και δεν ισχύουν σήμερα. 

Παρακαλώ, σημειώστε αυτά που θα σας πω, κύριε Υπουργέ, γιατί σας χρειάζονται. Σήμερα κρατούμενοι σε όλες τις φυλακές είναι εξήντα χιλιάδες διακόσιες (6.200), εκ των οποίων το 50% είναι αλλοδαποί και εκ των οποίων αλλοδαπών το 70% είναι Αλβανοί. Τα στοιχεία αυτά δεν είναι δικά μου, είναι στοιχεία της ομοσπονδίας των Εργαζομένων στις φυλακές και είναι τωρινά. 

Ασφαλώς εμείς θέλουμε να εργάζονται εδώ, όσοι όμως χρειάζονται, Αλβανοί και όχι μόνο Αλβανοί, αλλά αλλοδαποί απ' όλα τα Βαλκάνια και απ' όλες τις χώρες, αξιώνουμε όμως, ως οργανωμένη πολιτεία, αυτοί οι οποίοι θα εργάζονται εδώ, να είναι εφοδιασμένοι με τα νόμιμα έγγραφα. 

Προς αυτήν την κατεύθυνση, κύριε Υπουργέ, αγωνιζόμαστε και αυτό θα υποστηρίζουμε πάντοτε. Σε καμία περίπτωση εμείς δεν ενισχύουμε ρατσιστικές αντιλήψεις. Τουναντίον, με τις δικές μας θέσεις και αν εμπεδωθεί η εμπιστοσύνη στο λαό μας είναι δυνατόν αυτές οι αντιλήψεις να εκλείψουν. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

Πάντως, κύριοι συνάδελφοι της Νέας Δημοκρατίας, εγώ δεν έχω καμία διάθεση να ανοίξω μαζί σας πόλεμο, αλλά η προσωποποίηση του εγκλήματος στο πρόσωπο του Αλβανού και επικίνδυνο για τη δημοκρατία μας είναι και για μας τους ίδιους. 

Κύριε Δαμιανέ, είπατε ότι υπερασπίζει τον εγκληματία. Εμείς θέλουμε τη νομιμοποίηση των οικονομικών μεταναστών, για να ξέρουμε ποιος είναι ο γείτονάς μας. Θέλουμε ένταξη στην ελληνική κοινωνία και ειρηνική συνύπαρξη διαφορετικών ανθρώπων. Αυτή είναι η πολιτική που υπερασπίζεται ο Συνασπισμός. 

Κύριε Υπουργέ, αυτό το βήμα που κάνετε, είναι ένα βήμα που λύνει κάποια γραφειοκρατικά ζητήματα, όμως υπάρχουν ανοιχτά κάποια ζητήματα, κάποιες διαδικασίες τις οποίες πρέπει να λάβετε υπόψη σας. Εγώ θα κάνω ένα αίτημα να σας το δώσω, γιατί απ' αυτήν τη διαδικασία μένουν έξω πολλοί άνθρωποι, οι οποίοι ήταν στην Ελλάδα πριν από το 1997, που θέσατε σαν όριο. 

Πέρα, λοιπόν, από την ανοιχτή μεταναστευτική πολιτική που πιστεύω ότι θα εφαρμόσει η Κυβέρνηση, πρέπει να δείτε ακόμα μερικά ζητήματα, τα οποία πρέπει να λύσετε. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Ο κύριος Υπουργός στην τοποθέτησή του προσπάθησε να ωραιοποιήσει την κατάσταση, όσον αφορά τα μέτρα τα οποία έχουν παρθεί, σχετικά με τους οικονομικούς μετανάστες. Η πραγματικότητα όμως είναι τελείως διαφορετική, και αναφέρθηκα στην πρωτολογία μου. Πρέπει και η Κυβέρνηση, αλλά και η κάθε πολιτική δύναμη σ' αυτήν τη χώρα, να αναλάβει τις ευθύνες της και να σταματήσει αυτό το επικίνδυνο παιχνίδι με τη φωτιά, με την καλλιέργεια του ρατσιστικού κλίματος, του κλίματος του αυταρχισμού. 

Επαναλαμβάνουμε και πάλι ότι μόνο προβλήματα θα δημιουργήσει, δεν αντιμετωπίζει τα υπαρκτά προβλήματα της εγκληματικότητας, της ανεργίας, που οφείλονται σε άλλες αιτίες και ο καθένας πρέπει επιτέλους να αναλάβει τις ευθύνες του. 

Εμείς θα ψηφίσουμε την τροπολογία, παρ' όλο ότι δεν αντιμετωπίζει το σύνολο των προβλημάτων. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, το φαινόμενο με τους οικονομικούς μετανάστες δεν υπάρχει μόνο στην ελληνική κοινωνία. Υπάρχει σε όλα τα κράτη και σ' όλες τις κοινωνίες. Πρόσφατα στην Κύπρο οι Πόντιοι οικονομικοί μετανάστες, που φεύγουν από την Ελλάδα, προσωποποιούν το έγκλημα για τους Κυπρίους. Είναι ένα φαινόμενο το οποίο ζούμε παγκοσμίως. Πρέπει να μπουν κανόνες για να μπορέσουν και οι οικονομικοί μετανάστες να καταγραφούν, να υπάρχει νομιμότητα μέσα στις κοινωνίες τις οποίες ζουν και όλα αυτά τα πράγματα. Αυτό προσπαθεί να κάνει και η τροπολογία. 

Κύριοι συνάδελφοι, εισερχόμαστε στην ψήφιση της τροπολογίας με γενικό αριθμό 2895 και ειδικό 315. 

Ερωτάται το Τμήμα: Γίνεται δεκτή η τροπολογία με γενικό αριθμό 2895 και ειδικό 315; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2895 και ειδικό 315 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο. 

Εισερχόμαστε στη συζήτηση της τροπολογίας με γενικό αριθμό 2896 και ειδικό 316, που αφορά την παράταση για ένα έτος της διάρκειας της ανεργίας. 

ΓΕΩΡΓΙΟΣ ΤΣΑΦΟΥΛΙΑΣ: Να γίνει για δύο χρόνια, γιατί έχουν προβλήματα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υπουργέ, είναι πολύ θετική η διάταξη που φέρνετε για τους πρώην εργαζόμενους του Μαντουδίου, αλλά και των μεταλλείων Κασσάνδρας Χαλκιδικής. 

Με τον ν. 2388/96 -νομίζω ότι η ίδια ηγεσία ήταν στο Υπουργείο Εργασίας και τότε- θεσπίστηκαν τα μέτρα κοινωνικής προστασίας για τους πρώην εργαζομένους. Τα μέτρα αυτά αφορούσαν τότε τετρακόσιους ογδόντα ανέργους, οι οποίοι ήσαν στον προθάλαμο της συνταξιοδότησης. Από αυτούς έχουν παραμείνει σήμερα περίπου διακόσιοι είκοσι, δηλαδή προσεγγίζουν όλοι το όριο συνταξιοδότησης, που είναι νομίζω το 58ο για τους άνδρες, 55ο για τις γυναίκες. Διορθώστε με αν κάνω λάθος. 

Αυτή η παράταση που γίνεται για ένα χρόνο της επιδότησης ανεργίας λύνει το θέμα στο μεγαλύτερό του μέρος, αλλά υπάρχει η περίπτωση όταν θα συμπληρωθεί ο χρόνος από τους διακόσιους είκοσι, να έχουν μείνει πενήντα ακόμη. Εγώ θα έλεγα να γίνει μέχρι συνταξιοδότησης. Ουσιαστικά, κάποιοι λίγοι για κάποιους μήνες να μη μας υποχρεώσουν να φέρουμε μία τροπολογία πάλι. Πείτε, μέχρι συνταξιοδότησης. Δεν είναι συνολικά πάνω από δύο χρόνια για όλους. Σας είπα ότι έμειναν λιγότεροι από τους μισούς. Θα πρέπει να τελειώνουμε μια και έξω. 

Είναι μία διάταξη πάρα πολύ σωστή. Εμείς την ψηφίζουμε. Η βελτίωση θα είναι ακόμη καλύτερη και θα λύσει το θέμα μια και καλή. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Η τροπολογία η οποία έχει κατατεθεί δίνει μια προσωρινή ανακούφιση σε ένα περιορισμένο αριθμό ανέργων και βεβαίως εμείς δεν έχουμε αντίρρηση και θα την ψηφίσουμε. 

Επαναλαμβάνουμε όμως και πάλι κάτι στο οποίο έχουμε επανειλημμένα αναφερθεί. Τι θα γίνει με τη συνολική κατάσταση των ανέργων; Πιστεύουμε ότι πρέπει να αλλάξει συνολικά η πολιτική, ο άνεργος να επιδοτείται για όσο διάστημα διαρκεί η ανεργία του. Δεν μπορεί να περιορίζεται σε αυτά τα ασφυκτικά χρονικά περιθώρια, τα οποία έχουν σαν αποτέλεσμα να επιδοτείται ένα μικρό μόνο ποσοστό, σε σχέση με το συνολικό αριθμό των ανέργων. 

Ο άνεργος πρέπει να επιδοτείται όσο διαρκεί η ανεργία και όχι με τα ψίχουλα τα οποία του δίνετε σήμερα, αλλά με την αύξηση του επιδόματος στο ύψος του 80%, όπως για χρόνια ολόκληρα πάλευε το συνδικαλιστικό κίνημα. 

Η τροπολογία βέβαια αυτή είναι περιορισμένη, αφορά ορισμένους μόνο εργαζόμενους, δεν δίνει συνολική απάντηση στο πρόβλημα, παρ' όλα αυτά όμως εμείς θα την ψηφίσουμε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, σαφώς είναι μία ανακούφιση για αυτούς τους συγκεκριμένους ανέργους. 

Πλην όμως, κύριε Υπουργέ, θα πρέπει να ξέρετε καλά ότι ένας μεγάλος θύλακας ανεργίας είναι η Κοζάνη και η περιοχή της Πτολεμαϊδας, δυστυχώς, ..LAYOUT 3 παρά την τεράστια εθνική προσφορά της περιοχής, που εσείς πολύ καλά την ξέρετε. 

Είχε, λοιπόν, ενταχθεί στις φθίνουσες περιοχές ο Νομός Κοζάνης και ιδιαίτερα η Κοζάνη και η Πτολεμαϊδα. Πρόσφατα κλείσατε την ΑΕΒΑΛ, τη Βιομηχανία Λιπασμάτων, πρόσφατα έγινε μία πολύ ισχυρή παρέμβαση στα Μεταλλεία Αμιάντου Βορείου Ελλάδος. 'Ολα αυτά σας είναι γνωστά. 

Εγώ απορώ, πώς είναι δυνατόν εσείς να απομονώνετε αυτούς τους ανέργους και να μιλάτε για δεκαπέντε ανέργους από τις μεταλλευτικές επιχειρήσεις της Κασσάνδρας και του Μαντουδίου στην Εύβοια. Αυτό είναι ένα μέτρο τελείως άδικο. 

Δείτε, λοιπόν, το θέμα επί της ουσίας για να συμπεριλάβετε και αυτές τις περιπτώσεις στο Νομό Κοζάνης που είναι πάρα πολύ σοβαρές. Αυτό ήθελα να επισημάνω, χωρίς να έχω αντίρρηση γι' αυτό το βήμα το οποίο κάνετε. Είναι όμως ένα μικρό βήμα. Πρέπει να το επαυξήσετε, συμπεριλαμβάνοντας και τις περιπτώσεις του Νομού Κοζάνης. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Εμείς θα ψηφίσουμε την τροπολογία αυτή, όμως πρέπει να επισημάνουμε δύο πράγματα. 

Το ζήτημα της ανεργίας και της επιδότησης, το ζήτημα της αξιοπρέπειας του εργαζόμενου θα πρέπει να αντιμετωπιστεί με έναν ευρύτερο πολιτικό προσχεδιασμό και πρόγραμμα. 

Εγώ θα σας πω για την περιοχή τη δική μας. Γνωρίζετε πολύ καλά ότι στην επισκευαστική βάση Περάματος η ανεργία ανέρχεται στο 70%. Εγώ, λοιπόν, προτείνω δύο πράγματα. Πιστεύω ότι θα πρέπει να γίνει ένας κεντρικός σχεδιασμός για την αντιμετώπιση της ανεργίας και για την επιδότηση. Θα μπορούσε η επιδότηση να ανέρχεται στα δύο χρόνια. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: 'Εχουμε περάσει το 8% και πάμε για το 11%. Και στην Πάτρα έχουμε 35% στους νέους και 25% και πάνω στη γενική. Είναι φρικτό το ιδείν, miserabile visu που λένε. Πρέπει η παράταση να γίνει δύο χρόνια. Λένε μέχρι της συνταξιοδοτήσεως, αλλά ξέρω, κύριε Παπαϊωάννου, ότι θα πείτε όχι. Και στα δύο χρόνια, θα πείτε όχι; Να γίνει, λοιπόν, ο ένας χρόνος δύο, γιατί μέχρι τότε δεν θα έχουν ψωμί να φάνε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καλαμακίδης έχει το λόγο. 

ΙΩΑΝΝΗΣ ΚΑΛΑΜΑΚΙΔΗΣ: Κύριε Υπουργέ, θα ήθελα να διατυπώσω τις ευχαριστίες της περιοχής μου. Πράγματι, είναι μια θετική τροπολογία και σας ευχαριστώ. Σημαίνει ότι γνωρίζετε τα προβλήματα της βορειοκεντρικής Εύβοιας και ιδίως της περιοχής Μαντουδίου. Είναι μια περιοχή της οποίας οι κάτοικοι, μετά από τη γνωστή αποβιομηχάνιση, και το κλείσιμο των επιχειρήσεων, έχουν μείνει άνεργοι. 

Το Υπουργείο το γνωρίζει πάρα πολύ καλά και με μεγάλη συμπάθεια αντιμετωπίζει τα προβλήματα. Επειδή, όμως, ο αριθμός των ανθρώπων οι οποίοι θέλουν να συνταξιοδοτηθούν είναι ένας πολύ μικρός αριθμός, καλείστε να πείτε ότι μέχρι να συνταξιοδοτηθεί όλος αυτός ο αριθμός, να υπαχθούν σ' αυτήν την τροπολογία. 

Βεβαίως, επαναλαμβάνω ότι είναι θετική η τροπολογία που φέρατε, διατυπώνω τις ευχαριστίες μου και διαπιστώνω ότι τα προβλήματα του νομού και ιδίως της βορειοκεντρικής Εύβοιας αντιμετωπίζονται με συμπάθεια από το Υπουργείο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, η Νέα Δημοκρατία συμφωνεί με την τροπολογία. Μάλιστα ήθελα να ενισχύσω και εγώ τη θέση, η οποία εξεφράσθη ήδη και από τον εισηγητή της παράταξής μας και από τον κ. Καλαμακίδη, αλλά και από άλλους συναδέλφους για την επιμήκυνση στη διετία. 

'Ομως, κύριε Υπουργέ, θα ήθελα να κάνω και μία παρατήρηση που δεν έχει να κάνει με σας, όμως αξίζει τον κόπο να ειπωθεί. 

Στην αιτιολογική σας έκθεση λέτε ότι καλύπτονται και οι δεκαεννέα εργαζόμενοι των μεταλλείων Κασσάνδρας, που παρά τη δέσμευση, δεν τους έχει προσλάβει η TVΧ. Αυτό, το "παρά τη δέσμευση", εγώ δεν το δέχομαι σε έγγραφο κρατικό, γιατί αυτήν τη στιγμή είναι ένα έγγραφο που προέρχεται από την Κυβέρνηση. Να υποχρεωθεί η TVΧ, η οποία τελικά λειτουργεί σε πολλά πράγματα αυθαιρέτως, να τους πάρει. 'Εχει συμβατική υποχρέωση. Σαφώς πρέπει να τους καλύψετε αυτούς τους ανθρώπους, αλλά από εκεί και ύστερα δεν μπορεί αυτοί οι κύριοι να αλωνίζουν στην περιοχή, γιατί είναι πολλά τα προβλήματα που έχουν δημιουργηθεί και τα γνωρίζετε. Να υποχρεωθεί η ΤVX να τους προσλάβει, αφού έχει συμβατική υποχρέωση. Αυτή είναι η παρατήρησή μου και πιστεύω ότι θα κάνετε κάτι προς την κατεύθυνση αυτή, γιατί είναι πράγματι ντροπή να αναγνωρίζουμε εμείς σαν κράτος και δη η Ελληνική Βουλή, ότι κάποια εταιρεία δεν εκπληροί τη συμβατική της υποχρέωση προς το ελληνικό δημόσιο. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Ναι, θα ήθελα να πω στον Κοινοβουλευτικό Εκπρόσωπο της Νέας Δημοκρατίας ότι είναι πολύ σωστή η παρατήρησή του επί της αρχής. Αλλά ξέρετε μέσα σε μία σύμβαση καμιά φορά δεν είναι αντισυμβατικό μόνο το ένα μέρος, μπορεί να είναι και το άλλο και να δημιουργούνται κάποιου άλλου είδους προβλήματα. Κατά συνέπεια δεν μπορώ τώρα να ερμηνεύσω όλη αυτήν τη σύμβαση. Είναι κάποιοι άνθρωποι, οι οποίοι αυτήν τη στιγμή για διάφορους λόγους είναι απέξω. Και νομίζω ότι πρέπει να δείξουμε και εκεί την ευαισθησία μας. 

Είναι φανερό ότι το πρόβλημα της ανεργίας είναι μεγάλο, αλλά δεν θα το λύσουμε σήμερα εδώ, γιατί δεν υπάρχουν μαγικές συνταγές. Πολλές φορές καλείται το Υπουργείο Εργασίας να εισπράξει το τίμημα του όποιου ποσοστού ανεργίας. Εκείνο που πρέπει να κάνει κάθε φορά ο Υπουργός Εργασίας -ως μέλος, βέβαια, μιας Κυβέρνησης- είναι να δείχνει την ευαισθησία του και να μπορεί να δίνει όσο γίνεται καλύτερα απαντήσεις σ' αυτά τα προβλήματα. 

Πιστέψτε με, κύριοι συνάδελφοι, πολύ θα ήθελα να υιοθετήσω τα αιτήματα τα οποία θέσατε, αλλά υπάρχει -τουλάχιστον αυτήν τη στιγμή- αντικειμενική αδυναμία. Ακούσατε τον κ. Παπαφιλίππου, υπάρχουν αιτήματα από όλη την Ελλάδα, ξέρω πόσο σημαντικό είναι το θέμα της βόρειας Εύβοιας και τι ιδιαιτερότητα έχει σε σχέση με την υπόλοιπη Ελλάδα, αλλά δεν μπορώ να ανοίξω παραπέρα αυτήν την υπόθεση. Λοιπόν, να μείνουμε εδώ και να σας παρακαλέσω να ψηφίσουμε την τροπολογία, ως έχει. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 2896 και ειδικό 316 και εισερχόμαστε στην ψήφισή της. 

Ερωτάται το Τμήμα: Γίνεται δεκτή η τροπολογία με γενικό αριθμό 2896 και ειδικό 316; 

ΟΛΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό 2896 και ειδικό 316 έγινε δεκτή ομοφώνως και εντάσσεται στο νομοσχέδιο ως ίδιον άρθρον. 

Εισερχόμαστε στη συζήτηση της τροπολογίας με γενικό αριθμό 2904 και ειδκό 320. 

Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Αναφέρονται όλα στην αιτιολογική έκθεση. Εκείνο που θέλω να πω είναι ότι είναι γνωστό ότι το Σώμα Επιθεώρησης Εργασίας από 1ης Ιουλίου έχει έλθει στην αρμοδιότητα του Υπουργείου Εργασίας και Κοινωνικών Ασφαλίσεων. Βέβαια για να μπορεί να ανταποκριθεί στην αποστολή του πρέπει να γίνουν πολλά. 'Ολα είναι σε εξέλιξη και γίνονται, αλλά θέλει τουλάχιστον να έχει ένα ανθρώπινο δυναμικό πάνω από χίλια άτομα. Αυτό θα γίνει, αλλά χρειάζεται κάποια διαδικασία, γιατί υπάρχει ο νόμος 2190. 'Ολα αυτά έχουν ξεκινήσει. Αυτήν τη στιγμή οι υπηρετούντες είναι περίπου τετρακόσιοι εβδομήντα και δεν επαρκούν. 'Ομως, έστω και με αυτούς τους τετρακόσιους εβδομήντα, πρέπει να κάνουμε τη δουλειά μας. Αρκετοί από αυτούς δεν είναι πανεπιστημιακής εκπαίδευσης που πρέπει να είναι οι επιθεωρητές εργασίας, αλλά αυτοί οι άνθρωποι έχουν ασκήσει τα καθήκοντα του επιθεωρητή εργασίας πολλά χρόνια. 

Είπαμε, λοιπόν, όσοι από αυτούς που υπηρετούν έχουν ασκήσει τα καθήκοντα για επτά χρόνια, που έχουμε ανάγκη και την εμπειρία τους, να μπορούν να αποτελέσουν, θα έλεγα, έναν προσωρινό κλάδο επιθεωρητών εργασίας -γιατί σας είπα ότι οι επιθεωρητές εργασίας πρέπει να είναι του κλάδου Π.Ε.- για να μπορέσουν και σ' αυτήν τη φάση, αλλά και σε βάθος χρόνου πια, αφού θα αποκτήσουν αυτήν τη δυνατότητα, αυτήν την ιδιότητα, να βοηθήσουν στο έργο της επιθεώρησης. 

Είναι πολύ σημαντικό το έργο της επιθεώρησης, ιδιαίτερα αυτήν την περίοδο, που σε πάρα πολλές επιχειρήσεις, κυρίως και με την παρουσία των οικονομικών μεταναστών, υπάρχει ασυδοσία. Πρέπει να μπει μια τάξη και παρακαλώ, κύριοι συνάδελφοι, να ψηφίσετε αυτήν την τροπολογία για να έχουμε ένα καλύτερο αποτέλεσμα που πιστεύω ότι όλοι θέλουμε σ' αυτήν την Αίθουσα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Η τροπολογία αυτή πραγματικά έρχεται να δώσει λύση σε ένα πρόβλημα, όπως δημιουργήθηκε μετά την απόφαση του Συμβουλίου της Επικρατείας. 'Εχω να πω ότι το πρόβλημα δημιουργήθηκε επειδή με το ν. 2639/98 που ρύθμισε τις εργασιακές σχέσεις εξαιρέθηκαν από κοινωνικοί και τεχνικοί επιθεωρητές οι υπάλληλοι κατηγορίας Δ.Ε. με πολυετή εμπειρία. Αυτός ήταν ο λόγος που έπεσε αυτή η διάταξη. 'Ομως είναι σωστή, γιατί είναι ένα δυναμικό που ξέρει τη δουλειά -και εγώ έχω προσωπική εμπειρία για τις δυνατότητες που έχουν και για την προσφορά που έχουν- η λύση των προσωποπαγών θέσεων των διακοσίων πέντε σήμερα υπηρετούντων Δ.Ε. επιθεωρητών εργασίας. Αυτή είναι πραγματικά η σωστή λύση. Θα πρέπει, πιστεύω, να διακριθούν σε κοινωνικούς επιθεωρητές εργασίας και σε τεχνικούς επιθεωρητές και επίσης, να τους δοθεί πλέον, μετά τη λύση αυτή που δίνετε -δεν θα υπάρχει νομικό ή συνταγματικό κώλυμα- η δυνατότητα της εξέλιξης σε προϊσταμένους. 

Είναι ένα δυναμικό που το έχετε ανάγκη, προσωποπαγείς είναι οι θέσεις, στην πορεία θα λιγοστεύουν όσο θα βαίνουν προς συνταξιοδότηση και νέοι άνθρωποι πανεπιστημιακής εκπαίδευσης θα παίρνουν τη θέση τους. 'Ομως, αυτοί θα κρατήσουν τη συνέχεια του θεσμού και πιστεύω ότι με τη γνώση και την εμπειρία που έχουν, θα είναι χρήσιμοι. 

Ψηφίζουμε τη διάταξη με την παράκληση της βελτίωσής της. 

ΠΡΟΕΔΡΕΥΩΝ (Παναγιώτης Σγουρίδης): Ο κ.Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Η κατάσταση η οποία υπάρχει όσον αφορά τους ελέγχους των επιθεωρήσεων εργασίας είναι γνωστή. Ουσιαστικά μια πλήρης ασυδοσία μέσα στις μεγάλες επιχειρήσεις που έχει σαν αποτέλεσμα και η εργατική νομοθεσία να καταστρατηγείται κατά τρόπο ωμό και βάναυσο, αλλά και διάφορες παρενέργειες οι οποίες είναι γνωστές με τα εργατικά ατυχήματα, που είχαν σαν αποτέλεσμα να χαθούν και να χάνονται ανθρώπινες ζωές. 

Η συγκεκριμένη βέβαια τροπολογία, δεν έρχεται να επιλύσει το πρόβλημα, θα μπορούσε ωστόσο να είναι μια προσωρινή ρύθμιση. Πρέπει όμως να προσληφθεί το αναγκαίο προσωπικό, το αναγκαίο επιστημονικό προσωπικό, ώστε να αυξηθούν οι έλεγχοι -δεν περιμένουμε να επιλυθεί το ζήτημα-να βελτιωθεί το καθεστώς των ελέγχων. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Εμείς ψηφίζουμε αυτήν την τροπολογία. 

Θέλω, όμως, να επισημάνω δύο πράγματα, πέρα από το δυναμικό πρέπει να υπάρχουν και υποδομές. Εμείς στη ζώνη του Περάματος έχουμε καθημερινά ατυχήματα. Ενώ υπήρξε ένα θέμα ελεγκτών, δεν υπήρχε υποδομή για να κάνουν έλεγχο. 

Κύριε Υπουργέ, πέρα από το ανθρώπινο δυναμικό πρέπει να δούμε και την υποδομή. Δεν γνωρίζω και δεν έχω την εμπειρία σε αυτό, αν αυτό το ανθρώπινο δυναμικό που εσείς του δίνετε τη δυνατότητα να στελεχώσει αυτήν την υπηρεσία, έχει τη δυνατότητα. Εγώ, όμως, πιστεύω αυτά που λέτε. 'Ομως, πέρα από το ανθρώπινο δυναμικό πρέπει να δούμε και τις υποδομές. Γιατί ανθρώπινο δυναμικό χωρίς υποδομές σημαίνει, ότι θα εξακολουθήσει να υπάρχει η άθλια κατάσταση που υπάρχει στους τομείς ελέγχου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Δεν θα έπρεπε να την ψηφίσω αυτήν την τροπολογία. Την φέρνετε την τελευταία στιγμή. Τι επιθεωρητές φτιάξατε; 'Η έχετε επιθεωρητές ή δεν έχετε. Είναι εμβαλωματική κατάσταση. Εν πάση περιπτώσει θα αφήσουμε τους άλλους ασύδοτους επειδή δεν κάνατε τη δουλειά σας. Η ασυδοσία είναι το μεγαλύτερο πρόβλημα από την παράλειψη του κ. Παπαϊωάννου και ως εκ τούτου θα επικρατήσει η σύνεση. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση της τροπολογίας με γενικό αριθμό 2904 και ειδικό 320 και ερωτάται το Τμήμα: Γίνεται δεκτή η τροπολογία αυτή; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Παναγιώτης Σγουρίδης): Η τροπολογία με γενικό αριθμό 2904 και ειδικό 320 έγινε δεκτή ομοφώνως και εντάσσεται στο νομοσχέδιο ως ίδιον άρθρο. 

Εισερχόμαστε στη συζήτηση της τροπολογίας με γενικό αριθμό 2905 και ειδικό 321, για την εκχώρηση ορισμένων αρμοδιοτήτων στον αντιπρόεδρο από τον πρόεδρο του διοικητικού συμβουλίου του Οργανισμού Εργατικής Κατοικίας. Δηλαδή, όπου δεν μπορεί να είναι ο πρόεδρος, έχει το λόγο ο αντιπρόεδρος και θα πάρει και λεφτά γι' αυτό. 

Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Πιστεύω, ότι η ουσία των πραγμάτων δεν είναι να εκχωρηθούν αρμοδιότητες στον αντιπρόεδρο του οργανισμού, είναι να του εκχωρηθεί μία πολύ παχυλή αντιμισθία, δέκα εκατομμυρίων (10.000.000) το χρόνο, όπως λέει εδώ η ειδική έκθεση, επτακοσίων χιλιάδων το μήνα (700.000). 

Κύριε Υπουργέ, έχουμε κουραστεί από τον καυγά τόσες ημέρες. Πάρτε την πίσω την τροπολογία. Προσωπικό ρουσφέτι είναι. Αυτός ο κύριος, αν θέλει να προσφέρει έχει τις αποζημιώσεις του, τα οδοιπορικά του, τα εκτός έδρας του, καλά είναι αυτά, να μη του θεσμοθετήσουμε τώρα και μαύρο αυτοκίνητο και παχυλή αντιμισθία. Πάρτε τη πίσω την τροπολογία σας παρακαλούμε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Πραγματικά είναι ακατανόητο, θα έλεγα, να συζητάμε νομοσχέδιο του Οργανισμού Εργατικής Κατοικίας και να έρχεται μια τροπολογία στο παρά ένα κυριολεκτικά για να ρυθμίσει ένα προσωπικό ζήτημα. Βεβαίως ο καθένας μας καταλαβαίνει ότι αφορά μια προσωπική περίπτωση. 'Εχουμε τις επιφυλάξεις μας, δεν μπορούμε να την ψηφίσουμε. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, εφαρμόζετε νέα ήθη και επικίνδυνα. Την τελευταία στιγμή ένα δωράκι δέκα εκατομμυρίων (10.000.000) κάνει πολλά λεφτά. Εμείς αυτά τα νέα ήθη δεν τα προσυπογράφουμε και ζητάμε να αποσύρετε την τροπολογία αυτή, γιατί εκθέτει και εσάς και το Κοινοβούλιο. 

Θα πρέπει να δούμε και τα ζητήματα των προέδρων, αντιπροέδρων και όλα τα προνόμιά τους, που γίνεται συνωστισμός για να πάρουν μία θέση. Δεν είναι της ώρας, όμως, τα νέα ήθη δεν πρέπει να καθιερωθούν. Αποσύρετε την τροπολογία για να συνεννοηθούμε όλοι. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Εγώ είμαι σίγουρος ότι ήδη στο μυαλό του κ. Παπαϊωάννου υπάρχει η απόσυρση, διότι είναι θέμα προσωπικής ευθιξίας. 'Αλλωστε οι συνάδελφοι ψήφισαν τόσες τροπολογίες. Εγώ έχω ψηφίσει επτά τροπολογίες. Δεν θα κάνουμε το ρουσφέτι αυτού του κυρίου. 

Εφόσον, όμως, όλοι εμείς εδώ λέμε όχι, θα πρέπει να μας σεβαστεί ο κ. Παπαϊωάννου. 'Αλλωστε είναι εύθικτος σε τέτοιες περιπτώσεις και θα πρέπει να το κάνει και δεύτερον με πλασματική συγκατάθεση της Βουλής δεν είναι δυνατόν να λύνονται τέτοια θέματα. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Αποδέχομαι αναμφίβολα την ευθύνη, ότι αυτό ήρθε ως τροπολογία. Αλλά νομίζω ότι θα μπορούσα να σας πείσω και πιστεύω ότι μπορώ να σας πείσω. 

Δεν πρόκειται περί προσωπικής εξυπηρέτησης. Ο αντιπρόεδρος του Οργανισμού Εργατικής Κατοικίας ουσιαστικά είναι εκπρόσωπος των κοινωνικών εταίρων. Δεν προτείνεται από τον Υπουργό. Το Διοικητικό Συμβούλιο του ΟΕΚ διοικείται, όπως ξέρετε, από τρεις εκπροσώπους της πολιτείας, από τρεις εκπροσώπους των εργοδοτών και από τρεις εκπροσώπους των εργαζομένων. Ο αντιπρόεδρος δεν ορίζεται εκ των μελών του κράτους, που ίσως να ήταν κάποιος υπάλληλος του Υπουργείου Εργασίας και Κοινωνικών Ασφαλίσεων, χωρίς όμως αυτό να σημαίνει ότι θα τον γνώριζε ο Υπουργός. 

Σήμερα ο οργανισμός έχει μεγάλες ανάγκες. Είναι η πρόκληση του Ολυμπιακού Χωριού μπροστά μας και ο πρόεδρος δεν μπορεί να ανταποκριθεί σ' αυτό το έργο. 

Με παρακάλεσε, λοιπόν, ο νέος πρόεδρος του οργανισμού, να αποκεντρώσω αρμοδιότητες. Και ο εκπρόσωπος τυχαίνει αυτήν τη φορά να είναι εκπρόσωπος από πλευράς ΓΣΕΕ και να είναι πρόεδρος του Εργατικού Κέντρου Αθήνας. Θα αποδεχόμουν, κύριε Τσαφούλια, πράγματι την ευθύνη αν ο συγκεκριμένος αντιπρόεδρος είχε διοριστεί από μένα. Τότε θα υπήρχε πρόβλημα. Αλλά όταν όμως πρόκειται περί θεσμικού εκπροσώπου και από την άλλη πλευρά στον οργανισμό σήμερα να ανατίθενται τόσα καθήκοντα και ο ίδιος ο πρόεδρος να βάζει ένα τέτοιο ζήτημα, δεν νομίζω ότι υπάρχει θέμα. 

Επίσης, πρέπει να σας πω ότι δεν καθιερώνεται για πρώτη φορά ο θεσμός αυτός. Εδώ κάνουμε παραπομπή στις διατάξεις για τον Οργανισμό Απασχόλησης Εργατικού Δυναμικού στον ΟΑΕΔ για τον τρόπο αμοιβής τους, που πάλι είναι ένας οργανισμός του Υπουργείου Εργασίας που και εκεί ο Οργανισμός δεν διορίζει τα μέλη του διοικητικού συμβουλίου, αλλά είναι εκπρόσωποι εργοδοτών και εργαζομένων, με μόνη τη διαφορά ότι εκεί είναι δύο οι εκπρόσωποι, δηλαδή, δύο οι αντιπρόεδροι, ένας των εργοδοτών και ένας των εργαζομένων και οι οποίοι αμείβονται με τον ίδιο τρόπο. 

Ο Υπουργός λοιπόν δεν κάνει τίποτε το προσωπικό. Δεν έχει να εξυπηρετήσει καμία δική του επιλογή. Απλώς ενισχύει αυτό το θεσμό, ώστε να υπάρχει μια αποτελεσματικότερη λειτουργία στον οργανισμό. Θα σας παρακαλέσω, κύριοι συνάδελφοι, να ψηφίσουμε την τροπολογία αυτή. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, καλά μας τα είπε ο Υπουργός. Θα μπορούσαμε να συμφωνήσουμε μαζί του. Εμείς δεν έχουμε αντίρρηση να εκχωρηθούν αρμοδιότητες. Αλλά επτακόσιες χιλιάδες (700.000) δραχμές το μήνα για να εκχωρηθούν αρμοδιότητες, ακούγεται κάπως περίεργα. Να πάω εγώ για αντιπρόεδρος στον ΟΕΚ. 

ΠΡΟΕΔΡΕΥΩΝ (Παναγιώτης Σγουρίδης): Αν προταθείτε από τους κοινωνικούς εταίρους, να πάτε. 

ΘΕΟΔΩΡΟΣ ΔΑΜΙΑΝΟΣ: Δεν κοιτάζω πρόσωπα αυτήν τη στιγμή. Εγώ βλέπω ότι μια εκχώρηση αρμοδιοτήτων θα στοιχίζει επτακόσιες χιλιάδες (700.000) το μήνα. Τι παίρνει σήμερα αυτός ο άνθρωπος; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ως μέλος του Δ.Σ. παίρνει πενήντα χιλιάδες (50.000) δραχμές. Συμμετέχει απλώς στις συνεδριάσεις. Τώρα θα πάει να ασκήσει καθήκοντα. 

ΘΕΟΔΩΡΟΣ ΔΑΜΙΑΝΟΣ: Ο κύριος αντιπρόεδρος δεν ασκεί κανένα καθήκον σήμερα; Είναι απλά μέλος του διοικητικού συμβουλίου; Δεν κάνει καμιά δουλειά; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Οχι. Τι να κάνει; Ο πρόεδρος την έχει. Ο αντιπρόεδρος με συγκεκριμένα διοικητικά καθήκοντα θα εγκατασταθεί στον ΟΕΚ σε γραφείο και θα πάρει αρμοδιότητες, απ'αυτές τις οποίες σήμερα ασκεί ο πρόεδρος. Είναι τελείως διαφορετικά. Δεν ασκεί διοικητικά καθήκοντα τώρα. 

ΠΡΟΕΔΡΕΥΩΝ (Παναγιώτης Σγουρίδης): Εξάλλου τι θέλουμε; Κομπίνες στο Ολυμπιακό Χωριό; Ας είναι χορτάτος ο άνθρωπος. 

ΘΕΟΔΩΡΟΣ ΔΑΜΙΑΝΟΣ: Με επτακόσιες χιλιάδες δραχμές δεν γλιτώνει, άμα θέλει να κάνει κομπίνα. Αν αυτό ειναι ευφυολόγημα, το δέχομαι μόνο ως τέτοιο. 

Εμείς θεωρούμε ότι επτακόσιες χιλιάδες δραχμές το μήνα, δεν είναι κάτι που μπορεί να ψηφιστεί. Δεν μπορώ να δεχθώ την τελευταία στιγμή, επειδή ο πρόεδρος θέλει να εκχωρήσει αρμοδιότητες, την τροπολογία αυτή. Ας εκχωρήσει ο πρόεδρος και το μισθό του. Ας περιοριστεί η αμοιβή του προέδρου. Διότι αν ο κάθε πρόεδρος εκχωρώντας αρμοδιότητες φορτώνει 

στο ελληνικό δημόσιο κόστος, τότε ας εκχωρήσει και το μισθό του. 

Η Νέα Δημοκρατία πάντως δεν μπορεί να ψηφίσει αυτήν την τροπολογία. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παπαγεωργόπουλε, έχετε το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Για ύστατη φορά, κύριε Υπουργέ, δεν λέμε ότι είναι προσωπικό ρουσφέτι, λέμε ότι είναι ατομική φωτογραφική ρύθμιση. 

Ακούσαμε ότι είναι εκπρόσωπος των κοινωνικών φορέων και πρόεδρος του Εργατικού Κέντρου Αθηνών. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ο σημερινός αντιπρόεδρος. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ναι. Θα διατηρήσει τη θέση του ως προέδρου του Εργατικού Κέντρου Αθηνών; Θα τη διατηρήσει αναμφίβολα. Με επτακόσιες χιλιάδες δραχμές το μήνα νομίζω θα είναι υποχρεωμένος να είναι αποκλειστικής απασχόλησης, πλήρους απασχόλησης. 

Από κει και πέρα αυτός ο άνθρωπος, για να φτάσει συνδικαλιστής υψηλότατου επιπέδου, προέρχεται από κάποιο κλάδο εργαζομένων. Δηλαδή, τι θεσμοθέτηση του εργατοπατερισμού είναι αυτή; Δεν στέκει με τίποτε, είναι αδικαιολόγητο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Λοιπόν, να, γιατί θα την αποσύρετε, κύριε Παπαϊωάννου: Πρώτον, διότι έχει πηλήκιο κομματικό του ΠΑ.ΣΟ.Κ. με σιρίτι. Και πληρώνει το συνδικαλισμό το ΠΑ.ΣΟ.Κ. Γίνεται συναλλαγή του συνδικαλισμού. Το καπέλωμα του συνδικαλισμού στην Ελλάδα είναι το τίμημα που του δίνει σήμερα. 'Η θα το αποσύρεις ή καταγγέλλεσαι σε ολόκληρο τον ελληνικό λαό ότι συναλλάσσεσαι με τον κομματικό συνδικαλισμό του ΠΑ.ΣΟ.Κ. Είναι άνθρωπος του ΠΑ.ΣΟ.Κ., έχει σιρίτι του ΠΑ.ΣΟ.Κ., προέρχεται από τα σπλάχνα σας, είναι μέλος σας και τον πληρώνετε. Και κατ' αυτόν τον τρόπο εξευτελίζεται ο συνδικαλισμός που έπρεπε να είναι έξω από τη λειτουργία της κομματικής και της κυβερνητικής σχέσης, της κυβερνητικής συναλλαγής. Είναι σκέτη συναλλαγή. Πληρώνει το ΠΑ.ΣΟ.Κ. και η Κυβέρνηση τον Πολυζωγόπουλο ή όποιον άλλον, προκειμένου να τον έχει υπό τις διαταγές της. Είναι σκέτη συναλλαγή κομματισμού. 'Εξω ο κομματισμός από την Κυβέρνηση, έξω από το ΠΑ.ΣΟ.Κ. στις τελευταίες στιγμές τώρα της ζωής του, για τουλάχιστον λιγότερη αντιμετώπιση αυτού του βάρους που σας δίνουν για συναλλαγές. Πρέπει να φύγει. Είναι πληρωμή σκέτη για να κάνετε τις δουλειές σας. Δεν είναι συνδικαλιστής, δεν είναι αρχηγός του συνδικαλιστικού κινήματος, είναι πληρωμένος οπαδός σας. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, είπατε ότι θα πάρει πολλές αρμοδιότητες κ.λπ. Εμείς επιμένουμε ότι πρέπει να αποσυρθεί. Και επιμένουμε για πολλούς λόγους. Αλλά αν θέλετε να γίνει καλά η δουλειά και το Ολυμπιακό Χωριό, πάρτε τεχνοκράτες. Και να πληρωθεί, δεν λέμε να μην πληρωθεί. Αλλά επτακόσιες χιλιάδες έτσι, μπαίνουν ερωτηματικά. Τώρα να μην εκτεθούμε και να μην μπούμε σε άλλους διαδρόμους. 

Λοιπόν, νομίζω, εφόσον μπαίνει μ' αυτόν τον τρόπο, εκτίθεσθε. Καταλάβετέ το. Και δεν είναι σωστό να εκτίθεσθε μ' αυτόν τον τρόπο. Δημιουργούμε περίεργες σκέψεις που καλό είναι να μην κατατεθούν εδώ. 

ΠΡΟΕΔΡΕΥΩΝ (Παναγιώτης Σγουρίδης): Πάει στο πονηρό δηλαδή, κυρία Αλφιέρη. Κάνετε πονηρούς συνειρμούς! 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, επειδή γελάτε και σεις πονηρά, πάνω στο ίδιο μονοπάτι και οι σκέψεις σας! 

ΠΡΟΕΔΡΕΥΩΝ (Παναγιώτης Σγουρίδης): 'Οχι, δεν νομίζω. 

ΣΤΥΛΙΑΝΗ ΑΛΦΙΕΡΗ: Λοιπόν, καλό θα είναι να αποσυρθεί. Θέλετε να οργανώσετε το θέμα; Πάρτε τεχνοκράτες. 

ΠΡΟΕΔΡΕΥΩΝ (Παναγιώτης Σγουρίδης): Τα διοικητικά συμβούλια θα πρέπει να είναι και αμειβόμενα και κανένας δεν δουλεύει για την ψυχή της μάνας του. Αυτό να το ξέρετε. 

Ορίστε, κύριε Κανταρτζή. 

ΑΧΙΛΛΕΥΣ ΚΑΝΤΑΡΤΖΗΣ: Δεν θα επαναλάβω τα όσα είπα στην αρχή της τοποθέτησής μου. Πρέπει να αποσυρθεί η τροπολογία αυτή. Δεν μπορεί σ' ένα νομοσχέδιο του οργανισμού να μας έρχεται εδώ, μετά από τόσες μέρες συζήτηση, την τελευταία κυριολεκτικά στιγμή, μία ατομική περίπτωση. Να αποσυρθεί η τροπολογία. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε τον τελευταίο λόγο και προχωρούμε στην ψήφιση. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Αν αποτελούσε ατομική περίπτωση, δεν θα την έφερνα καν στην Εθνική Αντιπροσωπεία. Να είμαι ξεκάθαρος σε αυτό. Δεν αποτελεί καμία ατομική περίπτωση. 'Εχει να κάνει με τη λειτουργία του οργανισμού, με βάση τις νέες ανάγκες. Και σήμερα μπορεί να είναι ο κ. Φελόνιας ως αντιπρόεδρος, αύριο μπορεί να είναι κάποιος άλλος. Το διοικητικό συμβούλιο ορίζει τον αντιπρόεδρο, δεν τον ορίζει ο Υπουργός. 

Λοιπόν, δεν μπορώ αυτήν τη στιγμή σε μια τροπολογία που έχει να κάνει με την καλύτερη λειτουργία του Οργανισμού, να ακούω όλα αυτά τα οποία άκουσα, τα οποία είναι έξω από την πραγματικότητα. 'Ολα αυτά τα οποία άκουσα, αν θέλετε, αποτελούν και έναν πρόσθετο λόγο να επιμείνω για την ψήφιση της τροπολογίας. 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση της τροπολογίας με γενικό αριθμό 2905 και ειδικό 321. 

Ερωτάται το Τμήμα: Γίνεται δεκτή η τροπολογία; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Η τροπολογία με γενικό αριθμό 2905 και ειδικό 321 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο. 

Εισερχόμαστε στη συζήτηση της τροπολογίας με γενικό αριθμό 2906 και ειδικό 322 για τους χώρους παραλαβής αιτήσεων υποψηφίων για διορισμούς. 

Ορίστε, κύριε Τζανή, έχετε να πείτε τίποτε για την τροπολογία αυτή; 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι απλή η τροπολογία. Απλά, θέλω να εξηγήσω στους συναδέλφους τους λόγους που επιβάλλουν αυτήν τη ρύθμιση. 

'Οπως είναι γνωστό, το άρθρο 16 του ν. 2190/1994 προβλέπει ότι η υποβολή των αιτήσεων των υποψηφίων για διορισμό, που γίνεται μέσω του ΑΣΕΠ, γίνεται σε κάθε νομαρχία όπου παραλαμβάνονται οι αιτήσεις από συνεργεία που συγκροτούνται για το σκοπό αυτό σε κάθε Νομαρχιακή Αυτοδιοίκηση. 

Πολλές φορές μέχρι τώρα οι Νομαρχιακές Αυτοδιοικήσεις είτε διότι έχουν (πρόβλημα), είτε διότι επικαλούνται πρόβλημα, αρνούνται την παραλαβή των αιτήσεων αυτών. Υπάρχει, λοιπόν, κατάσταση ανάγκης σε κάποιες περιπτώσεις που επιβάλλει στο δημόσιο, ως διοργανωτή αυτών των διαγωνισμών, να προβλέπει εναλλακτικές λύσεις, όταν οι υποψήφιοι προσέρχονται στους συγκεκριμένους χώρους και δεν βρίσκουν τους υπαλλήλους για την παραλαβή των αιτήσεων. 

Επίσης, κύριε Πρόεδρε, θα ήθελα να παρακαλέσω το "από 1.7.1999" να γίνει "από 17.7.1999", διότι στις 17 Ιουλίου 1999 εκδηλώθηκε η άρνηση της Νομάρχου κ. Μπεσμπέα να παραλάβει τις αιτήσεις. Και εδώ έχουμε ένα πάρα πολύ μεγάλο θέμα για το αν οι Νομαρχιακές Αυτοδιοικήσεις είναι θεσμοί εξυπηρέτησης και υπηρέτησης του κράτους ή αν είναι θεσμοί που επιδιώκουν συνδικαλιστικούς σκοπούς. 

Ζητώ, λοιπόν, να γίνει διόρθωση της ημερομηνίας της αναδρομικότητας και το "από 1.7.1999" να γίνει "από 17.7.1999" και παρακαλώ για την ψήφιση της τροπολογίας, ώστε να καταστεί δυνατός ο διαγωνισμός, που ήδη έχει προκηρυχθεί. 

ΓΕΩΡΓΙΟΣ ΤΣΑΦΟΥΛΙΑΣ: Δεν ξέρουμε μήπως είναι τίποτα δικοί σας και δεν πήγαν τα δικαιολογητικά εκεί και τους είπατε "εντάξει, βάλτε τα και θα τα πάρουμε". 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Δεν θέλω να πω τίποτα, επί της τροπολογίας, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Δεν θέλετε να πείτε τίποτα. 

Ο κ. Κανταρτζής έχει το λόγο. 

AXIΛΛΕΥΣ ΚΑΝΤΑΡΤΖΗΣ: Δεν θα είχαμε αντίρρηση για την τροπολογία αυτή, αλλά πραγματικά η τελευταία αναφορά την οποία έκανε ο κύριος Υφυπουργός, δημιουργεί ερωτηματικά εγκυρότητας όσον αφορά τη διενέργεια του διαγωνισμού. Λέει ότι εκδηλώθηκε άρνηση να παραλάβουν, χάθηκαν προθεσμίες κλπ. Δεν ξέρω τώρα πλέον τι μπορεί να γίνει, αν όλα αυτά μπορούν να θεραπευθούν ή όχι. Κατά τα άλλα δεν θα είχαμε αντίρρηση. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Την Τρίτη έρχεται το νομοσχέδιο, κύριε Υπουργέ. Γιατί δεν φέρνετε την τροπολογία εκεί για να λυθεί το θέμα; Διότι εδώ μας φέρνετε στο και πέντε να αποφασίσουμε για ποιο πράγμα; Απαντήστε μας. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Η πρώτη απάντηση είναι για τον κ. Τσαφούλια, για να καθησυχάσω τους φόβους του. Η υποβολή των δικαιολογητικών αρχίζει από 23 Ιουλίου -δεν έχει αρχίσει- και εκτείνεται μέχρι 11 Αυγούστου. Το ένα είναι αυτό για να μην υπάρχει υπόνοια ότι πάμε κάποιους, όπως είπατε, να τακτοποιήσουμε. 

Δεύτερον, κυρία Αλφιέρη, η ψήφιση του δικού μας νομοσχεδίου δεν είναι βέβαιο ότι θα γίνει μέχρι τις 11 Αυγούστου. Η ψήφιση, λοιπόν, αυτής της διάταξης επιβάλλεται από την κατάσταση έκτακτης ανάγκης που υπάρχει λόγω άρνησης της συγκεκριμένης νομαρχίας για παραλαβή των αιτήσεων και για την εξυπηρέτηση των υποψηφίων και μόνο, ώστε να μπορούν οι άνθρωποι να πάνε κάπου τις αιτήσεις τους κι' αυτό επιβάλλεται να γίνει πριν από την έναρξη της προθεσμίας παραλαβής των αιτήσεών τους. Το δικό μας νομοσχέδιο -σωστά ρωτάτε- δεν πρόκειται να ψηφισθεί νωρίτερα από τις 5 Αυγούστου. Επομένως, δεν είναι δυνατόν να προλάβουμε το διαγωνισμό που είναι σε εξέλιξη. 

Για να άρω, όμως, κάθε υπόνοια, σας λέω ότι εάν δεν υπήρχε το συγκεκριμένο πρόβλημα, δεν θα φέρναμε τη διάταξη. Με την ευκαιρία αυτή, όμως, είναι καλό ο νόμος να προβλέπει εναλλακτικές λύσεις για τις περιπτώσεις άρνησης παραλαβής των αιτήσεων προς όφελος και εξυπηρέτηση, επαναλαμβάνω, των ενδιαφερομένων υποψηφίων και κανενός άλλου. 

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει κανείς άλλος να μιλήσει επι της τροπολογίας με γενικό αριθμό 2906 και ειδικό 322. 

Ερωτάται το Τμήμα: Γίνεται δεκτή η τροπολογία, όπως την τροποποίησε ο κύριος Υπουργός; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2906 και ειδικό 322 έγινε δεκτή ομοφώνως, όπως την τροποποίησε ο κύριος Υπουργός. 

Κύριε Υπουργέ, υπάρχουν οκτώ εμπρόθεσμες τροπολογίες Βουλευτών και τέσσερις εκπρόθεσμες. Θα κάνετε κάποια από αυτές τις τροπολογίες δεκτή; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Από τη στιγμή, λοιπόν, που ο κύριος Υπουργός δεν θα κάνει καμία τροπολογία δεκτή, οι εκπρόθεσμες τροπολογίες δεν συζητούνται. Μπορούν, όμως, να συζητηθούν οι εμπρόθεσμες τροπολογίες και θα τις πάρουμε με τη σειρά. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, εγώ ανέπτυξα τη συναφή με την προηγούμενη του Υπουργείου Εργασίας και παραιτούμαι. 

ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί η τροπολογία με γενικό αριθμό 2880 και ειδικό 304 του κ. Κανταρτζή. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, είναι μια τροπολογία που έρχεται να ρυθμίσει ένα ζήτημα, το οποίο δεν σηκώνει αναβολή. Το λέω ευθύς εξαρχής, για να εξηγήσω περί τίνος πρόκειται. 

Στο εργοστάσιο Ρόκα στη Λάρισα απασχολούνταν περίπου τριακόσιοι εργαζόμενοι. Η επιχείρηση βέβαια έχει κλείσει και οι εργαζόμενοι έχουν χάσει τα λεφτά τους, μένουν απλήρωτοι, αν δεν ψηφιστεί η τροπολογία και εννοώ την αποζημίωση που δικαιούνται λόγω απώλυσης, το επίδομα αδείας. Τα περιουσικά στοιχεία τα τελευταία της επιχείρησης έχουν βγει σε πλειστηριασμό και απομένει η διανομή του εκπλειστηριάσματος. 

Είχαν γίνει διάφορες λοβιτούρες από τον επιχειρηματία ο οποίος άλλαζε διαρκώς τις μορφές της επιχείρησης και οι εργαζόμενοι είχαν χάσει το δικαίωμα να αναγγελθούν εμπρόθεσμα. Αν δεν ψηφιστεί η τροπολογία αυτή, οι εργαζόμενοι δεν πρόκειται να πάρουν τα λεφτά τους. Δεν είναι καμία χαριστική ρύθμιση στους εργαζόμενους που θα δώσει χρήματα είτε από τον κρατικό προϋπολογισμό είτε από πουθενά αλλού. Τα χρήματά τους να πάρουν οι άνθρωποι. Αν δεν τα πάρουν τώρα, θα τα πάρει το δημόσιο και η Εθνική Τράπεζα, η οποία είναι ενυπόθηκος. 

Από την άποψη αυτή, πρέπει, πιστεύουμε, σήμερα να δοθεί λύση στο πρόβλημα. Το πρόβλημα είναι πολιτικό. Δεν υπάρχει δυνατότητα για οποιαδήποτε άλλη καθυστέρηση. Επαναλαμβάνω, ότι η απόρριψή της σήμερα ισοδυναμεί με ματαίωση της ικανοποίησης των εργαζομένων και θα θέλαμε ο καθένας να πάρει την ευθύνη του. 

Σας αναφέρω απλώς ότι έχει κατατεθεί τροπολογία με το ίδιο ακριβώς περιεχόμενο την οποία υπογράφω και εγώ και άλλοι συνάδελφοι Βουλευτές του Νομού Λάρισας, όλων των κομμάτων. Δεν είναι βέβαια εδώ σήμερα για να την υποστηρίξουν. Επαναλαμβάνω, όμως, ότι θέλω να μπει σε ψηφοφορία και να πάρει ο καθένας τις ευθύνες του μέσα εδώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουράκης έχει το λόγο. 

ΙΩΑΝΝΗΣ ΚΟΥΡΑΚΗΣ: Κύριε Υπουργέ, αυτή είναι μια τροπολογία που την έχουν υπογράψει, όπως είπε ο συνάδελφος κ. Κανταρτζής, όλοι οι Βουλευτές, όλων των κομμάτων, της Λάρισας. Αφορά τους εργαζόμενους στην πρώην κλωστοϋφαντουργία ΡΟΚΑ και όπως είναι σήμερα η κατάσταση από το προϊόν του πλειστηριασμού θα ικανοποιηθεί μόνο η Εθνική Τράπεζα και το ελληνικό δημόσιο και έτσι θα αποκλειστούν οι εργαζόμενοι. 

Νομίζω, ότι είναι μια τροπολογία που, αν ψηφιστεί, λύνει το θέμα και οι εργαζόμενοι θα πάρουν τα χρήματα τα οποία δικαιούνται, τις νόμιμες αυτές απαιτήσεις. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, αυτή είναι μια τροπολογία που πρέπει πραγματικά να ψηφιστεί. Την έχει υπογράψει και ο Συνασπισμός. Ο κ. Κανταρτζής ανέπτυξε τους λόγους για τους οποίους πρέπει να ψηφιστεί. Δεν υπάρχουν περιθώρια. Αν χαθούν τα χρήματα των εργαζομένων, τι κάνουμε; Εμείς ψηφίζουμε λοιπόν αυτήν την τροπολογία και ζητάμε από την Κυβέρνηση να την κάνει δεκτή. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Χωρίς να μπω σε ανάπτυξη του θέματος, η Νέα Δημοκρατία συμφωνεί. 'Εχει άλλωστε υπογραφεί από τους Βουλευτές της Νέας Δημοκρατίας του Νομού Λαρίσης και ζητάμε να ψηφιστεί η συγκεκριμένη τροπολογία. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Η τροπολογία αυτή θα μπορούσε να έχει την έκθεση του Γενικού Λογιστηρίου του Κράτους, γιατί είναι μια τροπολογία που με αιφνιδιάζει. Εχθές είδα τους εργαζόμενους, τους είχα δει πάλι στο παρελθόν, έχω δει τους νομικούς τους συμβούλους, ο νομικός σύμβουλος του Υπουργείου μιλάει συνέχεια μαζί τους, υπάρχει η ουσία του προβλήματος, υπάρχει όμως και μια διαδικασία την οποία πρέπει όλοι να σεβαστούμε. 

Δεν μπορούμε με νόμο, κύριοι συνάδελφοι, να αναγνωρίζουμε δικαίωμα αποζημίωσης. Αν κάποιος έχει ή δεν έχει δικαίωμα αποζημίωσης, αυτό το κρίνουν μόνο τα δικαστήρια. Είναι αντισυνταγματικό να ρυθμίσουμε εμείς εδώ ποιος έχει δικαίωμα αποζημίωσης. 

'Ετσι ως έχει διατυπωθεί η τροπολογία, δεν μπορεί να προχωρήσει. Είπα μάλιστα χθες ότι εγώ είμαι διατεθειμένος να τους δώσω το δικαίωμα που έχασαν, της αναγγελίας. Αλλά οι ίδιοι μου είπαν πως αν τους δώσω το δικαίωμα της αναγγελίας, διότι έχασαν την προθεσμία και να κριθεί το βάσιμο αν έχουν ή δεν έχουν, διότι ανάμεσα σε αυτές τις εταιρείες, "ΡΟΚΑ", "ΙΝΚΟ", "ΙΝΚΟ ΕΛΛΑΣ", υπάρχουν διαδοχικές, διαφορετικές ρυθμίσεις στις οποίες δεν μπορούμε να απαντήσουμε. Και χθες ο νομικός σύμβουλός τους διαπίστωσε εγκαίρως ότι υπάρχει αδυναμία. Πάλι έβαλα το νομικό μας σύμβουλο να πει πώς θα διατυπωθεί η τροπολογία, ώστε να μην έχει ανίατη αντισυνταγματικότητα. Δεν μπορώ να αποδεχθώ μία τροπολογία η οποία δεν οδηγεί πουθενά. Είπα "να σας δώσω την προθεσμία και να κρίνουν τα δικαστήρια επί της ουσίας αν έχετε ή δεν έχετε δικαίωμα;" Μου είπαν "αυτό δεν μας αρκεί". Εγώ θα είμαι πάλι εδώ περί τα τέλη Αυγούστου ή αρχές Σεπτεμβρίου. Αν μπορέσει και υπάρξει μία τέτοια διατύπωση τέτοια που να μη δημιουργεί προβλήματα αντισυνταγματικότητας, είμαι έτοιμος να το αντιμετωπίσω. 'Εχω ασχοληθεί πολλές ώρες. 

ΠΡΟΕΔΡΕΥΩΝ (Παναγιώτης Σγουρίδης): Ας μείνουμε στη διαπίστωση του κυρίου Υπουργού και ας αφήσουμε το θέμα. 

ΑΧΙΛΛΕΥΣ ΚΑΝΤΑΡΤΖΗΣ: Θα ήθελα να πω και πάλι ότι δεν υπάρχει άλλος τρόπος επίλυσης του προβλήματος. Οι εργαζόμενοι αυτοί υπήρξαν θύματα αυτού του επιχειρηματία. 'Αλλαζε συνεχώς τις νομικές μορφές της επιχείρησης. 'Εχει ιδρύσει διάφορες επιχειρήσεις. Εκπλειστηριάστηκαν τα περιουσιακά τους στοιχεία. Εκπλειστηριάστηκαν τα στοιχεία του ΡΟΚΑ. Συνέχισε την απασχόληση των εργαζομένων με την εταιρεία "ΙΝΚΟ ΕΛΛΑΣ", "ΙΝΚΟ ΑΕ", "ΙΝΚΟ ΕΠΕ" κ.λπ. Δηλαδή, ένα ολόκληρο μπέρδεμα. Αυτοί οι άνθρωποι βρέθηκαν μπλεγμένοι χωρίς να το καταλάβουν. Χάνουν τα λεφτά τους. Εμείς θα επιμείνουμε στην ψήφιση της τροπολογίας. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Κανταρτζή, επειδή όλοι έχουν μία ευαισθησία σε αυτό το ζήτημα -και πιστεύω να το κατάλαβαν οι υπόλοιποι συνάδελφοι- μπορώ με νόμο να αναγνωρίσω ότι εσείς έχετε δικαίωμα αποζημίωσης έναντι του κ. Σγουρίδη ή έναντι εμού; Δηλαδή να έλθω με νόμο να πω ποιος έχει το δικαίωμα αποζημίωσης; Αυτό δεν μπορώ να το κάνω και ούτε εσείς θα μπορούσατε να το κάνετε στη θέση μου. Να πω ότι έχασαν την προθεσμία και να τους δώσω νέα προθεσμία για να εξετάσουν ποιος έχει δικαίωμα αποζημίωσης, έχει καλώς. Αλλά δεν το θέλουν αυτό. Δεν μπορώ με νόμο να θεμελιώσω δικαίωμα αποζημίωσης. Με αυτήν τη λογική θα μπορώ να σας πω, ότι έχετε δικαίωμα να πάρετε την Ομόνοια δική σας. Δεν μπορώ να το κάνω. Το κατάλαβαν οι εργαζόμενοι. Παρακαλώ να υπάρχει κάτι που να είναι σοβαρό και υπεύθυνο. 'Οπως είναι διατυπωμένη η τροπολογία δεν αντέχει, δεν περπατάει. 

ΠΡΟΕΔΡΕΥΩΝ (Παναγιώτης Σγουρίδης): Για τυπικούς και ουσιαστικούς συνταγματικούς λόγους προχωράμε στην επόμενη τροπολογία. 

ΑΧΙΛΛΕΥΣ ΚΑΝΤΑΡΤΖΗΣ: Επιμένουμε στην ψήφισή της. 

ΠΡΟΕΔΡΕΥΩΝ (Παναγιώτης Σγουρίδης): Δεν τη βάζω σε ψήφιση, διότι υπάρχει θέμα συνταγματικό. Δεν βάζω για ψήφιση τροπολογίες που δεν έχουν έκθεση του Γενικού Λογιστηρίου του Κράτους. 

ΑΧΙΛΛΕΥΣ ΚΑΝΤΑΡΤΖΗΣ: Με τη λογική αυτή, τροπολογία που κατατίθεται από Βουλευτή και δεν έχει έκθεση του Γενικού Λογιστηρίου, δεν μπορεί να γίνεται δεκτή. 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην επόμενη τροπολογία με γενικό αριθμό 2882 και ειδικό 305, των κυρίων Ροκόφυλλου, Κρητικού κλπ. Υπάρχει κανείς που θέλει να την αναπτύξει; Κανείς. 

Εισερχόμαστε στην τροπολογία με γενικό αριθμό 2883 και ειδικό 306 των κυρίων Σκρέκα, Δαμιανού, Παπαγεωργόπουλου κ.λπ. 

Ο κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Είναι η ίδια τροπολογία με την 2886 της κ. Αλφιέρη και μάλιστα εδώ, κύριε Υπουργέ, σας έχουμε στριμωγμένο στη γωνία. Μετά από τη φωτογραφική διάταξη για τον αντιπρόεδρο του οργανισμού, θα είναι σκάνδαλο να αρνηθείτε αυτή, η οποία διορθώνει αδικία. Είναι αυτή που αφορά το γενικό διευθυντή του ΟΕΚ. 

Σε προηγούμενο νομοσχέδιο για τους εν ενεργεία γενικούς διευθυντές είχε ρυθμιστεί το θέμα των αποδοχών τους. Και μάλιστα -και απορώ πως δεν αντιδράσατε εσείς ως Υπουργός- προβλέφθηκε ο γενικός διευθυντής του ΟΑΕΔ, αλλά αγνοήθηκε ο γενικός διευθυντής του ΟΕΚ. Εμείς, λοιπόν, ζητάμε να εξισωθεί και ο γενικός διευθυντής του ΟΕΚ, όπως ισχύουν οι νόμοι καθώς και οι δύο τέως γενικοί διευθυντές του ΟΕΚ. 

Λέω και για τους τέως, γιατί οι ισχύοντες νόμοι καλύπτουν τους εν ενεργεία και τους τέως. 

Στο ίδιο Υπουργείο -και γι' αυτό αντιδρώ, λέω πώς δεν αντιδράσατε τότε στο συνάδελφό σας που το ψήφισε- ενώ αναγνωρίσαμε στο γενικό διευθυντή του ΟΑΕΔ το δικαίωμα αυτό, δεν το αναγνωρίσαμε στον Οργανισμό Εργατικής Κατοικίας. Αυτή, λοιπόν, είναι μια αδικία, η οποία πρέπει να αρθεί, η οποία μάλιστα στοιχίζει και πολύ λιγότερα από τον αντιπρόεδρο του Οργανισμού Εργατικής Κατοικίας, που θα επαναλάβω ότι δεν είναι προσωπικό ρουσφέτι, αλλά είναι καθαρά κομματικό και φωτογραφική σας διάταξη. Εδώ μάλιστα θα έλεγα ότι είναι διακομματικό. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

Κυρία Αλφιέρη, και εσείς την ίδια τροπολογία έχετε. 

ΣΤΥΛΙΑΝΗ ΑΛΦΙΕΡΗ: 'Εχουμε την ίδια τροπολογία και συμφωνούμε με τη Νέα Δημοκρατία. Δεν θα πω περισσότερα από αυτά που είπε ο κ. Δαμιανός. 

Πιστεύω, κύριε Υπουργέ, ότι πρέπει να το κάνουμε δεκτό αυτό το αίτημα. Δεν εφαρμόζει νέα ήθη, αλλά αποκαθιστά μία αδικία. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Θέλω να ενημερώσω τους κυρίους συναδέλφους, ότι όταν ετοίμασα το σχέδιο νόμου το είχα μέσα. Αλλά το Υπουργείο Οικονομικών -επειδή ακριβώς αφορά νόμο του Υπουργείου Οικονομικών που έχει να κάνει με το μισθολόγιο όλου του προσωπικού της Δημόσιας Διοίκησης και υπάρχει γενική κυβερνητική απόφαση να μην παρεμβαίνουμε σε αυτό το νόμο το κάθε Υπουργείο χωριστά- έχει δεσμευτεί ότι θα αντιμετωπίσουμε το ζήτημα μαζί πλέον σε δικό τους νομοσχέδιο. Θέλω να είμαι σαφής. 

ΠΡΟΕΔΡΕΥΩΝ (Παναγιώτης Σγουρίδης): Κατόπιν αυτών θέλετε να βάλουμε την τροπολογία αυτή προς ψήφιση; 'Οχι. 'Αρα σημαίνει ότι πάει προς λύση το θέμα. 

Ακολουθεί η τροπολογία με γενικό αριθμό 2884 και ειδικό 307 της κ. Αλφιέρη, του κ. Μουσταφά κ.λπ. 

Κυρία Αλφιέρη, έχετε να πείτε κάτι γι' αυτήν την τροπολογία; 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, υπάρχει ένα πρόβλημα και μίλησα και στην πρωτολογία μου για τους ογδόντα υπαλλήλους. Τι θα γίνει μ'αυτούς; Δεν μας απαντήσατε. Πάντως, υπάρχουν βεβαιώσεις απ' όλα τα εργατικά κέντρα και από άλλες πληροφορίες, ότι υπάρχει έλλειψη προσωπικού και έλλειψη ιδιαίτερα μηχανικών για να υλοποιήσουν άμεσα τα κοινωνικά προγράμματα. Και εσείς υπερασπιστήκατε ότι πρέπει άμεσα να προχωρήσουμε στην υλοποίηση κοινωνικών προγραμμάτων. Είναι ογδόντα υπάλληλοι που δουλεύουν από δύο μέχρι πέντε χρόνια. Ζητάμε μ'αυτήν την τροπολογία να εξυπηρετούν βέβαια τις πάγιες ανάγκες τους, αλλά ζητούμε τη μονιμοποίησή τους. Ζητάμε να μας απαντήσετε τι έχετε σκεφθεί και τι προτίθεστε να κάνετε πάνω σ'αυτό το θέμα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, τη ρύθμιση αυτήν τη στηρίζουμε και εμείς. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Αυτή η τροπολογία αφορά ζητήματα που ρυθμίζουν τις εργασιακές σχέσεις εργαζομένων στον Οργανισμό Εργατικής Κατοικίας. Αυτό, όμως, είναι ένα ζήτημα ευρύτερο, τι θα κάνουμε με όλους αυτούς τους ανθρώπους, την τακτοποίησή τους. Εδώ έχω και άλλα ζητήματα, δεν έχω μόνο αυτό, για το ΕΛΚΕΠΑ κ.λπ. Αλλά έχουμε αποφασίσει ως Κυβέρνηση για όλα αυτά τα ζητήματα να δούμε τις ιδιαιτερότητές τους και να τα αντιμετωπίσουμε όλα μαζί. Γιατί είναι αυτονόητο ότι οι αποσπασματικές ρυθμίσεις ή οι επιμέρους ρυθμίσεις, δημιουργούν πλέον αλυσίδα προβλημάτων και δικαιολογημένων παραπόνων από άλλες κατηγορίες εργαζομένων που είναι στην ίδια κατεύθυνση "γιατί εκείνοι και όχι εμείς". Είναι ένα ζήτημα γενικότερης κυβερνητικής πολιτικής και έτσι μάλλον θα αντιμετωπισθεί. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Αλφιέρη. 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, θέλω να σας ρωτήσω κάτι, γιατί κάθε φορά το ίδιο μας λέτε ως Κυβέρνηση, ότι θα υπάρξει μια διακομματική επιτροπή για να συζητήσει κ.λπ. και ποτέ δεν έχουμε δει αυτήν τη Διακομματιή Επιτροπή, παρά το ότι σαν Συνασπιμός έχουμε θέσει πολλές φορές το θέμα. 

Στο Υπουργείο Εσωτερικών, που φέρνει ένα νομοσχέδιο αυτήν την εβδομάδα που μας έρχεται, μπαίνουν ζητήματα τακτοποίησης τέτοιων υποθέσεων; 

Επειδή είπατε ότι πρέπει να υπάρξει μια σφαιρική πολιτική, θέλω να σας ρωτήσω αν μπαίνουν, για να σταματήσουμε να πιέζουμε προς αυτήν την κατεύθυνση και να το συζητήσουμε συλλογικά εκεί. Εάν όμως δεν μπαίνει, υπάρχει θέμα κοροϊδίας. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν έχω να απαντήσω κάτι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Προχωρούμε στην επόμενη τροπολογία που καταθέσατε, κυρία Αλφιέρη, με γενικό αριθμό 2885 και ειδικό 308, που τη συνυπογράφουν ο κ. Δραγασάκης και ο κ. Μουσταφά. 

Ορίστε, κ. Αλφιέρη έχετε το λόγο. 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, αυτή είναι δική σας υπόθεση. Επειδή μιλήσαμε για ζητήματα παραγωγικότητας, εμείς θα ζητήσουμε εδώ ένα bonus παραγωγικότητας για τους υπαλλήλους του ΟΕΚ. Γιατί το ζητάμε αυτό; Είναι οι πιο χαμηλόμισθοι υπάλληλοι. Δεν θα επιβαρύνουν το δημόσιο προϋπολογισμό, θα επιβαρύνουν όμως τον προϋπολογισμό του ΟΕΚ. 

Επειδή θέλετε να προχωρήσουν τα κοινωνικά προγράμματα, επειδή δεν προσλαμβάνετε ανθρώπους, ούτε μονιμοποιείτε, εμείς ζητάμε αυτό το bonus. Τι σκέπτεται να κάνει η Κυβέρνηση και εσείς προσωπικά σαν προϊστάμενος του Υπουργείου Εργασίας; 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Η απάντηση είναι παράλληλη με αυτά που είπα προηγούμενα. Δεν μπορούμε να πάμε σε αποσπασματικές ρυθμίσεις. Αυτά θέλουν συνολική αντιμετώπιση και έτσι δεν μπορώ να κάνω δεκτή την τροπολογία. 

ΠΡΟΕΔΡΕΥΩΝ (Παναγιώτης Σγουρίδης): 'Εχετε ακόμη μία, κ. Αλφιέρη, την οποία υπογράψατε μόνη σας, την τροπολογία με γενικό αριθμό 2888 και ειδικό 311. 

Ορίστε, έχετε το λόγο. 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, είναι μια υπόθεση με κοινωνικό περιεχόμενο. Με ταλαιπωρεί -όχι εμένα, τους Ροδίτες- δύο ολόκληρα χρόνια. 

Είναι εκατόν πενήντα διαμερίσματα και είναι έτοιμα και παραδοτέα από το 1969. Οι άνθρωποι έχουν πεθάνει, τα έχουν δώσει στα παιδιά τους, έχει γίνει ένα κομφούζιο. Προσπαθούμε με απανωτές ερωτήσεις και πιέσεις να λυθεί το πρόβλημα, πράγμα που δεν έχει γίνει. 

Πρέπει να σας πούμε ότι δεν έχουμε καμία κομματική σχέση. Είναι κοινωνικό το φαινόμενο. Πρέπει να το λύσετε. Τι θα γίνει με αυτό; 

Πρέπει να πούμε και κάτι άλλο. Είχαμε επισημάνει ότι δεν υπάρχει εισπρακτικός μηχανισμός στο Υπουργείο. Οι άνθρωποι αυτοί δεν μπορούν να πληρώσουν. Πώς θα το αντιμετωπίσετε και πώς θα λυθεί αυτό το πρόβλημα; Θα μας πείτε κάτι ή δεν θα μας πείτε; 'Η εντάσσεται και αυτό στις κεντρικές πολιτικές επιλογές της Κυβέρνησης; 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν γνωρίζω την ιδιαιτερότητα του θέματος. Τώρα κατετέθη η τροπολογία. 

ΣΤΥΛΙΑΝΗ ΑΛΦΙΕΡΗ: Μου έχετε απαντήσει επτακόσιες φορές. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σας παρακαλώ. 

Από εκεί και πέρα έχω δώσει οδηγίες στη νομική μου υπηρεσία να δει το ζήτημα. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Για την τροπολογία των κυρίων Αδαμόπουλου και Στάικου δεν υπάρχει απ' ό,τι βλέπω κανένας να την αναπτύξει. 

Δεν υπάρχει άλλη τροπολογία και μένει να ψηφίσουμε το ακροτελεύτιο άρθρο. 

Ερωτάται το Τμήμα: Γίνεται δεκτό το ακροτελεύτιο άρθρο όπως αυτό έχει αναριθμηθεί; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το ακροτελεύτιο άρθρο έγινε δεκτό ομοφώνως, όπως αυτό έχει αναριθμηθεί. 

Συνεπώς, το νομοσχέδιο του Υπουργείου Εργασίας και Κοινωνικών Ασφαλίσεων: "Στεγαστικά Προγράμματα του Οργανισμού Εργατικής Κατοικίας (Ο.Ε.Κ.) και άλλες διατάξεις" έγινε δεκτό επί της αρχής και επί των άρθρων. 

Η ψήφισή του στο σύνολο αναβάλλεται για άλλη συνεδρίαση. 

Κύριοι συνάδελφοι, έχουν διανεμηθεί τα Πρακτικά της Τρίτης 13 Ιουλίου 1999, της Τετάρτης 14 Ιουλίου 1999 και ερωτάται το Τμήμα εάν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 13 Ιουλίου 1999 και της Τετάρτης 14 Ιουλίου 1999 επεκυρώθησαν. 

Κύριοι συνάδελφοι, δέχεσθε σε αυτό το σημείο να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 13.55' λύεται η συνεδρίαση για την προσεχή Τρίτη 27 Ιουλίου 1999 και ώρα 18.30' με αντικείμενο εργασιών του Τμήματος, νομοθετική εργασία, σύμφωνα με την ημερήσια διάταξη που θα διανεμηθεί. 

Ο ΠΡΟΕΔΡΟΣ                                                                                               ΟΙ ΓΡΑΜΜΑΤΕΙΣ























 







