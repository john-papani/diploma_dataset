      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄ 
      ΣΥΝΟΔΟΣ Α΄
      ΣΥΝΕΔΡΙΑΣΗ ΚΕ΄
      ΠΕΜΠΤΗ 20 Μαΐου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές, από το 8ο Δημοτικό Σχολείο Γλυφάδας, το Δημοτικό Σχολείο Γέρακα, το Σχολείο Μπίλφεν Κωνσταντινουπόλεως, το 2ο Δημοτικό Σχολείο Ελληνικού Αττικής, το 6ο Δημοτικό Σχολειό Άρτας, ο Πρέσβης της Κορέας καθώς και τρεις Βουλευτές της Κορέας και ομάδα γυναικών φίλων του Κοινοβουλευτισμού, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 24 Μαΐου 2004, αναφορών και ερωτήσεων της Τρίτης 25 Μαΐου 2004, σελ.
      4. Συζήτηση επικαίρων ερωτήσεων.
      α) Προς τον Υπουργό Εσωτερικών, Δημόσιας Διοίκησης και Αποκέντρωσης ι) σχετικά με τη διαφθορά και τη δυσλειτουργία στη δημόσια διοίκηση κ.λπ., σελ.
      ιι) σχετικά με τη μονιμοποίηση των συμβασιούχων του δημόσιου τομέα κλπ., σελ.
      β) Προς την Υπουργό Πολιτισμού, σχετικά με την ακύρωση χρηματοδότησης της Εταιρείας «Ολυμπιακή Προοπτική Αχαΐας», σελ.
      γ) Προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από την έντονη κακοκαιρία βαμβακοκαλλιεργητών της Θεσσαλίας, σελ.
      δ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λειτουργία Εθνικού Πάρκου Ζακύνθου κλπ., σελ.
      ε) Προς τον Υπουργό Εθνικής Παιδείας και Θρησκευμάτων σχετικά με τη μονιμοποίηση των συμβασιούχων που υπηρετούν στο Πανεπιστήμιο Αιγαίου κ.λπ., σελ.
      ιι) σχετικά με την καταβολή των δεδουλευμένων στους εργαζομένους στα Τεχνολογικά Εκπαιδευτικά Ιδρύματα κλπ., σελ.
      στ) Προς τον Υπουργό Εξωτερικών ι) σχετικά με τα βασανιστήρια αιχμαλώτων στο Ιράκ, τις πρωτοβουλίες της Κυβέρνησης στην Ευρωπαϊκή Ένωση κλπ., σελ.
      ιι) σχετικά με την έκδοση βίζας για τους Έλληνες επισκέπτες των Ηνωμένων Πολιτειών Αμερικής κλπ., σελ.
      ζ) Προς τον Υπουργό Εθνικής Άμυνας, σχετικά με τις προθέσεις της Κυβέρνησης για αναθεώρηση του ισχύοντος δόγματος του Ενιαίου Αμυντικού Χώρου (ΕΑΧ) Ελλάδας-Κύπρου, σελ.
      η) Προς τον Υπυργό Υγείας και Κοινωνικής Αλληλεγγύης ι)σχετικά με τη μονιμοποίηση των συμβασιούχων που εργάζονται στα δημόσια νοσοκομεία, την έλλειψη νοσηλευτικού προσωπικού, σελ.
      ιι) σχετικά με τη λήψη αντικαπνιστικών μέτρων, κλπ., σελ.
      ιιι) σχετικά με τη λειτουργία κέντρων εκπαίδευσης και αποκατάστασης παιδιών με αναπηρίες ή μαθησιακές δυσκολίες κ.λπ., σελ.
      5. Συζήτηση επερώτησης είκοσι οκτώ (28) Βουλευτών του ΠΑΣΟΚ Υπουργείου Ανάπτυξης, σχετικά με την άνοδο των τιμών των καυσίμων, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίου νόμου: Οι Υπουργοί Οικονομίας και Οικονομικών και Απασχόλησης και Κοινωνικής Προστασίας, κατέθεσαν σχέδιο νόμου: «Κατάργηση ειδικής εισφοράς επί των συντάξεων του Δημοσίου και των άλλων ασφαλιστικών φορέων», σελ.
      2. Κατάθεση πρόταση νόμου: Οι Βουλευτές κύριοι Α. Λοβέρδος, Α. Διαμαντοπούλου, Μ. Καρχιμάκης, Ε. Σχοιναράκη-Ηλιάκη, Ρ. Ζήση, Μ. Μπόλαρης, Α. Αντωνίου και Γ. Παπαντωνίου κατέθεσαν πρόταση νόμου: «Ρύθμιση θεμάτων προσωπικού των Ενόπλων δυνάμεων και άλλες διατάξεις», σελ.
      ΟΜΙΛΗΤΕΣ
      Α.  Επί των Επικαίρων Ερωτήσεων:
      ΑΛΑΒΑΝΟΣ Α. σελ.
      ΑΝΔΡΙΑΝΟΠΟΥΛΟΣ Α., σελ.
      ΑΝΔΡΟΥΛΑΚΗΣ Δ., σελ.
      ΓΙΑΝΝΟΠΟΥΛΟΣ Α., σελ.
      ΚΑΛΟΓΙΑΝΝΗΣ Σ., σελ.
      ΚΑΛΟΣ Γ., σελ.
      ΚΟΣΙΩΝΗΣ Π., σελ.
      ΚΟΥΒΕΛΗΣ Φ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΜΙΧΑΛΟΛΙΑΚΟΣ β., σελ.
      ΜΠΑΣΙΑΚΟΣ Ε., σελ.
      ΞΗΡΟΤΥΡΗ – ΑΙΚΑΤΕΡΙΝΑΡΗ Α., σελ.
      ΠΑΤΣΙΛΙΝΑΚΟΣ Ι., σελ.
      ΠΑΥΛΟΠΟΥΛΟΣ Π., σελ.
      ΠΕΤΡΑΛΙΑ – ΠΑΛΛΗ Φ., σελ.
      ΣΤΥΛΙΑΝΙΔΗΣ Ε., σελ.
      ΤΣΙΟΓΚΑΣ Δ., σελ.
      ΤΣΟΥΡΗ Ε., σελ.
      ΤΣΟΧΑΤΖΟΠΟΥΛΟΣ Α., σελ.
      ΦΟΥΡΑΣ Α., σελ.
      Β) Επί της Επερωτήσεως:
      ΒΕΡΕΛΗΣ Χ., σελ.
      ΓΚΑΤΖΗΣ Ν., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΑΓΕΩΡΓΙΟΥ Α., σελ.
      ΠΑΠΟΥΤΣΗΣ Χ., σελ.
      ΠΙΠΕΡΓΙΑΣ Δ. σελ.
      ΠΟΛΥΔΩΡΑΣ Β., σελ.
      ΣΑΛΑΓΚΟΥΔΗΣ Γ., σελ.
      ΣΓΟΥΡΙΔΗΣ Π., σελ.
      ΣΙΟΥΦΑΣ Δ., σελ.
      ΤΣΟΧΑΤΖΟΠΟΥΛΟΣ Α., σελ.
      ΧΡΙΣΤΟΔΟΥΛΑΚΗΣ Ν., σελ.
      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α΄
      ΣΥΝΕΔΡΙΑΣΗ ΚΕ΄
      Πέμπτη 20 Μαΐου 2004
      Αθήνα, σήμερα στις 20 Μαΐου 2004, ημέρα Πέμπτη και ώρα 10.43΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση. 
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19.5.2004 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΚΔ΄ συνεδριάσεώς του, της Τετάρτης 19 Μαΐου 2004 σε ό,τι αφορά την ψήφιση στο σύνολο του σχεδίου νόμου: «Ρύθμιση θεμάτων προσωπικού Υπουργείου Δημόσιας Τάξης και άλλες διατάξεις».
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Μιλτιάδη Βέρρα, Βουλευτή Αχαΐας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία το Σωματείο Γονέων – Κηδεμόνων και ΑμΕΑ Νομού Ηλείας «ΗΛΙΣ» ζητεί τη στελέχωση του ΚΕΚΥΚΑΜΕΑ ώστε να λειτουργήσει και να ανταποκριθεί στο σημαντικό και εκπαιδευτικό έργο των ΑμΕΑ.
2) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Γαργαλιάνων ζητεί την αποζημίωση των πληγέντων κατοίκων του Δήμου του που επλήγησαν από την ανεμοθύελλα – θαλασσοταραχή της 5/5/2004.
3) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Κοινότητα Βαρνάβα Αττικής ζητεί την απόδοση στους ΟΤΑ παρακρατηθέντων πόρων από το Ταμείο Παρακαταθηκών και Δανείων με διαγραφή αντιστοίχων χρεών.
4) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η μη Κυβερνητική Οργάνωση Αστική και μη Κερδοσκοπική Εταιρεία «ΟΔΥΣΣΕΑΣ» ζητεί οικονομική και θεσμική συμπαράσταση στο πολιτιστικό της έργο.
5) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Επιτυχόντες σε Διαγωνισμό για Υποψηφίους Ακολούθους Πρεσβείας ζητούν την εισαγωγή τους στην Διπλωματική Ακαδημία του Υπουργείου Εξωτερικών.
6) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Εξωραϊστικός Εκπολιτιστικός Σύλλογος Νέου και Παλαιού Σιδηροδρομικού Σταθμού Θεσσαλονίκης «ΑΝΑΓΕΝΝΗΣΗ» διαμαρτύρεται για την ανεξέλεγκτη λειτουργία στην περιοχή του  οίκων ανοχής.
7) Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά με την οποία τα Κέντρα Εξυπηρέτησης Πολιτών του Νομού Σερρών ζητούν την αποδοχή πρότασης για τη μονιμοποίηση των συμβασιούχων στα πιο πάνω κέντρα.
8) Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε υπόμνημα στο οποίο ζητείται η λήψη μέτρων για τη διάσωση του Μεγάρου Ιόλα.
9) Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά με την οποία το Σωματείο Εργαζομένων Γενικού Νοσοκομείου Σερρών «Ο ΑΓΙΟΣ ΛΟΥΚΑΣ» ζητεί την πρόσληψη υγειονομικού και λοιπού προσωπικού.
10) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία το Νομαρχιακό Συμβούλιο Ζακύνθου διαμαρτύρεται για την εγκατάσταση κεραιών κινητής τηλεφωνίας σε κατοικημένες περιοχές.
11) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία το Νομαρχιακό Συμβούλιο Ζακύνθου διαμαρτύρεται για φαινόμενο ξυλοδαρμού μαθητών από αλλοδαπούς.
12) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία το Εθνικό Θαλάσσιο Πάρκο Ζακύνθου ζητεί την άμεση θεσμική και οικονομική του υποστήριξη.
13) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία οι Εργαζόμενοι του φορέα Διαχείρισης του Εθνικού Θαλάσσιου Πάρκου Ζακύνθου ζητούν την άμεση καταβολή οφειλομένων αποδοχών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 150/20-4-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 40/12-5-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Aπαντώντας στην παραπάνω ερώτηση που κατέθεσε η Βουλευτής κα. Α. Ξηροτύρη- Αικατερινάρη, σας πληροφορούμε τα εξής:
     Η Γενική Δ/νση Ανάπτυξης και Προστασίας Δασών του Υπουργείου μας, χρηματοδοτεί πλέον την εκτέλεση δασοτεχνικών έργων μόνο από Εθνικούς Πόρους του Προγράμματος Δημοσίων Επενδύσεων. Στα πλαίσια αυτά κατανέμονται πιστώσεις στις περιφερειακές δασικές υπηρεσίες για τη διάνοιξη και συντήρηση δασικών δρόμων, οι οποίες για το έτος 2004 ανέρχονται στο ύψος των 5.000.000€ για όλη την επικράτεια. Η κατανομή ανά δασαρχείο αντιστοιχεί στο ποσό των 45.000€, δηλαδή για τα τρία δασαρχεία του Νομού Χαλκιδικής (Πολυγύρου, Αρναίας και Κασσάνδρας) προβλέπεται χρηματοδότηση για τη συντήρηση του δασικού οδικού δικτύου στο ποσό των 135.000€.
     Επίσης υπάρχει η δυνατότητα χρηματοδότησης από πιστώσεις του Γ΄ΚΠΣ, το οποίο όμως για τον τομέα Δασών υλοποιείται από τα Επιχειρησιακά Προγράμματα των Περιφερειών της χώρας (ΠΕΠ).
     Άλλες ενέργειες της ως άνω Υπηρεσίας αφορούν τη χρηματοδότηση της απογευματινής λειτουργίας των Περιφερειακών Δασικών Υπηρεσιών τις εργάσιμες ημέρες, τις Κυριακές και τις εξαιρέσιμες, την αποστολή περιπόλων στις περιοχές ευθύνης των Δασαρχείων, καθώς και την εργασία συνεργείων εργατών για τον καθαρισμό της υπορόφου βλαστήσεως, κυρίως κατά μήκος του δασικού οδικού δικτύου. Η χρηματοδότηση των ανωτέρω ενεργειών γίνεται από πιστώσεις Τακτικού Προϋπολογισμού και ανέρχεται για όλη τη χώρα στο ύψος των 7.500.000€.
     Όσον αφορά την ορθή κατανομή σχετικών πιστώσεων στους ΟΤΑ της χώρας για έργα προστασίας από δασικές πυρκαγιές (συντήρηση δρόμων κ.λ.π.) αυτές πραγματοποιούνται από το Υπουργείο Εσωτερικών Δημόσιας Διοίκησης και Αποκέντρωσης απ' ευθείας στους Δήμους.
     Ο Υφυπουργός
     Ε. ΜΠΑΣΙΑΚΟΣ»
      2. Στην με αριθμό 152/21-4-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/4227/12-5-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σε ό,τι μας αφορά, σας γνωρίζουμε ότι, στα πλαίσια μιας νέας πολιτικής δημόσιας τάξης, το Υπουργείο μας καταβάλλει κάθε δυνατή προσπάθεια για την καλύτερη και αποτελεσματικότερη αστυνόμευση, την πληρέστερη εξυπηρέτηση των πολιτών, την αναβάθμιση του προσφερόμενου έργου, την εξασφάλιση καλύτερων συνθηκών τάξης και ασφάλειας, την περαιτέρω ενίσχυση και παγίωση του αισθήματος ασφαλείας και γενικότερα την προαγωγή του κλίματος εμπιστοσύνης και συνεργασίας μεταξύ Αστυνομίας και πολιτών.
     Ειδικότερα, σε ό,τι αφορά την αστυνόμευση του πάρκου «Ελ. Βενιζέλος», που βρίσκεται στην περιοχή Ασυρμάτου, σας πληροφορούμε ότι οι αρμόδιες Υπηρεσίες μας, με πεζές και εποχούμενες περιπολίες, διενεργούν συχνούς και συστηματικούς ελέγχους και εφαρμόζουν κατά των παραβατών τις διατάξεις της ισχύουσας νομοθεσίας. Πάντως, επισημαίνεται ότι, στο εν λόγω πάρκο, δεν έχει διαπιστωθεί διάπραξη αξιόποινων πράξεων ή διακίνηση ναρκωτικών ουσιών.
     Τέλος, στις αρμόδιες Υπηρεσίες μας δόθηκαν πρόσθετες εντολές και οδηγίες προκειμένου να συνεχίσουν με αμείωτο ενδιαφέρον την αστυνόμευση στο αναφερόμενο πάρκο με στόχο την αποτελεσματικότερη αντιμετώπιση των αστυνομικής φύσεως προβλημάτων των πολιτών.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
      3. Στην με αριθμό 121/19-4-2003 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 17683/Β/648/13-5-04 έγγραφο από τον Υπουργό Οικονομίας και Οικονομικών η ακόλουθη απάντηση:
     «Απαντώντας στην παραπάνω ερώτηση του Βουλευτή κ. Μιχ. Καρχιμάκη και σε ότι μας αφορά, σας γνωρίζουμε ότι η δημιουργία και λειτουργία υγιούς και αξιόπιστης Κεφαλαιαγοράς είναι βασικός στόχος της Κυβέρνησης όπως άλλωστε εξαγγέλθηκε στις προγραμματικές δηλώσεις της.
     Προς το σκοπό αυτό μελετώνται σε σφαιρικό επίπεδο οι νομοθετικές και Κανονιστικές διατάξεις οι οποίες θα αναβαθμίσουν ριζικά την λειτουργία του Χρηματιστηρίου και θα καταστήσουν την Ελληνική Κεφαλαιαγορά ανταγωνιστική και ελκυστική, ιδιαίτερα στα πλαίσια της Ε.Ε.
     Πλέον τούτου η Κυβέρνηση είναι αποφασισμένη να υιοθετήσει σύντομα όλες τις Κοινοτικές οδηγίες και Κανονισμούς της Ε.Ε. ώστε να εναρμονισθεί το λειτουργικό επίπεδο της Ελληνικής Κεφαλαιαγοράς στα πλαίσια της δημιουργούμενης ενιαίας Ευρωπαϊκής Κεφαλαιαγοράς.
     Ο Υπουργός
     Γ. ΑΛΟΓΟΣΚΟΥΦΗΣ»
     4. Στην με αριθμό 334/28-4-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./28/10-5-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ.πρ.334/28-4-2004 ερώτησης της Βουλευτού κας Μαρίας Δαμανάκη, σας πληροφορούμε τα εξής:
     Η Εταιρεία Συγγραφέων επιχορηγείται ανελλιπώς από τη Διεύθυνση Γραμμάτων του Υπουργείου Πολιτισμού με σημαντικότατα ποσά, σε σύγκριση με άλλες λογοτεχνικές ενώσεις, δεδομένου ότι το Υπουργείο Πολιτισμού αναγνωρίζει την αξιόλογη δραστηριότητά της και τη συνεισφορά της στην πνευματική ζωή.
     Λόγω του προϋπάρχοντος σημαντικού ελλείμματος πιστώσεων από τον Ειδικό Λογαριασμό Ν.234372/1 (ΟΠΑΠ), το θέμα της επιχορήγησης της Εταιρείας Συγγραφέων βρίσκεται σε εκκρεμότητα αυτή τη στιγμή προκειμένου να συνεξετασθεί με τα υπόλοιπα αιτήματα φορέων όταν διατεθούν πιστώσεις από τον Ειδικό Λογαριασμό.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     5. Στην με αριθμό 371/29-4-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 6/12-5-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 29/04/2004 ερώτησης του Βουλευτή κ. Ανδρέα Μακρυπίδη, σας γνωρίζουμε ότι:
     α) Οι εργασίες στο Παλαιό Κλειστό Γυμναστήριο του Δ.Α.Κ. Αγρινίου έχουν ολοκληρωθεί και θα δοθεί άμεσα για χρήση. Οι καθυστερήσεις που υπήρξαν οφείλονται στο γεγονός ότι με την πρόοδο των εργασιών εντοπίστηκαν αρκετά προβλήματα στο Γυμναστήριο και χρειάστηκε να γίνουν πολλές εργασίες, οι οποίες δεν προβλέπονταν στην αρχική μελέτη.
     β) Για το Κλειστό Γυμναστήριο Τ11α στο Δήμο Αγρινίου είχε υπογραφεί σύμβαση στις 18-02-1998 με την ανάδοχο Κοινοπραξία: «Νικ. Θάνος - Νικ. Βίτσας» . Οι εργασίες συνεχίστηκαν μέχρι τον Αύγουστο του 1999, έκτοτε ουδεμία εργασία έγινε στο έργο.
     Η Υπηρεσία μας, επειδή η ανάδοχος Κοινοπραξία δεν εκτελούσε καμία εργασία, παρά τις εντολές μας (ειδικές προσκλήσεις), κήρυξε οριστικά έκπτωτο τον ανάδοχο με απόφαση του Γ.Γ.Α. (12-07-2000). Κατά της απόφασης του Γ.Γ.Α. ο ανάδοχος υπέβαλε πρoσφυγή στο Τριμελές Διοικητικό Εφετείο Αθηνών, το οποίο με απόφασή του, που μας κοινοποιήθηκε στις 27-11-2002, ακύρωσε την απόφαση του Γ.Γ.Α., με την οποία είχε κηρυχθεί έκπτωτος ο ανάδοχος.
     Τελικά η Υπηρεσία, προκειμένου να απεμπλακεί από τις προσφυγές στα δικαστήρια της αναδόχου Κοινοπραξίας κατά των αποφάσεών της με απόφαση του Προϊστάμενου της Διευθύνουσας το έργο και σύμφωνη γνώμη της Ιεραρχίας, διέλυσε τη σύμβαση στις 15-04-2003 και συγκροτήθηκε Επιτροπή για την παραλαβή των εργασιών (22-07-2003). Η Επιτροπή παρέλαβε τις εργασίες στις 26-11-2003 συντάσσοντας σχετικό πρωτόκολλο, το οποίο επιδόθηκε με δικαστικό επιμελητή στον εκπρόσωπο της αναδόχου Κοινοπραξίας στις 14-01-2004. Κατά του πρωτοκόλλου παραλαβής υποβλήθηκε στις 19-01-2004 ένσταση από τον ανάδοχο. Στις 2-03-2004 διαβιβάστηκαν στη Διεύθυνση Μελετών επιμετρητικά στοιχεία, ώστε να προχωρήσει στη σύνταξη της μελέτης. Όπως πληροφορηθήκαμε εκπονείται ήδη η μελέτη για την αποπεράτωση των εργασιών του Γυμναστηρίου και πρόκειται να δημοπρατηθεί σύντομα.
     γ) Θα πρέπει τέλος να επισημάνουμε προς τον ερωτώντα βουλευτή, ότι όλα όσα αναφέρονται στην ερώτησή του περί στασιμότητας των έργων της περιφέρειας και έλλειψης επαρκούς χρηματοδότησης των έργων, αποτελούν παραλείψεις της προηγούμενης κυβέρνησης του ΠΑΣΟΚ, στην κοινοβουλευτική ομάδα του οποίου ανήκει και ο ερωτών βουλευτής, τις οποίες η Κυβέρνηση καλείται τώρα να αντιμετωπίσει.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
      6. Στην με αριθμό 248/23-4-04 ερώτηση των Βουλευτών κυρίων Σταύρου Σκοπελίτη και Ελπίδας Παντελάκη δόθηκε με το υπ’ αριθμ. Β-315/12-5-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 248/23-4-2004, που κατέθεσαν στη Βουλή οι Βουλευτές κ. Σταύρος Σκοπελίτης και κα Ελπίδα Παντελάκη, σχετικά με την αεροπορική εξυπηρέτηση της νήσου Λήμνου, σύμφωνα και με το έγγραφο αριθμ. 180/Ι27-4-2004 των Ολυμπιακών Αερογραμμών, σας πληροφορούμε τα παρακάτω:
     Οι Ολυμπιακές Αερογραμμές, με κύριο γνώμονα την καλύτερη εξυπηρέτηση του επιβατικού κοινού, σχεδιάζουν το πρόγραμμα των δρομολογίων έτσι ώστε να καλύπτουν -κατά το δυνατόν- οι ανάγκες και της εγχώριας και της ευρύτερης αγοράς.
     Ιδιαίτερη προσοχή έχει δοθεί στις ακριτικές περιοχές και ειδικότερα για τη νήσο Λήμνο έχουν προγραμματιστεί 14 πτήσεις εβδομαδιαίως, για τη διαδρομή Αθήνα - Λήμνο - Αθήνα.
     Επισημαίνεται ότι η γραμμή αυτή εξυπηρετείται, επί σειρά ετών, με δύο δρομολόγια την ημέρα και ανάλογα με τη ζήτηση και τη διαθεσιμότητα των αεροσκαφών δρομολογούνται και αεροσκάφη μεγαλύτερης χωρητικότητας.
     Άλλοι προορισμοί από και προς τη Λήμνο, έχουν ως εξής:
     - Θεσσαλονίκη - Λήμνος 5 δρομολόγια την εβδομάδα, μέχρι 6 Μαΐου.
     6 δρομολόγια την εβδομάδα, από 7 Μαΐου.
     Η γραμμή αυτή, εξυπηρετείται με 6 δρομολόγια την εβδομάδα, από τον Δεκέμβριο του 2003. Κατά την περίοδο από 28 Μαρτίου μέχρι 2 Μαΐου 2004 εξυπηρετήθηκε με 5 δρομολόγια την εβδομάδα, λόγω συντήρησης αεροσκάφους.
     - Λήμνος - Μυτιλήνη 5 δρομολόγια την εβδομάδα (γραμμή ενταγμένη στο καθεστώς των άγονων γραμμών).
     - Λήμνος - Χίος 2 δρομολόγια την εβδομάδα (γραμμή ενταγμένη στο καθεστώς των άγονων γραμμών).
     - Λήμνος - Σάμος 2 δρομολόγια την εβδομάδα (γραμμή ενταγμένη στο καθεστώς των άγονων γραμμών).
     - Λήμνος - Ρόδος 2 δρομολόγια την εβδομάδα (γραμμή ενταγμένη στο καθεστώς των άγονων γραμμών).
     Συνολικά, η Λήμνος συνδέεται με 6 προορισμούς, με 25 αναχωρήσεις την εβδομάδα.
     Τέλος, πληροφορούμε ότι η Εταιρεία βρίσκεται ήδη στη διαδικασία επανεξέτασης ορισμένων δρομολογίων, μεταξύ των οποίων συμπεριλαμβάνεται και αυτό της Αθήνας προς Λήμνο με σκοπό την αύξηση των συχνοτήτων.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      7. Στην με αριθμό 129/19-4-04 ερώτηση της Βουλευτού κ. Ασημίνας Ξηροτύρη- Αικατερινάρη δόθηκε με το υπ’ αριθμ. Β-314/12-5-04  έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθ. πρωτ. 129 / 19-04-04 που κατέθεσε στη Βουλή η Βουλευτής κ. Ασημίνα Ξηροτύρη- Αικατερινάρη, σύμφωνα και με το αριθμ. πρωτ.135945/28-04-04 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
     Α. Υπόγεια οδική διάβαση στη Ν. Μενεμένη (οδό Αγ. Παρασκευής)
     1.  Στην περιοχή του Δήμου Μαινεμένης, η δέσμη των σιδηροδρομικών γραμμών του επιβατικού σταθμού Θεσσαλονίκης (ήτοι 4 γραμμές) διασταυρώνεται ισόπεδα με την οδό Αγ. Παρασκευής. Η ισόπεδη σήμερα διάβαση εξασφαλίζεται από φύλακες επί 24ώρου βάσεως. Παρά την φύλαξη αυτή, υπάρχουν σοβαρά προβλήματα κυκλοφορίας τόσο των αμαξοστοιχιών όσο και των οχημάτων, εξαιτίας της πυκνής κυκλοφορίας των αμαξοστοιχιών, του μεγάλου κυκλοφοριακού φόρτου των οχημάτων και της πυκνοδομημένης περιοχής.
     2. Επίσης μετά την περίφραξη της σιδηροδρομικής γραμμής για λόγους ασφαλείας, προκύπτουν. σοβαρά προβλήματα στην κυκλοφορία των πεζών εκατέρωθεν των σιδηροδρομικών γραμμών.
     3. Για την επίλυση των πιο πάνω προβλημάτων, από τον Ο.Σ.Ε. έχει ανατεθεί από τον Οκτώβριο του 2003 η «Μελέτη ανισόπεδης διάβασης στις σιδηροδρομικές γραμμές στη Ν. Μενεμένη Θεσσαλονίκης» για την μετατροπή της ισόπεδης διάβασης στην οδό Αγ. Παρασκευής σε ανισόπεδη (υπόγεια οδική).
     4. Η μελέτη εκτιμάται ότι θα ολοκληρωθεί εντός δεκαμήνου υπολογιζόμενων και των χρόνων εγκρίσεων των ενδιάμεσων σταδίων μελετών, που εξαρτώνται και από άλλους παράγοντες (π.χ. έγκριση περιβαλλοντικής μελέτης από Υπηρεσία Περιβάλλοντος ΥΠΕΧΩΔΕ) . Εκτιμάται ότι, μετά το πέρας των απαιτούμενων μελετών, θα απαιτηθούν 8 μήνες για την δημοπράτηση του έργου και 18 μήνες για την κατασκευή του.
     Β. Πεζοδιάβαση στη Ν. Μενεμένη ( οδό Καζαντζάκη)
     Ο Ο.Σ.Ε. παράλληλα βρίσκεται σε συνεργασία με την Δημοτική Αρχή για την κατασκευή πεζοδιάβασης στην περιοχή, μετά τις διαμαρτυρίες που προκλήθηκαν από τους περιοίκους μετά την κατασκευή της αναγκαίας περίφραξης των σιδηροδρομικών γραμμών στην περιοχή Ν. Μενεμένης. Μετά από αυτοψία, από κοινού με τη Δημοτική Αρχή, συμφωνήθηκε η θέση που θα κατασκευασθεί άνω διάβαση πεζών με κλίμακες και ανελκυστήρα, στη θέση διασταύρωσης των σιδηροδρομικών γραμμών με την οδό Καζαντζάκη. Το κόστος κατασκευής της εκτιμάται σε 400.000 €. Ο χρόνος για την εκτέλεση του έργου υπολογίζεται σε 4 μήνες για τη δημοπράτησή του και την υπογραφή της σύμβασης, και 6 μήνες για την κατασκευή του έργου.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      8. Στην με αριθμό 343/29-4-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1308/13-5-04 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης που κατέθεσε ο βουλευτής κ. Δ.Πιπεργιάς, σας πληροφορούμε τα εξής:
     1. Η ΕΒΙΕΣΚ, εταιρεία μεταλλικών κατασκευών του Ομίλου της πρώην ΑΓΕΤ-ΗΡΑΚΛΗΣ, που αρχικά εξαγοράστηκε από τον ιταλικό Όμιλο Καλτσεστρούτσι και ακολούθως επωλήθη στον γαλλικό Όμιλο Lafrage, σήμερα λειτουργεί ως αμιγώς ιδιωτική επιχείρηση.
     2. Μέχρι σήμερα, όπως πληροφορηθήκαμε από την αρμόδια Δ/νση της Νομαρχιακής Αυτοδιοίκησης Εύβοιας, η εν λόγω εταιρεία, όχι μόνο δεν έχει καταθέσει την άδεια λειτουργίας για την αναστολή των εργασιών της, αλλά απεναντίας έχει προβεί και στη σχετική ανανέωση και μετατροπή της άδειας σε αορίστου διαρκείας. Οτιδήποτε άλλο σχετικό με μεταβίβαση ή διακοπή των εργασιών της, δεν έχει περιέλθει σε γνώση της αρμόδιας Νομαρχιακής Δ/νσης
     3. Η όλη έρευνα του θέματος από την αρμόδια Διεύθυνση του Υπουργείου μας κατέδειξε ότι, μέχρι σήμερα η εταιρεία ΕΒΙΕΣΚ δεν έχει τύχει καμιάς χρηματοδότησης ή κρατικής επιχορήγησης, αλλά ούτε και έχει ενταχθεί και σε κάποιο Κοινοτικό Πρόγραμμα του ΥΠΑΝ, μπορεί όμως να αξιοποιήσει τις δυνατότητες που παρέχει το Πρόγραμμα «ΑΝΤΑΓΩΝIΣΤΙΚΟΤΗΤΑ».
     4. Ανακεφαλαιώνοντας σας γνωρίζουμε ότι οι πρωτοβουλίες και οι ενέργειες των αρμόδιων Υπουργείων θα εντάσσονται σε ένα ευρύτερο πρόγραμμα ανάπτυξης, ενίσχυσης της ανταγωνιστικότητας και της αποτελεσματικής λειτουργίας των επιχειρήσεων, που θα περιλαμβάνει μέτρα όπως ενίσχυση υποδομών, ομαλή λειτουργία των αγορών, βελτίωση επιχειρηματικού περιβάλλοντος κλπ.
     Ο Υπουργός
     ΔΗΜΗΤΡΗΣ ΣΙΟΥΦΑΣ»
      9. Στην με αριθμό 147/20-4-04 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 4478 (ΠΠΟ114) 13-5-04 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης του βουλευτή κ. Ι. Δραγασάκη με αρ. πρωτ. 147/20-4-2004, σας γνωρίζουμε ότι η ΓΓΕΤ έχει ενημερωθεί από τους εργαζόμενους της εταιρείας, το Εργατοϋπαλληλικό Κέντρο Μεσολογγίου καθώς και από τον Νομάρχη Αιτωλοακαρνανίας για την δυσλειτουργία της ΙΧΘΥΚΑ Α.Ε.
     Προς την κατεύθυνση επίλυσης της κρίσης πραγματοποιήθηκε στο Υπουργείο Εργασίας σύσκεψη παρουσία του Υφυπουργού Εργασίας στην οποία συμμετείχαν εκπρόσωποι της ΓΓΕΤ, του Εργατοϋπαλληλικού Κέντρου Μεσολογγίου, της ΓΣΕΕ, καθώς και του συλλόγου εργαζομένων της εταιρείας.
     Τα αποτελέσματα της σύσκεψης υπεβλήθησαν στο Υπουργείο Ανάπτυξης, το οποίο εξετάζει τις προταθείσες λύσεις καθώς και το γενικότερο μέλλον της εταιρείας. Ακολούθως θα ενημερώσει σχετικά το Υπουργείο Εργασίας, το οποίο θα ενεργήσει αρμοδίως για την επίλυση των εργασιακών προβλημάτων του προσωπικού της εταιρείας.
     Επισημαίνεται ότι η θέση της ΓΓΕΤ είναι ότι η εταιρεία θα πρέπει να είναι οικονομικά βιώσιμη και να πληρεί τους σκοπούς της ίδρυσής της σύμφωνα με το καταστατικό της.
     Ο Υπουργός
     Δ. ΣΙΟΥΦΑΣ»
     
      10. Στην με αριθμό 245/23-4-04 ερώτηση των Βουλευτών κυρίων Σταύρου Σκοπελίτη και Τάκη Τσιόγκα δόθηκε με το υπ’ αριθμ. 25004 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε τα ακόλουθα:
      Στα πλαίσια του ΠΕΠ 1994-1999, έγινε αξιοποίηση του ταμιευτήρα Μήθυμνας με την κατασκευή των δικτύων άρδευσης.
      Τα δίκτυα ύδρευσης και οι μονάδες επεξεργασίας νερού, λόγω ανωριμότητας των μελετών υποβλήθηκαν για ένταξη στο ΠΕΠ 2000-2006. Μέχρι τώρα δεν κατέστη δυνατή η ένταξη τους λόγω έλλειψης πόρων.
      Στην παρούσα φάση, στο πλαίσιο της αναθεώρησης του Προγράμματος, γίνεται προσπάθεια ενίσχυσης των πόρων του μέτρου 4.3 για να καλυφθούν έργα πρώτης προτεραιότητας. Στις νέες προκηρύξεις που θα ακολουθήσουν θα καταβληθεί κάθε προσπάθεια από την Περιφέρεια για την ένταξη του εν λόγω έργου.
      Ο Υφυπουργός
      Α. ΝΑΚΟΣ»
      11. Στην με αριθμό 252/23-4-04 ερώτηση του Βουλευτή κ. Δημήτρη Πιπεργιά δόθηκε με το υπ’ αριθμ. ΤΚΕ/Φ2/10507/12-5-2004 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 252/23-4-2004 , που κατέθεσε στη Βουλή ο βουλευτής κ. Δημήτρης Πιπεργιάς, σχετικά με την μονιμοποίηση των 6.500 εκτάκτων εκπαιδευτικών που εργάζονται στα Τεχνολογικά Εκπαιδευτικά Ιδρύματα της χώρας, σας πληροφορούμε ότι καθύλην αρμόδιο να απαντήσει είναι το Υπουργείο Εθνικής Παιδείας και Θρησκευμάτων προς το οποίο επίσης απευθύνεται η ερώτηση αυτή.
      Το Υπουργείο Εσωτερικών Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγεκριμένα κριτήρια που ορίζει το διάταγμα για την μετατροπή των συμβάσεων θα κριθεί από τα αρμόδια όργανα κατά περίπτωση.
      Ο Υφυπουργός
      Α. ΑΝΔΡΕΟΥΛΑΚΟΣ»
      12. Στην με αριθμό 213/22-4-04 ερώτηση του Βουλευτή κ. Ιωάννη Χωματά, δόθηκε με το υπ’ αριθμ. 7017/4/4239/12-5-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ι. Χωματάς, σας γνωρίζουμε ότι, τα αστυνομικής φύσεως προβλήματα, που εμφανίζονται στη νήσο Δονούσα, κατά την θερινή περίοδο και κυρίως κατά τους μήνες Ιούλιο και Αύγουστο, αντιμετωπίζονται με τη συχνή μετάβαση αστυνομικών του Αστυνομικού Σταθμού Λαγκάδας, στην εδαφική αρμοδιότητα του οποίου υπάγεται, καθώς και από αστυνομικούς των όμορων Υπηρεσιών, ενώ, για τον ίδιο σκοπό, διατίθεται και η Ομάδα Πρόληψης και Καταστολής της Εγκληματικότητας, που δραστηριοποιείται και στην εν λόγω νήσο.
      Πέραν αυτών, σας γνωρίζουμε ότι, το θέμα της στελέχωσης των αστυνομικών Υπηρεσιών αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος της Ελληνικής Αστυνομίας, με ορθολογική κατανομή αυτής. Στο πλαίσιο αυτό έχει στελεχωθεί και η Αστυνομική Διεύθυνση Κυκλάδων με δύναμη, η οποία παρουσιάζει έλλειμμα έναντι της οργανικής της, όπως συμβαίνει και με πολλές άλλες Υπηρεσίες που αντιμετωπίζουν τα ίδια ή και περισσότερα αστυνομικά προβλήματα, ενώ ο Αστυνομικός Σταθμός Λαγκάδας έχει στελεχωθεί με δύναμη η οποία υπερβαίνει την οργανική της. Πάντως, για την περαιτέρω ενίσχυση της Αστυνομικής Διεύθυνσης Κυκλάδων, από το Κατώτερο Συμβούλιο Μεταθέσεων, προκηρύχθηκαν προς πλήρωση, κατά τις τακτικές μεταθέσεις του τρέχοντος έτους, 20 θέσεις ανθυπαστυνόμων, αρχιφυλάκων και αστυφυλάκων.
      Τέλος, στην Αστυνομική Διεύθυνση Κυκλάδων δόθηκαν πρόσθετες εντολές και οδηγίες, με στόχο την αποτελεσματικότερη αστυνόμευση της νήσου Δονούσας και την καλύτερη αντιμετώπιση των προβλημάτων των πολιτών.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      13. Στην με αριθμό 149/20-4-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 340/11-5-04 έγγραφο από τον Υφυπουργό Τουρισμού η ακόλουθη απάντηση:
      «Για τα περισσότερα ζητήματα που θέτονται στο περιεχόμενο της ερώτησης, το Υπουργείο Τουρισμού δεν έχει καμία ρυθμιστική αρμοδιότητα.
      Ειδικότερα όμως σε ότι αφορά εναλλακτικές μορφές τουρισμού, το Υπουργείο παρέχει το πλαίσιο που θα' επιτρέψει και θα ενισχύσει την ανάπτυξη τους.
      Η ανάπτυξη διαφόρων μορφών εναλλακτικού τουρισμού (οικοτουρισμός στην περίπτωση μας) αποτελεί προτεραιότητα, λόγω της αύξησης της χωρικής τουριστικής δραστηριότητας και της αναβάθμισης και εμπλoυτισμό του τουριστικού προϊόντος.
      Με χρηματοδότηση του Γ΄ ΚΠΣ, ολοκληρώθηκαν μελέτες Τουριστικής Ανάπτυξης των 13 Περιφερειών, που θα υποδείξουν τους αξιοποιήσιμους τουριστικούς πόρους καθώς και τα κατάλληλα μεγέθη ανάπτυξης και τις αναγκαίες υποδομές.
      Ως μέτρα που εξετάσθηκαν από τις μελέτες προτείνονται, η αξιοποίηση των τουριστικών πόρων που αποτελούν συγκριτικό πλεονέκτημα, ώστε να διαμορφωθούν εξειδικευμένα θεματικά προϊόντα. με βάση τα ενδιαφέροντα ειδικών ομάδων τουριστών (οικολογικά). Ευέλικτα τοπικά επιχειρηματικά σχήματα που ιδρύονται με απλές διαδικασίες και σύγχρονες προδιαγραφές. Δημιουργία νέων επαγγελμάτων οικοτουρισμού (π.χ. οδηγοί λίμνης, εκτροφείς και φροντιστές αλόγων κλπ )
      Με βάση τις μελέτες αυτές έχουν διατυπωθεί οι όροι και προϋποθέσεις εφαρμογής προγραμμάτων ανάπτυξης εναλλακτικού τουρισμού.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      14. Στην με αριθμό 179/21-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 21/13-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή τα εξής:
      1. Η προμελέτη του φράγματος Μύρτου εκπονήθηκε και εγκρίθηκε με την από 4.6.2003 απόφαση ΠΕΧΩΔΕ. Επίσης με μέριμνα του ΥΠΕΧΩΔΕ ανατέθηκε και η οριστική μελέτη του φράγματος Καλαμαυκιανού.
      2. Η οριστική μελέτη του φράγματος Μύρτου καθώς και η μελέτη του φράγματος Καλαμαυκιανού δεν είχαν περιληφθεί στο πρόγραμμα του ΥΠΕΧΩΔΕ και πρέπει να προκηρυχθούν από τον φορέα που θα αναλάβει την προώθηση των έργων αυτών.
      3. Γενικότερα ο προγραμματισμός, μελέτη και κατασκευή των μικρών φραγμάτων όπως τα ανωτέρω Μύρτου και Καλαμαυκιανού ανήκει στο Υπουργείο Αγροτικής Ανάπτυξης και Τροφίμων και Εσωτερικών, Δημόσιας Διοίκησης και Αποκέντρωσης, προς τα οποία κοινοποιείται δια της παρούσης η ερώτηση.
      Ο Υπουργός
      Γ. ΣΟΥΦΛΙΑΣ»
      15. Στην με αριθμό 144/20-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 14/13-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή για τα θέματα που θίγονται στην ερώτηση τα εξής:
      Από το ΠΧΣΑΑ της Κρήτης (παρ. Γ 3.5.3) για τα δίκτυα λιμένων αναφέρεται η ιεράρχηση του ρόλου όλων των λιμένων της Κρήτης με χαρακτηρισμό επιβατικών - εμπορευματικών και διεθνούς - διαπεριφερειακής εμβέλειας.
      Ο λιμένας της Ιεράπετρας αναφέρεται ως επιβατικός και εμπορευματικός στους μεν υφιστάμενους ως διαπεριφερειακής εμβέλειας στους δε προτεινόμενους ως διεθνούς εμβέλειας όπως στη 2η αυτή περίπτωση προτείνεται και ο λιμένας Τυμπακίου.
      Ως γνωστό η ιεράρχηση της κατασκευής των έργων συνεπώς και του λιμένος Ιεράπετρας (δηλαδή η περαιτέρω ανάπτυξή των) προφανώς θα προκύψει από την επόμενη φάση των διαδικασιών που θα αποτελέσει το πρόγραμμα των έργων υποδομής σε επίπεδο Περιφέρειας και αφού εκπονηθούν και οι απαιτούμενες μελέτες, θα προταθούν τα έργα προς ένταξη στα Κοινοτικά προγράμματα με συγκεκριμένα πλέον χρονοδιαγράμματα.
      Όμως εάν όλες αυτές οι διαδικασίες είχαν γίνει κατά την τελευταία δεκαετία μέχρι σήμερα θα μπορούσε η ανάπτυξη του λιμένος Ιεράπετρας δηλαδή η κατασκευή της Α΄ φάσης να άρχιζε ακόμη και στην προβλεπόμενη σήμερα αναθεώρηση του Γ΄ ΚΠΣ.
      Όσον αφορά για την ανάπτυξη του λιμένος σε «συντονισμό» με την ανάπτυξη των λιμένων της Κρήτης από τα παραπάνω προέκυψε η έννοια του «συντονισμού». Εξ άλλου ουδέποτε σχεδόν δεν θα πρέπει να σχεδιάζεται, προγραμματίζεται και κατασκευάζεται ένα έργο μόνο του και αυτονομημένο από τα λοιπά έργα και τους στόχους ανάπτυξης της όλης Περιφέρειας
      Ο Υπουργός
      Γ. ΣΟΥΦΛΙΑΣ»
     16. Στην με αριθμό 120/19.4.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Δ5/ΗΠ/Β/Φ6/16/8370 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ' αριθμ ΠΕ 120/19.4.2004 ερώτησης που κατατέθηκε στη Βουλή των Ελλήνων από τον ως άνω Βουλευτή, σχετικά με το Διαγωνισμό για τις νέες Μονάδες στον ΑΗΣ Αθερινόλακκου και σύμφωνα με όσα μας γνωστοποιήθηκαν από τη ΔΕΗ, σας γνωρίζουμε τα ακόλουθα:
     1. Η ΔΕΗ Α.Ε, σύμφωνα και με τους όρους της αντίστοιχης άδειας παραγωγής που κατέχει και βάσει της Απόφασης του ΔΣ Διοικητικού Συμβουλίου της με αρ. 66/29.3.04 , προχώρησε στην διενέργεια διαγωνισμού στον οποίο υπεβλήθη μία μόνο οικονομική προσφορά και επειδή δεν εξασφαλίζεται η δυνατότητα συγκρίσεων υπό συνθήκες ανταγωνισμού και αφού συνεκτιμήθησαν οι ενδεχόμενες εμπλοκές στην περαιτέρω εξέλιξη του Διαγωνισμού μετά και υποβολή ένστασης διαγωνιζόμενου, ακυρώθηκε ο διαγωνισμός αυτός.
     2. Για να ελαχιστοποιηθεί η δημιουργηθείσα καθυστέρηση, η ΔΕΗ προτίθεται, ως έχει υποχρέωση, να προωθήσει, το συντομότερο δυνατό, την εκτέλεση του έργου, προγραμματίζοντας την επαναδημοπράτησή του, επιλέγοντας την πλέον πρόσφορη διαδικασία, σύμφωνα με τις ισχύουσες διατάξεις.
     Ο Υφυπουργός
     Γ. ΣΑΛΑΓΚΟΥΔΗΣ»
     17. Στην με αριθμό 127/19.4.04 ερώτηση του Βουλευτή κ. Αθανασίου Λεβέντη δόθηκε με το υπ αριθμ. Φ900α/4031/7171/5.5.04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της-υπ’ αριθμ. 127/19-04-04 ερώτησης, που κατέθεσε ο Βουλευτής, κ. Αθανάσιος Λεβέντης, με θέμα την εφαρμογή της διεθνούς συνθήκης της Οττάβας για την απαγόρευση χρήσης ναρκών κατά προσωπικού, σας γνωρίζουμε τα εξής:
     1. Η τήρηση των Διεθνών Συνθηκών που η Ελλάδα έχει υπογράψει, και η εφαρμογή των διεθνών κανόνων δικαίου αποτελεί πρωταρχικό στόχο της Ελληνικής Πολιτείας. Η χώρα μας υπέγραψε τη Συνθήκη της Οττάβα τον Δεκέμβριο του 1997, την κύρωσε με τον Ν. 2999/02 (ΦΕΚ Α' 71) και την , επικύρωσε την 25 Σεπτεμβρίου 2003, καταθέτοντας το απαραίτητο έγγραφο ("Instrument of Ratification") στην Γενική Γραμματεία του Ο.Η.Ε. Την ίδια ημερομηνία η Τουρκία (η οποία δεν περιλαμβάνεται στα έθνη που αρχικώς υπέγραψαν τη Συμφωνία αυτή) κατάθεσε το όργανο προσχωρήσεως στην εν λόγω Συμφωνία.
     Με βάση τις προβλέψεις του Διεθνούς Δικαίου (Σύμβαση της Βιέννης περί του Δικαίου των Διεθνών Συνθηκών), αλλά και τις ειδικότερες προβλέψεις του άρθρου 17 της Συνθήκης της Οττάβα, η Συνθήκη αυτή τέθηκε σε ισχύ για την Ελλάδα την 1η ημέρα του 6ου μηνός από την ημερομηνία κατάθεσης του Οργάνου Επικυρώσεως στον Θεματοφύλακα (Γεν. Γραμματεία του Ο.Η.Ε.). Ως εκ τούτου όλες οι ημερομηνίες και οι χρόνοι συμμορφώσεως που αναφέρει η ανωτέρω Συνθήκη, για την Ελλάδα αρχίζουν να ισχύουν από την 25 Σεπτεμβρίου  και όχι από τον Δεκέμβριο του 1997 (υπογραφή) ή τον Απρίλιο του 2002 κύρωση από τη Βουλή).
     2. Τονίζεται, ότι καθ' όλο το ενδιάμεσο χρονικό διάστημα (Δεκ. 1997 Σεπ. 2003) η Ελλάδα τηρούσε απαρέγκλιτα και σύμφωνα με τις προβλέψεις της Σύμβασης της Bιέννης, το πνεύμα της Συνθήκης της Οττάβα, καθόσον δεν κατασκεύασε, δεν διακίνησε, δεν αγόρασε, καμία νάρκη κατά προσωπικού, ενώ δεν έστρωσε και κανένα νέο ναρκοπέδιο. Περαιτέρω, στα πλαίσια εφαρμογής της Συνθήκης και κατόπιν επαφών με τη Βουλγαρική πλευρά, αποναρκοθετήθηκε πλήρως η μεθόριος Ελλάδος - Βουλγαρίας. Οι εργασίες αυτές διήρκεσαν από το1997 έως και το 2001 και κόστισαν περί τα έξι εκατομμύρια Ευρώ. Ήρθησαν δε και καταστράφηκαν περί τις 28.000 αντιαρματικές και κατά προσωπικού νάρκες.
     Συγχρόνως, όλα αυτά τα χρόνια, στα πλαίσια του αυτονόητου ενδιαφέροντος, γίνονται από το ΥΠΕΘΑ και εργασίες εκκαθαρίσεως των «μολυσμένων περιοχώv» Γράμμου και Βίτσι στη ΒΔ Μακεδονία, όπου υπάρχει πλήθος μη εκραγέντων και διαραγέντων πυρομαχικών και ναρκών από την περίοδο 1944 - 1949. Σημειώνεται, ότι στις περιοχές αυτές δεν υπάρχουν τακτικά ή άλλου είδους ναρκοπέδια, όπως πολλές φορές αναφέρεται εσφαλμένα στον Τύπο, αλλά πλήθος περιοχών μολυσμένων με πολεμικά «κατάλοιπα, ήτοι μη εκραγέντα πυρομαχικά, παλαιές νάρκες, παγίδες, κλπ.
     Παράλληλα, η Ελλάδα είναι συμβαλλόμενο μέλος στη Συνθήκη για τον Περιορισμό Ορισμένων Συμβατικών Όπλων (περισσότερο γνωστή ως "CCW" κυρωτικός Νόμος 1979/91) και τηρεί στο έπακρο τις υποχρεώσεις της απ’ αυτήν και ειδικά από το Τροποποιημένο Πρωτόκολλο ΙΙ του έτους 1996 που αναφέρεται σε παγίδες νάρκες και" άλλες συσκευές" και επιβάλλει σχετικούς περιορισμούς (κυρωτικός νόμος 2652/98). Η Ελλάδα μετέχει και στις εργασίες της Συνόδου των Κρατών - Μερών της Συνθήκης αυτής στη Γενεύη και εργάζεται, στα πλαίσια της ΕΕ, για την διάδοση του Πρωτοκόλλου αυτού και την επέκταση του πεδίου εφαρμογής του. Προκειμένου η χώρα να ανταποκριθεί στις υποχρεώσεις από το Πρωτόκολλο αυτό, το ΥΠΕΘΑ διέθεσε από το 1998 και εντεύθεν περισσότερες από 150 χιλιάδες Ευρώ για την αναβάθμιση των περιφράξεων των ναρκοπεδίων (πρόσθετες φωσφορίζουσες πινακίδες, μείωση των αποστάσεων μεταξύ των προειδοποιητικών πινακίδων, κλπ). 
     3. Η Ελλάδα έχει κατ' επανάληψη δηλώσει, ότι θα τηρήσει στο ακέραιο τις υποχρεώσεις που απορρέουν γι' αυτήν από τη Συνθήκη της Οτάβα και θα άρει τις στρωμένες νάρκες κατά προσωπικού, ενώ επιπλέον θα καταστρέψει και τα αποθέματά της, εντός των χρονοδιαγραμμάτων που θέτει η Συνθήκη. Οι σχετικές μελέτες έχουν ολοκληρωθεί και ορισμένες από τις εργασίες αποναρκοθέτησης συνεπεία της Συνθήκης της Οττάβα έχουν ήδη αρχίσει. Σημειώνεται βέβαια ότι τα ναρκοπέδια που είναι αναγκαία για την άμυνα των συνόρων θα εξακολουθούν να υφίστανται με άλλου είδους νάρκες, για τις οποίες δεν ισχύει η διεθνής απαγόρευση.
     4. Ως γνωστόν η Ελλάδα διατηρεί τακτικά ναρκοπέδια μόνον στη περιοχή Έβρου, σε περιοχές όπου αυτό είναι επιβεβλημένο για λόγους άμυνας και ασφάλειας. Όλα τα ναρκοπέδια που υπάρχουν αυτή τη στιγμή στην περιοχή του Έβρου είναι πλήρως & επαρκώς περιφραγμένα και σημασμένα, και μάλιστα υπερκαλύπτουν τις προδιαγραφές και τις απαιτήσεις που τίθενται στον τομέα αυτό από τη Συνθήκη CCW και τις συμφωνίες τυποποίησης του ΝΑΤΟ.
     Η διατήρηση των περιφράξεων σε υψηλά επίπεδα ασφάλειας και η επιμελής συντήρησή τους από τις αρμόδιες Μονάδες. των ΕΔ, όπως είναι αυτονόητο, θα εξακολουθήσουν και στο μέλλον. Το γεγονός ότι ακόμη και σήμερα προκαλούνται θύματα μεταξύ των λαθρομεταναστών από τα ναρκοπέδια του Έβρου προκαλεί τα ανθρωπιστικά συναισθήματα όλων μας και μας δημιουργεί απέραντη θλίψη και πόνο. Είναι γνωστό, ότι πολλές φορές στελέχη των ΕΔ, με αυταπάρνηση και κίνδυνο της ζωής τους έχουν συνδράμει στη διάσωση ατόμων που είχαν εγκλωβιστεί σε ναρκοπέδια.
     Οι λόγοι, ωστόσο, για τους οποίους κάτι τέτοιο εξακολουθεί να συμβαίνει είναι γνωστό ότι θα πρέπει να αναζητηθούν αλλού, και όχι στην ύπαρξη ή την κατάσταση των ελληνικών ναρκοπεδίων. Η Ελλάδα, μέσω του ΥΠΕΞ, έχει δηλώσει και επισήμως, στην ετήσια αναφορά που υποβάλλει στη Γενική Γραμματεία του Ο.Η.Ε, οποία προβλέπεται από τη Συνθήκη CCW, ότι οι λαθρομετανάστες οδηγούνται από τα κυκλώματα παράνομης διακίνησης προσώπων με πρόθεση στα ναρκοπέδια του Έβρου και ακολούθως τους συστήνεται να αγνοήσουν τις προειδοποιητικές πινακίδες και τις περιφράξεις και να προχωρήσουν στο εσωτερικό τους, διότι αυτά είναι δήθεν "εικονικά" ή ανενεργά.
     Τονίζεται, ότι οι Διοικήσεις των κατά τόπο στρατιωτικών Μονάδων έχουν λάβει όλα τα απαραίτητα και δυνατά προληπτικά μέτρα, προκειμένου να αποκλεισθεί η κατά λάθος είσοδος ανθρώπων και ζώων στα υπάρχοντα ναρκοπέδια, ωστόσο είναι φανερό ότι δεν είναι σε θέση πάντοτε να προστατεύσουν τη ζωή ανθρώπων που πιθανόν σκοπίμως παραπλανούνται και καθοδηγούνται εντός αυτών.
     6. Το ΥΠΕΘΑ στα πλαίσια της εφαρμογής της Συνθήκης της Οττάβας έχει λάβει μέρος και σε επιστημονική ημερίδα, ώστε να καταστήσει γνωστές τις ενέργειές του, με σκοπό την καλύτερη ενημέρωση της κοινής γνώμης επί του θέματος.
     Ο Υπουργός
     ΣΠΗΛΙΟΣ ΣΠΗΛΙΩΤΟΠΟΥΛΟΣ»
     18. Στην με αριθμό 159/21.4.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 17/13-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή για το θέμα που θίγεται στην ερώτηση ότι πρόθεσή μας είναι να μεριμνήσουμε για την ιεράρχηση της κατασκευής των δύο λιμένων της Νότιας Κρήτης (Τυμπακίου και Ιεράπετρας) με βάση το σχεδιασμό του ΠΧΣΑΑ της Κρήτης προωθώντας τις μελέτες των φάσεων κατασκευής που θα προβλεφθούν για το Δ' ΚΠΣ ανάλογα με τις δυνατότητες και το αντίστοιχο ύφος χρηματοδότησης αυτού.
     Ο Υπουργός
     Γ. ΣΟΥΦΛΙΑΣ»
     19. Στην με αριθμό 223/22.4.04 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. 157070/1688/56Β/12.5.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της με ΑΠ. 223/22-4-2004 ερώτησης του Βουλευτή Μεσσηνίας κ. Πέτρου. Κατσιλιέρη και σε ότι αφορά στα θέματα τις αρμοδιότητας μας, σας γνωρίζουμε ότι:
     Οι εκβολές του ποταμού Νέδα βρίσκονται εντός των περιοχών «Θίνες Κuπαρισσίας» (GR 2550005) και «Θαλάσσια περιοχή κόλπου Κυπαρισσίας» (GR 2330008) που έχουν ενταχθεί στον Εθνικό Κατάλογο των προτεινομένων περιοχών για το Δίκτυο "ΝΑTURA 2000" (Οδηγία 92/43/ΕΟΚ).
     Σύμφωνα με την ισχύουσα νομοθεσία για τη διαδικασία περιβαλλοντικής αδειοδότησης, (ΚΥΑ 15393/2332/5:8.02, ΦΕΚ 1022Β), οι αμμοληψίες κατατάσσονται στην ομάδα 5 και την αρμοδιότητα έχουν οι αντίστοιχες Νομαρχιακές Αυτοδιοικήσεις ή Περιφέρειες.
     Ο Υπουργός
     Γ. ΣΟΥΦΛΙΑΣ»)
     
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Παρακαλώ να έχω την έγκριση του Σώματος να προηγηθούν η με αριθμό 133 επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη και η με αριθμό 127 επίκαιρη ερώτηση δεύτερου κύκλου του Ανεξάρτητου Βουλευτή κ. Ανδρέα Ανδριανόπουλου, από τις επίκαιρες ερωτήσεις του δελτίου της Παρασκευής, λόγω ανειλημμένης υποχρέωσης του κυρίου Υπουργού. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε.
      Συνεπώς προτάσσεται η με αριθμό 133/18.5.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη διαφθορά και τη δυσλειτουργία στη Δημόσια Διοίκηση κλπ. 
      Η επίκαιρη ερώτηση του κυρίου συναδέλφου έχει ως εξής:
      «Πρόσφατη έρευνα του Πανεπιστημίου Αθηνών έδειξε ότι η δωροδοκία, ο χρηματισμός και η απάτη, πράξεις ηθικά καταδικαστέες, αποτελούν για το 45,3% το σύνηθες πρακτικό μέσο για να διεκπεραιώσουν οι πολίτες τις υποθέσεις τους με το δημόσιο, ενώ μόλις το 1/3 αυτών, κατά την ίδια έρευνα, εμφανίζεται απολύτως πιστό στις αρχές του και την ενίσχυση της λειτουργίας της νομιμότητας. 
      Οι χαμηλής ποιότητας παρεχόμενες υπηρεσίες από τη Δημόσια Διοίκηση, κατά την ίδια έρευνα, μπορούν να βελτιωθούν με την ευρύτερη ανάπτυξη και τη χρήση των νέων τεχνολογιών, την αξιοκρατική στελέχωση των υπηρεσιών, τη θεσμοθέτηση ελεγκτικών μηχανισμών, τη βελτίωση της οικονομικής κατάστασης με την αλλαγή νοοτροπίας των υπηρετούντων και τη δια βίου κατάρτιση και επιμόρφωσή τους.
      Παράλληλα οι πολίτες, σύμφωνα με την έρευνα, δηλώνουν απογοητευμένοι από τις πολιτικές ηγεσίες και παθητικοί παρατηρητές ενός κράτους που τους υποτιμά και τους περιφρονεί, καθόσον οι εκάστοτε κυβερνητικές εξαγγελίες για μεταρρυθμίσεις περιορίζονται στο επίπεδο των προεκλογικών υποσχέσεων, χωρίς να λαμβάνονται νομοθετικές πρωτοβουλίες για την αντιμετώπιση του πυρήνα του προβλήματος.
      Ερωτάται ο κύριος Υπουργός:
      Σε ποιες συγκεκριμένες ενέργειες θα προβεί και ποιες πολιτικές θα εφαρμόσει για την αντιμετώπιση της διαφθοράς και την απαξίωση της Δημόσιας Διοίκησης; 
      Τι μέτρα θα λάβει για την εφαρμογή των νέων τεχνολογιών, ώστε οι πολίτες να τύχουν καλύτερης εξυπηρέτησης και να βελτιωθεί η σημερινή εικόνα που παρατηρείται σε σημαντικούς τομείς, εφορίες, ΙΚΑ, πολεοδομία, υγεία κλπ.;»
      Ο κύριος Υπουργός έχει το λόγο για τρία λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησηςκαι Αποκέντρωσης): Κύριε Πρόεδρε, κύριοι συνάδελφοι, η Κυβέρνηση πιστεύει ότι το ζήτημα της διαφθοράς δεν είναι μόνοο θέμα θεσμικών μέτρων, αλλά κυρίως θέμα εφαρμογής των θεσμικών μέτρων. Και, κυρίως, θέμα νοοτροπίας, με την έννοια ότι οι εκάστοτε πολιτικές ηγεσίες στις κατά περίπτωση διοικητικές μονάδες είναι αυτές που πρέπει να δίνουν το παράδειγμα του πώς δεν ανέχονται και πώς ελέγχουν και τιμωρούν τη διαφθορά.
      Άρα το πρώτιστο το οποίο θα κάνει η Κυβέρνηση είναι να εφαρμόσει ακόμα και τις κείμενες διατάξεις, που είναι ελλιπείς, όπως θα πω στη συνέχεια. Έτσι ώστε να μην υπάρξει κανένα σημείο στο οποίο η δικαιοσύνη και οι ελεγκτικοί μηχανισμοί να μη λειτουργήσουν. Πρέπει να λειτουργήσουν όλα και σε βάθος.
      Αυτή είναι η αλλαγή νοοτροπίας η οποία πιστεύουμε ότι πρώτα-πρώτα μπορεί να δώσει το πολιτικό στίγμα του αγώνα κατά της διαφθοράς.
      Σε ό,τι αφορά τα θεσμικά μέτρα, πρώτον, το πρόσφατο νομοσχέδιο το οποίο ψηφίσθηκε προχθές στο σύνολό του, όπως είναι γνωστό, έχει μία σειρά διατάξεων από τις οποίες προκύπτει η βούληση της πάταξης της διαφθοράς μέσα από την εφαρμογή του. Και αυτό έγκειται, πρώτο στον περιορισμό των στάσεων στις οποίες θα βρεθεί ο πολίτης μέσα στις δημόσιες υπηρεσίες. Γιατί όσο πολλαπλασιάζεις τα γραφεία στα οποία πρέπει να προσέλθει ο πολίτης, τόσο οι εστίες της διαφθοράς πολλαπλασιάζονται. Μειώνουμε και θα μειώσουμε δραστικά τις υπηρεσίες μέσα από τις οποίες πρέπει να περνά ο πολίτης για να κάνει τη δουλειά του, μειώνοντας ταυτόχρονα και τα πιστοποιητικά τα οποία χρειάζονται, μέσα από τις δυνατότητες της σύγχρονης τεχνολογίας. 
      Το δεύτερο είναι η ενίσχυση των διατάξεων εκείνων που αφορούν την προσωπική πλέον ευθύνη του κάθε υπαλλήλου, και σε επίπεδο αστικής ευθύνης, αλλά και σε επίπεδο ποινικής ευθύνης, ιδίως για μη εκτέλεση των δικαστικών αποφάσεων.
      ‘Οσο πιο υπεύθυνος γίνεται ο υπάλληλος, τόσο περισσότερο απεξαρτάται από την πολιτική κάλυψη και τόσο περισσότερο αναλογίζεται ποιες είναι οι δικές του ευθύνες, όταν ακριβώς υπάρχουν κρούσματα διαφθοράς. Γιατί κρούσματα διαφθοράς υπάρχουν –είναι γνωστό αυτό- αλλά βεβαίως δεν αγγίζουν το σύνολο, ούτε καν την πλειοψηφία, του υπαλληλικού κόσμου. Αλλά και αυτά τα λίγα τα οποία δημιουργούν τις προϋποθέσεις ώστε να διαμορφώνονται οι συνθήκες ότι αυτό αφορά το σύνολο του υπαλληλικού κόσμου, πρέπει να εκλείψουν.
      Τέλος, είναι το θέμα των ελεγκτικών μηχανισμών. Δεν λειτουργούν σήμερα οι ελεγκτικοί μηχανισμοί όπως πρέπει, ιδίως ο ελεγκτικός μηχανισμός του Σώματος  Επιθεωρητών Ελεγκτών Δημόσιας Διοίκησης, όπως επίσης η Οικονομική Επιθεώρηση του Υπουργείου Οικονομικών. Εμείς δραστικά θα ενισχύσουμε τους μηχανισμούς αυτούς και το κάνουμε ήδη. Ήδη αυξάνεται ο αριθμός των μελών αλλά και η δραστηριότητα του Σώματος Ελεγκτών Επιθεωρητών Δημόσιας Διοίκησης.
      Επίσης η Κυβέρνηση θα φέρει τάχιστα σχέδιο νόμου -αυτό, όμως, είναι αρμοδιότητα του Υπουργείου Οικονομικών- σχετικά με την οικονομική επιθεώρηση.
      Αυτά είναι σε γενικές γραμμές τα πρώτα μέτρα. Και τονίζω ότι το ζήτημα δεν είναι τόσο τα μέτρα όσο η εφαρμογή τους. Από εκεί θα κριθεί η Κυβέρνηση σε επίπεδο προθέσεων. Θα την κρίνει πρωτίστως η Εθνική Αντιπροσωπεία. Σε επίπεδο προθέσεων πρώτος στόχος μας είναι η εφαρμογή της κείμενης νομοθεσίας ώστε καμία περίπτωση διαφθοράς να μην μείνει στο απυρόβλητο. 
      ΠΡΟΕΔΡΕΥΩΝ (Ιωάννης Τραγάκης): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, είναι θετικό το γεγονός ότι συνομολογείται η ύπαρξη αυτών των φαινομένων διαφθοράς στη Δημόσια Διοίκηση, αλλά και η δυσλειτουργία της. 
      Θα σας έλεγε ότι εκκρεμεί το μεγάλο θέμα της αξιολογικής στελέχωσης, όσο και της αξιοκρατικής στελέχωσης της Δημόσιας Διοίκησης, όπως εκκρεμεί και το τεράστιο ζήτημα του βαθμολογίου, ενός βαθμολογίου που πράγματι θα αντιστοιχείται με τις πραγματικές ανάγκες της Δημόσιας Διοίκησης. Πρέπει να σταματήσουν τα ρήγματα στο ν. 2190, στο νόμο για τις προσλήψεις, με το δεδομένο ότι από το 1994 μέχρι το 2002 είχαμε πενήντα επτά αλλαγές  στο νόμο αυτό, τον οποίο όλοι είχαμε χαρακτηρίσει, ανεξάρτητα σε ποια πτέρυγα καθόμαστε, ως μια κατάκτηση για την αξιοκρατική στελέχωση της Δημόσιας Διοίκησης, τουλάχιστον στην αφετηρία των προσλήψεων. 
      Υπάρχει επίσης το μεγάλο ζήτημα του εξορθολογισμού της διάθεσης του δυναμικού της Δημόσιας Διοίκησης.
      Κύριε Υπουργέ, υπάρχουν τομείς και διευθύνσεις στη Δημόσια Διοίκηση που έχουν υπερπληθυσμό και υπάρχουν διευθύνσεις και τομείς οι οποίοι στενάζουν από ελλείψεις, με αποτέλεσμα να μη μπορούν να ανταποκριθούν στο καθήκον τους, το οποίο καθήκον τους είναι η συμμετοχή τους στην παραγωγική διαδικασία του τόπου και η εξυπηρέτηση του πολίτη.
      Νομίζω ότι εκείνο που πρέπει να αντιμετωπιστεί άμεσα είναι η ελαχιστοποίηση της πολυνομίας. Διότι, αυτή η πολυνομία, όσο και το εύρος της εξουσίας που έχει κάθε φορά ο δημόσιος υπάλληλος, του παρέχει τη δυνατότητα να γίνεται αυταρχικός και δυνάμει να διαμορφώνει συνθήκες διαφθοράς, βεβαίως με ανταποκριτή στην υπόθεση αυτή πολλές φορές και τον ίδιο τον πολίτη, ο οποίος αναγκάζεται να συνεργήσει προκειμένου να εξυπηρετηθεί. 
      Αυτά είναι καίρια ζητήματα που αφορούν στη δυσλειτουργία της Δημόσιας Διοίκησης όσο και στα στοιχεία διαφθοράς τα οποία υπάρχουν και νομίζω ότι πρέπει να σπεύσετε. Μια Δημόσια Διοίκηση αντιπαραγωγική, μια Δημόσια Διοίκηση με δυσλειτουργίες και φαινόμενα διαφθοράς είναι τουλάχιστον αναντίστοιχη προς τις σύγχρονες επιταγές μιας κοινωνίας που διεκδικεί συνεχώς να ανεβαίνει. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, συμφωνώ απολύτως και είναι κοινός τόπος ότι η πολυνομία είναι από τις βασικές αιτίες οι οποίες υποθάλπουν τη διαφθορά. Διότι όταν ο πολίτης δεν ξέρει τα δικαιώματά του και όταν ο υπάλληλος μπορεί να κρύβεται πίσω από συγκεκριμένες ρυθμίσεις οι οποίες μπορεί πολλές φορές να έχουν καταργηθεί, ξέρουμε πολύ καλά πόσο οι δίοδοι της διαφθοράς ανοίγουν.
      Είχα πει και στη Βουλή ότι όσον αφορά την πάταξη της πολυνομίας θα αναμορφωθεί ο νόμος ο οποίος αφορά την κωδικοποίηση της νομοθεσίας. Θυμάστε τη συζήτηση στη Αναθεώρηση του Συντάγματος για τη δημιουργία της Επιτροπής Διαρκούς Κωδικοποίησης της Νομοθεσίας. 
      Συμφωνώ επίσης απολύτως –και είναι από τις πρώτες προτεραιότητες του δημοσιοϋπαλληλικού κώδικα- και δηλώνω ότι θα υπάρξει μέσα από τον υπαλληλικό κώδικα αναμόρφωση και του βαθμολογίου  και του γενικότερου καθεστώτος αξιοκρατικής προαγωγής των υπαλλήλων, αλλά και του πειθαρχικού δικαίου. Όπως επίσης θέλω να υπενθυμίσω στην Εθνική Αντιπροσωπεία ότι πιστεύουμε, πως και σε επίπεδο σηματοδότησης των προτεραιοτήτων της Κυβέρνησης, η διάταξη που ψηφίσαμε προχθές ομόφωνα για το θέμα της αναγωγής της απιστίας περί την υπηρεσία σε κακούργημα για το σύνολο των λειτουργών Υπουργών του δημόσιου τομέα, βαίνει προς αυτήν την κατεύθυνση.
      Ήδη αυτή η Κυβέρνηση και το ανέφερα έχει πάρει τέσσερα συγκεκριμένα μέτρα μέσα σ’ αυτό το λίγο χρονικό διάστημα, όπως είναι η μείωση των στάσεων  μέσα στη Δημόσια Διοίκηση, η ενίσχυση της ευθύνης των υπαλλήλων, η απιστία περί την υπηρεσία και, τέλος, η συγκρότηση της Επιτροπής για τον Υπαλληλικό Κώδικα. Βεβαίως και η πάταξη της πολυνομίας είναι ένα πράγμα το οποίο θα το δούμε τις αμέσως επόμενες ημέρες με το νομοσχέδιο που θα έλθει για την διαρκή κωδικοποίηση της νομοθεσίας. 
      Ξαναλέω όμως, ότι πρώτη μας προτεραιότητα, με αυτά τα μέσα που έχουμε σήμερα, είναι οι ελεγκτικοί μηχανισμοί και ομιλώ, κυρίως, για το Σώμα Επιθεωρητών Ελεγκτών Δημόσιας Διοίκησης να λειτουργήσουν το συντομότερο δυνατό, όπως και η Επιθεώρηση στο Υπουργείο Οικονομικών. Πρέπει να λειτουργήσουν αυτοί οι ελεγκτικοί μηχανισμοί, διότι είναι γνωστό ότι χρόνια ολόκληρα έμειναν σε απραξία πράγμα που επέτεινε τη διαφθορά.
      Αυτά σε ό,τι αφορά το παρόν. Είμαι βέβαιος ότι θα έλθουν και άλλες επίκαιρες ερωτήσεις και θα μας δοθεί η δυνατότητα και σε εσάς να κάνετε τον έλεγχο και σε μας να κριθούμε από τις πράξεις μας. 
      ΠΡΟΕΔΡΕΥΩΝ (Ιωάννης Τραγάκης): Προχωρούμε στην με αριθμό 127/17-5-2004 Τετάρτη επίκαιρη ερώτηση δεύτερου κύκλου του ανεξάρτητου Βουλευτή κ. Ανδρέα Ανδριανόπουλου, προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη μονιμοποίηση των συμβασιούχων του δημόσιου τομέα κλπ.
      Η ερώτηση του κυρίου συναδέλφου έχει ως εξής:
      «Η κυβέρνηση δεσμεύθηκε προεκλογικά να προχωρήσει στην «επανίδρυση του κράτους». Παρά τη σχετική αοριστία της διακήρυξης είναι προφανές πως η επανίδρυση δεν μπορεί να ταυτίζεται με χιλιοχρησιμοποιημένες πρακτικές που για χρόνια υιοθετεί το ελληνικό δημόσιο.
      Οι κυβερνητικές αποφάσεις για μονιμοποιήσεις συμβασιούχων και διόγκωση του αριθμού των εργαζομένων στο δημόσιο τομέα δεν είναι παρά εφαρμογή των παλιών αυτών μικροπολιτικών μεθόδων και τακτικών. Διορισμοί δηλαδή εκτάκτων συμβασιούχων, ομηρία τους και στη συνέχεια προς άγραν ψήφων υποσχέσεις –και προσπάθειες υλοποίησης- για τον διορισμό τους.
      Ερωτάται λοιπόν ο κύριος Υπουργός να εξηγήσει στη Βουλή τον τρόπο με τον οποίο οι ρυθμίσεις που προωθεί για μονιμοποίηση απροσδιόριστου αριθμού συμβασιούχων εξυπηρετεί και προωθεί την προεκλογική δέσμευση της σημερινής Κυβέρνησης για «επανίδρυση του κράτους.»
      Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημοσίας Διοίκησης και Αποκέντρωσης): Κύριε Ανδριανόπουλε ήθελα να εξηγήσω ότι η Κυβέρνηση ακριβώς μέσα από τη ρύθμιση που προωθεί αποδεικνύει ότι ούτε σε παλιές πρακτικές γυρίζει, ούτε τις υιοθετεί. Και πολύ περισσότερο, έρχεται να αλλάξει μια ολόκληρη νοοτροπία σε ό,τι αφορά το πρόβλημα του υπαλληλικού κόσμου. Και μόνο το γεγονός ότι μέσα σε ελάχιστο χρονικό διάστημα παίρνουμε μια πρωτοβουλία με την οποία τελειώνει η ομηρία ενός ολόκληρου υπαλληλικού κόσμου, αυτό δείχνει ποια είναι η θέση της Κυβέρνησης. Γιατί το μεγάλο ζήτημα των συμβασιούχων είναι ότι οι Κυβερνήσεις που προηγήθηκαν καλλιέργησαν αυτό το καθεστώς ομηρίας, και μάλιστα εσκεμμένα.
      Επανίδρυση του κράτους σημαίνει ότι δεν μπορείς να εμπαίζεις ούτε να κρατάς ομήρους εργαζόμενους χρόνια ολόκληρα. Και αυτό κάνουμε τώρα. Δίνουμε οριστική λύση για εκείνους οι οποίοι υπηρετούσαν τόσα χρόνια και κάλυπταν πάγιες και διαρκείς ανάγκες, αλλά και οριστική λύση για το μέλλον, ώστε να μην εμφανιστεί πάλι αυτό το φαινόμενο. Και τη δίνουμε και μέσα από το σχέδιο διατάγματος που προωθείται στο Συμβούλιο Επικρατείας, αλλά και μέσα από τη διάταξη του Συντάγματος, ύστερα από την αναθεώρησή του, η οποία δίνει τη δυνατότητα πλέον και με συνταγματικές εγγυήσεις –κάτι που δεν υπήρχε πριν- να μην ξαναφτάσουμε στα ίδια φαινόμενα. Αλλά εξίσου επανίδρυση του κράτους σημαίνει και το γεγονός, πέρα από τη λήξη της ομηρίας- ότι, επιτέλους, υπάρχει ένα ξεκαθάρισμα του τι συμβαίνει στο χώρο της Δημόσιας Διοίκησης. 
      Σήμερα κανένας δεν ήξερε πραγματικά ποιοι καλύπτουν πάγιες και διαρκείς ανάγκες. Ποιοι είναι οι άνθρωποι εκείνοι οι οποίοι μπορούν και πρέπει να έχουν συμβάσεις αορίστου χρόνου, διότι με τη δουλειά τους και την εμπειρία τους όλα αυτά τα χρόνια έχουν τη δυνατότητα και να παραμείνουν  και, βεβαίως, από εκεί και πέρα να εξελιχθούν μέσα στη Δημόσια Διοίκηση.
      Ίσα-ίσα θα τόνιζα ότι αυτή η πρωτοβουλία της Κυβέρνησης και επιτρέπει να τελειώσει αυτή η εκκρεμότητα και δίνει τη δυνατότητα από εδώ και πέρα να γνωρίζουμε  ποιες είναι οι πραγματικές ανάγκες της Δημόσιας Διοίκησης, πώς πρέπει να γίνει ο προγραμματισμός της Δημόσιας Διοίκησης στο μέλλον σε ό,τι αφορά τις θέσεις που πρέπει να προκηρυχθούν και πως θα γίνει η κατανομή της εργασίας μεταξύ των υπαλλήλων.
      Διότι όταν έχεις πλέον συμβάσεις αορίστου χρόνου, είναι δυνατόν να κάνεις και άλλη κατανομή, αφού οι συμβάσεις ορισμένου χρόνου και ιδίως οι συμβάσεις έργου που ως σήμερα και πολλαπλασιάζονταν, αλλά ταυτοχρόνως και ανανεώνονταν χωρίς απολύτως κανέναν έλεγχο, αυτές ακριβώς οι συμβάσεις δεν άφηναν λόγω της φύσης τους τη δυνατότητα να ανατεθούν καθήκοντα σε συγκεκριμένους υπαλλήλους. Με αποτέλεσμα και οι άνθρωποι να υπηρετούν στη Δημόσια Διοίκηση και να μην έχουν συγκεκριμένους ρόλους. 
      Βεβαίως η εξαγγελία μας για επανίδρυση του κράτους εξαρτάται από πολλές πρωτοβουλίες. Ήδη όμως αυτή είναι μία, και γιατί ηθικά αποτρέπει το κράτος στο μέλλον να συμπεριφέρεται έτσι σε ανθρώπους που ζουν τόσα χρόνια στη Δημόσια Διοίκηση και γιατί αφήνει να δούμε πώς θα γίνει η κατανομή αρμοδιοτήτων στο μέλλον και πώς θα προγραμματίσει η Δημόσια Διοίκηση, με σταθερές γραμμές, τις ανάγκες της σε προσωπικό.
      ΠΡΟΕΔΡΕΥΩΝ (Ιωάννης Τραγάκης): Κύριε Ανδριανόπουλε, έχετε το λόγο για δύο λεπτά.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Υπουργέ, αναγνωρίζω το χάος στο οποίο βρεθήκατε, το οποίο είναι αποτέλεσμα μίας απερίσκεπτης προεκλογικής υπόσχεσης ότι όλοι θα τακτοποιηθούν και ότι όλοι θα μονιμοποιηθούν. Είπατε ότι βάζετε τάξη για το μέλλον. Εγώ σήμερα διαβάζω την έκθεση στο προεδρικό σας διάταγμα της Οικονομικής και Κοινωνικής Επιτροπής, η οποία λέει μεταξύ άλλων ότι δεν ξεκαθαρίζετε πώς θα λυθούν στο μέλλον τα προβλήματα αυτά και δεν θα επανεμφανιστούν. Άρα, αυτό που λέτε, ότι βάζετε τάξη ουσιαστικά και σε όλες  τις μελλοντικές προοπτικές, ανακατατάξεις και επανεμφάνιση του ίδιου φαινομένου, δεν ισχύει. 
      Πέρα από αυτό, κατά την πιο συνετή και μετριοπαθή ερμηνεία είτε ακαδημαϊκή είτε πολιτική της επανίδρυσης του κράτους αυτό σημαίνει μία εκ του μηδενός θεώρηση όλων των δραστηριοτήτων του δημοσίου. Και βλέπετε ποιες είναι χρήσιμες και ποιες δεν είναι. Δεν είναι δυνατόν, λοιπόν, να μου μιλάτε για μία τακτοποίηση, ένα νοικοκύρεμα, έναν εξορθολογισμό της γραφειοκρατίας και την ίδια ώρα να συζητάτε για ρυθμίσεις μονιμοποίησης διαφόρων επιπέδων και πολυπλοκότητος κατηγοριών υπαλλήλων που ουσιαστικά δεν ξέρετε πόσοι είναι. Αυτό ομολογώ ότι είναι πρωτοφανές. Προωθείτε ένα προεδρικό διάταγμα με το οποίο μετατρέπετε σε συμβάσεις αορίστου χρόνου συμβάσεις ορισμένου χρόνου και δεν ξέρετε πόσους ανθρώπους τακτοποιείτε. Είναι σαν να αρχίσω εγώ μία επιχείρηση, να έχω ένα συγκεκριμένο ποσό ως budget, ως προϋπολογισμό και να προσλαμβάνω κόσμο χωρίς να ξέρω πόσους προσλαμβάνω. 
      Και το ερώτημα είναι απλό. Είναι δυνατόν σαν Κυβέρνηση να  νομοθετείτε και να προσπαθείτε να εξορθολογίσετε την γραφειοκρατία και το δημόσιο τομέα, για να προσελκύσετε επενδύσεις και διάφορες άλλες επιλογές, και να μην ξέρετε ουσιαστικά πόσοι άνθρωποι είναι εκείνοι οι οποίοι θα περιληφθούν στις ρυθμίσεις που κάνετε; Και σας ρωτώ: Πόσοι είναι; Πόσους καλύπτει το διάταγμα και πόσους καλύπτουν οι διάφορες άλλες ρυθμίσεις του Υπουργείου Παιδείας και διαφόρων άλλων Υπουργείων; Πόσοι είναι τέλος πάντων; Τουλάχιστον η εκτίμηση είναι ότι πρέπει πρώτα να μετρήσετε κεφάλια, να δείτε τι ακριβώς συμβαίνει και μετά να συζητάμε για ρυθμίσεις. Πώς μπορείτε να μιλάτε για κάλυψη από αυτούς τους ανθρώπους παγίων και διαρκών αναγκών και να μην ξέρετε πόσοι είναι; Είναι λογικό να μην ξέρετε τον αριθμό των υπαλλήλων, αλλά να ξέρετε ότι καλύπτουν πάγιες και διαρκείς ανάγκες; Ομολογώ ότι αυτό είναι τελείως αναρθολογικό και κατά τη γνώμη μου αδιέξοδο. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κύριος Υπουργός για δύο λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Κύριε Ανδριανόπουλε, σας διαβεβαιώ ότι κατανοώ τις απορίες σας, γιατί είναι προφανές ότι ούτε έχετε ασχοληθεί με το θέμα ποτέ ούτε προφανώς διαβάσατε το διάταγμα στο σχέδιό του. Επομένως, οι απορίες σας υπάρχουν και θα υπάρχουν όσο δεν έχετε σκύψει στο πρόβλημα.
      Πρώτα-πρώτα χαίρομαι για το γεγονός ότι λέτε ότι δεν έχει γίνει καταγραφή των συμβασιούχων. Γιατί κάνετε κριτική –και καλώς την κάνετε- στις Κυβερνήσεις της παράταξης στην οποία σήμερα θητεύετε. Πέντε ολόκληρα χρόνια, σ’ αυτήν την Αίθουσα ζητούσαμε να γίνει αυτό το πράγμα και δεν έγινε, και μάλιστα εσκεμμένα. Πόσες είναι οι συμβάσεις και ποιες καλύπτουν πάγιες και διαρκείς ανάγκες; Αντί όμως εμείς να ακολουθήσουμε αυτή τη γραμμή, με μία πράξη λύνουμε το πρόβλημα χωρίς να χάνουμε χρόνο. Διότι εσείς λέτε να καταγραφούν προηγουμένως οι συμβάσεις και μετά να δούμε πόσες καλύπτουν πάγιες και διαρκείς ανάγκες.
      Μα αν το κάνουμε αυτό σε μία πρώτη φάση θα καταγράψουμε τις συμβάσεις αυτές και κατόπιν θα έρθουμε να μπούμε πάλι στα κριτήρια που λένε ποιες καλύπτουν πάγιες και διαρκείς ανάγκες για να τις κάνουμε αορίστου χρόνου. Το κάνουμε σε μία φάση. Κάθε οργανισμός θα δει ποιες είναι οι συμβάσεις που είναι εκκρεμείς, είτε έργου είτε εργασίας, και με βάση τα κριτήρια τα οποία η ίδια η κοινοτική οδηγία έχει βάλει και τα οποία θα εγκρίνει ως συνταγματικά το Συμβούλιο της Επικρατείας, εφόσον το πράξει, από εκεί και πέρα θα υπάρξει για κάθε μία σύμβαση η κρίση εάν καλύπτει πάγιες και διαρκείς ανάγκες. Και μόνον εκείνες που καλύπτουν πάγιες και διαρκείς ανάγκες θα γίνουν αορίστου χρόνου, που ούτως ή άλλως θα παρέμεναν, διότι αφού καλύπτουν πάγιες και διαρκείς ανάγκες θα ανανεώνονταν. Πώς, όμως, να το ξέρει κανείς εκ των προτέρων; Εκτός εάν θεωρείτε ως ΠΑΣΟΚ ότι πρέπει αυτήν τη στιγμή πρώτα να κάνουμε απογραφή των συμβάσεων και κατόπιν να ερχόμαστε να περιμένουμε να δούμε τι θα γίνει. 
      Εάν έχετε ως Κόμμα τέτοια γραμμή, να κρατήσετε δηλαδή και ως αντιπολίτευση σε ομηρία τόσα χρόνια ακόμη τους εργαζομένους, εμείς δεν το κάνουμε. Εμείς βρήκαμε το πρόβλημα, το λύνουμε σε ελάχιστο χρονικό διάστημα και όταν θα έρθει η λύση και θα τη δείτε τότε από κει και πέρα μπορείτε να κάνετε την κριτική σας. Πάντως κριτική εκ των προτέρων για ένα ζήτημα που δημιούργησαν οι ίδιες οι Κυβερνήσεις στις οποίες βρέθηκε το Κόμμα σας στο παρελθόν, αυτή την κριτική θα παρακαλούσα πολύ τουλάχιστον να την κάνετε μόνον αν η δική μας προσπάθεια αποτύχει. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Επανερχόμεθα στις επίκαιρες ερωτήσεις πρώτου κύκλου της Πέμπτης 20 Μαΐου 2004 είναι η πρώτη επίκαιρη ερώτηση με αριθμό 125/17-5-2004  του Βουλευτή του Πανελλήνιου Σοσιαλιστικού Κινήματος κ. Ανδρέα Φούρα προς τον Υπουργό Πολιτισμού, σχετικώς με την ακύρωση χρηματοδότησης της Εταιρείας «Ολυμπιακή Προοπτική Αχαΐας». 
      Η επίκαιρη ερώτηση του κ. Φούρα έχει ως εξής: 
      «Η Πάτρα, μέσω της δράσης της Εταιρείας «Ολυμπιακή Προοπτική Αχαΐας», που συνέστησαν το 1999 κυρίως τοπικοί αυτοδιοικητικοί φορείς, μετετράπη σε περιοχή υψηλής προτίμησης ξένων αθλητικών αποστολών.
      Το 2003 εγκρίθηκε η χρηματοδότηση ενός συνόλου δράσεων των παραπάνω φορέων με το ποσό των 600.000 ευρώ και εκταμιεύτηκε η 1η δόση ύψους 100.000 ευρώ με απόφαση του Γενικού Γραμματέα Ολυμπιακών Αγώνων. Αιφνιδιαστικά και χωρίς διάλογο, ο νέος Γενικός Γραμματέας Ολυμπιακών Αγώνων με την Α.Π. 1975/22-04-2004 απόφαση ακύρωσε την απόφαση του προκατόχου του για το υπόλοιπο της χρηματοδότησης των 500.000 ευρώ δημιουργώντας πλήρες αδιέξοδο στην προετοιμασία της Πάτρας ενόψει των Ολυμπιακών Αγώνων.
      Το σύνολο του σχεδιασμού και των δεσμεύσεων είναι πλέον μετέωρα.
      Ερωτάται ο Υπουργός:
      Τι μέτρα θα πάρει ώστε να χρηματοδοτηθεί η «Ολυμπιακή Προοπτική Αχαΐας» σύμφωνα με τις κυβερνητικές δεσμεύσεις και τις ανάγκες της Ολυμπιακής πόλης ενόψει διεξαγωγής των Ολυμπιακών Αγώνων;»
     Η κυρία Υπουργός έχει το λόγο για τρία λεπτά. 
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού):  Ευχαριστώ, κύριε Πρόεδρε. 
     Χαίρομαι ιδιαίτερα που ο συνάδελφος κ. Φούρας μου δίνει τη δυνατότητα να ενημερώσω πάνω σε αυτό το θέμα την Εθνική Αντιπροσωπεία και γενικότερα για το τι συμβαίνει στο Νομό Αχαΐας και στην Ολυμπιακή πόλη της Πάτρας. 
     Ο κ. Φούρας με την ερώτησή του εγκαλεί την Κυβέρνηση της Νέας Δημοκρατίας γιατί η προηγούμενη κυβέρνηση του ΠΑΣΟΚ αθέτησε τις υποσχέσεις της απέναντι στην Επιτροπή, για την Ολυμπιακή Προετοιμασία της Πάτρας και στην Εταιρεία «Ολυμπιακή Προοπτική Αχαΐας». Και έρχομαι ακριβώς στα γεγονότα. 
     Τον Ιούλιο του 2003 ο πρώην Γενικός Γραμματέας των Ολυμπιακών Αγώνων κ. Καρτάλης στέλνει μία επιστολή προς τον κ. Κατσικόπουλο, Πρόεδρο της Επιτροπής και λέει ότι θα χρηματοδοτηθούν με 600.000 ευρώ. Τον Νοέμβριο του 2003 ο τότε Γενικός Γραμματέας κ. Καρτάλης αθετεί την υπόσχεση αυτή και υπογράφει σύμβαση με την «Ολυμπιακή Προοπτική Αχαΐας» για συνολικό ποσό -όπως αναφέρεται στη σύμβαση την οποία θα καταθέσω στα Πρακτικά- 100.000 ευρώ. Μάλιστα στη σύμβαση αυτή υπάρχει και παράγραφος στην οποία αναφέρεται ότι με την ολοκλήρωση της καταβολής του ως άνω συνολικού ποσού ουδεμία υποχρέωση θα βαρύνει το Υπουργείο Πολιτισμού και τη Γενική Γραμματεία Ολυμπιακών Αγώνων. Μάλιστα πρέπει να πω ότι δύο μέρες πριν την υπογραφή της σύμβασης ο τότε Υπουργός κ. Βενιζέλος και ο κ. Καρτάλης συνυπογράφουν τη σχετική υπουργική απόφαση με την οποία επιχορηγείται η συγκεκριμένη Εταιρεία με 100.000 ευρώ. 
      Θα καταθέσω στα Πρακτικά και την απόφαση του κ. Βενιζέλου και του κ. Καρτάλη. Σε καμία περίπτωση όμως μέσα σ’ αυτή την απόφαση δεν αναφέρεται ότι μπορεί να είναι προκαταβολή ή ότι πρόκειται να δοθούν και άλλα χρήματα. 
      Η μόνη εκκρεμότης που υπάρχει αυτήν τη στιγμή, κύριε Φούρα, είναι ότι η συγκεκριμένη εταιρεία, παρ’ όλο που της έχει σταλεί επιστολή και της έχει ζητηθεί, δεν έχει υλοποιήσει τη συμβατική της υποχρέωση για τα 100.000 ευρώ. Οφείλει να δώσει στη Γενική Γραμματεία Ολυμπιακών Αγώνων τα παραστατικά για το πού πήγε αυτό το ποσό.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Υπουργέ.
     Κύριε Φούρα, έχετε το λόγο για δύο λεπτά.
     ΑΝΔΡΕΑΣ ΦΟΥΡΑΣ: Κύριε Πρόεδρε, αν ο Νομάρχης Αχαΐας δεν είχε την ευγένεια να στείλει μια ευχετήρια επιστολή στο Γενικό Γραμματέα Ολυμπιακών Αγώνων επί τη αναλήψει των καθηκόντων του, δεν θα μάθαινε ποτέ η περιοχή ότι η Κυβέρνηση διέγραψε πίστωση 500.000 δραχμών για δράσεις εν όψει διοργάνωσης των Ολυμπιακών Αγώνων.
     Αυτό βεβαίως θυμίζει το «πάρ’ τον και στο γάμο σου να σου πει και του χρόνου». Διαβάζω από την επιστολή του κ. Καπράλου, ο οποίος λέει: «Στη συνέχεια της από τάδε επιστολής σας θα ήθελα να σας ευχαριστήσω για τις ευχές σας για την ανάληψη των νέων μου καθηκόντων, καθώς και για την ευγενική σας διάθεση να υποστηρίξετε την άρτια διοργάνωση των Ολυμπιακών Αγώνων. Σας ενημερώνω όμως ότι δεν υπάρχει πλέον δυνατότητα υλοποίησης της χρηματοδότησής σας με 500.000 ευρώ».
     Κυρία Υπουργέ, πρέπει να ελέγξετε τις υπηρεσίες σας γιατί σας έστειλαν στη Βουλή με λάθος στοιχεία. Στις 5 Ιανουαρίου 2004 ο Γενικός Γραμματέας Ολυμπιακών Αγώνων στέλνει επιστολή στο Υπουργείο Οικονομικών και στις 9 Ιανουαρίου 2004 γίνεται τροποποίηση του προϋπολογισμού και εγγραφή αυτών των πιστώσεων στον προϋπολογισμό του 2004. Γιατί αυτά, στα οποία αναφερθήκατε, αναφέρονται στο 2003.
     Εν πάση περιπτώσει, θα ήθελα να ξέρω την άποψή σας για το τι είναι Ολυμπιακοί Αγώνες. Γιατί Ολυμπιακοί Αγώνες δεν είναι μόνο έργα και οργάνωση αγώνα. Είναι και προβολή και είναι και επικοινωνία. Η Πάτρα κατάφερε από το 1999 μέχρι σήμερα να είναι τόπος υψηλού προορισμού για αθλητική προετοιμασία. Έχουμε φιλοξενήσει ήδη είκοσι πέντε ξένες αποστολές και περιμένουμε άλλες δεκαπέντε για να προετοιμαστούν εν όψει των Ολυμπιακών Αγώνων στην Πάτρα. Σας έχει κοινοποιηθεί ένα σύνολο δράσεων που βρίσκεται στο Γενικό Γραμματέα.
     Το ζήτημα πλέον δεν είναι αν θα υλοποιήσετε τις δεσμεύσεις που υπάρχουν. Το ζήτημα είναι: Μπορεί να έχετε προβλήματα με τη Θεσσαλονίκη. Μπορεί ο κ. Παπαγεωργόπουλος να έχει αξιώσεις και καλά κάνετε και του δίνετε χρήματα. Δεν μπορείτε όμως να παίρνετε χρήματα από την Πάτρα και το Ηράκλειο για να ενισχύσετε με κομματικά κριτήρια το Δήμαρχο Θεσσαλονίκης.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Φούρα.
     Κυρία Υπουργέ, έχετε το λόγο για δύο λεπτά.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε συνάδελφε, γνωρίζετε πάρα πολύ καλά και τη δική μου ευαισθησία για την Πάτρα. Θα ήθελα να σας πω ότι τις ερωτήσεις, τις οποίες καταθέτετε σήμερα σε μας, θα έπρεπε να τις έχετε καταθέσει στις δικές σας κυβερνήσεις όταν από τον Ιούλιο του 2003 μέχρι το Νοέμβριο του 2003 δεν είχε υλοποιηθεί αυτή η απόφαση. Μέχρι σήμερα η Επιτροπή Προοπτικής της Αχαΐας, σας είπα και πριν, ότι δεν έχει καταθέσει τα παραστατικά, για τα χρήματα που έχει λάβει. 
	Είμαστε μόλις δύο μήνες πριν από τους Ολυμπιακούς Αγώνες. Το πρόγραμμα δεν έχει υλοποιηθεί, δεν ήταν εγγεγραμμένες πουθενά οι πιστώσεις. Και δεν είναι μόνο αυτό, κύριε Φούρα. Δεν υπήρχαν εγγεγραμμένες πιστώσεις ούτε καν για τους Παραολυμπιακούς Αγώνες. Τα 48,5 εκατομμύρια ευρώ για τους Παραολυμπιακούς Αγώνες δεν είναι γραμμένα πουθενά.
	Και εδώ θέλω να σας πω και κάποια άλλα πράγματα για την Αχαΐα γιατί εκεί θα έπρεπε να ήσασταν ιδιαίτερα ευαίσθητοι και όχι να εγκαλείτε σήμερα την Κυβέρνηση της Νέας Δημοκρατίας. Σας είχαν υποσχεθεί έξι έργα για το δίκτυο των προολυμπιακών προπονητηρίων. Δεν ξεκίνησε να κατασκευαστεί κανένα μέχρι σήμερα. Μόνο δύο μελέτες ολοκληρώθηκαν. Σαράντα έξι έργα στο Νομό Αχαΐας στο δίκτυο προπονητηρίων για ολόκληρο το Νομό. Μέχρι το Μάιο 2004  ολοκληρώθηκε μόλις ένα. Επρόκειτο να ξεκινήσουν άλλα πέντε. Τα υπόλοιπα, κύριε Φούρα, έμειναν στις υποσχέσεις και στις συσκέψεις, τις οποίες εσείς επικαλείστε.
	Αφήστε, λοιπόν, αυτήν την ιστορία και αυτό το παραμύθι για το Νομό Αχαΐας. Η Κυβέρνηση δεσμεύεται ιδιαίτερα για το Νομό Αχαΐας ότι όλο αυτό το πρόγραμμα των ολυμπιακών προπονητηρίων και του «ΕΛΛΑΔΑ 2004» θα γίνει. Τελικά αυτό το πρόγραμμα αποδεικνύεται ο μεγαλύτερος μύθος, διότι από τα δύο χιλιάδες εννιακόσια δεκαπέντε έργα που επρόκειτο να γίνουν εμείς τώρα παραλάβαμε μόνο τα διακόσια πενήντα και άλλα τριακόσια θα τελειώσουν. Από κει και πέρα υπάρχει το χάος και δεν υπάρχουν ούτε οι πιστώσεις.
      Εμείς, λοιπόν, δεσμευόμαστε, στο Νομό Αχαΐας να τα κάνουμε αυτά τα έργα διότι θεωρούμε ότι πρέπει να γίνουν. Και μην κόπτεσθε τώρα για την περιφέρεια, όταν είκοσι τρία χρόνια δεν κάνετε τίποτε στην περιφέρεια. Και έρχεσθε και εγκαλείτε εμάς σε δύο μήνες; 
      Εγώ καταθέτω στα Πρακτικά όλα τα στοιχεία και για τα προπονητήρια  και για όλα όσα αναφέρονται στην προοπτική επιτροπή αυτή της Αχαΐας. 
      (Χειροκροτήματα από την πτέρυγα της Νέας Δημοκρατίας).
      (Στο σημείο αυτό η κυρία Υπουργός καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κυρία Υπουργέ. 
      Θα ήθελα να γνωστοποιήσω προς το Σώμα ότι τη συνεδρίαση παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, – 140 χρόνια από την Ένωση με την Ελλάδα», σαράντα μαθητές και τρεις συνοδοί δάσκαλοι από το 8ο Δημοτικό Σχολείο Γλυφάδας Αττικής.
      (Χειροκροτήματα απ’ όλες τις πτέρυγες της Βουλής)
      Δεύτερη είναι η με αριθμό 131/17.5.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικώς με την αποζημίωση των πληγέντων από την έντονη κακοκαιρία βαμβακοκαλλιεργητών της Θεσσαλίας, κλπ. 
      Η επίκαιρη ερώτηση του κυρίου συναδέλφου έχει ως εξής:
      «Χιλιάδες στρέμματα με βαμβακοκαλλιέργεια έπαθαν εκτεταμένες ζημιές στους Νομούς Τρικάλων, Καρδίτσας και Λάρισας λόγω των έντονων και άκαιρων βροχοπτώσεων που σημειώθηκαν αυτήν την περίοδο.
      Εξαιτίας αυτής της κατάστασης χρειάζεται επανασπορά του βαμβακιού που απαιτεί πολλά έξοδα (αγορά σπόρων, καλλιεργητικά έξοδα κλπ.) ενώ ταυτόχρονα είναι ορατός ο κίνδυνος να σημειωθεί μειωμένη παραγωγή γιατί λόγω της επανασποράς οι καλλιέργειες θα είναι όψιμες.
      Γι’ αυτό και οι πληγέντες αγρότες διεκδικούν την άμεση καταγραφή των ζημιών και την καταβολή δίκαιων αποζημιώσεων για την επανασπορά.
      Ερωτάται ο κύριος Υπουργός:
      Τι μέτρα προτίθεται να πάρει η Κυβέρνηση για άμεση καταγραφή των ζημιών και την άμεση καταβολή των εξόδων επανασποράς στους πληγέντες βαμβακοπαραγωγούς»;
      Κύριε Υπουργέ, έχετε το λόγο για τρία λεπτά.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Πράγματι, κύριε συνάδελφε, έχουν σημειωθεί εκτεταμένες ζημιές σε νεόφυτες βαμβακοκαλλιέργειες των νομών που αναφέρατε, της Λάρισας, της Καρδίτσας και των Τρικάλων. Ήδη έχουν γίνει αναγγελίες από τους ανταποκριτές του ΕΛΓΑ και ακολουθείται η διαδικασία της υποβολής των δηλώσεων, της εξατομίκευσης των ζημιών ώστε να καταβληθούν οι αποζημιώσεις. Πράγματι οι ζημιές αυτές καλύπτονται από τον κανονισμό του ΕΛΓΑ και προβλέπεται η δυνατότητα αποζημίωσης για την επανασπορά διότι οι καλλιέργειες αυτές είναι νεόφυτες και επομένως θα πρέπει να γνωρίζουν οι παραγωγοί ότι εάν επανασπείρουν πριν από την αξιολόγηση της ζημιάς, θα πρέπει να αφήσουν ένα μικρό κομμάτι ακαλλιέργητο, δηλαδή να αφήσουν τους λεγόμενους «μάρτυρες», ώστε όταν θα γίνει ο έλεγχος, όταν θα γίνει η εκτίμηση, να συμπεριλάβει και αυτήν την κατηγορία.  Πέρα απ’ αυτό όμως υπάρχει η δυνατότητα αργότερα, αν αποδειχτεί ότι η συγκομιδή είναι χαμηλότερη από την προσδοκώμενη, πέρα από την αποζημίωση για την επανασπορά, να υπάρξει και κάλυψη των ζημιών από τη μείωση της παραγωγής. 
      Προσπαθούμε παράλληλα –και το αναφέρω για ενημέρωση του Σώματος- να επισπεύσουμε τις διαδικασίες εξατομικεύσεων και καταβολής των αποζημιώσεων, αλλά αυτό είναι ένα μεγαλύτερο, γενικότερο θέμα που αφορά το σύνολο της χώρας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κύριε Τσιόγκα, έχετε το λόγο για δύο λεπτά.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Οι δεσμεύσεις του κυρίου Υπουργού στη σημερινή συνεδρίαση και συζήτηση απέναντι στους βαμβακοπαραγωγούς  της Θεσσαλίας αλλά πιστεύω και άλλων περιοχών της Ελλάδος, είναι δεσμεύσεις για να δοθούν οι αποζημιώσεις στο σύνολο των ζημιών που αυτοί έπαθαν. Βεβαίως εμείς ζητάμε και την αλλαγή του κανονισμού του ΕΛΓΑ έτσι ώστε να αλλάξουν οι ημερομηνίες, έτσι ώστε με τις σημερινές συνθήκες έχουμε καινούργιες ποικιλίες βαμβακιού οι οποίες σπέρνονται πιο πρώιμα. Αυτό δημιουργεί την ανάγκη να αλλάξει ο κανονισμός του ΕΛΓΑ, έτσι ώστε να καλυφθούν όλες οι περιπτώσεις των αγροτών που παθαίνουν τέτοια ζημιά στα νεόφυτα βαμβάκια.
      Επίσης στην αλλαγή του κανονισμού του ΕΛΓΑ θα πρέπει να προβλεφθεί και η μέριμνα για να γίνει αλλαγή στην προϋπόθεση που λέει ότι πρέπει να είναι φυτρωμένο το βαμβάκι. Μπορεί να υπάρχουν και βαμβάκια, χωράφια τα οποία δεν φύτρωσαν καθόλου από τις συνεχείς βροχοπτώσεις, σάπισε ο σπόρος, η ρίζα κλπ. και δεν πρόλαβαν.
      Όλα αυτά πρέπει να τροποποιηθούν.
      Εμείς θέλουμε η Κυβέρνηση να εγγυηθεί -και με τις σημερινές δηλώσεις του κυρίου Υπουργού αυτό γίνεται- το εισόδημα των βαμβακοπαραγωγών. Και αυτό γιατί εάν η επανασπορά γίνει στις αρχές Ιουνίου ή το πρώτο δεκαπενθήμερο του Ιουνίου, θα είναι πολύ όψιμα τα βαμβάκια. Δεν θα προλάβουν, δηλαδή, να κάνουν τον κύκλο τους. Αυτό θα έχει σαν αποτέλεσμα να έχουμε μειωμένη παραγωγή. Αν για παράδειγμα πέρυσι πήραν τριακόσια πενήντα κιλά το στρέμμα, φέτος υπό τις συνθήκες αυτές εάν πάρουν εκατόν πενήντα κιλά το στρέμμα και υπολογιστούν και τα έξοδα της επανασποράς που μόνο δέκα χιλιάδες το στρέμμα είναι τα σπόρια και αν βάλετε και τα άλλα έξοδα, καλλιεργητικά κλπ., καταλαβαίνετε ότι αυτοί οδηγούνται σε χρεοκοπία, μπαίνουν μέσα. 
      Άρα πρέπει να εγγυηθείτε και το εισόδημα των αγροτών σε περίπτωση μειωμένης παραγωγής βαμβακιού.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Τσιόγκα.
      Κύριε Υπουργέ, έχετε το λόγο για δύο λεπτά.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, σας εξήγησα και προχθές, ότι μας απασχολεί ιδιαίτερα το πρόβλημα της λειτουργίας του ΕΛΓΑ. Η έλλειψη κάλυψης σε πολλές περιπτώσεις ζημιών θα μπορούσε να βελτιωθεί με την τροποποίηση του κανονισμού του ΕΛΓΑ. Οι προτάσεις και άλλων φορέων αποτελούν αντικείμενο προβληματισμού και μελέτης από τις αρμόδιες υπηρεσίες. Συντομότατα θα είμαστε σε θέση να εξαγγείλουμε τις τροποποιήσεις του κανονισμού του ΕΛΓΑ. 
      Πέρα από αυτό όμως έχουμε και τα σοβαρά προβλήματα των καθυστερήσεων στην καταγραφή των ζημιών και προφανώς στην καταβολή των αποζημιώσεων.  Το πρόβλημα συνδέεται συνολικά με το ζήτημα της ασφαλιστικής πολιτικής και με τον Πολιτικό Σχεδιασμό Έκτακτης Ανάγκης, για τον οποίο υπάρχει ανάγκη υποβολής φακέλων  στην Ευρωπαϊκή Ένωση και εξασφάλισης-έγκρισης για την καταβολή εθνικών ενισχύσεων. 
      Υπάρχει μια διαδικασία επίσπευσης της υποβολής και της αξιολόγησης των φακέλων αυτών με απώτερο στόχο να καταβάλονται οι αποζημιώσεις είτε οι εθνικές ενισχύσεις του πολιτικού σχεδιασμού έκτακτης ανάγκης, πολύ πιο έγκαιρα. Γιατί αναγνωρίζουμε όλοι ότι αν ο παραγωγός, αν ο καλλιεργητής δεν εξασφαλίσει έγκαιρα την αποζημίωσή του, προφανώς δεν μπορεί να προχωρήσει την παραγωγική του διαδικασία, δεν μπορεί να εξασφαλίσει τα προς το ζην και θα αντιμετωπίζει σοβαρά προβλήματα. 
      Οι προτάσεις, λοιπόν, που κατατέθηκαν και στην προηγούμενη συνεδρίαση που ήσασταν ο ερωτών Βουλευτής αλλά και σε αυτήν τη συνεδρίαση, όπως και άλλων φορέων, συνεκτιμώνται και θα υπάρξει σύντομα ανακοίνωση των κυβερνητικών προθέσεων για το θέμα της τροποποίησης του κανονισμού του ΕΛΓΑ να συμπεριλάβει και άλλες περιπτώσεις που δυστυχώς δεν έχουν συμπεριληφθεί τα τελευταία έντεκα χρόνια που κυβερνούσε το ΠΑΣΟΚ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, τη συνεδρίασή μας παρακολουθούν από τα διπλωματικά θεωρεία της Βουλής, συνοδεία του Βουλευτή της Νέας Δημοκρατίας κ. Παναγιώτη Καμένου, ο Πρέσβης της Κορέας καθώς και τρεις Βουλευτές της Κορέας. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Τρίτη είναι η με αριθμό 129/17.5.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τη λειτουργία του Εθνικού Πάρκου Ζακύνθου κλπ.
      Η επίκαιρη ερώτηση της κυρίας συναδέλφου έχει ως εξής:
      «Ο σημαντικότερος μεσογειακός  βιότοπος της θαλάσσιας χελώνας στη Ζάκυνθο, καθίσταται έκπτωτος προστασίας την εποχή που οι τουρίστες κατακλύζουν το νησί και η περίοδος της ωοτοκίας ξεκινά. Ήδη έχουν παρατηρηθεί φαινόμενα ανεξέλεγκτης οικονομικής δραστηριότητας, τοποθέτηση ομπρελών και κυκλοφορία οχημάτων στις παραλίες ωοτοκίας, αφού ο ελεγκτικός μηχανισμός είναι ανενεργός, μετά την επίσχεση εργασίας στην οποία προχώρησαν οι επτά εργαζόμενοι στο φορέα διαχείρισης του Εθνικού Θαλάσσιου Πάρκου Ζακύνθου (ΕΘΠΖ) λόγω της μη καταβολής των δεδουλευμένων για οκτώ μήνες. Το ΕΘΠΖ είναι ο πρώτος φορέας Διαχείρισης Προστατευομένων Περιοχών της Ελλάδας, που δημιουργήθηκε τον Ιούλιο του 2000 κάτω από την απειλή για καταδίκη της χώρας μας από το Ευρωπαϊκό Δικαστήριο. Από τότε φυτοζωεί, αφού κανένα σύστημα εξασφάλισης της οικονομικής του βιωσιμότητας υπήρξε, με αποκορύφωμα το 2003 ούτε το σύνολο της ετήσιας επιχορήγησης να δοθεί, ούτε η εθνική συμμετοχή στο πρόγραμμα «Life-Περιβάλλον». Αποτέλεσμα η σημερινή κρίσιμη οικονομική κατάσταση του ΕΘΠΖ και ο κίνδυνος κατάρρευσής του. Επειδή και το πρόβλημα χρήζει άμεσης αντιμετώπισης και η συνέχιση του θεσμού επιβάλλεται για την ορθή διαχείριση των προστατευόμενων περιοχών.
      Ερωτάται ο κύριος Υπουργός:
      Προτίθεται να πάρει άμεσα μέτρα για να επιτευχθεί η συνέχιση της λειτουργίας του ΕΘΠΖ και να αποφευχθεί ο ορατός κίνδυνος καταδίκης της χώρας μας από Ευρωπαϊκό Δικαστήριο;
      Προτίθεται να εντάξει το ΕΘΠΖ και τις προστατευόμενες περιοχές εν γένει σε μια χωροταξική διάρθρωση της χώρας που θα προσβλέπει σε μια προοπτική διατήρησης και ορθής διαχείρισής τους;»
      Ο κύριος Υπουργός έχει το λόγο για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ. 
      Σχετικά με την επίκαιρη ερώτηση της συναδέλφου θα ήθελα να πω τα εξής: Όπως είναι γνωστό το Εθνικό Θαλάσσιο Πάρκο της Ζακύνθου είναι ΝΠΙΔ, την εποπτεία του οποίου έχει το ΥΠΕΧΩΔΕ. Ο χαρακτηρισμός του ως Εθνικό Πάρκο έγινε με Π.Δ. του 1999 και η λειτουργία του φορέα διαχείρισης -του πρώτου όπως επισημαίνεται και στην επίκαιρη ερώτηση φορέα διαχείρισης προστατευόμενων περιοχών στην χώρα μας- έγινε τον Ιούλιο του 2000. 
      Μέχρι σήμερα έχει επιτευχθεί ένα αρκετά σημαντικό έργο από το φορέα διαχείρισης του Πάρκου. Ενδεικτικά αναφέρω τη στελέχωση του φορέα διαχείρισης με επιστημονικό προσωπικό και την απόκτηση του βασικού του εξοπλισμού, την φύλαξη και επιτήρηση όλο το 24ωρο των παραλιών ωοτοκίας της θαλάσσιας χελώνας στον κόλπο του Λαγανά κατά τη διάρκεια της θερινής περιόδου, για τα έτη από 2000 μέχρι και φέτος και φυσικά την πληροφόρηση και ευαισθητοποίηση τόσο των κατοίκων της περιοχής όπως και των επισκεπτών του Πάρκου για τον βιότοπο της χελώνας καρέτα-καρέτα.
      Η επίτευξη των στόχων αυτών ουσιαστικά οφείλεται και βασίζεται σε δύο κυρίους λόγους: Αφ’ ενός στην υλοποίηση από τον φορέα υλοποίησης ενός προγράμματος Life-περιβάλλον για το οποίο θα μπορούσαμε να πούμε περισσότερα πράγματα, εφόσον και η κυρία συνάδελφος το επιθυμεί και βεβαίως στην κάλυψη βασικών δαπανών λειτουργίας, των ανελαστικών θα έλεγα δαπανών λειτουργίας των φορέων διαχείρισης από το ΕΤΕΡΠΣ.
      Οι δαπάνες της βασικής λειτουργίας του φορέα διαχείρισης για τη χρονική περίοδο από το 2000 μέχρι το 2002 ανήλθαν στο ποσό των 440.000 ευρώ. Στο ΥΠΕΧΩΔΕ ετοιμάζουμε το νέο Διοικητικό Συμβουλιο του Εθνικού Θαλάσσιου Πάρκου, σύμφωνα με τις επιταγές του ισχύοντος νομικού πλαισίου. 
      Σας ενημερώνω επίσης ότι για το Εθνικό Θαλάσσιο Πάρκο υπάρχει εγκεκριμένη πίστωση από το επιχειρησιακό πρόγραμμα «Περιβάλλον» του Γ΄ Κοινοτικού Πλαισίου Στήριξης από το Μέτρο 8.1 ποσού ύψους 1.614.467 ευρώ, η οποία πίστωση αφορά στα εξής έργα: Πρώτον, αποκατάσταση υφιστάμενου κτιρίου  και διαμόρφωσή του ως κέντρο ενημέρωσης και γραφείων του φορέα διαχείρισης προϋπολογισμού 820.000 ευρώ. 
      Δεύτερον, εκπόνηση προγράμματος φύλαξης ευαίσθητων περιοχών και ενημέρωσης επισκεπτών, προϋπολογισμού 440.000 ευρώ.
      Τρίτον, προμήθεια εξοπλισμού οχημάτων και σκαφών με προϋπολογισμό 28.000 ευρώ.
      Τέταρτον, έργα σήμανσης και οριοθέτησης των ζωνών προστασίας του Πάρκου προϋπολογισμού 32.500 ευρώ.
      Και πέμπτον χρηματοδότηση της λειτουργίας των βασικών λειτουργικών εξόδων του Πάρκου με προϋπολογισμο 293.470 ευρώ. Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Η κ. Αικατερινάρη-Ξηροτύρη έχει το λόγο για δύο λεπτά.
      ΑΣΗΜΙΝΑ ΑΙΚΑΤΕΡΙΝΑΡΗ-ΞΗΡΟΤΥΡΗ: Ευχαριστώ.
      Το Εθνικό Θαλάσσιο Πάρκο Ζακύνθου όπως  πραγματικά είπατε, κύριε Υπουργέ, παρά τα προβλήματα που συνεχίζονται, θεσμικού και οικονομικού χαρακτήρα και την έλλειψη πολιτικής βούλησης,  κατάφερε -μέσα από μια μεγάλη διαδικασία συλλογικών δράσεων, συνεννόησης με τοπικούς φορείς που ήταν πάρα πολύ δύσκολη- να σταθεί στη Ζάκυνθο και να δώσει ένα από τα πρώτα επιτυχημένα ολοκληρωμένα συστήματα διαχείρισης προστατευόμενων περιοχών, πράγμα που έχει αναγνωριστεί  και από την Ευρωπαϊκή Ένωση.
      Είναι γεγονός ότι ως πολιτική ηγεσία  έχετε κληρονομήσει αρκετά προβλήματα για τις προστατευόμενες περιοχές, οι οποίες μέχρι τώρα ενώ έχουν ορισθεί, έχει προχωρήσει η οριοθέτησή τους -κακώς για μερικές μέσω υπουργικών αποφάσεων και όχι μέσω προεδρικών διαταγμάτων, όπως έγινε για το Εθνικό Πάρκο Ζακύνθου-  από κει και πέρα έχουν αφεθεί στην τύχη τους, χωρις πόρους, οργανωτικό πλαίσιο και οικονομική στήριξη.
      Έχω διαβάσει και τοποθετήσεις της δικής σας Κυβέρνησης, δεν ξέρω αν είναι και δικές σας θέσεις, ότι ενδεχομένως αυτές οι προστατευόμενες περιοχές σαν φορείς του ιδιωτικού τομέα, θα πρέπει μέσα από την αξιοποίηση των περιοχών αυτών, να βρουν ιδιωτικούς πόρους για να ανταπεξέλθουν.
      Χρειάζεται μεγάλη προσοχή, κύριε Υπουργέ. Σε μια προσπάθεια γι’ αυτές τις περιβόητες προστατευόμενες περιοχές δεν θα πρέπει να ξεκινήσουμε πρώτα μέσα από την αναβάθμιση της ιδιωτικής πρωτοβουλίας για την αξιοποίησή τους, αλλά μέσα από την αναβάθμιση των υπηρεσιών του κράτους, προκειμένου να σταθούν στα πόδια τους και μετά να μπορέσουν μέσα από ένα αξιόπιστο σύστημα διαχείρισης με σεβασμό στο περιβάλλον να επιτελέσουν το έργο τους. 
      Τώρα για το συγκεκριμένο φορέα διαχείρισης του Εθνικού Θαλάσσιου Πάρκου πρέπει να πούμε ότι οι εννέα εργαζόμενοι έχουν κάνει επίσχεση εργασίας. Εδώ και οκτώ μήνες είναι απλήρωτοι. Πρέπει να πληρωθούν όπως επίσης πρέπει να πληρωθούν και οι υποχρεώσεις απέναντι στο ΙΚΑ. Πρέπει δε το συντομότερο δυνατόν να συστήσετε το διοικητικό συμβούλιο. Έχω κάποιες πληροφορίες που φαντάζομαι να μην είναι αληθείς. Το διοικητικό συμβούλιο πρέπει να έχει μέλη τα οποία θα προασπίσουν αυτό το πλαίσιο της ορθής διαχείρισης πρώτα για την προστασία του θαλάσσιου περιβάλλοντος της χελώνας καρέτα-καρέτα και μετά να έχουν στο νου τους τυχόν αξιοποίηση γι’ άλλους σκοπούς. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Θα συμφωνήσω με ορισμένα εξ΄ όσων είπε η κυρία συνάδελφος, με την οποία έχουμε αγωνιστεί στο παρελθόν για τις προστατευόμενες περιοχές. Θέλω να σας διαβεβαιώσω ότι συνεχίζουμε την προσπάθειά μας.
      Πράγματι υπάρχουν προβλήματα στην περιοχή της Ζακύνθου. Το ότι οι εργαζόμενοι είναι μέχρι σήμερα απλήρωτοι είτε το ότι υπάρχουν οφειλές σε ασφαλιστικούς οργανισμούς, οφείλεται σε μεγάλο βαθμό στο γεγονός ότι το επιχειρησιακό πρόγραμμα για το περιβάλλον είχε εξαιρετικά αργούς ρυθμούς δραστηριοποίησης. Η πρόταση που υπέβαλε ο φορέας της Ζακύνθου έκανε έναν ολόκληρο χρόνο για να αξιολογηθεί από το ΥΠΕΧΩΔΕ. Έτσι μέσα σ’ αυτό το χρονικό διάστημα προέκυψαν τεράστια προβλήματα.
      Ως ΥΠΕΧΩΔΕ εντατικοποιούμε τις προσπάθειές μας όχι μόνο για τη θαλάσσια περιοχή της Ζακύνθου, αλλά και για όλες τις προστατευόμενες περιοχές της χώρας. Από το Μέτρο 8.1 του ΕΠΠΕΡ υπάρχουν χρηματοδοτήσεις για όλες τις προστατευόμενες περιοχές. Στη Ζάκυνθο ο φορέας θα πρέπει οπωσδήποτε να δει το θέμα της αποκατάστασης της ισορροπίας μεταξύ των δραστηριοτήτων που αφορούν στην προστασία της χελώνας και των δραστηριοτήτων που αναπτύσσουν οι κάτοικοι της περιοχής, γιατί υπήρχε και υπάρχει κάποια ένταση γι’ αυτό το θέμα στην περιοχή.
      Τέλος οι φορείς διαχείρισης θα πρέπει πέρα από το επιχειρησιακό πρόγραμμα για το περιβάλλον να σκύψουν πάνω σε εναλλακτικές λύσεις χρηματοδότησης αυτών των περιοχών. Αναφέρομαι ιδιαίτερα σε διάφορα χρηματοδοτικά μέσα όπως είναι το Life, κοινοτικές πρωτοβουλίες όπως είναι το Interreg, III από όπου μπορούν να αντλήσουν κονδύλια όχι μόνο για τη βιωσιμότητά τους αλλά και για την ανάπτυξη των περιοχών. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να ανακοινώσω προς το Σώμα το δελτίο αναφορών και ερωτήσεων της Τρίτης 25 Μαΐου 2004.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1.- Η με αριθμό 67/5-4-2004 ερώτηση του Βουλευτή της Νέας Δημοκρατίας κ. Ιωάννη Γιαννέλη-Θεοδοσιάδη προς τον Υπουργό Αιγαίου και Νησιωτικής Πολιτικής, σχετικώς με την αύξηση των ακτοπλοϊκών δρομολογίων από την ηπειρωτική χώρα προς το νησί του Αγίου Ευστρατίου.
      2.- Η με αριθμό 16/29-3-2004 ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Καρχιμάκη προς τον Υπουργό Τουρισμού, σχετικώς με τη μείωση του ορίου αρτιότητας για επέκταση και ανέγερση ξενοδοχειακών επιχειρήσεων στο Νομό Λασιθίου.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1.- Η με αριθμό ερώτηση 24/30-3-2004 του Βουλευτή της Νέας Δημοκρατίας κ. Βασιλείου Χρύση προς τον Υπουργό Μεταφορών και Επικοινωνιών, σχετικώς με την επαρκή προμήθεια υλικών ISDN και ASDL από τον Οργανισμό Τηλεπικοινωνιών Ελλάδος (ΟΤΕ) κλπ. 
      Επίσης θα ήθελα να ανακοινώσω στο Σώμα ότι οι Υπουργοί Οικονομίας και Οικονομικών και Απασχόλησης και Κοινωνικής Προστασίας, κατέθεσαν σχέδιο νόμου: «Κατάργηση ειδικής εισφοράς επί των συντάξεων του Δημοσίου και των άλλων ασφαλιστικών φορέων». 
      Παραπέμπεται στην αρμόδια Διαρκή Επιτροπή. 
      Εισερχόμαστε στις επίκαιρες ερωτήσεις δεύτερου κύκλου της Πέμπτης 20 Μαΐου 2004. 
      Πρώτη είναι η με αριθμό 126/17-5-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελπίδας Τσουρή προς τους Υπουργούς Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, σχετικώς με τη μονιμοποίηση των συμβασιούχων που υπηρετούν στο Πανεπιστήμιο Αιγαίου κλπ. 
      Η επίκαιρη ερώτηση της κ. Ελπίδας Τσουρή έχει ως εξής: 
      «Κατά τη διάρκεια των ετών 1998-2004 στο Πανεπιστήμιου Αιγαίου, αξιοποιώντας συγχρηματοδοτούμενα με την ΕΕ Προγράμματα (ΕΠΕΑΕΚ Ι και ΙΙ), ιδρύθηκαν 9 Τμήματα, 1 Πρόγραμμα Σπουδών Επιλογής και 20 Μεταπτυχιακά Προγράμματα Σπουδών. Παράλληλα μέσω αντίστοιχων προγραμμάτων λειτούργησαν για πρώτη φορά ή αναβαθμίστηκαν υπηρεσίες όπως η Πανεπιστημιακή Βιβλιοθήκη, το Δίκτυο Πληροφορικής, το Γραφείο Διασύνδεσης Πτυχιούχων κλπ. 
      Στις παραπάνω δραστηριότητες του Πανεπιστημίου Αιγαίου απασχολούνται σήμερα 150 συμβασιούχοι εργαζόμενοι, με συμβάσεις ορισμένου χρόνου, οι οποίοι επιτελούν διοικητικό έργο, καλύπτοντας πάγιες και διαρκείς ανάγκες. Στο Προεδρικό Διάταγμα που επεξεργάζονται στο ΥΠΕΣΔΔΑ, οι συμβασιούχοι εργαζόμενοι στο Πανεπιστήμιο Αιγαίου εξαιρούνται ρητώς, ενώ ο ίδιος ο κύριος Υπουργός Εσωτερικών Δημόσιας Διοίκησης και Αποκέντρωσης σε συνάντηση με αντιπροσωπεία τους δήλωσε: «κακώς έγινε η επέκταση των Πανεπιστημίων με την ίδρυση των νέων τμημάτων και τώρα ας βρουν τα χρήματα μόνοι τους, να κρατήσουν το προσωπικό που προσέλαβαν». Με δεδομένο ότι:
* Ενδεχόμενη απόλυση των συμβασιούχων εργαζομένων με τη λήξη της χρηματοδότησης ΕΠΕΑΕΚ, θα οδηγήσει με μαθηματική ακρίβεια σε υπολειτουργία, έως και αναστολή λειτουργίας ολόκληρων Τμημάτων και Υπηρεσιών του Πανεπιστημίου Αιγαίου, ερωτώνται οι κύριοι Υπουργοί:
      1. Υπάρχει πρόθεση στήριξης της λειτουργίας του Πανεπιστημίου Αιγαίου και του συνόλου των Τμημάτων του ώστε, να συνεχιστεί η προσφορά του στο χώρο της εκπαίδευσης και της νησιωτικής Ελλάδας; 
      2. Εξετάζεται το ενδεχόμενο υπαγωγής των Συμβασιούχων εργαζομένων του Πανεπιστημίου Αιγαίου σε διατάξεις μετατροπής των συμβάσεων τους σε αορίστου χρόνου, ώστε να μην διακοπεί η προσφορά των υπηρεσιών τους, που καλύπτουν πάγιες και διαρκείς ανάγκες και ποιος είναι ο προγραμματισμός του Υπουργού Εθνικής Παιδείας και Θρησκευμάτων, για την περαιτέρω ανάπτυξη του Πανεπιστημίου Αιγαίου;»
      Το λόγο έχει ο κύριος Υπουργός για τρία λεπτά. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, είναι βασική προγραμματική μας θέση η ενίσχυση της τριτοβάθμιας εκπαίδευσης, ώστε τα Πανεπιστήμια και τα ΤΕΙ όλης της χώρας και κυρίως εκείνα που έχουν τις μεγαλύτερες ανάγκες και αυτά είναι τα περιφερειακά Πανεπιστήμια, να είναι αποδοτικά, να παρέχουν ποιοτική εκπαίδευση στους φοιτητές τους και να δίνουν αποτελεσματικούς τίτλους στην αγορά εργασίας. 
      Όσον αφορά το Πανεπιστήμιο Αιγαίου, κυρία συνάδελφε, θα ήθελα να σας πω για τις επιχορηγήσεις του, δηλαδή τις επιχορηγήσεις σε σύγκριση με πέρυσι ή πρόπερσι, ότι με βάση τα αντίστοιχα στοιχεία που μας έδωσαν οι υπηρεσίες, φαίνεται πως για το τρέχον έτος επιχορηγήθηκε για λειτουργικές δαπάνες με 6.477.000 ευρώ, με 1.422.000 ευρώ για τη σίτιση των φοιτητών, δηλαδή, για την ειδική φοιτητική μέριμνα και με το ποσό των 800.000 ευρώ για τη μισθοδοσία του εκτάκτου διδακτικού προσωπικού . 
      Αν θέλαμε να κάνουμε σύγκριση αυτών των επιδοτήσεων με τις περσινές, θα βλέπατε ότι σε σχέση με το 2003 η αύξηση είναι περίπου 23%. Δεν λέμε ότι αυτή η αύξηση είναι ικανοποιητική, όμως, είναι βέβαιο ότι για να ενισχυθεί το Πανεπιστήμιο, θα πρέπει να ενισχυθούν οι υποδομές του, τα Προγράμματα και τα μεταπτυχιακά προγράμματα που ούτως ή άλλως, όπως γνωρίζετε καλά και αναφέρετε και στην ερώτησής σας, ενισχύονταν –χρηματοδοτούνταν, για να το πούμε καθαρά-μόνον από το Ι και το ΙΙ ΕΠΕΑΕΚ. 
      Επίσης γνωρίζετε καλά ότι γι’ αυτό κάποτε αντιδρούσαμε προς την άναρχη, όπως φαινόταν, εξάπλωση Σχολών και την αλόγιστη, χωρίς σχεδιασμό δημιουργία νέων τμημάτων, γιατί φαινόταν καθαρά στον ορίζοντα, ότι κάποια στιγμή θα έπρεπε να συνεχίσουν να επιχορηγούνται όλα αυτά από τις καθαρές κρατικές, δημόσιες, δηλαδή, δαπάνες για την εκπαίδευση, για να συνεχίσουν να λειτουργούν.
      Έτσι, λοιπόν, η απάντησή μου στο πρώτο σας ερώτημα είναι: Έχουμε ήδη προϋπολογίσει τι χρειάζεται για να λειτουργήσει απρόσκοπτα (από πλευράς χρηματοδοτήσεως) το Πανεπιστήμιο Αιγαίου και αυτόν τον προϋπολογισμό μας τον έχουμε δώσει στο Υπουργείο Οικονομίας και Οικονομικών, ώστε να δεσμεύσουμε πιστώσεις, ικανές να δώσουν τη συνέχεια την ακαδημαϊκή και την παραγωγή μορφωτικού έργου στο Πανεπιστήμιο Αιγαίου και στα τμήματα που αναφέρεσθε.
      Όσον αφορά την τακτοποίηση του προσωπικού, αναλυτικότερα θα αναφερθώ στη δευτερολογία μου. Όμως, δεν ξέρω αν γνωρίζετε, αλλά σας πληροφορώ ότι, ήδη, έχει λειτουργήσει τακτοποίηση προσωπικού εβδομήντα τριών συγκεκριμένων υπαλλήλων, βάσει του ν.2839/2000, σε προσωρινές συνιστώμενες θέσεις, με συμβάσεις εργασίας ιδιωτικού δικαίου, αορίστου χρόνου. 
      Πιστεύουμε ότι θα είναι καλό προηγούμενο, ώστε με βάση τις γενικές ρυθμίσεις που εισάγει το γνωστό Προεδρικό Διάταγμα του Υπουργείου Εσωτερικών, Δημόσιας Διοίκησης και Αποκέντρωσης να μπορέσει να μας πει το Πανεπιστήμιο, αν και για τους εκατόν πενήντα που αναφέρεσθε εδώ εκτάκτους, υπάρχουν ή συντρέχουν οι αντίστοιχοι λόγοι, δηλαδή, αν καλύπτουν πάγιες και διαρκείς ανάγκες ώστε να τακτοποιηθούν και αυτοί κατ’ ανάλογο τρόπο.
      ΠΡΟΕΔΡΕΥΩΝ (Ιωάννης Τραγάκης): Η κ. Τσουρή έχει  το λόγο.
      ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε. Χαίρομαι ιδιαιτέρως γιατί ο Υφυπουργός Εθνικής Παιδείας και Θρησκευμάτων αναγνώρισε το πρόβλημα στο Πανεπιστήμιο Αιγαίου σε αντίθεση με τις δηλώσεις του Υπουργού Εσωτερικών, Δημόσιας Διοίκησης και Αποκέντρωσης, που μόλις πριν διαβάσατε και αναφέρονται στο κείμενο της επίκαιρης ερώτησής μου.
      Ειπώθηκε, κύριε Υφυπουργέ, ότι οι συμβασιούχοι εργάστηκαν σε ερευνητικά προγράμματα του Πανεπιστημίου και άρα δεν καλύπτουν πάγιες και διαρκείς ανάγκες, κάτι που καταλαβαίνετε πως δεν είναι σοβαρό και να λέγεται εφόσον η ερευνητική δραστηριότητα είναι σύμφυτη με τη φυσιογνωμία ενός πανεπιστημιακού ιδρύματος και άρα καλύπτει κατ’ εξοχήν μια πάγια και διαρκή ανάγκη του.
      Ειπώθηκε ότι αυτά τα προγράμματα λειτούργησαν, όπως είναι αληθές, με κοινοτικούς πόρους και άρα δεν υπάρχει υποχρέωση της πολιτείας για τη συνέχιση της λειτουργίας τους.
      Λένε, δηλαδή, με διαφορετικά λόγια ότι το Πανεπιστήμιο Αιγαίου απορρόφησε πόρους, αξιοποίησε κοινοτικά κονδύλια και άρα γι’ αυτό θα πρέπει να τιμωρηθεί. Εγώ θέλω να επισημάνω ότι σε πολλές περιπτώσεις, οι συμβασιούχοι είναι η πλειοψηφία του προσωπικού του Πανεπιστημίου ή και αποκλειστικά είναι οι μοναδικοί απασχολούμενοι στα αντίστοιχα τμήματα του ιδρύματος. Αναφέρω ενδεικτικά το Τμήμα Ναυτιλίας στη Χίο, που το 60% του προσωπικού είναι συμβασιούχοι. Τμήμα Οικονομίας και Διοίκησης στη Χίο το 100%, Τμήμα Κοινωνιολογίας στη Λέσβο το 100% και Τμήμα Μηχανικών Σχεδίασης Προϊόντων στη Σύρο το 100%. Επίσης μεταπτυχιακά τμήματα στη Χίο και τη Λέσβο το 100% είναι συμβασιούχοι.
      Εμείς θα θέλαμε να ενταχθούν οι εργαζόμενοι που καλύπτουν πάγιες και διαρκείς ανάγκες σε ρυθμίσεις για τη μετατροπή των συμβάσεών τους σε αορίστου χρόνου. Καταλαβαίνετε και εσείς σε ό,τι αφορά στο Πανεπιστήμιο Αιγαίου μόνο με αυτόν τον τρόπο μπορεί να εξασφαλισθεί η συνέχεια της λειτουργίας και της προσφοράς του σε έναν ευαίσθητο εθνικά χώρο όπως είναι ο χώρος του Αρχιπελάγους. 
      Σε διαφορετική περίπτωση, κύριε Υφυπουργέ, θα έχουμε ένα ζωντανό και δημιουργικό πανεπιστήμιο να οδηγείται σε συρρίκνωση, νέα τμήματα να υποβαθμίζονται και να υπολειτουργούν, χιλιάδες νέους ανθρώπους, τους υποψήφιους φοιτητές και τις οικογένειές τους να είναι θύματα εξαπάτησης γιατί δηλώνουν προτίμηση σε σχολές και τμήματα των οποίων στη συνέχεια υπονομεύεται η απρόσκοπτη λειτουργία τους και βέβαια ένα σημαντικό πλήγμα για την πολιτιστική και οικονομική και κοινωνική ζωή των νησιών μας, αφού ξέρουμε ότι το πανεπιστήμιο αποτελεί βασικό μοχλό ανάπτυξης των τοπικών κοινωνιών στα νησιά μας.
      ΠΡΟΕΔΡΕΥΩΝ (Ιωάννης Τραγάκης): Ο Υφυπουργός Εθνικής Παιδείας και Θρησκευμάτων, κ. Γ. Καλός, έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, ας αφήσουμε την εκτίμηση καταστροφολογία, ας αφήσουμε την καταστροφολογία, ας αφήσουμε τα πιθανά μαύρα σενάρια  για τα ΑΕΙ και ΤΕΙ και να βεβαιωθείτε, ότι εμείς βήμα προς βήμα, κάθε χρόνο, με την αύξηση των δημοσίων δαπανών για την παιδεία, μέχρις ότου να φθάσουμε σε εκείνο που εξαγγείλαμε, το 5% του ΑΕΠ (που είναι στο κάτω κάτω και ο μέσος ευρωπαϊκός όρος) θα στηρίξουμε τα πανεπιστήμια και τα ΤΕΙ όλης της χώρας. Εξάλλου πολύ ωραία και….. γλαφυρά μόνη σας ομολογήσατε, ότι η πολιτική που ακολουθήσατε ως κυβέρνηση και τα οδήγησε μέχρι σήμερα σ’ αυτό το χάλι που έχουν είναι όντως μια κακή πολιτική. Απεδείχθη εκ των πραγμάτων. 
      Διαβάσατε μόνη σας εκείνα που θα σας έλεγα εγώ. Είπατε μόνη σας και ομολογήσατε, σε ποιο υψηλό ποσοστό χρησιμοποιήθηκε μέχρι σήμερα αντί του τακτικού προσωπικού, ώστε να είχαμε ποιοτική απόδοση παιδείας, έκτακτο προσωπικό!
      Ζητάτε, λοιπόν, τώρα εμείς να τακτοποιήσουμε αυτό το προσωπικό. Επομένως, ομολογείτε ότι κακώς μέχρι τώρα λειτουργούσαν τα πανεπιστήμια με αυτό το προσωπικό. Ας μην αδικούμε, λοιπόν, τον Υπουργό Εσωτερικών, Δημόσιας Διοίκησης και Αποκέντρωσης . Ο Υπουργός Εσωτερικών Δημόσιας Διοίκησης και Αποκέντρωσης έβαλε μεταβατικές διατάξεις και καθόρισε και τους γενικούς κανόνες,  βάσει των οποίων τα όργανα που θα θεσμοθετηθούν στη συγκεκριμένη περίπτωση η διοίκηση των πανεπιστημίων, του Πανεπιστημίου Αιγαίου, θα μας πουν αν αυτοί οι συγκεκριμένοι εργαζόμενοι πληρούν πάγιες και διαρκείς ανάγκες για να είναι εύκολο να περάσουν σε θέσεις μονίμων. Αυτή είναι η απάντησή του στο προεδρικό διάταγμα για το οποίο συζητάμε. 
      Νομίζω, λοιπόν, ότι αυτές οι μεταβατικές διατάξεις, κυρία Δαμανάκη, είναι ό,τι καλύτερο για να αντιμετωπισθεί αυτό το θέμα. 
      ΜΑΡΙΑ ΔΑΜΑΝΑΚΗ: Πότε θα καλυφθούν; 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εάν τα όργανα που θα θεσμοθετηθούν για να κρίνουν, συγκεκριμένα οι πανεπιστημιακές αρχές, πουν ότι δεν υπάρχει κανένα κώλυμα –να το πούμε με την αρνητική λογική- τότε βέβαιο είναι ότι μπορούν να τακτοποιηθούν. 
      Να ξέρουμε και το άλλο, ότι όποιος δεν τακτοποιείται, θα μοριοδοτείται πάλι με βάση αυτές τις διατάξεις. Αυτό είναι γνωστό. 
      ΠΡΟΕΔΡΕΥΩΝ (Ιωάννης Τραγάκης): Δεύτερη είναι η με αριθμό 130/17-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Εθνικής Παιδείας και Θρησκευμάτων, σχετικώς με την καταβολή των δεδουλευμένων στους εργαζομένους στα Τεχνολογικά Εκπαιδευτικά Ιδρύματα κλπ.
      Η επίκαιρη ερώτηση του κ. Πατσιλινάκου σε περίληψη έχει ως εξής:
      «Η πολιτική που εφαρμόστηκε μέχρι σήμερα στο χώρο των ΤΕΙ οδήγησε ουσιαστικά στην υποβάθμιση της παρεχόμενης εκπαίδευσης και φόρτωσε με νέα προβλήματα φοιτητές και εργαζόμενους σε αυτά. Με την εφαρμογή ενός διάτρητου θεσμικού πλαισίου που ουσιαστικά αρνείται τον ανώτατο χαρακτήρα των ιδρυμάτων, με την πολιτική της υποχρηματοδότησης διαμορφώθηκε η σημερινή εκρηκτική κατάσταση. Η πολιτεία παρέχει στα ιδρύματα το ποσό των 1750 ευρώ ανά σπουδαστή, ενώ το αντίστοιχο ΕΜΠ είναι 3750 και ο μέσος όρος της ΕΕ φτάνει τα 7500 ευρώ. Υπάρχει πλήρης αδυναμία των υποδομών να στηρίξουν το εκπαιδευτικό έργο σε αίθουσες για πενήντα σπουδαστές και εργαστήρια των 15-20 ατόμων εξυπηρετούν συνήθως τους τετραπλάσιους σπουδαστές κ.α.
      Σε αυτές τις απερίγραπτες συνθήκες εκπαιδευτικοί και εργαζόμενοι αγωνίζονται καθημερινά να βγάλουν σε πέρας το λειτούργημα της εκπαίδευσης. Όμως, από τους τέσσερις χιλιάδες επτακόσιους πενήντα οκτώ εκπαιδευτικούς, οι δύο χιλιάδες εκατόν εβδομήντα είναι έκτακτοι παρότι καλύπτουν πάγιες και διαρκείς ανάγκες των ιδρυμάτων. Χωρίς δικαίωμα συμμετοχής με εξευτελιστικό τρόπο πρόσληψης, αμοιβές, ασφάλιση κλπ. Και σαν να μη φτάνουν όλα αυτά, υπάρχει και η απαράδεκτη καθυστέρηση που παρατηρείται κάθε φορά στην καταβολή των δεδουλευμένων τους.
      Ερωτάται η κυρία Υπουργός:
      Τι μέτρα θα πάρει για να αποκτήσουν πλήρη δικαιώματα αμοιβής και ασφάλισης όσοι από το προσωπικό των ΤΕΙ καλύπτουν πάγιες και διαρκείς ανάγκες (μονιμοποιήσεις, προκήρυξη νέων θέσεων κλπ.) και να καταβληθούν άμεσα τα χρήματά τους που έχουν να πληρωθούν από το Νοέμβρη;
      Προτίθεται η Κυβέρνηση να χρηματοδοτήσει γενναία τα ΤΕΙ στο ύψος των αναγκών τους μέσω του κρατικού προϋπολογισμού;»
       Ο κύριος Υπουργός έχει το λόγο για τρία λεπτά.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, γνωρίζει ο ερωτών συνάδελφος –και συμφωνώ με τα όσα γράφει στο πρώτο μέρος της ερώτησής του- ότι ακολουθήθηκε μέχρι τώρα μια πολιτική «ονοματοδοσίας» για να καλύψει αυτό που ορίστηκε, με πολύ άσχημο τρόπο, «ανωτατοποίηση» των ΤΕΙ. Με βαφτίσια –να το πούμε απλά, το έχουμε πει πολλές φορές- δεν γίνονται ανώτατα ιδρύματα, όσα έχουν και τη δύναμη και την προοπτική να καταστούν ανώτατα. Χρειάζεται να τους δώσεις τους πόρους το προσωπικό και τη θεσμική κατοχύρωση, για να μπορούν άνετα και ισότιμα να γίνουν ανώτατα ιδρύματα στο χώρο της τριτοβάθμιας εκπαίδευσης στη χώρα μας. 
      Αυτό δεν έγινε. Έτσι, λοιπόν, φτάσαμε να «καμαρώνουμε» τα ΤΕΙ της χώρας ως ΑΕΙ πλέον, κι αυτά να στηρίζουν όλο το εκπαιδευτικό τους έργο, κυρίως στο έκτακτο προσωπικό, το οποίο είναι και απλήρωτο! Αυτή την κατάσταση παραλάβαμε.
      Συμφωνούμε, λοιπόν, μαζί σας ότι πρώτα από όλα πρέπει γρήγορα να ενισχυθούν οικονομικά τα ΤΕΙ. Γι αυτόν ακριβώς το σκοπό προϋπολογίσαμε -και είμαστε σε πολύ στενή επαφή με το Υπουργείο Οικονομίας και Οικονομικώνκαι πιστεύουμε ότι σύντομα θα αρχίσει να τακτοποιείται αυτή η οφειλή- και ζητήσαμε 20 εκατομμύρια ευρώ ώστε σε πρώτη φάση να πληρωθεί το έκτακτο προσωπικό, γιατί το δικαιούται. Γιατί είναι η αμοιβή του για έργο που έχει προσφέρει.
      Όσον αφορά την τακτοποίησή του σε θέσεις μονίμου προσωπικού, θα ήθελα να σας πω το εξής: Είναι βέβαιο ότι τα ΤΕΙ όπως και τα ΑΕΙ, όπως τα πανεπιστήμια, δηλαδή, έχουν προσωπικό δύο κατηγοριών: Τακτικό και έκτακτο. Το τακτικό προσωπικό τους, το διδακτικό, προσλαμβάνεται μετά από προκήρυξη με ειδικά κριτήρια και μετά από αποφάσεις των οργάνων, των οποίων τον έλεγχο έχει και το Υπουργείο Παιδείας, όσον αφορά τη μονιμότητα. Αντιθέτως, το έκτακτο προσωπικό, το οποίο δεν φαίνεται να καλύπτει πάγιες και διαρκείς ανάγκες, δεν νομιμοποιείται ότι τις καλύπτει, έρχεται να καλύψει τα κενά εκείνα που δημιουργούνται από το τακτικό προσωπικό, τα οποία φυσικά είναι πάρα πολλά και είναι και λειτουργικά, διαφορετικά κάθε χρόνο.
      Φαίνεται ότι ο διαφορετικός τρόπος με τον οποίο προσλαμβάνεται το έκτακτο προσωπικό και οι διαφορετικοί κανόνες δικαίου που διέπουν τη συνολική λειτουργία τους από την πρόσληψη μέχρι την απόδοση εκπαιδευτικού έργου, δεν έχουν καμία σχέση με το τακτικό προσωπικό. Δεν μιλάμε δηλαδή για εκτάκτους οι οποίοι θα έρθουν να τακτοποιηθούν στο διοικητικό τομέα, αλλά στο εκπαιδευτικό έργο. Αυτή νομίζω ότι είναι η ερώτησή σας. Η απάντηση, λοιπόν, και των ΤΕΙ είναι ότι εδώ έχουμε κάτι σαφώς διαφορετικό και δεν μπορούν να υπαχθούν σε αυτήν τη ρύθμιση μονιμοποίησης οι έκτακτοι εκπαιδευτικοί των ΤΕΙ. Αυτή είναι σε πρώτη φάση η απάντησή μου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Το λόγο έχει ο κ. Πατσιλινάκος για δύο λεπτά.
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε.
      Υπουργέ, πιστεύω ότι δεν ήταν απλώς μια λανθασμένη πολιτική, αλλά ήταν προσαρμογή στις επιταγές της Μπολώνια, που θέλει και τα πτυχία να υποβιβαστούν και οι σπουδές να κατέβουν προς τα κάτω και ταυτόχρονα να έχουμε εκείνο που ήδη άρχισε στις μέρες μας, ο εργοδότης να κάνει δικές του εξετάσεις, να παίρνει εκείνους που θέλει και να καθορίζει και την αμοιβή αυτών που πήρε ανάλογα με τα προσόντα που εκείνος νομίζει ότι έχουν. Έτσι πιστεύω ότι είναι μία υποβάθμιση ολόκληρης της ανώτατης παιδείας και -εκτός από το ότι είναι θετικό ότι αναγνωρίζετε την κατάσταση αυτή- πιστεύω ότι η κατάσταση είναι εκρηκτική και πρέπει γρήγορα να διορθωθεί.
      Άμεσα προβλήματα που έχει το εκπαιδευτικό προσωπικό, που και εσείς αναγνωρίσατε, είναι ότι οι επί συμβάσει δεν λαμβάνουν μέρος στη διοίκηση, δεν έχουν λόγο στα εκπαιδευτικά προγράμματα, οι αμοιβές τους είναι πολύ χαμηλές. Πρέπει να σας πω ότι ασφαλιστικά θεωρούνται από το ΙΚΑ σαν μερικώς εργαζόμενοι και, ενώ έχουν τις ίδιες καταβολές στο Ταμείο, έχουν πολύ λίγες παροχές. Η σύμβαση με την οποία έχουν διοριστεί είναι να έχουν μία ώρα λιγότερη από το τακτικό προσωπικό. 
      Τα δεδουλευμένα βέβαια αναγνωρίζετε και εσείς ότι είναι πραγματικά ένα πολύ μεγάλο πρόβλημα, αλλά εάν τα ΤΕΙ δεν αποκτήσουν μόνιμο προσωπικό, δεν μπορεί να ανέβει το επίπεδο, δεν μπορούμε να προσβλέπουμε να προσφέρουν ουσιαστικό εκπαιδευτικό έργο και να δώσουν εκείνο που ζητάει η κοινωνία μας: τεχνικούς και επιστήμονες καλού επιπέδου.
      Θα ήθελα να καταθέσω κάποιους πίνακες σχετικά με τα ανωτέρω.
      (Στο σημείο αυτό ο Βουλευτής κ. Ιωάννης Πατσιλινάκος καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να φωτογραφηθούν οι σελίδες 56-57)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πατσιλινάκο.
      Ο κύριος Υπουργός έχει το λόγο για δύο λεπτά.
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων):  Κύριε συνάδελφε, συμφωνούμε ότι η μόνη τακτοποίηση του διδακτικού προσωπικού που σήμερα είναι έκτακτο στα ΤΕΙ, η οποία θα προσέφερε περισσότερη ποιότητα στο εκπαιδευτικό έργο και μεγαλύτερη αποτελεσματικότητα στα πτυχία που χορηγούν τα ΤΕΙ, είναι η δημιουργία περισσοτέρων θέσεων τακτικού προσωπικού μέσω ισχυρής αναχρηματοδότησης, για να μπορέσουν αυτά τα ιδρύματα να ανταποκριθούν στο σημερινό τους ρόλο που είναι πολύ σπουδαίος.
      Αν, λοιπόν, αυτό το προσωπικό που προσλαμβάνεται σε θέσεις επιστημονικών συνεργατών, εργαστηριακών συνεργατών και καθηγητών, δηλαδή διδακτικού προσωπικού των ειδικών μαθημάτων, βρει μπροστά του με την προϋπηρεσία που έχει -αν έχει αποκτήσει φυσικά και τα προσόντα που ορίζει ο νόμος- περισσότερες θέσεις τακτικού προσωπικού για πλήρωση, φυσικά και λογικά θα έρθει να είναι ισχυρώς υποψήφιο για να τις πληρώσει.
      Άρα εκείνο που χρειάζεται δεν είναι να μετατρέψουμε συλλήβδην σε αορίστου χρόνου όλο αυτό το προσωπικό, οδηγώντας σε περαιτέρω απαξίωση τα ΤΕΙ, αλλά να τους δώσουμε με τη νέα χρηματοδότηση από το ερχόμενο ακαδημαϊκό έτος τη δυνατότητα να έχουν περισσότερες τακτικές θέσεις, ώστε να πολλαπλασιάζονται κάθε χρόνο εις βάρος της δεξαμενής του εκτάκτου προσωπικού αλλά κυρίως προς όφελος των Τ.Ε.Ι. οι τακτικές θέσεις, δηλαδή, το μόνιμο διδακτικό προσωπικό. Αυτή είναι η πολιτική μας και προς αυτήν την κατεύθυνση θα κινηθούμε. Νομίζω ότι ικανοποιητικά λύνει το πρόβλημα και κυρίως το λύνει μέσα στην ανώτατη εκπαίδευση με όρους καθαρά εκπαιδευτικούς. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
	Τρίτη επίκαιρη ερώτηση -και με αυτήν κλείνουμε το δελτίο των επικαίρων ερωτήσεων της Πέμπτης- είναι η με αριθμό 118/17-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εξωτερικών, σχετικώς με τα βασανιστήρια αιχμαλώτων στο Ιράκ, τις πρωτοβουλίες της Κυβέρνησης στην Ευρωπαϊκή Ένωση κλπ..
	Η επίκαιρη ερώτηση του κυρίου συναδέλφου έχει ως εξής:
	«Οι συγκλονιστικές αποκαλύψεις για τα άγρια βασανιστήρια στα οποία υποβάλλονται Ιρακινοί αιχμάλωτοι από Αμερικανούς και Βρετανούς στρατιωτικούς στο Ιράκ έχουν προκαλέσει παγκόσμιο αποτροπιασμό. Οι κυβερνήσεις των ΗΠΑ και της Μεγάλης Βρετανίας δέχονται πιέσεις για πλήρη διαλεύκανση των υποθέσεων των βασανιστηρίων, και αναλυτές εκτιμούν ότι είναι πιθανή ακόμα και η απομάκρυνση ανώτατων κυβερνητικών αξιωματούχων των ΗΠΑ. Η δημοσιογραφική έρευνα αποκαλύπτει ότι ειδικές δυνάμεις των αμερικανικών και βρετανικών αρχών καταστολής έχουν κοινή εκπαίδευση σε μεθόδους ανάκρισης που ανταποκρίνονται σε εξευτελιστικές και απάνθρωπες πρακτικές. Παράλληλα έγινε γνωστό ότι οι κυβερνήσεις των ΗΠΑ και της Μεγάλης Βρετανίας γνώριζαν τα περί βασανιστηρίων τουλάχιστον από το Φεβρουάριο, μέσω απόρρητης έκθεσης του Ερυθρού Σταυρού. 
	Ερωτάται ο κύριος Υπουργός:
      1. Θεωρεί ότι το θέμα πρέπει να αποτελέσει θέμα συζήτησης στα πλαίσια του Συμβουλίου Γενικών Υποθέσεων της Ευρωπαϊκής Ένωσης, δεδομένου ότι κυβέρνηση κράτους-μέλους, της Μεγάλης Βρετανίας, συμμετείχε στα αποτρόπαια βασανιστήρια σε βάρος Ιρακινών;
      2. Θεωρεί ότι το Συμβούλιο Υπουργών της ΕΕ πρέπει να ζητήσει την ενεργοποίηση του άρθρου 20 της «Σύμβασης κατά των βασανιστηρίων και άλλων σκληρών, απάνθρωπων και ταπεινωτικών τιμωριών και μεταχειρίσεων» του ΟΗΕ για την εξέταση των πεπραγμένων των αρχών κατοχής στο Ιράκ και, επίσης, να ζητήσει καταδικαστικό ψήφισμα από την ετήσια σύνοδο Επιτροπής των Ηνωμένων Εθνών για τα ανθρώπινα δικαιώματα στη Γενεύη;» 
      Ορίστε, κύριε Υφυπουργέ. Έχετε το λόγο για τρία λεπτά. 
	ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Κύριε Πρόεδρε, κυρίες και κύριοι συνάδελφοι, κατ’ αρχάς θα ήθελα να ευχαριστήσω τον πολύπειρο και εξαίρετο συνάδελφο για την πρωτοβουλία που πήρε να φέρει το θέμα στο Εθνικό Κοινοβούλιο και μας δίνει τη δυνατότητα να καταγγείλουμε και εμείς ευθέως ενώπιον της Εθνικής Αντιπροσωπείας τα αποτρόπαια βασανιστήρια που όλοι είδαμε να γίνονται στο Ιράκ. 
	Από τη δική μας πλευρά, εκφραστήκαμε και δημοσίως ως Κυβέρνηση διά δημόσιας δήλωσης στο Δουβλίνο του συναδέλφου κ. Βαληνάκη, όταν γινόταν εκεί το Συμβούλιο Γενικών Υποθέσεων. Εξ΄ όσων γνωρίζω -και καταθέτω και στα Πρακτικά προς ενημέρωση του Σώματος το τελικό κείμενο συμπερασμάτων της Επιτροπής Γενικών Υποθέσεων, μέσα στο οποίο συμπεριλαμβάνεται καταγγελία της Ευρωπαϊκής Ένωσης γι’ αυτό το οποίο αναφέρεται στην επίκαιρη ερώτηση- θα ήθελα να υπογραμμίσω ότι ήδη αυτή η καταγγελία έχει γίνει από την Ευρωπαϊκή Ένωση στα πλαίσια του Συμβουλίου Γενικών Υποθέσεων και έχει κινητοποιηθεί ο μηχανισμός και στα πλαίσια του Οργανισμού Ηνωμένων Εθνών. Εκεί ο ειδικός εισηγητής για τα βασανιστήρια, με δήλωσή του, έχει ζητήσει από χώρες που έχουν στείλει δυνάμεις στο Ιράκ να λάβουν αποτελεσματικά μέτρα για τη διερεύνηση του ζητήματος και για τον ποινικό κολασμό όλων όσων εμπλέκονται στο βασανισμό των θυμάτων. Ανάλογη δε δήλωση έχει κάνει και ο εισηγητής των Ηνωμένων Εθνών της Ομάδας Εργασίας για την αυθαίρετη κράτηση. 
(Στο σημείο αυτό ο Υφυπουργός Εξωτερικών κ. Ευριπίδης Στυλιανίδης                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Επομένως εκτιμώ ότι τόσο οι δημόσιες δηλώσεις της ελληνικής Κυβέρνησης όσο και οι διαδικασίες που δρομολογήθηκαν σε επίπεδο Οργανισμού Ηνωμένων Εθνών αλλά και σε επίπεδο Ευρωπαϊκής Ένωσης μας καλύπτουν και κινούνται προς την ίδια κατεύθυνση που ενθαρρύνει και ο ίδιος ο ερωτών συνάδελφος. 
	Ευχαριστώ. 
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
	Ορίστε, κύριε Αλαβάνο. Έχετε το λόγο. 
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ πολύ, κύριε Πρόεδρε. 
      Θέλω να πω κατ΄ αρχήν ότι κατέθεσα αυτή την ερώτηση, γιατί νομίζω ότι δεν μπορεί το Ελληνικό Κοινοβούλιο -σε μια εποχή που όλα διεθνοποιούνται- να έχει τείχη μπροστά σε αυτά που γίνονται και βοά όλος ο κόσμος. Νομίζω ότι σε αυτό το σημείο ο Κανονισμός του Ελληνικού Κοινοβουλίου είναι εξαιρετικά απαρχαιωμένος και καθυστερημένος. 
      Δεν είναι δυνατόν να μη μπορούμε να κάνουμε μια συζήτηση, να βγάλουμε ένα ψήφισμα, να εκδηλώσουμε τις θέσεις μας είτε για αυτό που εύστοχα μια εφημερίδα λέει «Guernica» στη Μέση Ανατολή -στην Παλαιστίνη, στη λωρίδα της Γάζας- είτε για τα φοβερά βασανιστήρια που εκτεταμένα και συστηματικά γίνονταν στο Ιράκ. Αυτό είναι το πρώτο θέμα. 
      Το δεύτερο θέμα είναι το ότι ζούμε σε ένα λούνα-παρκ του τρόμου, όχι αστείο λούνα-παρκ. Γίνονται πια πράγματα τα οποία δεν μπορούμε να φανταστούμε. Αντί να έχουμε γάμους, έχουμε κηδείες. Πήγαν στο Ιράκ να κάνουν ένα γάμο προχθές και έχουμε σαράντα νεκρούς. Αντί να έχουμε αρχή της τάξης, έχουμε αρχή της τρομοκρατίας. Αντί να γίνεται πάλη –υποτίθεται- ενάντια στην τρομοκρατία, βλέπουμε τα πιο διεστραμμένα βασανιστήρια να γίνονται, σεξουαλικά βασανιστήρια, ηλεκτροσόκ, παιχνίδια με σκύλους, σεξουαλικά παιχνίδια με φύλακες, κεφάλια πολιτών που μπαίνουν μέσα στις λεκάνες, στις τουαλέτες. 
      Τι θα κάνουμε και εμείς ως μέλος της Ευρωπαϊκής Ένωσης; Πώς μπορεί σήμερα όλοι να αισθανόμαστε ένοχοι γιατί ο λαός της Κυπριακής Δημοκρατίας ψήφισε ενάντια στο δημοψήφισμα και την ίδια στιγμή να έχουμε τη σύμβαση για τα βασανιστήρια του ΟΗΕ, την οποία συστηματικά παραβιάζουν οι Αμερικανοί και κανείς δεν τόλμησε να θέσει το θέμα. 
      Παίρνω υπόψη το θετικό πρόσημο της τοποθέτησής σας. Το ερώτημά μου είναι κατά πόσον -όχι μόνο η Ελλάδα, αλλά στα πλαίσια της Ευρωπαϊκής Ένωσης- θα κινηθούμε με βάση τις δυνατότητες και τις υποχρεώσεις του ΟΗΕ: Πρώτον, καταδίκη στην Σύνοδο της Γενεύης όσων χρησιμοποίησαν τα βασανιστήρια και δεύτερον, ενεργοποίηση του άρθρου 20 της Σύμβασης του ΟΗΕ ενάντια στα βασανιστήρια, σε σχέση με τη στάση των Ηνωμένων Πολιτειών. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Κύριε Υφυπουργέ, έχετε το λόγο για δύο λεπτά. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Η Ελλάδα και η ελληνική Κυβέρνηση έχει εγνωσμένη ευαισθησία σε ζητήματα ανθρωπίνων δικαιωμάτων, διότι και τα βιώματά μας κατά την περίοδο του Β΄ Παγκοσμίου Πολέμου διευκολύνουν τόσο την ελληνική κοινή γνώμη όσο και την ελληνική πολιτική ηγεσία να κατανοεί απόλυτα τις συνέπειες τέτοιων συμπεριφορών. 
     Θεωρήστε, λοιπόν, δεδομένη τη στάση μας και την ευαισθησία μας σε αυτά τα ζητήματα σε όλα τα διεθνή φόρα, όπου συμμετέχουμε και λάβετε υπόψη σας ότι, όπως έγινε και μέχρι σήμερα, έτσι και από εδώ και πέρα, όπου μας δίνεται η ευκαιρία να δηλώνουμε αυτή την ευαισθησία και να λειτουργούμε ως πραγματικά εκπρόσωποι ενός σύγχρονου και ζώντος ελληνικού πολιτισμού, θα παίρνουμε τις πρωτοβουλίες εκείνες που απαιτούνται για να προστατεύονται τα ανθρώπινα και τα μειονοτικά δικαιώματα όπως και οι ατομικές ελευθερίες. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
     Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», σαράντα εννέα μαθητές του Δημοτικού Σχολείου Γέρακα με τους συνοδούς –καθηγητές τους. 
     Η Βουλή τους καλωσορίζει.
     (Χειροκροτήματα από όλες τις πτέρυγες)
     Εισερχόμαστε στο δελτίο επίκαιρων ερωτήσεων της Παρασκευής 21 Μαΐου 2004, οι οποίες συζητούνται σήμερα. 
     Επίκαιρες ερωτήσεις πρώτου κύκλου:
     Πρώτη είναι η με αριθμό 140/18-5-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου-Αθανάσιου Τσοχατζόπουλου προς τον Υπουργό Εθνικής Άμυνας, σχετικώς με τις προθέσεις της Κυβέρνησης για αναθεώρηση του ισχύοντος δόγματος του Ενιαίου Αμυντικού Χώρου (ΕΑΧ) Ελλάδας-Κύπρου. 
     Η επίκαιρη ερώτηση του κυρίου συναδέλφου έχει ως εξής: 
     «Δηλώσατε πρόσφατα δημόσια ότι στο Υπουργείο Εθνικής Άμυνας γίνεται μελέτη αναθεώρησης της «θεωρίας» του Ενιαίου Αμυντικού Χώρου (ΕΑΧ) Ελλάδας-Κύπρου για να διαπιστωθεί «κατά πόσο χρειάζεται να υπάρχουν και αυτά τα σχέδια», μιας και με την ένταξη της Κύπρου στην Ευρωπαϊκή Ένωση «διαμορφώνεται ένα τελείως διαφορετικό τοπίο», όπως ισχυρίζεστε!
     Με δεδομένο ότι η εθνική στρατηγική της Ελλάδας περιελάμβανε από τη δεκαετία του 1990 ως συστατικό της στοιχείο την κοινή άμυνα Ελλάδας-Κύπρου 
–όπως είχε συμφωνηθεί από τις πολιτικές ηγεσίες των δύο χωρών, Ανδρέα Παπανδρέου και Γλαύκο Κληρίδη και υποστηρίχθηκε αποφασιστικά μέχρι σήμερα από όλες τις μετέπειτα κυβερνήσεις στην Ελλάδα και την Κύπρο- σας ερωτώ αν η Κυβέρνηση της Νέας Δημοκρατίας αποφάσισε να ακυρώσει αυτή την πολιτική και στρατιωτική συμμαχία Ελλάδας-Κύπρου και να αναθεωρήσει το ισχύον δόγμα του Ενιαίου Αμυντικού Χώρου (ΕΑΧ) Ελλάδας-Κύπρου. 
      Επιπλέον επειδή μιλήσατε για «θεωρία» του Ενιαίου Αμυντικού Χώρου (ΕΑΧ) Ελλάδας-Κύπρου, σας ενημερώνω ότι η εγκεκριμένη από το ΚΥΣΕΑ (1997) Πολιτική Εθνικής Άμυνας έχει ως κεντρικό άξονα της αμυντικής στρατηγικής πορείας της, την αποτροπή από κοινού της τουρκικής απειλής ενάντια της Ελλάδας και της Κύπρου. Όπως επίσης, η Αμυντική Στρατηγική Αναθεώρηση  (ΑΣΑ) που εγκρίθηκε από το ΚΥΣΕΑ το 2001 και αφορά τα έτη 2000-2015, διαμόρφωσε για τις Ένοπλες Δυνάμεις ένα νέο σχέδιο δράσης και στρατηγικής για την αντιμετώπιση των προκλήσεων του σύγχρονου στρατηγικού περιβάλλοντος. Καθώς και το μετασχηματισμό  των Ενόπλων Δυνάμεων ικανών να εξασφαλίζουν την ασφάλεια της χώρας, αλλά και των Εθνικών Αντικειμενικών Σκοπών  (ΑΝΣΚ), μεταξύ των οποίων σε πρώτη θέση βρίσκεται η ικανότητα υλοποίησης της Ελληνικής Αμυντικής Στρατηγικής του Ενιαίου Αμυντικού Χώρου (ΕΑΧ) Ελλάδας-Κύπρου.
      Κύριε Υπουργέ, 
      Αντιλαμβάνεστε ότι η διαφαινόμενη πρόθεση της Κυβέρνησής σας να ακυρώσει τα παραπάνω, σε συνδυασμό και με την πρόσφατη επιλογή της Κυβέρνησής σας να αποσυνδεθεί η εξέλιξη του Κυπριακού από τα Ελληνοτουρκικά, αποτελούν ριζική αλλαγή της εθνικής στρατηγικής της χώρας για την οποία η Κυβέρνησή σας -και το κόμμα σας- καλείται να αναλάβει τις ευθύνες της και να ενημερώσει την Ελληνική Βουλή και τον ελληνικό λαό».
      Ο Υφυπουργός Εθνικής Άμυνας κ. Βασίλειος Μιχαλολιάκος έχει το λόγο για τρία λεπτά. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε, κυρίες και κύριοι συνάδελφοι, επιτρέψτε μου πριν μπω στην απάντηση να χαιρετίσω το γεγονός της ευρείας συμμετοχής συναδέλφων στη διαδικασία κοινοβουλευτικού ελέγχου. Είναι ελπιδοφόρο μήνυμα, κύριε Πρόεδρε, και είναι η καλύτερη απάντηση σ’ εκείνους που επιχειρούν για άλλους λόγους να απαξιώνουν τη λειτουργία του πολιτικού μας συστήματος. Στα δεκαπέντε χρόνια που θητεύω σ’ αυτήν την Αίθουσα πρώτη φορά υπάρχει αυτή η ευρεία συμμετοχή και μάλιστα σε μια δύσκολη μέρα, πολλών υποχρεώσεων των συναδέλφων. 
      Θα ήθελα, κύριε Τσοχατζόπουλε, ειλικρινώς να σας ευχαριστήσω γιατί μας δίνετε την ευκαιρία όλοι μαζί να αναδείξουμε ορισμένα στοιχεία που διαθέτει η πατρίδα μας στην ευρεία περιοχή της Νοτιοανατολικής Ευρώπης και τα οποία της δίνουν την ισχύ να μπορεί να ασκεί πολιτική. Η Ελλάδα είναι η μόνη χώρα στη Νοτιοανατολική Ευρώπη που είναι μέλος ταυτόχρονα του ΟΗΕ, του ΝΑΤΟ, του ΟΑΣΕ, της Ευρωπαϊκής Ένωσης και μετέχει στη χάραξη της κοινής Εξωτερικής Πολιτικής Άμυνας και Ασφάλειας της Ευρωπαϊκής Ένωσης. Για να τα έχει αυτά τα στοιχεία, οι στόχοι της ιστορικής παράταξης που σήμερα είναι Κυβέρνηση όλων των Ελλήνων έχουν υλοποιηθεί, χωρίς πάντοτε να έχει τη συμπαράσταση όλων των πολιτικών δυνάμεων. Είναι πάντως μια κατάκτηση της Ελλάδας, που σήμερα μας δίνει τη δυνατότητα, σε όλες τις κυβερνήσεις, να ασκούμε μια πολιτική αποτελεσματική. Πού να είναι αποτελεσματική; Στην υπεράσπιση της ειρήνης και της εδαφικής ακεραιότητας στην πατρίδα μας, αλλά και στην υπεράσπιση της ειρήνης και των συνόρων στην ευρύτερη περιοχή.
      Η Ελλάδα είναι δύναμη ειρήνης και σταθερότητας. Και βεβαίως είναι απαράγραπτες οι εθνικές και συμβατικές υποχρεώσεις της Ελλάδος να υπερασπίζεται τον κυπριακό Ελληνισμό και πολιτικά και αμυντικά: και ως εγγυήτρια δύναμη και στην ενεργοποίηση του Ενιαίου Αμυντικού Δόγματος.
      Η αλήθεια βεβαίως είναι ότι η μεγάλη κατάκτηση του εθνικού στόχου της ένταξης της Κύπρου στην Ευρωπαϊκή Ένωση, για την επίτευξη του οποίου δούλεψαν όλες οι πολιτικές δυνάμεις -και η δική σας κυβέρνηση- δίνει και άλλες δυνατότητες και πολύ καλά κάνουν οι ηγεσίες του Υπουργείου Εθνικής Άμυνας της Ελλάδας και της Κύπρου που προσπαθούν να δουν πώς μπορεί να επαναπροσαρμοστεί.  Σε καμιά περίπτωση πάντως δεν τίθεται εν αμφιβόλω.
      Θα σας στενοχωρήσω βεβαίως με το να σας υπενθυμίσω ότι τα τελευταία χρόνια το Ενιαίο Αμυντικό Δόγμα είχε ανασταλεί, δεν ίσχυε. Και θα χρειαστεί ίσως να επαναφέρετε το θέμα όχι στο Κοινοβούλιο, αλλά στο συνέδριο του κόμματός σας, ελέγχοντας τον προκάτοχο του κ. Σπηλιωτόπουλου, Υπουργό Εθνικής Άμυνας, τον κ. Παπαντωνίου.
      Κυρίες και κύριοι συνάδελφοι, δεν πρέπει κανείς -και προπαντός σ’ αυτή την Αίθουσα- να εμφανίζεται ως περισσότερο πατριώτης κανενός άλλου. Θέλω να τονίσω και για τη Βουλή των Ελλήνων και για τον ελληνικό λαό και για τον κυπριακό Ελληνισμό ότι η Κυβέρνηση, η πολιτική ηγεσία του Υπουργείου Εθνικής Άμυνας, θα κάνει στο ακέραιο το καθήκον της στη μια σταθερή κατεύθυνση: Ο κυπριακός λαός αποφασίζει, η Ελλάδα στηρίζει και πολιτικά και αμυντικά.
      Και επειδή θέλω να σας προλάβω και να μην μου πείτε ότι σας αιφνιδιάζω, θα δώσω, κύριε Τσοχατζόπουλε, για τα Πρακτικά έγγραφο για το πώς ο κ. Παπαντωνίου είχε καταργήσει το Ενιαίο Αμυντικό Δόγμα. Τη Λευκή Βίβλο, το επίσημο έγγραφο του Υπουργείου Εθνικής Άμυνας, το γνωρίζετε καλύτερα από εμένα. 
      Θα δείτε, λοιπόν, ότι στη Λευκή Βίβλο του 2004 δεν αναφέρεται πουθενά. Έχει καταργηθεί. Και δεν είμαι σίγουρος εάν αυτό αφορά μόνο την πολιτική βούληση του κ. Παπαντωνίου ή και της ηγεσίας της Κυβερνήσεως. Για τα Πρακτικά, κύριε Πρόεδρε, θα ήθελα να καταθέσω αυτά τα έγγραφα. Σε όλες τις άλλες εκδόσεις της Λευκής Βίβλου αναφέρεται με απόλυτη σαφήνεια το Ενιαίο Αμυντικό Δόγμα Ελλάδας-Κύπρου. 
      (Στο σημείο αυτό ο Υφυπουργός Εθνικής Άμυνας  κ. Βασίλειος Μιχαλολιάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Κύριε Τσοχατζόπουλε, έχετε το λόγο για δύο λεπτά.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κύριοι συνάδελφοι, θα ήθελα να απαντήσω στον κύριο Υφυπουργό ότι η Ελλάδα καταξιώθηκε ως δύναμη ειρήνης, ασφάλειας, σταθερότητας και συνεργασίας στην ευρύτερη περιοχή της Νοτιοανατολικής Ευρώπης, των Βαλκανίων και του Καυκάσου, διότι υλοποιήθηκε στις Ένοπλες Δυνάμεις για μια δεκαετία (1994-2004) μια συγκεκριμένη πολιτική εθνικής άμυνας και η πολιτική στρατηγικής αναθεώρησης και ανασυγκρότηση (2000) που διασφάλισαν για τις Ένοπλες Δυνάμεις την ικανότητα να συγκροτηθούν σ΄ έναν από τους πλέον ισχυρούς, αποτελεσματικούς, σύγχρονους στρατούς της Ευρωπαϊκής Ένωσης.
      Επομένως το ερώτημά μας, κύριε Υπουργέ, δεν είναι για την ικανότητα της Ελλάδας. Αυτή είναι δεδομένη κι εσείς έχετε πλέον την ευθύνη να τη συνεχίσετε. Το ερώτημα είναι γιατί ο κύριος Υπουργός Εθνικής Αμύνης έδωσε την εντύπωση στη χθεσινή του συνέντευξη ότι επίκειται η αναθεώρηση του ενιαίου δόγματος Ελλάδας-Κύπρου. 
      Προειδοποιούμε, λοιπόν, ότι εμείς είμαστε αντίθετοι με αυτήν την πολιτική. Βέβαια δεν μπορώ να καταλάβω απ’ όσα είπατε, εάν τελικά ισχύουν ή δεν ισχύουν τα όσα είπε ο κύριος Υπουργός ή αν ισχύουν αυτά που λέτε εσείς, ότι παραμένει το αμυντικό δόγμα. Δηλαδή στο Υπουργείο δεν συστήσατε επιτροπή αναθεώρησης του κείμενου δόγματος; Δεν ισχύουν εκείνα τα οποία είπε, ότι, δηλαδή, παράλληλα με την πολιτική διάσταση του δόγματος, την οποία δεν αμφισβητεί, αμφισβητείται η θεωρία του στρατιωτικού δόγματος και κατά πόσο υπάρχουν τα μέσα;
      Επειδή, κύριε Υφυπουργέ, εμείς ανησυχούμε γενικότερα με την αλλαγή της εθνικής στρατηγικής, την οποία πραγματοποιείται, μια και η αποσύνδεση της εξέλιξης των Ελληνοτουρκικών από το Κυπριακό, η αποσύνδεση της λύσης της υφαλοκρηπίδας στις σχέσεις Ελλάδας-Τουρκίας σε σχέση με τις ευρωτουρκικές σχέσεις διαμορφώνουν τελικά τους όρους μιας συνολικής αλλαγής της εθνικής στρατηγικής της χώρας. 
      Αυτό είναι ένα θέμα με το οποίο εμείς δεν συμφωνούμε. Δεν συμφωνεί η πλειοψηφία του ελληνικού λαού. Υπάρχει τεράστια ανησυχία στον κυπριακό λαό. Υπάρχει τεράστια ανησυχία στον ελληνικό λαό και γι’ αυτόν ακριβώς το λόγο εμείς δηλώνουμε ότι θα παλέψουμε να υπερασπιστούμε την υλοποίηση αυτών των πολιτικών.
      Όσον αφορά τα όσα είπατε περί κατάργησης του δόγματος, κύριε συνάδελφε, θα σας παραπέμψω να διαπιστώσετε ότι ο ενιαίος αμυντικός χώρος, το αμυντικό δόγμα, δεν ρυθμίζεται δια ανακοινώσεων σε ενημερωτικού χαρακτήρα φυλλάδια, όπως είναι η Λευκή Βίβλος. Είναι κατοχυρωμένα δι΄ αποφάσεως του ΚΥΣΕΑ. Η απόφαση για την πολιτική εθνικής άμυνας (των ΠΕΑ) έχει κατοχυρωθεί επιπλέον και με την απόφαση αναθεώρησης της αμυντικής στρατηγικής αναθεώρησης του 2000, από το ΚΥΣΕΑ, ισχύει και δεν μπορεί κανείς να την αγγίξει. 
      Άρα, λοιπόν, δεν ισχύει αυτό που είπατε ότι την άλλαξε, έστω και αν –δεν ξέρω- περιέχεται ή δεν περιέχεται στο διαφημιστικό φυλλάδιο, στο οποίο αναφερθήκατε. Όμως έχει ισχύ νόμου μέσα από την απόφαση του ΚΥΣΕΑ. Υπάρχει καμιά απόφαση του ΚΥΣΕΑ αλλαγής για την ΠΕΑ; Υπάρχει απόφαση ΚΥΣΕΑ για αλλαγή απόφασης αμυντικής στρατηγικής αναθεώρησης; Υπάρχει οιαδήποτε αλλαγή; Σας διαβεβαιώνω ότι δεν υπάρχει. Πληροφορηθείτε το.
      Γι’ αυτό, λοιπόν, το λόγο μην υποστηρίζετε πράγματα, τα οποία δεν ισχύουν. Παραμείνετε σ΄ αυτό που είναι η πραγματικότητα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Τσοχατζόπουλε.
      Κύριε Υφυπουργέ, έχετε το λόγο για δύο λεπτά.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Η Νέα Δημοκρατία, όπως γνωρίζετε, κύριε Πρόεδρε, στα εθνικά θέματα τηρεί πάντοτε την πολιτική των χαμηλών τόνων και έτσι συνεισφέρει στο αρραγές εθνικό μέτωπο.
      Ο κ. Τσοχατζόπουλος γνωρίζει –και το γνωρίζει πολύ καλά- ότι δεν είναι στις προθέσεις της Νέας Δημοκρατίας η μη ισχύς του ενιαίου αμυντικού δόγματος.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν το γνωρίζουμε! Γι’ αυτό σας ρωτάμε!
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Γνωρίζει ακόμη ότι είναι στις προθέσεις της Κυβερνήσεως, είναι ισχυρή πολιτική βούληση της Κυβερνήσεως, να στηρίζει τον κυπριακό Ελληνισμό και την Κυπριακή Δημοκρατία στο σύνολό της, με ό,τι και αν αυτό συνεπάγεται!
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το δόγμα το στηρίζετε;
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας):  Πώς θέλετε να το πω; Με κεφαλαία στον προφορικό λόγο δεν γράφεται! Το στηρίζουμε, λοιπόν, με όλη τη δύναμη της ψυχής μας! Και όχι μόνο αυτό. Απλώς σας τονίζω ότι ο προκάτοχος του σημερινού Υπουργού Εθνικής Άμυνας το είχε αναστείλει.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αυτό είναι αναληθές!
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σας παρακαλώ πολύ!
      Κύριε Υπουργέ, συνεχίστε.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Αμυνας): Ακούστε με, κύριε Τσοχατζόπουλε. Ξέρετε πολύ καλά ότι η Ελλάδα δεν πάσχει από έλλειψη νόμων, αλλά πάσχει από έλλειψη τόλμης εφαρμογής των νόμων. Και γνωρίζετε πολύ καλά την ιστορία της άτακτης φυγής με τους S 300 ενώ υποτίθεται ότι ίσχυε το ενιαίο αμυντικό δόγμα.
      (Χειροκροτήματα από την πτέρυγα της Νέας Δημοκρατίας)
      Και βεβαίως η Λευκή Βίβλος δεν είναι ένα διαφημιστικό φυλλάδιο. Είναι η επίσημη πολιτική του Υπουργείου Εθνικής Άμυνας και το ξέρετε σ’ αυτήν την Αίθουσα καλύτερα από τον καθένα. Γι’ αυτό, λοιπόν, όταν ασκείτε αντιπολίτευση και μάλιστα για τέτοια θέματα, θα ήταν χρήσιμο εσείς τουλάχιστον που έχετε θητεύσει για τόσα πολλά χρόνια στο Υπουργείο Εθνικής Άμυνας, να είστε προσεκτικός και στο κάτω-κάτω να γνωρίζετε ότι στο σπίτι του κρεμασμένου δεν μιλάνε για σκοινί. Και αν θέλετε σκοινί, λοιπόν, οπωσδήποτε κάπου να βάλετε, κατηγορείστε την προηγούμενη πολιτική ηγεσία του Υπουργείου Εθνικής Άμυνας που προσπάθησε, όσα χρόνια ήταν, να ακυρώσει τη δική σας πολιτική. Πείτε τα στο Συνέδριο του ΠΑΣΟΚ και όχι στη Βουλή των Ελλήνων!
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αυτό είναι θράσος!
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Αμυνας): Εμείς τολμήσαμε ως Κυβέρνηση την ώρα που όλος ο εξωτερικός παράγων πίεζε τον κυπριακό ελληνισμό να ψηφίσει μόνο προς μια κατεύθυνση και είπαμε ευθέως ότι όποια και αν είναι η ψήφος του κυπριακού Ελληνισμού, εμείς θα την στηρίξουμε, όταν ο δικός σας Αρχηγός είχε βγει πριν απ’ όλους να ποδηγετήσει τον κυπριακό Ελληνισμό. Και αυτό δεν είναι ενιαίο αμυντικό δόγμα και αυτό δεν είναι στήριξη πολιτική και εθνική και αμυντική του κυπριακού Ελληνισμού, κύριε Τσοχατζόπουλε!
      ΠΡΟΕΔΡΕΥΩΝ (Ιωάννης Τραγάκης): Επόμενη είναι η δεύτερη, η με αριθμό 141/18-5-2004 επίκαιρη ερώτηση του δελτίου της Παρασκευής του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικώς με τη μονιμοποίηση των συμβασιούχων που εργάζονται στα δημόσια νοσοκομεία, την έλλειψη νοσηλευτικού προσωπικού κλπ.. 
      Ειδικότερα η επίκαιρη ερώτηση του κ. Κοσιώνη έχει ως εξής:
      «Τα δημόσια νοσοκομεία της χώρας και τα κέντρα υγείας αντιμετωπίζουν πολλά προβλήματα από την έλλειψη νοσηλευτικού προσωπικού, αλλά και προσωπικού άλλων ειδικοτήτων. 
      Όπως είναι γνωστό, οι ανάγκες οξύνονται κάθε φορά λόγω της θερινής περιόδου. Φέτος, όμως, θα οξυνθούν πολύ περισσότερο από τους Ολυμπιακούς Αγώνες. 
      Εξαιτίας της κατάστασης, ακόμη και μονάδες εντατικής θεραπείας δεν λειτουργούν από την έλλειψη νοσηλευτικού προσωπικού. Πολλές οργανικές θέσεις είναι κενές, αν και πρέπει να σημειωθεί ότι οι οργανισμοί είναι αναχρονιστικοί, δεν αντιστοιχούν στις σύγχρονες ανάγκες. Όμως και όταν γίνονται προσλήψεις, αυτές ολοκληρώνονται με αρκετά μεγάλη καθυστέρηση. Ενδεικτικά αναφέρουμε ότι ακόμη δεν έχουν ολοκληρωθεί οι προσλήψεις προκήρυξης του 2002, ενώ παραμένουν σε ισχύ οι περιοριστικές διατάξεις. 
      Αποτέλεσμα αυτής της πολιτικής, είναι η εντατικοποίηση της εργασίας, η παραβίαση δικαιωμάτων, τα αλλότρια καθήκοντα, η εκμετάλλευση σπουδαστών και εργαζομένων μέσω των προγραμμάτων stage του ΟΑΕΔ κλπ. καθώς και επιπτώσεις για την προστασία της υγείας των ασθενών. 
      Ερωτάται ο κύριος Υπουργός:
      Τι μέτρα προτίθεται να πάρει η νέα Κυβέρνηση για τη μονιμοποίηση των συμβασιούχων που απασχολούνται στα δημόσια νοσοκομεία, καθώς και για την προκήρυξη προσλήψεων μονίμου προσωπικού πλήρους, αποκλειστικής απασχόλησης για την κάλυψη των τεραστίων αναγκών;
      Και τι μέτρα για να ασκείται η νοσηλευτική από τους κατόχους αντιστοίχων πτυχίων;»
      Ο Υφυπουργός κ. Γιαννόπουλος έχει το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, χαίρομαι για την ερώτηση του αγαπητού συναδέλφου, ερωτήσεις που κατά καιρούς είχαμε και εμείς την ευτυχία παλιότερα να κάνουμε. Και είναι γεγονός ότι ο δημόσιος τομέας της υγείας, κύριε Κοσιώνη, είναι υποστελεχωμένος, με αποτέλεσμα να υπολειτουργούν πάρα πολλά νοσοκομεία, αρχίζοντας από Αλεξανδρούπολη και κατεβαίνοντας στα νεότευκτα, Σέρρες, Πανεπιστημιακό Λάρισας, Καλαμάτας, Ρόδου κλπ., μηδέ εξαιρουμένου και του Αττικού Νοσοκομείου που και αυτό υπολειτουργεί, λόγω της υποστελέχωσης. 
      Τι έχουμε σήμερα: Μέσα στο 2003 προκηρύχθηκαν χίλιες τριακόσιες χιλιάδες θέσεις μονίμου προσωπικού διαφόρων κλάδων και ειδικοτήτων για τα νοσηλευτικά ιδρύματα και για το ΕΚΑΒ, εννιακόσιες εβδομήντα δύο θέσεις προσωπικού με σύμβαση εργασίας ιδιωτικού δικαίου  ορισμένου χρόνου διαφόρων κλάδων και ειδικοτήτων και πέντε χιλιάδες θέσεις προσωπικού διαφόρων κλάδων και ειδικοτήτων μέσω του ΟΑΕΔ, των γνωστών προγραμμάτων, για διάρκεια δεκαοκτώ μηνών. Αυτά ήταν το 2003 και βέβαια έχουν ωριμάσει τα περισσότερα τμήματα εξ αυτών.
      Το 2004 προκηρύχθηκαν χίλιες εξακόσιες είκοσι οκτώ θέσεις μόνιμου νοσηλευτικού προσωπικού. Αναμένουμε την τελική φάση του διαγωνισμού των χιλίων διακοσίων ενενήντα πέντε ατόμων μέσω του ΑΣΕΠ και κατά δήλωση του Προέδρου κ. Βέη, ήδη ολοκληρώνεται εντός των ημερών.
Εμείς κατ’ εξαίρεση ζητήσαμε την πρόσληψη οκτώ χιλιάδων εκατόν είκοσι ένα ατόμων για τις ανάγκες των νοσοκομείων, ιδιαίτερα της νοσηλευτικής υπηρεσίας, που καθ’ υπεροχή εκεί θα είναι το 85%. 
      Θέλω να ανακοινώσω σήμερα, απευθυνόμενος προς όλη την Εθνική Αντιπροσωπεία, ότι ήδη χθες από το Υπουργείο Εθνικής Οικονομίας λάβαμε τη διαβεβαίωση και την έγκριση πέντε χιλιάδων θέσεων, αντί των οκτώ χιλιάδων που εμείς προτείναμε ως Υπουργείο. Αυτός ο αριθμός των πέντε χιλιάδων ατόμων δεν έχει ποτέ εμφανιστεί στο χώρο της υγείας. Αυτοί θα καταλάβουν μόνιμες θέσεις και δεν θα είναι σε κάποια δεκαοκτάμηνα προγράμματα κλπ. Παράλληλα είναι συμβασιούχοι με κάποιο χρόνο, οκτώ μηνών, είναι περίπου τα χίλια διακόσια ενενήντα πέντε άτομα. 
      Αυτές είναι ακριβώς οι ανάγκες τις οποίες βλέπουμε ότι θα έχουμε το 2004, σ’ αυτό το χρονικό διάστημα. Αλλά να μην ξεχνάμε ότι κι αυτές ακόμη οι θέσεις υπολείπονται του πραγματικού αριθμού των θέσεων, ιδιαίτερα της νοσηλευτικής υπηρεσίας, που τις έχουμε ανάγκη για να λειτουργήσουν οι νοσηλευτικές πτέρυγες, ιδιαίτερα δε οι μονάδες εντατικής θεραπείας. Δεν κρύβω ότι είναι έτοιμα περί τα εκατό κρεβάτια εντατικής θεραπείας και δυστυχώς είναι κλεισμένα. 
      Μας απασχολεί πάρα πολύ το θέμα. Διαχειριζόμαστε αυτήν τη στιγμή τον προϋπολογισμό του 2004 και στον προγραμματισμό του 2005 θα έχουμε την ευκαιρία να σας πούμε ακριβώς τις δυνατότητες βάσει των αναγκών που θα έχουμε στα νοσηλευτικά ιδρύματα. 
      ΠΡΟΕΔΡΕΥΩΝ  (Ιωάννης Τραγάκης): Ευχαριστούμε, κύριε Υφυπουργέ.
      Ο κ. Κοσιώνης έχει το λόγο, για δυο λεπτά. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
      Κύριε Υφυπουργέ, είπατε ορισμένες από τις τεράστιες ελλείψεις που υπάρχουν. Αλλά υπάρχουν ορισμένα πράγματα για τα οποία δεν απαντάτε καθόλου. Παραδείγματος χάρη, οι ελλείψεις που είναι καταγεγραμμένες και που είναι γύρω στις είκοσι δύο χιλιάδες με επίσημα στοιχεία του προηγούμενου Υπουργείου, οφείλονται στους αναχρονιστικούς οργανισμούς των νοσοκομείων που υπάρχουν εδώ και δεκαετίες. Άρα είναι πολύ περισσότερες οι ελλείψεις που υπάρχουν, σύμφωνα με τις ανάγκες που υπάρχουν σήμερα στον ελληνικό λαό. 
      Το κύριο εδώ είναι ότι, επειδή δεν γίνονται προσλήψεις νοσηλευτικού και ιατρικού προσωπικού, επιβαρύνονται αυτοί που ήδη δουλεύουν με εντατικοποίηση της εργασίας και οι συμβασιούχοι για τους οποίους δεν μας είπατε τίποτα. Όπως επίσης δεν μας είπατε κι αν θα γίνουν σύντομα προσλήψεις μόνιμου προσωπικού πλήρους και αποκλειστικής απασχόλησης. 
      Όσο για τις μονάδες εντατικής θεραπείας, το ότι το επισημαίνετε, δεν λέει τίποτα. Προχθές είχα πάει σ’ ένα νοσοκομείο της Πάτρας, από τα μεγάλα, που από τις δέκα ωραίες κλίνες στη μονάδα εντατικής θεραπείας λειτουργούν οι τέσσερις, από τις οποίες η μια είναι δεσμευμένη λόγω των Ολυμπιακών Αγώνων. Αναρωτιέται, λοιπόν, κανείς τι γίνεται. Άμα ψάξει κανείς κατά τόπους, βλέπει τι γίνεται κατά διαστήματα. Δηλαδή αρρωσταίνει κάποιος από την Ηλεία μ’ ένα επείγον περιστατικό και δεν υπάρχει στην Πάτρα τίποτα. Αν υπάρχει στα Γιάννενα, καλώς, αλλιώς κατευθύνεται στον Άγιο Πέτρο! 
      Γι’ αυτές τις άμεσες ανάγκες δεν λέτε τίποτα απολύτως. Πώς θα γίνει αυτό γρήγορα για να καλύψουμε τις ανάγκες που δημιουργούνται στη θερινή περίοδο και κυρίως τώρα με τους Ολυμπιακούς Αγώνες; Η φόρτιση θα είναι πολύ μεγαλύτερη. Οι ανάγκες του χρήστη υπηρεσιών υγείας –γιατί μας ενδιαφέρει και αυτό, όχι μόνο το προσωπικό που πρέπει να προσληφθεί- είναι τεράστιες. Πότε θα γίνει αυτό; 
      Επειδή πάρα πολλοί λένε για το ΑΣΕΠ, θέλουμε να πούμε ότι το ΑΣΕΠ είναι ένας οργανισμός για τον οποίο εμείς δεν ζητωκραυγάζαμε, αλλά -εν πάση περιπτώσει- κάπως λειτουργούσε. Από το 2002 έχει γίνει η προκήρυξη του διαγωνισμού και δεν έχουν προσληφθεί. Γιατί; Γιατί το ΑΣΕΠ βρίσκεται σε τέτοια κατάσταση υποχρηματοδότησης, έλλειψης προσωπικού και υποδομών που δεν μπορεί να τα βγάλει πέρα και επεμβαίνουν βέβαια κι άλλοι πολιτικοί παράγοντες. ΄
      Γι’ αυτό να μας πείτε τι θα κάνετε. Τι θα κάνετε όχι μόνο για το θέρος, όχι μόνο για τους Ολυμπιακούς Αγώνες, αλλά και για το απώτερο μέλλον. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο Υφυπουργός Υγείας και Κοινωνικής Αλληλεγγύης έχει το λόγο για δύο λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χαίρομαι για τις διαπιστώσεις σας, κύριε Κοσιώνη, αλλά θα ήθελα να σας πω ότι μέσα σε δυο μήνες δεν διαθέτουμε μαγικές ικανότητες να καλύψουμε όλα αυτά τα κενά της υποχρηματοδότησης, η οποία δημιούργησε την υποστελέχωση του Εθνικού Συστήματος Υγείας. 
      Εμείς, όμως, δεν μπαίνουμε στη λογική αυτή. Ακριβώς επειδή μας ενδιαφέρει ιδιαίτερα ο χώρος της υγείας –και θυμόσαστε ότι έχουμε δώσει κοινούς αγώνες, μηδέ εξαιρουμένων και των αγαπητών συναδέλφων της σημερινής Αντιπολίτευσης- σας λέμε το εξής: Αυτές τις θέσεις τις έχουμε σε εξέλιξη διαγωνισμών που υπήρξαν από το 2003. Εμείς προτιθέμεθα εντός των ημερών να βγάλουμε προκήρυξη πέντε χιλιάδων θέσεων, που θα καλύψουν τις ανάγκες των νοσοκομείων, χωρίς, όμως, να παραγνωρίζουμε –παρά τις θέσεις αυτές- και τις ελλείψεις που υπάρχουν ακόμα.
      Οι οργανισμοί είναι παλαιοί. Έχουμε δώσει ήδη εντολή στα νοσοκομεία να κάνουν καινούργιους οργανισμούς, διότι έχουν αλλάξει τα δεδομένα. Αναπτύχθηκαν νέα τμήματα, νέα εργαστήρια, εξωτερικά ιατρεία κλπ, με μεγάλες ανάγκες οι οποίες υπάρχουν. Δεν διαφωνούμε, αλλά αντιλαμβάνεστε το μεγάλο πρόβλημα το οποίο υπάρχει. Δεν μπορούμε να καλύψουμε όλες αυτές τις ανάγκες που υπάρχουν μέσα σ΄ ένα μικρό χρονικό διάστημα δυόμισι μηνών σχεδόν. 
      Μην ξεχνάτε ότι η πατρίδα μας είναι ευρηματική, η μοναδική χώρα στον κόσμο που έχει το θεσμό της αποκλειστικής αδελφής και δεν έχει κάτσει κανείς να ασχοληθεί με το πόσο πληρώνουν τα ασφαλιστικά ταμεία, ενώ θα μπορούσαμε με λιγότερα χρήματα να έχουμε πολλαπλάσιο αριθμό νοσηλευτριών για να καλύπτουμε τις ανάγκες.
      Όσον αφορά στο θέμα που θίξατε για τους συνταξιούχους, θα έλεγα ότι δεν καλύπτουν πάγιες και διαρκείς ανάγκες όσοι μπλέχτηκαν μέσα στο σύστημα κάποιων προγραμμάτων, όπως είναι τα δεκαοκτάμηνα, τα εντεκάμηνα, τα οκτάμηνα, κλπ. Ίσα-ίσα δόθηκε η ευκαιρία σ’ αυτό το νοσηλευτικό προσωπικό να αποκτήσει ιδιαίτερη εμπειρία για τους διαγωνισμούς που έρχονται, ώστε να καταλάβουν τις θέσεις κανονικά.
      Όσον αφορά στο ΑΣΕΠ, επειδή έγινε και μεγάλη συζήτηση προεκλογικά ότι καταργούμε το ΑΣΕΠ…
      ΑΝΤΩΝΙΑ ΑΝΤΩΝΙΟΥ: Εσείς το είπατε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …εμείς λέμε ότι το ενδυναμώνουμε. Θα στελεχώσουμε την υπηρεσία αυτή –είναι συνταγματικά κατοχυρωμένη- οπότε θα δοθεί η ευκαιρία με γρήγορες διαδικασίες πράγματι να έχουμε αυτό το στελεχιακό δυναμικό στην άμεση προτεραιότητα των αναγκών του Εθνικού Συστήματος Υγείας, για να μην περιμένουμε ένα χρόνο και ενάμιση χρόνο για να καλύψουμε αυτές τις ανάγκες των διαγωνισμών.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», τριάντα πέντε μαθητές και οκτώ συνοδοί από το σχολείο Μπίλφεν Κωνσταντινούπολης.
      Η Βουλή τους καλωσορίζει. 
      (Χειροκροτήματα από όλες τις πτέρυγες)
      Εισερχόμαστε στις επίκαιρες ερωτήσεις δευτέρου κύκλου της Παρασκευής 21 Μαΐου 2004. 
      Θα συζητηθεί η πρώτη, η με αριθμό 139/18-05-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Ανδρουλάκη προς τον Υπουργό Υγείας και Κοινωνικής Αλληλεγγύης, σχετικώς με τη λήψη αντικαπνιστικών μέτρων κλπ.
      Ειδικότερα η επίκαιρη ερώτηση του κυρίου συναδέλφου έχει ως εξής:
      «Βαδίζουμε στην τελική φάση προετοιμασίας των Ολυμπιακών Αγώνων με απαράδεκτους –λόγω καπνίσματος- κλειστούς δημόσιους και εργασιακούς χώρους, ταξί κλπ. συνεπώς με αρνητικές επιπτώσεις στο πρόσωπο της Ελλάδας, στην ελκυστικότητα του τουρισμού της και κυρίως στην υγεία των πολιτών της. Τα σχετικά μέτρα, οι υποτιθέμενες συμφωνίες των κοινωνικών εταίρων και η ενημέρωση των πολιτών έχουν ατονήσει, ενώ αρκετά μέλη του Κοινοβουλίου δίνουν το αρνητικό παράδειγμα στη δημόσια παρουσία τους ακόμα και στις τηλεοπτικές εμφανίσεις τους.
      Ερωτάται ο Υπουργός τα εξής:
      Τι μέτρα θα πάρετε για την εφαρμογή της υπάρχουσας νομοθεσίας και κυρίως για τη διεύρυνσή της με νέες ρυθμίσεις, κίνητρα ή αντικίνητρα που συζητιούνται σε πολλές χώρες του κόσμου;
      Σκοπεύετε να αξιοποιήσετε την ατμόσφαιρα των Ολυμπιακών Αγώνων για να προχωρήσετε μαζί με τους σχετικούς φορείς σε μια πιο πειστική καμπάνια εναντίον του καπνίσματος, της καθιστικής ζωής και της παχυσαρκίας που εξελίσσονται στις μεγαλύτερες επιδημίες της εποχής μας και επιβαρύνουν τους δημόσιους και οικογενειακούς προϋπολογισμούς;»
     Ορίστε, κύριε Υπουργέ, έχετε το λόγο για τρία λεπτά.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χαίρομαι γι’ αυτήν την ερώτηση, γιατί πραγματικά είναι αυτό που λέμε εμείς οι γιατροί «η έξις του ζην». 
     Είναι γεγονός ότι η τελευταία υπουργική απόφαση που υπήρξε με τον κ. Στεφανή Υπουργό –ο κ. Νασιώκας την είχε υπογράψει- και άλλες υπουργικές και υγειονομικές αποφάσεις, δυστυχώς στην πατρίδα μας δεν έτυχαν του προσήκοντος ενδιαφέροντος, όχι για να αστυνομευτούν, αλλά τουλάχιστον για να παρθούν μέτρα από διοικητές νοσοκομείων, διευθυντές υπηρεσιών, οργανισμών, κλπ, ώστε τουλάχιστον αυτά που αναγράφονται μέσα στην υπουργική απόφαση, να τα υιοθετήσουν.
     Μην ξεχνάμε ότι είμαστε και ένας λαός ολίγον ατίθασος και δεν μπαίνουμε στη λογική αυτή, έστω και αν μας ενημερώνει κάποιος υπεύθυνα ότι το κάπνισμα βλάπτει. Παρά τα σήματα τα οποία υπήρξαν σ’ όλους τους δημόσιους χώρους, παρά τις υγειονομικές και υπουργικές αποφάσεις, παρά την όλη εκστρατεία που έγινε, πρέπει να ομολογήσουμε ότι πραγματικά η εικόνα που παρουσιάζει η χώρα μας δεν είναι ίδια μ’ αυτήν που υπάρχει στο εξωτερικό. Ιδιαίτερα στον υγειονομικό χώρο είναι περισσότερο θλιβερό να βλέπει κανείς μέσα στα νοσοκομεία καπνίζοντες κοντά σε ασθενείς και να μη λαμβάνονται μέτρα. Ε, αυτό θα τελειώσει.
    Καταργούμε από τα κυλικεία των νοσοκομείων –είναι ένα μέτρο και αυτό- την πώληση σιγαρέτων, την πώληση πακέτων τσιγάρων. Εγώ δεν καπνίζω και κάνω προσωπική εκστρατεία. Και ομολογώ –και νομίζω ότι και εσείς θα έχετε παραδείγματα- ότι τα παιδιά μου καπνίζουν, καίτοι οι γονείς δεν καπνίζουν, παρά την οικογενειακή αγωγή υγείας που κάνουμε και που καθημερινά όλοι πρέπει να κάνουμε στα παιδιά μας, στους γνωστούς, στους φίλους, στους ασθενείς, στους συγγενείς. 
    Να, λοιπόν, πως πρέπει να ξεκινήσει μία καινούργια εκστρατεία, όχι της μορφής της αστυνόμευσης και απαγόρευσης, αυτής της σκληρής τακτικής που υπάρχει έξω –και στη δευτερολογία μου θα σας δείξω και κάτι επίκαιρο- αλλά εννοώ ακριβώς το μάθημα που πρέπει να κάνουμε προς όλους και στους εαυτούς μας και να συνηγορήσουμε στο «όχι άλλο τσιγάρο, όχι άλλο κάπνισμα».
    Ακόμη και όταν ο πρώην Πρόεδρος της Βουλής, ο κ. Κακλαμάνης –και γνωρίζετε ότι τα ορεινά, τα πάνω διαμερίσματα της Βουλής ήταν τα καπνιστήρια- το κατήργησε και αυτός λοιδορήθηκε, κατά έναν τρόπο αρκετά κόσμιο, από κάποιους συναδέλφους.
    Πρέπει να το αποφασίσουμε και εμείς. Ο Βουλευτής δεν έχει μόνο την έννοια του να νομοθετεί, αλλά έχει και το παιδευτικό έργο. Να βγούμε, λοιπόν και εμείς έξω, οι μη καπνίζοντες σ΄ αυτήν την εκστρατεία. Και αυτοί που καπνίζουν, βέβαια πρέπει να σταματήσουν. Και σας τα λέει κάποιος που τριάντα τρία χρόνια διακονεί το χώρο της υγείας. Πρέπει να ενημερώσουμε για τις βλαπτικές, καταστροφικές παρενέργειες που έχει το κάπνισμα και να δίνουμε και εμείς το καλό παράδειγμα στους διαδρόμους, στο λεωφορείο, στο αεροδρόμιο, στο εστιατόριο, στο περπάτημα. 
    Πρέπει όλοι να αποφασίσουμε κάτι τέτοιο -και είναι επίκαιρος ο μήνας Μάιος, γιατί στις 31 Μαΐου έχουμε την ημέρα κατά του καπνίσματος- και να κάνουμε μία πραγματική σταυροφορία για τις καταστροφικές αυτές ιδιότητες που έχει το κάπνισμα.
    Και πάλι, κύριε Ανδρουλάκη, χαίρομαι γιατί ερεθίζετε κατ’ αυτόν τον τρόπο και το Υπουργείο που έχει πάρει ήδη μέτρα, αλλά παράλληλα θέλω να πω ότι πρέπει πρώτοι εμείς να λειτουργήσουμε ως παιδαγωγοί στην αντικαπνιστική αυτή εκστρατεία. 
    ΠΡΟΕΔΡΕΥΩΝ (Ιωάννης Τραγάκης): Ο κ. Ανδρουλάκης έχει το λόγο για δύο λεπτά.
    ΔΗΜΗΤΡΙΟΣ ΑΝΔΡΟΥΛΑΚΗΣ: Κύριε Υπουργέ, προσαρμόζεστε λίγο παθητικά στη νοοτροπία των Ελλήνων. Τέλος πάντων.
    Πρώτον, πρέπει ενόψη των Ολυμπιακών Αγώνων να φροντίσετε να κυρωθεί η σύμβαση για τον καπνό απ’ όλα τα μέλη του Παγκόσμιου Οργανισμού Υγείας, που προβλέπει την πλήρη απαγόρευση σε πέντε χρόνια της διαφήμισης του καπνού από όλα τα Μέσα Ενημέρωσης. Εμείς μπορούμε να το κάνουμε και νωρίτερα.
    Δεύτερον, δεν είναι δυνατόν κόμματα, συνδικάτα, θεσμοί, στις εσωτερικές τους λειτουργίες να επιτρέπουν το κάπνισμα. Αυτό είναι μία αδιανόητη πραγματικότητα.
    Τρίτον, τα πανεπιστήμια. Προσέξτε. Συνάδελφοί σας καθηγητές με ενθουσιασμό συμμετέχουν στα προγράμματα πρακτικής εφαρμογής μάρκετινγκ κλπ. που κάνει η PHILLIP MORRIS στα πανεπιστήμια, με χρηματικά και άλλα βραβεία, όχι με το αζημίωτο. Αυτό είναι απαράδεκτο. Χρόνια τώρα το φωνάζω, αλλά οι Υπουργοί Παιδείας και Υγείας αδιαφορούσαν.
    Πάμε στους κλειστούς δημόσιους χώρους. Τι θα πει παιδευτικός ρόλος; Υπάρχουν νόμοι; Οι νόμοι δεν είναι απλώς παιδαγωγικά μαθήματα, πειθώ, συναίνεση, όπως λέτε, αλλά οι νόμοι απαιτούν την εφαρμογή τους. Γιατί στα αεροπλάνα εφαρμόζονται και δεν εφαρμόζονται αλλού; 
    Πρέπει να πάρουμε μέτρα, κύριε Υπουργέ και όχι έτσι όπως τα είπατε. Δεν λέω πλήρη ποινικοποίηση, αλλά ως έσχατο μέσο και αυτό.
    Επίσης πρέπει να υπάρξουν στο Υπουργείο τηλεφωνικές γραμμές που να βοηθούν –όπως γίνεται στο εξωτερικό- τους καπνιστές να κόψουν το κάπνισμα. Πολλά μέτρα μπορούμε να επινοήσουμε. Πρέπει να συστήσουμε, πιστεύω, μια εθνική επιτροπή με συμμετοχή δημοσίων, μη κυβερνητικών κλπ., για να σπρώξουμε αυτήν την καμπάνια. Θα πρέπει να είναι μια ουσιαστική εθνική επιτροπή. Πάρτε εσείς την πρωτοβουλία ως Υπουργείο ή το Προεδρείο της Βουλής ή δεν ξέρω ποιος άλλος, για να συμμετέχουν όλοι οι αρμόδιοι φορείς.
    Από κεί και πέρα, θέλω να πω στο Κοινοβούλιο -είναι προσωπική μου άποψη- ότι πρέπει να πάμε σε κίνητρα και αντικίνητρα, σε βάθος χρόνου βέβαια, αφού πεισθεί ο λαός και ενημερωθεί καλά σε όλους τους τομείς, ακόμη και στους ασφαλιστικούς. Δεν μπορεί αυτός ο οποίος είναι καπνιστής σε δέκα χρόνια –το λέω για να ενημερωθεί ο λαός- να πληρώνει το ίδιο ασφάλιστρο με έναν ο οποίος δεν είναι καπνιστής. Και στην προαγωγή ακόμη θα το έβαζα. Δηλαδή εάν είχα ισοβαρείς υποψηφίους, αυτόν που δεν καπνίζει θα τον βοηθούσα στην προαγωγή του. Θα μπορούσα να πω και πάρα πολλά άλλα.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Ανδρουλάκη.
    Ο κύριος Υφυπουργός έχει το λόγο για δύο λεπτά.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όπως γνωρίζετε, εμείς είμαστε αρκετά ευρηματικοί. Ακόμη και στα σιγαρέτα, όπου γράφει στα πακέτα: «Βλάπτει σοβαρά την υγεία, προκαλεί καρκίνο», βρέθηκαν κάποιες καλύπτρες που μπαίνουν για να μην έχουν αυτό το οπτικό μακάβριο ερέθισμα, αλλά να νομίζουν όλοι ότι η ζωή είναι πολύ ευτυχής.
    Είναι γεγονός ότι πρέπει να φτάσουμε στα μέτρα αυτά, στα οποία πραγματικά να υπάρχει και μία μικρή ποινή και μία πειθαρχική τέλος πάντων, αν όχι δίωξη, επίπληξη ή ακόμη, όπως λέει και η υπουργική απόφαση, ένα πειθαρχικό εξιτήριο στον ασθενή που καπνίζει.
Υπάρχουν ασθενείς που βγαίνουν από τους θαλάμους και πηγαίνουν έξω, για να καπνίσουν. Το ίδιο κάνουν και οι συγγενείς και θα πρέπει να διώχνονται από τους δημόσιους χώρους, όπως είναι τα νοσοκομεία κλπ.
      Θα σας έλεγα, όμως, το εξής: Ο άνθρωπος αντιδρά αρνητικά για οτιδήποτε είναι σε μία μακάβρια διαφήμιση. Προχθές ήμουν στη Γενεύη και έχω εδώ μία διαφήμιση της Παγκόσμιας Οργάνωσης Υγείας εναντίον του καπνίσματος. Αν τη δείτε, μπορείτε να καταλάβετε πόσο θα σοκαριστεί κάποιος που δεν έχει εξοικειωθεί με τις βλαπτικές επιπτώσεις που έχει το κάπνισμα. Γιατί δεν είναι μόνο αυτές που όλοι γνωρίζουμε, αλλά είναι και αυτές που δεν γνωρίζει ο πολύς κόσμος. Είναι η μεγάλη βλάβη στο DNA των σπερματοζωαρίων, η βλάβη στη ρυτίδωση, η πρόωρη γήρανση, οι βλάβες στη στοματική κοιλότητα με απόπτωση των οδόντων και φανταστείτε τι θα γίνει, αν δείξουμε προς τα έξω μία πιο μακάβρια εικόνα, όπως για παράδειγμα τη νόσο του Μπίργκερ κ.ά.
      Επομένως αυτή η θλιβερή και σκληρή εικόνα, για να συγκινήσει κάποιους ανθρώπους και να σταματήσουν το κάπνισμα, έχει ξεκινήσει εδώ και τριάντα πέντε χρόνια από τις Ηνωμένες Πολιτείες. Τότε διαπίστωσαν ότι το κόστος της αποκατάστασης στοιχίζει πολύ περισσότερο από το να στηρίξουν την καπνική πολιτική και γι’ αυτόν το λόγο έφθασαν στο σημείο να εμφανίζουν το πακέτο PALL MAL με δείκτη και αντίχειρα οστεοποιημένο, προκειμένου να δείξουν τι προκαλεί το κάπνισμα. Αυτό συνέβη πριν από τριάντα πέντε χρόνια!
      Όμως οι άνθρωποι εξακολουθούν να καπνίζουν και ιδιαίτερα οι γυναίκες. Έτσι έχουμε μεγαλύτερη συχνότητα εμφάνισης στεφανιαίας νόσου, όπως και στον καρκίνο του πνεύμονος, ενώ βλέπουμε ότι τα αντίστοιχα ποσοστά μειώνονται στους άνδρες. 
      Κύριε Ανδρουλάκη, θα πρέπει να ξέρετε ότι απ’ αυτήν τη στιγμή θα πάρουμε απαραίτητα τα μέτρα, ώστε να δημιουργήσουμε τις δυνατότητες μίας σταυροφορίας κατά του καπνίσματος και να είστε όλοι σίγουροι ότι θα το πετύχουμε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Εισερχόμαστε στη συζήτηση της δεύτερης επίκαιρης ερώτησης του δευτέρου κύκλου. Είναι η με αριθμό 142/18-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Υγείας και Κοινωνικής Αλληλεγγύης, σχετικώς με τη λειτουργία κέντρων εκπαίδευσης και αποκατάστασης παιδιών με αναπηρίες ή μαθησιακές δυσκολίες κλπ.
     Η επίκαιρη ερώτηση του κυρίου συναδέλφου έχει ως εξής: 
     «Στη χώρα μας ένα πολύ μικρό ποσοστό παιδιών με αναπηρίες ή μαθησιακές δυσκολίες εντάσσεται σε κάποια μονάδα ειδικής αγωγής ή παράλληλη τάξη ή κάποιο κέντρο επαγγελματικής εκπαίδευσης και αποκατάστασης. Το 90% των παιδιών (περίπου 200.000) δεν πηγαίνει σε κανένα ειδικό σχολείο ή κέντρο. Αυτό είναι το αποτέλεσμα της πολιτικής που ασκείται χρόνια στη χώρα μας από όλες τις κυβερνήσεις, όπου όλα θυσιάζονται στο βωμό του κέρδους. Μία σειρά κέντρα και με προτροπή των ίδιων των κυβερνήσεων συγκροτήθηκαν υπό τη μορφή των αστικών εταιριών (τις λεγόμενες «μη κερδοσκοπικού χαρακτήρα») ή λειτουργούν με την ευθύνη των ίδιων των γονιών.
     Αποτέλεσμα της μείωσης των χρηματοδοτήσεων από τον κρατικό προϋπολογισμό είναι πολλά από αυτά τα κέντρα σήμερα να υπολειτουργούν, αδυνατώντας να πληρώσουν τους εργαζομένους και να πάρουν νέους μαθητές. Σε οριακή κατάσταση βρίσκονται μία σειρά κέντρα ιδιωτικού δικαίου, όπως: Κέντρο «Επικοινωνία», Κέντρο Επαγγελματικής Εκπαίδευσης και Αποκατάστασης ΑμΕΑ στη Λυκόβρυση, Εστία Ειδικής Επαγγελματικής Αγωγής (ΕΣΕΕΠΑ), τα Ψυχολογικά Κέντρα Θεσσαλονίκης και Ξάνθης και πολλά άλλα. Μερικά από αυτά αναγκάστηκαν να κλείσουν για μεγάλο χρονικό διάστημα, οι εργαζόμενοι και οι γονείς βρίσκονται σε κινητοποιήσεις, αλλά και σε απόγνωση. Τα προβλήματα που αντιμετωπίζουν αυτές οι οικογένειες, αλλά και τα παιδιά, είναι τεράστια.
     Ερωτάται ο κύριος Υπουργός: 
     Θα αναλάβει, επιτέλους, το κράτος την αποκλειστική ευθύνη για τη λειτουργία αυτών των κέντρων με την ένταξή τους σε κρατικές δομές και τη χρηματοδότηση τους από τον τακτικό κρατικό προϋπολογισμό;
     Ποιος ο σχεδιασμός της Κυβέρνησης για την ίδρυση όλων των απαραιτήτων δημοσίων κέντρων για την εκπαίδευση και αποκατάσταση δεκάδων χιλιάδων παιδιών που σήμερα είναι κλεισμένα στα σπίτια τους χωρίς καμία προοπτική;»
     Θα απαντήσει ο Υφυπουργός Υγείας και Κοινωνικής Αλληλεγγύης, ο κ. Γεώργιος Κωνσταντόπουλος.
     Ορίστε, κύριε Υπουργέ, έχετε το λόγο για τρία λεπτά.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, χαίρομαι πολύ για το γεγονός ότι ο συνάδελφος του Κομμουνιστικού Κόμματος φέρνει στο ελληνικό Κοινοβούλιο ένα θέμα που απασχολεί χιλιάδες γονείς στη σημερινή κοινωνία. Ιδιαίτερα χαίρομαι, γιατί βάζει τα δάχτυλά του στις πληγές του κράτους της κοινωνικής πρόνοιας. Δεν λέει φυσικά όλη την αλήθεια, αλλά τη μισή. Τα πράγματα είναι περίπου έτσι και υπάρχουν τεράστιες περιφερειακές και κοινωνικές ανισότητες στο χώρο της πρόνοιας και της κοινωνικής αλληλεγγύης.
      Kύριοι συνάδελφοι, παρά το γεγονός ότι λειτουργούν σήμερα στη χώρα μας χίλιες τετρακόσιες επτά δομές ειδικής αγωγής με δύο χιλιάδες εξακόσιους δεκαεννιά εκπαιδευτικούς και υπάρχουν περίπου είκοσι χιλιάδες παιδιά με αναπηρία, τα οποία προσφεύγουν σ’ αυτές τις υπηρεσίες, συνεχίζουμε να έχουμε τεράστια προβλήματα, ιδιαίτερα στο χώρο των πολυαναπήρων  και στο χώρο της νοητικής στέρησης. Και όλα αυτά, γιατί δεν υπάρχει ένας εθνικός σχεδιασμός, μια εθνική στρατηγική. 
      Παρά το γεγονός ότι τα τελευταία χρόνια δημιουργήθηκαν είκοσι τέσσερα καινούργια κέντρα, τα ΚΕΚΥΚΑμεΑ, σε είκοσι τέσσερις νομούς -παρά τα μεγαλεπήβολα σχέδια, παρά την ίδρυσή τους- αυτά δεν λειτουργούν ή στην καλύτερη περίπτωση υπάρχουν ελάχιστα που υπολειτουργούν. Παρά το ότι δημιουργήθηκαν σύγχρονα κέντρα για την ειδική επαγγελματική εκπαίδευση -πενήντα κέντρα εκ των οποίων τα τριάντα πέντε στην επαρχία- έχουμε τεράστια προβλήματα. Αυτό το έλλειμμα έρχεται να το καλύψει ο εθελοντικός τομέας, οι μη κυβερνητικές οργανώσεις τις οποίες πρέπει να δούμε. 
      Γι’ αυτό λέω πως πρέπει να δείτε όλη την αλήθεια. Εδώ έχουν δημιουργηθεί τέτοια κέντρα που ξεφυτρώνουν κάθε μέρα σαν μανιτάρια, χωρίς έλεγχο σκοπιμότητας, χωρίς έλεγχο βιωσιμότητας, χωρίς να δούμε τι δομές υπάρχουν και τι εξυπηρετούν.
      Κι επειδή αναφέρεστε στο Κέντρο Επικοινωνίας -πολύ καλό είναι- δείτε ότι στο χώρο των τυφλών πολυαναπήρων μόνο τριάντα πέντε παιδιά, τυφλοί, πολυανάπηροι, γεύονται αυτές τις υπηρεσίες και το κάθε παιδί στοιχίζει 20.000 ευρώ το χρόνο. Να τα δώσουμε πολύ ευχαρίστως. Όμως υπάρχουν τετρακόσια παιδιά. Δηλαδή, τριακόσια εξήντα πέντε παιδιά είναι έξω από το σύστημα, είναι μονίμως στις λίστες αναμονής. Μιλάμε για τετρακόσια καταγεγραμμένα. Δηλαδή για τριάντα πέντε παιδιά δίνουμε 700.000 ευρώ το χρόνο, ενώ για τα υπόλοιπα απολύτως τίποτα και οι γονείς τους τρέχουν από ΄δω και από κει και γίνονται «μπαλάκι» στους διάφορους ειδικούς. 
      Γι’ αυτό λέμε ότι πρέπει να πούμε όλη την αλήθεια. Γι’ αυτό χρειαζόμαστε άμεση πιστοποίηση και έχουμε προχωρήσει σε πιστοποίηση αυτών των φορέων, ώστε να δούμε τη χρηματοδότηση την οποία θα δώσουμε, πώς θα τη δώσουμε, όχι μόνο σ’ αυτούς που φωνάζουν έξω από τις πόρτες των Υπουργών για να τύχουν κάποιας χρηματοδότησης από το κρατικό λαχείο ή από τους ειδικούς λογαριασμούς, αλλά και για να τα βάλουμε όλα αυτά επιτέλους σ΄ ένα ρυθμό και να δούμε τι και πόσες υπηρεσίες υπάρχουν, τι δομές έχουν, πόσα παιδιά εξυπηρετούν, πόσους εργαζόμενους έχουν, τι χρηματοδότηση έχουν πάρει τα τελευταία χρόνια από το κρατικό λαχείο και από άλλους ειδικούς λογαριασμούς. 
      Αν δεν έχουμε, λοιπόν, μια εθνική στρατηγική στον τομέα αυτό, αγαπητέ συνάδελφε, δεν μπορούμε να κάνουμε τίποτα. Τα υπόλοιπα θα τα αναφέρω στη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε Υπουργέ. 
      Ο κ. Πατσιλινάκος έχει το λόγο.
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε. 
      Ο κύριος Υπουργός μας είπε ότι είπαμε τη μισή αλήθεια, αλλά πιστεύω ότι λέει κι εκείνος τη μισή. Τα τελευταία χρόνια το κράτος πρόνοιας κατεδαφίστηκε. Ο Εθνικός Οργανισμός Πρόνοιας, το ΠΙΚΠΑ, το «ΜΗΤΕΡΑ» ενώθηκαν στην αρχή χαλαρά, μετά πιο σφιχτά και μετά διαλύθηκαν και τα τρία μαζί. Οι παιδικοί σταθμοί και οι βρεφονηπιακοί σταθμοί, με τρεις νόμους στη σειρά τα τελευταία δώδεκα χρόνια, ήρθαν τελικά με βίαιο τρόπο στην Αυτοδιοίκηση χωρίς ουσιαστική επιχορήγηση και χωρίς προοπτική.
      Τα κέντρα εκπαίδευσης και αποκατάστασης σπρώχτηκαν τα τελευταία χρόνια να γίνουν μη κερδοσκοπικές επιχειρήσεις αστικού τύπου και πιστεύω ότι τα συντήρησαν κάποια προγράμματα για ορισμένα χρόνια. Το άσχημο είναι, κύριοι συνάδελφοι, ότι τα προγράμματα αυτά τελείωσαν ή τελειώνουν. Τι θα γίνει από ΄δω και πέρα; Το πρόβλημα έχει πέσει στην πλάτη των γονέων, στην πλάτη των εργαζομένων, οι οποίοι μένουν απλήρωτοι, σε κέντρα τα οποία είναι σε έξωση και καταλαβαίνετε πού θα οδηγηθούμε, εάν συνεχιστεί η ίδια πολιτική. Δηλαδή πρόνοια ουσιαστικά δεν υπάρχει και επαφίεται στη φιλανθρωπία και στον εθελοντισμό ορισμένων ανθρώπων. Γυρνάμε πολλά χρόνια πίσω, στον προ-προηγούμενο αιώνα. Πιστεύω ότι το κράτος μας πρέπει να αναλάβει εξ ολοκλήρου τα κέντρα κατάρτισης και εκπαίδευσης, ώστε να μπορεί σε κάθε νομό να υπάρχει ένα αξιόλογο κέντρο το οποίο να παρέχει ουσιαστική βοήθεια. 
      Ταυτόχρονα στο σχεδιασμό –κάτι που πήγε να πει ο Υπουργός- έχουμε ένα πολύ μεγάλο αριθμό ατόμων με ειδικές ανάγκες, που δυστυχώς είναι εγκαταλελειμμένα στο σπίτι τους και θυμίζουν Κωσταλέξι. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο για δύο λεπτά. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, συνεχίσατε και είπατε την υπόλοιπη μισή αλήθεια, γιατί η προηγούμενη κυβέρνηση πειραματίστηκε στο χώρο της κοινωνικής πρόνοιας, διαλύοντας ουσιαστικά το κοινωνικό κράτος και φωνάξαμε εδώ, σ΄ αυτήν την Αίθουσα, όταν ψηφιζόταν ο 3106, όταν διαλυόταν το ΠΙΚΠΑ, ο ΕΟΠ, το «ΜΗΤΕΡΑ», οι προνοιακοί φορείς, οι οποίοι έκαναν κάποιο έργο, με κύριο στόχο την περιουσία αυτών των ιδρυμάτων. 
      Χαίρομαι που συνεχίζετε σήμερα και φέρνετε αυτό το μεγάλο θέμα εδώ στο Κοινοβούλιο. Γνωρίζετε πολύ καλά ότι δομές ολόκληρες καταστράφηκαν τα τελευταία χρόνια. Χρειάζεται, επαναλαμβάνω, ένας εθνικός σχεδιασμός, μια εθνική στρατηγική σ΄ αυτόν τον ευαίσθητο χώρο, ιδιαίτερα μετά την κατάργηση αυτών των οργανισμών. 
      Έγιναν οι 2646/1998 και 3106/2003, ερείπια κυριολεκτικά στο χώρο της κοινωνικής πρόνοιας, στο χώρο της κοινωνικής αλληλεγγύης και φυσικά είναι πολύ σημαντική η χρηματοδότηση όλων αυτών. Γιατί χρειάζονται χρήματα, κύριοι συνάδελφοι, ώστε όλοι αυτοί οι φορείς να έχουν βιωσιμότητα, διότι τα ευρωπαϊκά προγράμματα κατάρτισης τελείωσαν, είχαν ημερομηνία λήξης και το γνωρίζετε αυτό. 
      Όταν αναλάβαμε πριν δύο μήνες, οι εργαζόμενοι στη Μέριμνα Παιδιού  Κατερίνης ήταν δύο μήνες απλήρωτοι. Οι εργαζόμενοι της Μέριμνας Πατρών ήταν έξι μήνες απλήρωτοι. Οι εργαζόμενοι στην Επικοινωνία, τέσσερις μήνες απλήρωτοι. Σταμάτησαν την επίσχεση εργασίας. Κατορθώσαμε, έστω και από το υστέρημα το οποίο υπήρχε στην κοινωνική πρόνοια, να τακτοποιήσουμε αυτούς τους λογαριασμούς. Ξέρετε πολύ καλά ότι στείλαμε ήδη στην Επικοινωνία 70.000 ευρώ, στη Μέριμνα Πατρών επίσης 58.000 ευρώ, στο Ψυχολογικό Κέντρο Βορείου Ελλάδος, το οποίο ουσιαστικά πέρυσι δεν είχε πάρει τίποτα, στείλαμε 110.000 ευρώ. Σταμάτησαν οι επισχέσεις εργασίας σ΄ όλα αυτά τα ιδρύματα και σχεδιάζουμε πλέον πάνω σ΄ ένα ρεαλιστικό πρόγραμμα, ώστε να δίνουμε στους γονείς, μετά το σοκ της πρώτης ανακοίνωσης της διάγνωσης, μία εκπαιδευτική συνταγή για το μέλλον τους, κρατικά ειδικά σχολεία πρώτα, μονάδες επαγγελματικής κατάρτισης και ένα πλήρες πρόγραμμα κοινωνικής ενσωμάτωσης και αυτόνομης διαβίωσης. 
      Διότι, κύριε συνάδελφε, είμαστε η μοναδική χώρα στην Ευρώπη που δεν έχουμε σχολές θεραπευτικής παιδαγωγικής και είμαστε η μοναδική χώρα επίσης που δεν έχουμε ένα νομοσχέδιο για την αυτόνομη, ημιαυτόνομη και προστατευμένη διαβίωση, γιατί τα προεδρικά διατάγματα του 2646/1998 ακόμα υπάρχουν στα συρτάρια του Υπουργείου Υγείας και Κοινωνικής Αλληλεγγύης και δεν έχουν προωθηθεί. 
      Για όλους αυτούς τους λόγους, είμαστε εδώ και να είστε σίγουροι ότι πολύ σύντομα θα ολοκληρώσουμε όλον αυτό τον εθνικό σχεδιασμό στο χώρο της αναπηρίας. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Τελευταία είναι η με αριθμό 137/18-5-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εξωτερικών, σχετικώς με την έκδοση βίζας για τους Έλληνες επισκέπτες των Ηνωμένων Πολιτειών Αμερικής κλπ.
      Η επίκαιρη ερώτηση του κυρίου συναδέλφου έχει ως εξής:
      «Οι πολίτες ήδη μελών της ΕΕ πριν τη διεύρυνση, με εξαίρεση την Ελλάδα, έχουν τη δυνατότητα να ταξιδεύουν στις ΗΠΑ χωρίς να επιβάλλεται η έκδοση βίζας. Όπως προκύπτει από ανακοινώσεις της Ευρωπαϊκής Επιτροπής, ο αρμόδιος Επίτροπος για τις εσωτερικές σχέσεις ζήτησε από τις ΗΠΑ να επεκταθεί η εξαίρεση για την έκδοση βίζας και στους πολίτες των εννέα νέων κρατών-μελών (οι Σλοβένοι μπορούν ήδη να ταξιδεύουν χωρίς βίζα στις ΗΠΑ).
      Για την πολιτική χορήγησης θεωρήσεων εισόδου ισχύει, βάσει της κοινοτικής νομοθεσίας, (Κανονισμός 539/2001/ΕΟΚ) η «αρχή της αμοιβαιότητας» που μπορεί να υποχρεώσει όλα τα κράτη-μέλη της ΕΕ να ζητούν από τους πολίτες των ΗΠΑ να διαθέτουν βίζα για την είσοδό τους σε αυτά ως αντίποινα για την απαίτηση βίζας από τις ΗΠΑ για πολίτες ορισμένων χωρών της ΕΕ. Η ενεργοποίηση της «ρήτρας αλληλεγγύης» γίνεται με απόφαση του Συμβουλίου Υπουργών μετά από αίτημα του ενδιαφερόμενου κράτους-μέλους. 
      Ερωτάται ο κύριος Υπουργός Εξωτερικών:
      1. ΄Εχει ζητήσει από την ΕΕ την ενεργοποίηση της «αρχής της αμοιβαιότητας» προκειμένου να σταματήσει η προσβλητική για τους ‘Ελληνες πολίτες πολιτική των ΗΠΑ στο θέμα της έκδοσης βίζας;
      2. Πρόκειται να θέσει το θέμα της βίζας, που αποτελεί διάκριση και υποτιμητική αντιμετώπιση των Ελλήνων πολιτών από τις ΗΠΑ, ο ΄Ελληνας Πρωθυπουργός στη συνάντησή του με τον Αμερικανό Πρόεδρο;».
      Ο κύριος Υφυπουργός έχει το λόγο για τρία λεπτά. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Κύριε Πρόεδρε, κύριοι συνάδελφοι, το θέμα αυτό βρίσκεται σε εκκρεμότητα από το 1998 και νομίζω ότι έχω την υποχρέωση να ενημερώσω το Σώμα για όλες του τις διαστάσεις, προκειμένου να μη δημιουργούνται παρερμηνείες και να φανεί και ότι η ελληνική πλευρά κάνει σωστά τη δουλειά της.
      Το 1999, κατόπιν και ελληνικού αιτήματος, υπήρξε συμφωνία μεταξύ Ελλάδας και Ηνωμένων Πολιτειών και, αν θυμάμαι καλά, την ίδια χρονιά και μεταξύ Πορτογαλίας και Ηνωμένων Πολιτειών για να αντιμετωπιστεί από κοινού το ζήτημα, η Ελλάδα να ενταχθεί στο πρόγραμμα εξαίρεσης από θεώρηση και έτσι να υπάρχει η τεχνική δυνατότητα να ελέγχονται μηχανικά τα ελληνικά διαβατήρια, ώστε, όπως συμβαίνει και με τις άλλες ευρωπαϊκές χώρες, οι Έλληνες υπήκοοι να μπορούν να μπαίνουν στις Ηνωμένες Πολιτείες χωρίς περαιτέρω περίπλοκες διαδικασίες.
      Στις 29/1/2003 ψηφίστηκε στην ελληνική Βουλή ο ν. 3103 ο οποίος ανέθεσε σε μία ενιαία αρχή -και αυτή ήταν το Υπουργείο Δημόσιας Τάξης- να έχει την ευθύνη έκδοσης διαβατηρίων για να αποφεύγουμε παραχαράξεις, πλαστογραφίες κλπ και βέβαια μέσα από τον ίδιο νόμο προβλέφθηκε και η μετατροπή των διαβατηρίων μας σε διαβατήρια τέτοιου είδους, ώστε να μπορούν να ελέγχονται μηχανικά.
      Για να μπορέσει να ενεργοποιηθεί ο νόμος του 2003, απαιτείται κοινή υπουργική απόφαση άλλων Υπουργείων, πλην του Υπουργείου Εξωτερικών, με πρώτο –σ’ αυτό ανήκει η πρωτοβουλία- το Υπουργείο Δημόσιας Τάξης.
      Παραλαμβάνοντας το πρόβλημα από την προηγούμενη κυβέρνηση, εμείς ενεργήσαμε αστραπιαία. Στις 10 Μαΐου ο κ. Μολυβιάτης ενημέρωσε και εγγράφως τον αρμόδιο Υπουργό Δημόσιας Τάξης, ώστε να προβεί στην αντίστοιχη έκδοση κοινής υπουργικής απόφασης και να μπορέσουν έτσι οι Έλληνες να ταξιδεύουν με τις ίδιες διευκολύνσεις και χωρίς όλη αυτήν την εξαιρετική διαδικασία στις Ηνωμένες Πολιτείες.
      Αυτήν τη στιγμή, λοιπόν, αναμένουμε την ολοκλήρωση της έκδοσης κοινής υπουργικής απόφασης. Ώσπου να συντελεστεί αυτό, το οποίο πιστεύω ότι θα γίνει σχετικά σύντομα, θεωρούμε ότι δεν μπορεί να τεθεί θέμα αμοιβαιότητας. Πρέπει πρώτα κι εμείς να ολοκληρώσουμε αυτήν τη διαδικασία, για την οποία έχουμε την ευθύνη και βεβαίως στη συνέχεια θα τεθεί απόλυτα θέμα αμοιβαιότητας, αν υπάρξει η οποιαδήποτε περιπλοκή.
      Αυτό το οποίο μπορώ να πω μόνο, είναι ότι αντίστοιχες διαδικασίες εκκρεμοτήτων υπάρχουν και σε άλλα ευρωπαϊκά κράτη. Θα αναφέρω ίσως ένα παράδειγμα στη δευτερολογία μου. Πιστεύουμε ότι αρμοδίως μέχρι τώρα από το Υπουργείο Εξωτερικών έχουν γίνει οι κατάλληλες ενέργειες προς την αμερικανική διοίκηση, ώστε η αμοιβαιότητα να τηρηθεί σε κάθε περίπτωση.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Αλαβάνος έχει το λόγο για δύο λεπτά.
      ΑΛΕΞΑΝΔΡΟΣ ΑΛΑΒΑΝΟΣ: Θα ήθελα να ευχαριστήσω τον κύριο Υπουργό, όμως θα τονίσω ότι είμαστε η μόνη χώρα της Ευρωπαϊκής Ένωσης των δεκαπέντε –μέχρι πριν από λίγες μέρες- της οποίας οι πολίτες δεν μπορούσαν για επαγγελματικά ταξίδια ή για τουριστικά ταξίδια μέχρι ενενήντα μέρες να πάνε χωρίς βίζα στις Ηνωμένες Πολιτείες, παρ΄ότι υπήρχε το «VISAWEAVER» πρόγραμμα των Ηνωμένων Πολιτειών κι αυτό παρ΄ότι υπάρχει ο Απόδημος Ελληνισμός, παρ΄ότι υπάρχουν οι πολιτιστικές, πνευματικές και εμπορικές σχέσεις μας με τις Ηνωμένες Πολιτείες.
      Οι Ηνωμένες Πολιτείες έθεσαν ορισμένα ερωτηματικά σχετικά με το σύστημα έκδοσης διαβατηρίων. Το ερώτημα είναι γιατί οι Ηνωμένες Πολιτείες; Γιατί αντίστοιχα ερωτηματικά δεν έχουν μπει από τις χώρες της Ευρωπαϊκής Ένωσης, οι οποίες έχουν και μία προωθημένη νομοθεσία ελέγχου, διατυπώσεων, εξασφαλίσεων στα πλαίσια της συνθήκης Σέγκεν; Τι είναι οι Ηνωμένες Πολιτείες; Θα δεχθούμε ότι προϊστάμενος του κ. Χρυσοχοϊδη, του κ. Φλωρίδη ή του κ. Βουλγαράκη σήμερα είναι ο κ. Μίλερ ή οποιοσδήποτε αξιωματούχος των Ηνωμένων Πολιτειών που θα καθορίζει το δικό μας σύστημα; 
      Θέλω να πω ότι, σε αντιδιαστολή με την ελληνική Κυβέρνηση, μήνες πριν καν ενταχθούν στην Ευρωπαϊκή Ένωση, ο κ. Κρασνιέφσκι, ο Πρόεδρος της Πολωνίας, οι υπεύθυνοι της κυβέρνησης της Τσεχίας, της Ουγγαρίας, της Σλοβακίας έθεσαν ζητήματα γι’ αυτήν τη διάκριση που υπάρχει από τις Ηνωμένες Πολιτείες. Αυτό που μας είπατε, το ακούμε εδώ και δύο χρόνια, ότι φτιάχνουμε τα διαβατήρια, ότι τα δίνουμε στους αστυνομικούς για να είναι σωστά, ότι δεν θα μπορούσε να τα κάνει το Υπουργείο Εσωτερικών και ουσιαστικά νομιμοποιούμε αυτήν την κατάσταση. Ας λήξει αυτό. Ξαναλέω ότι είναι μία διάκριση και νομίζω ότι γι’ αυτό ακριβώς υπάρχει και ο κανονισμός 539/2001 στην Ευρωπαϊκή Ένωση, σύμφωνα με τον οποίο, αν μία χώρα θέσει θέμα αμοιβαιότητας και ρήτρας αλληλεγγύης μέσα σε τριάντα μέρες, μπαίνουν και αντίποινα στη χώρα η οποία επιβάλλει τη βίζα.
      Θα ήθελα από τη δική σας Κυβέρνηση –δεν της κάνω κριτική, είστε πολύ λίγο καιρό- πάρα πολύ σύντομα να δώσετε λύση σ’ αυτό το πρόβλημα.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Εξωτερικών κ. Στυλιανίδης.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Κατ’ αρχάς να ξεκαθαρίσουμε ότι δεν αμφισβητείται ούτε η ισοτιμία ούτε ο αμοιβαίος σεβασμός σε καμιά περίπτωση. Η Ελλάς τους συνομιλητές της τους κοιτάζει στα μάτια και έχει την απαίτηση να της φέρονται όπως αυτή τους φέρεται. Το ίδιο ισχύει και σ’ αυτήν την περίπτωση. Από εκεί και μετά υπάρχει ευθύνη στην ελληνική πλευρά, διότι δρομολογήθηκε μία διαδικασία το 2003 και αυτή ακόμα δεν έχει ολοκληρωθεί.
      Εμείς, όπως σας είπα, έχουμε ευαισθητοποιηθεί και για να επιταχυνθεί η διαδικασία υποκινήσαμε το Υπουργείο Δημόσιας Τάξης, το οποίο έχει την ευθύνη εκπλήρωσης των όρων για να ενταχθούμε σ’ αυτό το πρόγραμμα. Από εκεί και μετά η αρχή της αμοιβαιότητας θα ισχύσει όταν και εμείς θα έχουμε ολοκληρώσει τις διαδικασίες. Θα ισχύσει χωρίς καμία εξαίρεση. 
      (Στο σημείο αυτό την Προεδρική Εδρα  καταλαμβάνει ο  Β’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Θα αναφέρω ένα παράδειγμα για να δούμε ότι δεν είμαστε και οι μόνοι στην Ευρωπαϊκή Ένωση. Στο Βέλγιο, για παράδειγμα, που υπάρχουν στην κυκλοφορία ακόμα δύο ειδών διαβατήρια, και αυτά που μπορούν να υποστούν μηχανικό έλεγχο, αλλά και τα κοινά ευρωπαϊκά διαβατήρια, για τους κατόχους των κοινών διαβατηρίων γίνεται αυτό που γίνεται και για τους Έλληνες που δεν έχουν ακόμα αποκτήσει τα σύγχρονα διαβατήρια. Μόλις εμείς οι Έλληνες επιταχύνουμε και εκπληρώσουμε αυτήν τη διαδικασία, είναι βέβαιο ότι θα απαιτήσουμε σε όλα τα επίπεδα την απόλυτη και απαραβίαστη αρχή της αμοιβαιότητας στην αντιμετώπιση των Ελλήνων πολιτών. Και έχουμε όφελος να το πράξουμε αυτό, διότι δυστυχώς το ισοζύγιο δεν είναι τόσο ενθαρρυντικό για τις ελληνικές επιχειρήσεις. Δεν προσδοκούμε μόνο τουρισμό από τις ΗΠΑ. Προσδοκούμε να ενισχύσουμε και την οικονομική διπλωματία και τον εξωστρεφή προσανατολισμό των ελληνικών επιχειρήσεων προς την αμερικανική αγορά. Άρα έχουμε και κίνητρο να το κάνουμε αυτό. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων της Πέμπτης 20ης Μαΐου 2004 και της Παρασκευής 21ης Μαΐου 2004.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η με αριθμό 2/2/5.5.2004 επερώτηση των Βουλευτών του Πανελλήνιου Σοσιαλιστικού Κινήματος, κυρίων Χρήστου Παπουτσή, Αποστόλου-Αθανασίου Τσοχατζόπουλου, Δημητρίου Πιπεργιά, Χρήστου Βερελή, Παναγιώτη Σγουρίδη, Εμμανουήλ Στρατάκη, Γεωργίου Ανωμερίτη, Βασιλείου Κεγκερόγλου, Ευαγγέλου Αργύρη, Ιωάννη Δριβελέγκα, Εμμανουήλ Καρχιμάκη, Δημητρίου Κουσελά, Ευσταθίου Κουτμερίδη, Λάζαρου Λωτίδη, Ιωάννη Μανιάτη, Αθανασίας Μερεντίτη, Αθανασίου Μωραΐτη, Αθανασίου Παπαγεωργίου, Βασιλείου Τόγια, Στέφανου Τζουμάκα, Φωτίου Χατζημιχάλη, Ιωάννη Διαμαντίδη, Αγγελικής Γκερέκου, Ελπίδας Τσουρή, Ευάγγελου Παπαχρήστου, Χαράλαμπου Καστανίδη, Δημητρίου Ρέππα, και κυρίας Ευαγγελίας Σχοιναράκη-Ηλιάκη, προς τον Υπουργό Ανάπτυξης, σχετικώς με την άνοδο των τιμών των καυσίμων.
      Πριν δώσω το λόγο στον πρώτο επερωτώντα κ. Τσοχατζόπουλο, θα ήθελα να ανακοινώσω στο Σώμα ότι τη συνεδρίαση παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 Χρόνια από την Ένωση με την Ελλάδα», σαράντα πέντε μαθητές και δύο συνοδοί-δάσκαλοι από το 2ο Δημοτικό Σχολείο Ελληνικού Αττικής. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Απόστολος-Αθανάσιος Τσοχατζόπουλος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κυρίες και κύριοι συνάδελφοι, καταθέσαμε αυτήν την επερώτηση, γιατί εδώ και εβδομάδες έχουμε μια έκρηξη τιμών στα καύσιμα και από τη στιγμή μάλιστα που ανακοινώνονται από την μεριά της Κυβέρνησης μέτρα, όπως στις 5 Μαΐου 2004, τα αποτελέσματα είναι ακόμη χειρότερα, διότι οδηγούν σε ακόμη μεγαλύτερη αύξηση των τιμών της βενζίνης.
     Έτσι, βλέπουμε ότι ξεπέρασε τις τελευταίες ημέρες το φράγμα των 80 λεπτών ανά λίτρο. Σήμερα μάλιστα έφτασε τα 84,7 λεπτά το λίτρο, γεγονός που σηματοδοτεί, αν θέλετε, ότι οι τιμές στα καύσιμα είναι εκτός ελέγχου.
     Κυρίες και κύριοι, είναι σημαντικό το γεγονός. Κατ’ αρχάς διαπιστώνουμε ότι υπάρχει άμεση παρέμβαση στον πληθωρισμό και στο κόστος ζωής. Εάν όμως η διάρκεια αυτής της κατάστασης με υψηλές τιμές μεγιστοποιηθεί, δηλαδή διαρκέσει περισσότερο διάστημα, καταλαβαίνετε ότι θα έχουμε άμεση επίπτωση και παρέμβαση στο σύνολο της οικονομίας. Και τούτο σε μια στιγμή που η Κυβέρνηση προσπαθώντας δήθεν να διαμορφώσει μια διαφορετική κατάσταση από εκείνη την οποία παρέλαβε, -σε σχέση με τα μακροοικονομικά χαρακτηριστικά της οικονομίας- και επιβάλλοντας ουσιαστικά νέα μακροοικονομικά δεδομένα, -με συνέπεια να έχουμε την επιτήρηση από τη μεριά της Ευρωπαϊκής Ένωσης- έρχεται η δική της αδυναμία να παρέμβει αποτελεσματικά στη διαμόρφωση των τιμών στην τρέχουσα συγκυρία με συνέπεια να επιτείνεται το αδιέξοδο στο οποίο ήρθαμε. Άρα, λοιπόν είναι αντιφατικό από τη μια μεριά να λέτε ότι, στο όνομα της εξυγίανσης της οικονομίας προσπαθείτε να ανατρέψετε τα μακροοικονομικά της μεγέθη και από την άλλη μεριά να αδυνατείτε να αντιμετωπίσετε τις συνέπειες μιας τρέχουσας κατάστασης, όπως είναι η παγκόσμια εξέλιξη της τιμής των καυσίμων.
     Βέβαια, είχατε εύκολη δικαιολογία. Είπατε αμέσως ότι φταίει ο ΟΠΕΚ, φταίει η διεθνής κοινότητα. Αυτοί αυξάνουν τις τιμές. Τι να κάνουμε; Άρα, λοιπόν, και εμείς πληρώνουμε παραπάνω. Πιστεύω ότι αυτό ήταν λάθος, διότι πρέπει να προσδιορίσουμε το ρόλο του ΟΠΕΚ. Αυτός πράγματι κινήθηκε τα τελευταία χρόνια σε μια λογική πώλησης με μια ζώνη καυσίμων μεταξύ 23 δολαρίων και 27 δολαρίων το βαρέλι, σε μια μέση τιμή γύρω στα 25 δολάρια. Αυτό ήταν όλο το περασμένο χρόνο, τα προηγούμενα δύο χρόνια διήρκησε αυτή η κατάσταση μέχρι και τον πόλεμο του Ιράκ. Στον πόλεμο του Ιράκ διατηρώντας αυτήν την απαίτηση από τον ΟΠΕΚ μέσης τιμής τα 25 δολάρια το βαρέλι και με κινητοποίηση των χωρών του ΟΠΕΚ και της Ρωσίας -με σημαντική παρέμβαση μάλιστα της Ελληνικής Προεδρίας η οποία κάλεσε στη Θεσσαλονίκη και το Γενικό Γραμματέα του ΟΠΕΚ και τον Υπουργό της Ρωσίας, για να συζητήσουμε για όλους τους ευρωπαϊκούς λαούς τις συνέπειες του πολέμου του Ιράκ στη διαμόρφωση των τιμών των καυσίμων- πράγματι πετύχαμε, ώστε καθ’ όλη τη διάρκεια του πολέμου να μην ξεπεράσουν οι τιμές του ΒREND στο Λονδίνο τα 32 δολάρια, 33 δολάρια, 34 δολάρια το βαρέλι. Η Ελληνική Προεδρία, όπως είπα, είχε τότε την παρέμβασή της, όμως δεν μπόρεσε φυσικά να έχει παρέμβαση το φθινόπωρο  του 2003, όταν ο ΟΠΕΚ αποφάσισε ο ίδιος, αλλάζοντας τη μέχρι τότε τακτική του, να ανεβάσει το επίπεδο κόστους των καυσίμων σε μια ανώτερη ζώνη μεταξύ 28 δολάρια και 32 δολάρια και ουσιαστικά ζητώντας να φτάσει το βαρέλι τα 28 δολάρια σαν μια μέση τιμή. Έτσι, έχουμε πράγματι εκ μέρους του ΟΠΕΚ ανοδική κίνηση των τιμών οι οποίες οφείλονται στην επέμβαση στο Ιράκ, στο αίτημα για νέα ζώνη του ΟΠΕΚ με μέση τιμή τα 28 δολάρια το βαρέλι αλλά και στους speculators στις χρηματιστηριακές αγορές που επενδύουν σε μελλοντικές τιμές, όπως ξέρετε, και αυτό είναι το παιχνίδι με το οποίο δημιουργεί ουσιαστικά κυνήγι για μεγαλύτερες τιμές.
     Όμως, με βάση αυτά που σας λέω μπορώ να εκφράσω αισιοδοξία για το δεύτερο εξάμηνο, κύριε Υπουργέ. Το δεύτερο εξάμηνο της χρονιάς είμαι αισιόδοξος ότι τα πράγματα θα ομαλοποιηθούν, διότι και ο ΟΠΕΚ έχει πετύχει το στόχο να κατοχυρώσει αντί για 25 δολάρια μέση τιμή το βαρέλι 28 δολάρια και οι speculators δυσκολεύονται να συντηρήσουν υψηλά τις τιμές στο χρηματιστηριακό παιχνίδι και βέβαια υπάρχει ελπίδα για ομαλοποίηση στην κατάσταση του Ιράκ μετά από την αναγκαία παρέμβαση του Οργανισμού Ηνωμένων Εθνών, διότι πράγματι με τα αδιέξοδα στα οποία οδήγησε η πολιτική των Ηνωμένων Πολιτειών της Αμερικής και των συμμάχων της στο Ιράκ, η μόνη λύση είναι πλέον η απόσυρση των αμερικανικών στρατευμάτων και των συμμάχων τους και η ανάληψη από ιρακινή κυβέρνηση, από τον ιρακινό λαό και σε συνεργασία με τον Οργανισμό Ηνωμένων Εθνών να δοθεί μια λύση στο πρόβλημα. 
     Όμως αν εδώ εντοπίζονται οι επιρροές από την εξωτερική αγορά, κύριε Υπουργέ, πρέπει να δούμε αν το πρόβλημα στην ελληνική αγορά συναρτάται πράγματι με τις εξελίξεις των διεθνών τιμών.
      Εδώ θα ήθελα να πω ότι το πρόβλημά μας δεν είναι ότι αυξάνονται οι τιμές στο εξωτερικό. Το πρόβλημα είναι πόσο αυξάνονται. Αν δηλαδή οι αυξήσεις στην Ελλάδα είναι ανάλογες με τις διεθνείς τιμές. Και θα σας αποδείξω ότι οι αυξήσεις στην Ελλάδα είναι υπερβολικές. Έχουν ξεφύγει από κάθε λογική και κάθε όριο. Είναι σε βάρος του καταναλωτή, σε βάρος της οικονομίας, σε βάρος της ανταγωνιστικότητας των ελληνικών επιχειρήσεων. Έχουμε πρώτα κερδοσκοπία σε μία σειρά από νομούς της χώρας. Και θα ξεκινήσω με το αυταπόδεικτο.
      Τον περασμένο χρόνο είχαμε σε εννέα νομούς της χώρας το φαινόμενο ότι από το μέσο εθνικό όρο, είχαν ισχυρά αποκλίνει οι τιμές των καυσίμων. Σήμερα αυτός έχει επεκταθεί σε δεκαεννέα νομούς της χώρας, όπου έχουμε υψηλές τιμές που αποκλίνουν από το μέσο όρο. Τι συμβαίνει εκεί; 
      Υπάρχουν εναρμονισμένες πρακτικές στην εμπορία των καυσίμων, κυρίες και κύριοι συνάδελφοι. Υπάρχει καρτέλ σε όλους αυτούς τους δεκαεννέα νομούς. Συνεννοούνται οι επιχειρήσεις. Πώς γίνεται αυτό; Με δύο τρόπους. Από τη μία μεριά είναι η χονδρική τιμή των εταιρειών, η οποία είναι υψηλότερη απ’ ότι στην υπόλοιπη Ελλάδα και από την άλλη το περιθώριο κέρδους των πρατηριούχων είναι το μέγιστο της χώρας σε αυτούς τους νομούς. Πώς αποδεικνύεται το καρτέλ; Από τα τιμολόγια χονδρικής των πρατηρίων.
      Χαίρομαι διότι ανακοινώσατε ότι ζητάτε να κατατίθενται από τις εταιρείες τα τιμολόγια. Σας πληροφορώ, όμως, ότι αυτό γίνεται ήδη εδώ και δύο χρόνια. Δεν είναι κάτι καινούργιο.
      Οι εταιρείες, λοιπόν, πωλούν εναρμονισμένα με χαμηλότερες εκπτώσεις. Αντιλαμβάνεστε επομένως ότι εναρμονισμένες πρακτικές σε δεκαεννέα νομούς, δηλαδή στο 40% της χώρας, οδηγούν υψηλά από μόνες τους τη μέση τιμή της χώρας. 
      Μην ψάχνεστε, λοιπόν, κυρίες και κύριοι συνάδελφοι, να βρείτε τι φταίει και μάλιστα ακούω αντιφατικά. Ο κύριος Υπουργός Εθνικής Οικονομίας λέει, τα ολιγοπώλια φταίνε, άρα φταίνε τα διυλιστήρια. Ο κ. Χριστοδούλου, ο Πρόεδρος των ΕΛΠΕ, ανακάλυψε και παραδέχεται, ότι υπάρχει μεγάλο περιθώριο κέρδους, μεγαλύτερο σε εταιρείες εμπορίας. Άρα, λοιπόν, το πρόβλημα βρίσκεται εκεί. 
      Άκουσα βέβαια ότι ζητάει να αλλάξουνε τα στοιχεία, τα οποία δίνουμε στην Κομισιόν σχετικά με τις τιμές. Αυτό μου θυμίζει τη λογική της καμένης γης που έκανε ο κ. Αλογοσκούφης στην οικονομία. Και εδώ προσπαθεί η Ν.Δ. πήγε να αλλάξει τιμές!
      Πιστέψτε με, κύριοι συνάδελφοι, με το να αλλάζετε συνεχώς τα στοιχεία οδηγείστε με μαθηματική ακρίβεια και εσείς σε μία λογική η οποία νομίζει ότι θα λύσει τα προβλήματα με τα στοιχεία. Μα, το πρόβλημα δεν είναι τα στοιχεία. Το πρόβλημα είναι η λειτουργία της ίδιας της αγοράς, το πρόβλημα είναι ο ανταγωνισμός. Και γι΄ αυτό ακριβώς πρέπει να πω ότι το πρώτο στάδιο κερδοσκοπίας στη χώρα μας είναι οι περιοχές όπου λειτουργούν τα καρτέλ.
      Τώρα, τα περιθώρια κέρδους της εμπορίας: Νομίζω ότι το τελευταίο τρίμηνο έχουμε αύξηση του περιθωρίου κέρδους όλης της αλυσίδας. Στα διυλιστήρια, στις εταιρείες εμπορίας και στα πρατήρια. Ένας απλός συλλογισμός λέει ότι η τιμή της πρώτης ύλης, η χρηματιστηριακή τιμή δηλαδή για παράδειγμα της αμόλυβδης βενζίνης -όπως το είπατε και εσείς, κύριε Σιούφα, στην έκθεση που μας δώσατε- είναι το ? της τιμής του καταναλωτή. Δηλαδή θα περίμενε κανείς αν αυξάνεται κατά 100 μονάδες η χρηματιστηριακή τιμή, τότε η τιμή του καταναλωτή αυξάνεται κατά ? μια και τα άλλα, φόροι, κέρδη, παραμένουν σταθερά. Τι παρατηρούμε, όμως, από την 1η Μαρτίου; Η χρηματιστηριακή τιμή ανέβηκε κατά 32% και επομένως -? από αυτό- 8% θα έπρεπε να είχαμε αύξηση στην αμόλυβδη βενζίνη. Αντ’ αυτού η αύξηση στην αμόλυβδη βενζίνη είναι 14%. Άρα, λοιπόν, διπλάσιο περιθώριο κερδοφορίας για τις εταιρείες εκ του ασφαλούς.
      Βέβαια, από την τελική τιμή του καταναλωτή αν αφαιρέσουμε τη μεταβλητή ανά εβδομάδα τιμή της πρώτης ύλης, τι μένει ασφαλώς; Το κέρδος του εμπορίου. Και θέλω να πω, εάν κάνετε αυτές τις πράξεις –στη μελέτη που μας δώσατε το έχετε αλλά δεν το ολοκληρώνετε- έχουμε διαφορά πρώτης ύλης μείον φόροι, παραμένει σταθερή. Έπρεπε. Αντ’ αυτού, όμως, εμείς στην Ελλάδα έχουμε αύξηση -είπα 11% στην προηγούμενη συνάντησή μας- όπως διαπιστώσαμε τώρα 10,89%. Άρα, καθαρή αύξηση των κερδών της εμπορίας 10%. Ξέρετε πόσο είναι αυτό; Δεκάδες δισεκατομμύρια σε αυτούς τους δύο μήνες για τους οποίους μιλάμε.
      Άρα, λοιπόν, το δεύτερο στάδιο κερδοσκοπίας είναι η αύξηση του περιθωρίου κέρδους εμπορίας σε όλη τη χώρα. Απέναντι σε αυτά τα πράγματα τι κάνει η Κυβέρνηση;
      Το κύκλωμα της κερδοφορίας πάντα προσπαθούσε, κυρίες και κύριοι συνάδελφοι, να βρει ευκαιρία να αλλάξει τιμές. Εμείς το ζήσαμε –σας το είπα- στον πόλεμο του Ιράκ, το είχαμε ζήσει ως κυβέρνηση την εποχή του 2000 –ο κ. Χριστοδουλάκης αναφέρθηκε διεξοδικά πάνω σε αυτό- το ζήσαμε το 2001. Λογικό ήταν -αλλαγή κυβέρνησης υπήρχε- ότι θα επιχειρούσε πάλι το κύκλωμα να εκμεταλλευτεί την κατάσταση.
      Και βέβαια, όπως ξέρετε, η πρακτική είναι ίδια. Παπαγαλάκια μιλάνε για ανώτερες τιμές λόγω διεθνούς κρίσης, σπρώχνουν την κοινή γνώμη στην Ελλάδα να αποδεχθεί ότι υπάρχουν υψηλότερες τιμές και ανεβάζουν.
      Κυρίες και κύριοι συνάδελφοι, όταν όμως δημιουργήθηκαν αυτά τα φαινόμενα, εμείς τα αντιμετωπίσαμε σε συνεργασία με όλες τις παραγωγικές τάξεις, με όλο το κύκλωμα παραγωγής, διύλισης και προμήθειας. Συνεργαστήκαμε και διαμορφώσαμε μια πολιτική απάντησης απέναντι σε αυτό το φαινόμενο. Η άμεση κινητοποίηση, δηλαδή πρώτα-πρώτα η γνώση πόσο πρέπει να τιμάται το λίτρο, αυτό είναι σημαντικό στοιχείο πρέπει να το ξέρουμε. Και, δεύτερον, η ενημέρωση της κοινής γνώμης μας δίνει τη δυνατότητα να λειτουργήσουμε αποτρεπτικά, να θωρακίσουμε την αγορά, να μην περάσει η προσπάθεια. ΄Ετσι, λοιπόν, αντιμετωπίσαμε με επιτυχία αυτή τη κρίση στις προηγούμενες εποχές.
      Και ένα ερώτημα: Γιατί δεν καλείτε την επιτροπή χειρισμού κρίσεων; Ξέρετε, βάσει της κείμενης νομοθεσίας, όταν η τιμή της βενζίνης περάσει το 50%, τότε έχουμε περίπτωση κρίσης. Τότε πρέπει να καλέσετε την επιτροπή χειρισμού κρίσεων. Η επιτροπή χειρισμού κρίσεων καλεί όλους τους φορείς άρα σας δίνει τη δυνατότητα συλλογικά να αντιμετωπίσετε την κατάσταση. Και πιστέψτε με, δεν υπάρχει άλλος τρόπος, κύριοι συνάδελφοι. Πρέπει να συνεργαστείτε με όλους, με τους πρατηριούχους, με τις εταιρείες εμπορίας, με τα διϋλιστήρια, με τους καταναλωτές και μέσα από μια κοινή προσπάθεια μπορεί να αντιμετωπιστεί η κατάσταση. Βέβαια η Κυβέρνηση αντί αυτών, τι έκανε; Κατ’ αρχήν, στην πρώτη φάση αιφνιδιαστήκατε προφανώς ως νέα Κυβέρνηση –δικαιολογείται σε ένα βαθμό- ελεύθερη αγορά είπατε, δεν μπορούμε να παρέμβουμε. Όταν φθάσατε μετά να διαπιστώνετε ότι πρέπει να παρέμβετε, αρχίσατε να καταγγέλλετε, ποια; Τα όπλα τα οποία είχατε. Δηλαδή το θεσμικό πλαίσιο. Και φθάσαμε στο σημείο να λέμε ότι βασικό όπλο της Κυβέρνησης, όπως είπατε, είναι η επιλογή πλαφόν τους νομούς. Εμείς παραδώσαμε πλαφόν. Το κρατήσαμε τρεις εβδομάδες, δεν χρειάστηκε παραπάνω τον περασμένο χρόνο. Τα αποτελέσματα ήταν αμέσως πτώσης της τιμής των καυσίμων. 
      Εσείς βέβαια αρνείστε να χρησιμοποιήσετε το πλαφόν. Και λέτε μάλιστα ότι δεν είχατε και τις αποφάσεις. Σας πληροφορώ ότι οι αποφάσεις του νόμου που ήταν αναγκαίες για τη λειτουργία του νόμου, έχουν όλες εκδοθεί. Δεν έχουν εκδοθεί απλά αποφάσεις οι οποίες ήταν αυθόρμητες στη ΡΑΕ που πρέπει να γνωμοδοτήσει είτε σε δυνητικές δυνατότητες, όπως μεταβολή κατηγοριών πετρελαιοειδών, μεταβολή ύψους αποθεμάτων ασφαλείας. 
      Θα καταθέσω έναν κατάλογο στη Βουλή για να έχει κάθε συνάδελφος τη δυνατότητα να δει ποιες είναι οι αποφάσεις που δεν βγήκαν, που δεν έχουν καμία σημασία στην εφαρμογή του νόμου. 
      (Στο σημείο αυτό ο Βουλευτής κ. Τσοχατζόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ο νόμος εξάλλου λειτουργεί, ο νόμος εξάλλου οδήγησε σε επιβολή προστίμων 2,5 εκατομμύρια ευρώ. Λειτουργούν μάλιστα ήδη σήμερα είκοσι αυτοκίνητα ΚΕΔΑΚ έναντι των τριών που είχαμε εμείς και τα 2,5 εκατομμύρια ευρώ τα οποία κατοχυρώσαμε έχουν τη δυνατότητα να εισπραχθούν από το δημόσιο ταμείο, διότι βέβαια ο Υπουργός δεν μπορεί να εισπράξει. 
      Τα καταθέτω στα Πρακτικά.
      (Στο σημείο αυτό ο Βουλευτής κ. Τσοχατζόπουολος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     	Κύριοι συνάδελφοι, εκείνο που θέλω να πω είναι ότι εσείς με τη συμπεριφορά σας καταφεύγοντας να κατηγορείτε το οπλοστάσιο που είχατε στα χέρια σας, το νόμο, καταγγέλλοντας ότι δεν θα εφαρμόσετε το πλαφόν, ουσιαστικά τι κάνατε; Στείλατε μήνυμα στην αγορά ότι εσείς αποδέχεστε την κερδοσκοπία, ότι δεν πρόκειται να παρέμβετε. ΄Αρα, λοιπόν, κύριοι, συνεχίστε την πολιτική σας. Και γι’ αυτό ακριβώς εδώ θέλω να πω ότι αυτή είναι μια λάθος πολιτική για την οποία εμείς σας κατηγορούμε, σας καλούμε να την αλλάξετε. Η πρότασή μας είναι πάρα πολύ συγκεκριμένη. Καλέστε όλους τους φορείς και δηλώστε τους ότι εάν μέσα σε δέκα μέρες δεν επανέλθουν στα περιθώρια του νόμιμου κέρδους όπως ίσχυε πριν από το Μάρτιο, τότε θα εφαρμόσετε πλαφόν. Να είστε βέβαιος ότι άμεσα, σε δέκα μέρες θα έχετε την πτώση των τιμών στα φυσιολογικά επίπεδα. 
     Κύριοι συνάδελφοι, πιστεύω ότι πρέπει να πάρετε πολιτικές ευθύνες. Δεν μπορείτε να στέκεστε ως θεατές. Πρέπει να πάρετε αποφάσεις και πρωτοβουλίες. Το να παραπέμπετε στην επιτροπή ανταγωνισμού –και βλέπω προσφιλώς το κάνετε όλοι σας, από τον Υπουργό Οικονομίας μέχρι όλους τους Υπουργούς του Υπουργείου Ανάπτυξης- δεν είναι σωστό. Διότι η επιτροπή ανταγωνισμού δεν είναι αγορανομική αρχή. Η επιτροπή ανταγωνισμού δεν πρόκειται να έρθει να ελέγξει τις τιμές παντού. Παρεμβαίνει να διαπιστώσει αν ισχύουν οι όροι του ανταγωνισμού, αν αυτοί αλλοιώνονται. Αυτή είναι η δουλειά της. Μην παραπέμπετε, λοιπόν, συνέχεια στην επιτροπή ανταγωνισμού.
     Δεύτερον, άκουσα και αυτήν τη θεωρία, αν λειτούργησε ή όχι το πλαφόν που εφαρμόσαμε εμείς πέρσι στους οκτώ νομούς. 
      Μη ρωτάτε εμάς. Μη ρωτάτε τη ΡΑΕ, διότι η ΡΑΕ συμβούλευσε να το εφαρμόσουμε. Ρωτήστε τη ΡΑΕ, ρωτήστε όμως τους πολίτες στην Κρήτη, στη Θεσπρωτία, στην Κέρκυρα, στα Γιάννενα, όπου με την εφαρμογή του πλαφόν μέσα σε δύο εβδομάδες -τρεις μάξιμουμ- έπεσαν οι τιμές, ελέγχθηκαν. Όσο μάλιστα πιο ισχυρό πλαφόν έχεις, διότι το πλαφόν είναι πάντοτε κάτω από το ύψος της τιμής που καταβάλλει καθημερινά ο πολίτης, τόσο πιο εύκολα διευκολύνεται η διολίσθηση της τιμής προς τα κάτω, μια και έτσι κι αλλιώς υπάρχει γενικότερη κατεύθυνση. 
      Με βάση, λοιπόν, αυτές τις παρατηρήσεις, κύριε Πρόεδρε, κυρίες και κύριοι συνάδελφοι, θα ήθελα να τονίσω ότι υπάρχει μεγάλη ευθύνη, διότι με τη μη παρέμβασή σας οι πολίτες πληρώνουν εδώ και αρκετές ημέρες ένα υψηλότερο κόστος καυσίμων. Η ελληνική οικονομία πληρώνει όλη αυτή την υπόθεση. Βέβαια διάβασα ότι ο κ. Αλογοσκούφης χαίρεται διότι αυξάνονται τα έσοδα από το ΦΠΑ, όμως επιτρέψτε μου να πω ότι δεν είναι δικαιολογία να ζητάτε να πληρώσει ο πολίτης αυξημένο κόστος καυσίμων και μάλιστα για πολλές εβδομάδες τώρα, για να κάνετε εσείς είσπραξη του ΦΠΑ με τον οποίο θα καλύψετε τις νέες «τρύπες» στον προϋπολογισμό, τις οποίες εσείς δημιουργήσατε.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κοινοβουλευτικοί Εκπρόσωποι ορίζονται από το ΠΑΣΟΚ ο κ. Χρήστος Παπουτσής, από το Κομμουνιστικό Κόμμα Ελλάδας ο κ. Νικόλαος Γκατζής και από το Συνασπισμό η κ. Ασημίνα Ξηροτύρη-Αικατερινάρη.
     Το λόγο έχει ο δεύτερος επερωτών κ. Δημήτριος Πιπεργιάς.
     ΔΗΜΗΤΡΙΟΣ ΠΙΠΕΡΓΙΑΣ:  Κυρίες και κύριοι συνάδελφοι, η βασική επιλογή της Κυβέρνησης να είναι σε θέση παρατηρητή, δεν της επιτρέπει να πάρει μέτρα και πρωτοβουλίες που να αντιμετωπίζουν τα κερδοσκοπικά φαινόμενα στην αγορά των καυσίμων. Ο πληθωρισμός τον περασμένο μήνα ανέβηκε σημαντικά εξαιτίας των καυσίμων και τα εισοδήματα των εργαζομένων πλήττονται από την ανεξέλεγκτη πλέον ακρίβεια. Η απραξία της Κυβέρνησης έχει αλυσιδωτές επιπτώσεις στο σύνολο της οικονομίας. Οι απαιτήσεις για αναπροσαρμογές των τιμολογίων διαδέχονται η μία την άλλη. Ήδη ανακοινώθηκαν και οι πρώτες αυξήσεις στα δρομολόγια των αεροπορικών συγκοινωνιών και επίκεινται αιτήματα, τα οποία θεωρεί η Κυβέρνησή σας λογικά, για την αναπροσαρμογή των εισιτηρίων στις ακτοπλοϊκές συγκοινωνίες, και τις οδικές μεταφορές. Η κατάσταση που επικρατεί στην αγορά των καυσίμων ενθαρρύνει τους κερδοσκόπους που ορέγονται υπερκέρδη εν όψει των Ολυμπιακών Αγώνων.
     Η Κυβέρνηση, αντί να παρακολουθεί αμήχανη τα κερδοσκοπικά παιχνίδια και να ανακοινώνει ότι θα παγώσει τα τιμολόγια των ΔΕΚΟ για να παραδειγματίσει την αγορά, έπρεπε να παρέμβει ώστε να περιοριστούν τα κέρδη όλων των εμπλεκομένων στο κύκλωμα των πετρελαιοειδών, και στα διυλιστήρια και στις εταιρείες εμπορίας και στα πρατήρια. Η θεωρία ότι «κάποιοι είναι εισηγμένοι και δεν μπορούμε να παρέμβουμε» δεν στέκει. Δεν στέκει, διότι η ίδια σας η τοποθέτηση ότι θα παγώσετε τα τιμολόγια των ΔΕΚΟ μετακυλίει την υπερκερδοφορία ορισμένων εταιρειών σε ζημιά άλλων εισηγμένων. Παραδείγματος χάρη, αναφέρεται ότι η ραγδαία αύξηση της τιμής του αργού έχει σαν αποτέλεσμα την ανάλογη αύξηση της τιμής του φυσικού αερίου στην ηλεκτροπαραγωγή. Η τιμή του φυσικού αερίου που αντιστοιχεί σε τιμή αργού 25 δολάρια το βαρέλι είναι τα περί 136 ευρώ τα χίλια κυβικά μέτρα, ενώ η τιμή αυξάνεται στα 178 ευρώ τα χίλια κυβικά μέτρα για τιμή αργού 35 δολάρια το βαρέλι. Η διαφορά αυτή στην τιμή του φυσικού αερίου επιβαρύνει τη λειτουργία μιας μονάδας βάσεως 400 μεγαβάτ κατά 20 εκατομμύρια ευρώ ετησίως. Τόσο επιβαρύνεται η ΔΕΗ για μία μονάδα φυσικού αερίου, χώρια ότι αυτήν τη στιγμή λειτουργούν τρεις. Καταλαβαίνετε, λοιπόν. Λέτε: «Στα διυλιστήρια που έχουν υπερκέρδη δεν παρεμβαίνουμε. Στη ΔΕΗ όμως που προκαλείται ζημιά από τις αυξήσεις των τιμών του αργού δεν θα αυξηθούν τα τιμολόγια».
     Επίσης, δεν προχωρήσατε σε ενέργειες που να άνοιγαν τον ανταγωνισμό του ολιγοπωλίου, όπως ισχυρίζεται η Κυβέρνησή σας, όπως ισχυρίζεται ο Υπουργός Οικονομίας. Επίσης, δεν επιταχύνετε τις διατάξεις που προβλέπει ο νόμος για την πρόσβαση των πρατηριούχων στα διυλιστήρια. Υπάρχει σχετική διάταξη στον τελευταίο νόμο που ψηφίστηκε. Θα έπρεπε να παροτρύνετε τους πρατηριούχους για να σπάσει το κύκλωμα της εμπορίας. Για να γίνουν όμως σε όλους αντιληπτά τα παιχνίδια που παίζονται από τους κερδοσκόπους, αναφέρω ενδεικτικά τιμές που διαμορφώθηκαν στο BRED και στην αμόλυβδη στις 6-5-2003 και στις 17-5-2004.
      Στις 6.5.2003 το BRED είχε σε ισοτιμία ανά λίτρο 130 λεπτά. Στην ex factory τιμή το λίτρο είχε 180 λεπτά. Στις 17.5.2004 έχει ανά λίτρο 204 λεπτά και η τιμή του στην ex factory  τιμή είναι 309 λεπτά. Αν θα ασχοληθούμε στη συνέχεια με την κερδοφορία, θα διαπιστώσουμε ότι για κάθε λίτρο αργού από το οποίο παράγεται η αμόλυβδη βενζίνη, το κόστος διύλισης  και η κερδοφορία του διυλιστηρίου ήταν στις 6.5.2003 5 λεπτά. Τώρα, στις 17.5.2004 έχει γίνει 10,5 λεπτά. Για την ίδια ουσιαστικά υπηρεσία το διυλιστήριο εισπράττει υπέρ διπλάσια αμοιβή. Ουσιαστικά διπλασιάζει και το κέρδος του, είναι η περίοδος των παχιών αγελάδων. Λέτε «εδώ δεν παρεμβαίνουμε». Όπως επίσης, το ίδιο γίνεται και με την εμπορία στα διάφορα επίπεδα. Αν ασχοληθούμε με τις τελικές τιμές της βενζίνης, θα διαπιστώσουμε ότι αυξάνεται η κερδοφορία κατά 39%. Τόσο αυξήθηκαν οι αμοιβές τους ενώ προσφέρουν ίδια υπηρεσία. Ένα λίτρο πούλαγαν, ένα λίτρο πουλάνε. Πλην όμως την κερδοφορία τους την αυξάνουν κατά 40%.
      Οι παρατηρήσεις αυτές οδηγούν στο συμπέρασμα ότι εσείς απλώς παρατηρείτε την αγορά. Η αγορά αποφασίζει και εσείς συμπαραστέκεστε μερικές φορές με κροκοδείλια δάκρυα στους ταλαίπωρους καταναλωτές που πληρώνουν αυτήν τη ζημιά.
      Τέλος, θα ήθελα να σημειώσω ότι η αύξηση της τιμής του αργού, θα πρέπει να σας οδηγήσει σε επιτάχυνση των ρυθμών για μακροχρόνιο ενεργειακό σχεδιασμό. Θα πρέπει επιτέλους να υπάρξει ένας σχεδιασμός που να αξιοποιεί στο έπακρο και τις ανανεώσιμες τιμές ενέργειες, όπως και τις εγχώριες τιμές, με έμφαση στα στερεά καύσιμα και θα πρέπει να δούμε και το θέμα του CO2 , της σύμβασης του Κιότο  και άλλα ζητήματα, διότι διαφορετικά τα παιχνίδια που παίζουν οι ΗΠΑ στο Ιράκ, τα παιχνίδια των κερδοσκόπων και οι περιορισμοί του CO2 θα κατατρώγουν την ανταγωνιστικότητα της οικονομίας στη βασικότερη παράμετρό της που είναι η ενέργεια.
     Κυρίες και κύριοι συνάδελφοι, πιστεύω ότι η αντιμετώπιση της ασυδοσίας επιβάλλει τέτοια μέτρα που επιτρέπει το  νομικό οπλοστάσιο αλλά και πρωτοβουλίες από την Κυβέρνηση. Η Κυβέρνηση όμως των μειωμένων προσδοκιών ούτε μέτρα παίρνει φέρνει ούτε και πρωτοβουλίες.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Πρέπει να γνωρίζετε πως όταν η πρωτολογία υπερβαίνει τον οριζόμενο από τον Κανονισμό χρόνο, αφαιρείται από τη δευτερολογία, για να μη διακόπτεται και η αγόρευσή σας.
     Έχω την τιμή να ανακοινώσω ότι τη συνεδρίαση μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 Χρόνια από την Ένωση με την Ελλάδα», ομάδα γυναικών φίλων του κοινοβουλευτισμού, αποτελούμενη από είκοσι τέσσερα άτομα. Ιδιαίτερα τους ευχαριστούμε και τους καλωσορίζουμε.
     (Χειροκροτήματα απ’ όλες τις πτέρυγες της Βουλής)
     Ο κ. Βερελής έχει το λόγο.
     ΧΡΙΣΤΟΣ ΒΕΡΕΛΗΣ: Κύριε Πρόεδρε, είναι γνωστό το επίπεδο των τιμών που έχει διαμορφωθεί διεθνώς. Και αυτό οφείλεται σε πολλά γεγονότα, τα οποία είναι απρόβλεπτα, γι’ αυτό ας μην αποτολμά κανείς προβλέψεις για την εξέλιξη των τιμών ούτε του αργού ούτε των προϊόντων του. Αυτό που συμβαίνει αυτή τη στιγμή είναι η Ευρώπη να είναι θύμα της εμπορικής πολιτικής των ΗΠΑ και η Ευρώπη δεν έχει μπορέσει να αρθρώσει απέναντι σε αυτήν την πολιτική μία απάντηση, διότι όπως εξήγησα και στην Επιτροπή, υπάρχει μια πολύ μεγάλη εισρόφηση ποσοτήτων από την Αμερική, από τις περιοχές του Ρότερνταμ, προκειμένου να καλυφθούν οι ανάγκες. Και εκεί η Ευρωπαϊκή Ένωση δεν έχει δυστυχώς καμία αντίδραση για την αποεπένδυση που συστηματικά κάνουν οι ΗΠΑ στα διυλιστήριά τους.
    Αυτά συμβαίνουν διεθνώς. Το τι συμβαίνει εδώ όμως είναι πιο ενδιαφέρον.
    Κύριε Υπουργέ, το Υπουργείο Ανάπτυξης είχε την αντίληψη -και αυτή η αντίληψη γενικώς είναι σωστή, ειδικώς όμως φαίνεται ότι είναι λανθασμένη- ότι πρέπει να αφήσουμε τον ανταγωνισμό να λειτουργήσει. Βλέπετε όμως ότι μέσα σε λίγες ημέρες ο Υπουργός Οικονομίας παραδέχεται ότι στην εμπορία υπάρχει ολιγοπώλιο, ο δε Πρόεδρος των Διυλιστηρίων παραδέχεται ότι και στη διύλιση υπάρχει ολιγοπώλιο. Πού λειτουργεί λοιπόν ο ανταγωνισμός μέσα σ’ αυτές τις συνθήκες, όταν υπάρχει και αυτή η παραδοχή;
    Η οικονομία, κύριοι Υπουργοί και κύριε Πρόεδρε, είναι πρωτίστως δημιουργία θετικού κλίματος. Οι κυβερνήσεις ανά τον κόσμο χτίζουν εμπιστοσύνη. Εμείς εδώ αποικοδομούμε την εμπιστοσύνη αυτή. Αφήνουμε τα πράγματα να εξελίσσονται και δεν έχουμε τη δυνατότητα να παρέμβουμε αποτελεσματικά.
    Από τα στοιχεία, τα οποία είχατε την καλοσύνη να μας δώσετε, φαίνεται ότι το μεικτό περιθώριο εμπορίας τα τελευταία χρόνια κυμαινόταν από 85 έως 135 ευρώ στα χίλια λίτρα. Δεν είναι όμως έτσι. Σήμερα, εάν δείτε μια αξιόπιστη τιμοληψία από διάφορες περιοχές της χώρας, θα διαπιστώσετε ότι οι διαφορές στα πρατήρια ανέρχονται σε πάνω από 15 λεπτά στο λίτρο. Αυτό σημαίνει 150 ευρώ στα χίλια λίτρα. Εάν σ’ αυτό προσθέσετε και το κέρδος που υπάρχει στην εμπορία, τότε θα δείτε ότι τα περιθώρια εμπορίας χονδρικής και πρατηρίου φτάνουν μέχρι τα 200 ευρώ στα χίλια λίτρα.
    Δεν δικαιολογείται αυτό, κύριε Υπουργέ. Θα πρέπει να παρέμβετε άμεσα και με συγκεκριμένο τρόπο.
    Η διύλιση -το παραδέχεται και ο ίδιος ο Πρόεδρος των ΕΛΠΕ- έχει εναρμονισμένη πρακτική. Οι τιμές που πωλούν τα διυλιστήρια στην Ελλάδα σήμερα είναι οι υψηλότερες τιμές της Ευρώπης  -μιλώ προ φόρων και δασμών- σε ένα ποσοστό -τα εξήγησε ο κ. Πιπεργιάς προηγουμένως- που υπερβαίνει τα 25 ευρώ στα χίλια λίτρα. Και αυτό είναι υπερβολικό και δεν δικαιολογείται. Και αυτό το πληρώνει ο καταναλωτής.
    Ποια είναι λοιπόν τα μέτρα που πρέπει να πάρετε και κυρίως τι πρέπει να κάνετε, προκειμένου να έχετε κι εσείς μια καθαρή εικόνα; Διότι θέλετε να παρέμβετε στα πράγματα, δεν σας δίνουν όμως σαφή εικόνα. Όπως δεν σας έδωσαν και την εικόνα ποιο είναι το μεικτό περιθώριο εμπορίας και πρατηρίων, έτσι δεν σας δίνουν και την εικόνα με τις τιμοληψίες. Σας λένε ότι οι τιμοληψίες δίνουν κάποια τιμή. Είναι όμως το ίδιο ένα πρατήριο που πουλάει 80 λεπτά και πουλάει 5.000 ευρώ το μήνα με ένα πρατήριο που πουλάει 90 λεπτά και πουλάει 100.000 ευρώ το μήνα; Είναι 85 λεπτά ο μέσος όρος; Δεν είναι 85. Είναι 89 και βάλε. Ο μέσος σταθμικός είναι αυτός, ο οποίος παίζει ρόλο. Αυτόν πληρώνει ο καταναλωτής. Δεν πληρώνει μαθηματικά. Πληρώνει βενζίνες στα πρατήρια. Και οι ποσότητες αυτές δίνονται σε πολύ μεγάλες τιμές.
    Να σας πω επίσης -το είπαν και άλλοι συνάδελφοι- ότι έχει ξεκινήσει μια αλυσιδωτή αντίδραση στις τιμές. Έχει χαλάσει αυτό το κλίμα. Υπάρχει μια αγωνία και ο καθένας αυτό που θεωρεί ότι χρειάζεται και αυτό που θεωρεί ότι θα έχει ως τιμή αντικατάστασης να εισπράξει, κοιτάζει να το επιβάλλει αμέσως. Το κάνουν ήδη οι αεροπορικές εταιρείες, το κάνουν έμποροι σε οπωροκηπευτικά, το κάνουν τουριστικά λεωφορεία. Και αυτό το οποίο έκανε το Υπουργείο Οικονομικών, να μας πει δηλαδή εν είδει φύλλου συκής ότι θα προστρέξει στο ECOFIN στην επόμενη συνεδρίαση για να μειωθούν οι φόροι, γνωρίζουν όλοι πάρα πολύ καλά ότι είναι κάτι που είναι στη σφαίρα του αδυνάτου για δύο λόγους:
    Πρώτον, όταν συνεδριάσει το ECOFIN και μέχρι να γίνει πράξη η απόφασή του, θα περάσουν μήνες από σήμερα. Τα γεγονότα θα έχουν συντελεστεί.
    Δεύτερον, ξέρετε ότι η Ελλάδα αυτή τη στιγμή έχει τους χαμηλότερους δασμούς από όλη την Ευρώπη. Δεν παίρνει επιλεκτικές αποφάσεις το ECOFIN. Δεν παίρνει αποφάσεις a la carte, να πει «για την Ελλάδα επιτρέπουμε αυτό». Θα είναι μία ισομερής απόφαση για όλες τις χώρες της Ευρωπαϊκής Ένωσης. Και αυτή η απόφαση φοβούμαι ότι δεν πρόκειται να περιλάβει την Ελλάδα.
    Έχετε όμως δυνατότητες, κύριοι Υπουργοί. Και οι δυνατότητές σας πρώτα απ’ όλα είναι να αντιδράσετε άμεσα με την επιβολή πλαφόν. Επιλέξτε περιοχές όπου έχουν ξεφύγει οι τιμές. Μπορείτε άμεσα να τις ξέρετε. Επιλέξτε όλες εκείνες τις περιοχές της παραγωγής και της εμπορίας όπου εφαρμόζονται εναρμονισμένες πρακτικές. Μπορείτε και αυτές να τις ξέρετε. Τις είπαν ήδη από τα διυλιστήρια και από το Υπουργείο Οικονομίας.
    Αυτό που πρέπει επίσης να κάνετε είναι να χτυπήσετε αποφασιστικά τη λαθρεμπορία. Έσοδα των Ελλήνων φορολογουμένων φεύγουν στη λαθρεμπορία. Τεράστια έσοδα φεύγουν στη λαθρεμπορία. Κάντε άμεσα κάτι γι’ αυτό. Επιβάλετε ελέγχους σε όλα τα πρατήρια, προκειμένου να έχετε αποτελέσματα. Είναι μια επίπονη δουλειά, η οποία όμως θα σας αποφέρει έσοδα. Και τα έσοδα αυτά μπορείτε άμεσα να τα χρησιμοποιήσετε, προκειμένου να συγκρατήσετε τις τιμές με διάφορους τρόπους, τους οποίους πολύ εύκολα μπορείτε να βρείτε.
    Τέλος, ενισχύστε τα μέσα μαζικής μεταφοράς. Σε μια περίοδο κρίσης μια κυβέρνηση πρέπει να βγει και να πει: «Χρησιμοποιήστε μέσα μαζικής μεταφοράς».
      Αντί γι’ αυτό συνάδελφοί σας βγαίνουν και λένε ότι θα καταργήσουν τους λεωφοριοδρόμους. Ποιο μήνυμα περνούν στην ελληνική κοινωνία; Να καταργήσουμε τους λεωφοριοδρόμους και να γίνουμε τρίτος κόσμος με αύξηση της κυκλοφορίας των ΙΧ; Νομίζω ότι όλα αυτά, κύριε Υπουργέ, πρέπει να σας προβληματίσουν, διότι μέσα σε ένα μικρό διάστημα θα εισπράξουμε όλοι το λογαριασμό που θα είναι ο πληθωρισμός και το χτύπημα κυρίως στα χαμηλά εισοδήματα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, πριν από μερικούς μήνες είχαμε διαφορετικούς ρόλους μέσα σε αυτήν την Αίθουσα. Εσείς μας εγκαλούσατε για την ακρίβεια στις λαϊκές αγορές, στα καύσιμα, στα πετρελαιοειδή. Εμείς προσπαθούσαμε. Ο λαός έκρινε. Τώρα και εμείς νομιμοποιούμεθα από τη θέση της Αντιπολίτευσης να σας εγκαλούμε για την ακρίβεια στο τετράγωνο που υπάρχει αυτήν τη στιγμή στην αγορά.
      Σας ακούω στα «πρωινάδικα» να υπεραμύνεσθε των τιμών και πραγματικά σας θαυμάζω και απορώ για τις οβιδιακές σας μεταμορφώσεις. Όμως ο Έλληνας καταναλωτής είναι αυτός που πληρώνει την ακρίβεια και καταλαβαίνει καθημερινά ότι το πορτοφόλι του αδειάζει. Η Κυβέρνηση, όμως, αδρανεί. Η κατάσταση σας έχει ξεφύγει. Μιλάτε για αυτόματη ρύθμιση της αγοράς. Γνωρίζετε ότι η ελληνική αγορά έχει στρεβλώσεις. Δεν μπορεί να υπάρξει αυτόματη ρύθμιση της αγοράς. Πρέπει να υπάρχει έλεγχος αν όχι μερική επίβλεψη. Τώρα ανακαλύψατε και δύο άλλους λόγους ως δικαιολογίες. Η πρώτη δικαιολογία είναι ότι οι τιμές δεν είναι υψηλές, αλλά ότι οι μισθοί είναι χαμηλοί. Ανεβάστε, λοιπόν, τους μισθούς και τις συντάξεις για να μην έχουν διαφορά οι τιμές σε σχέση με την υπόλοιπη Ευρώπη. Η δεύτερη δικαιολογία είναι ότι ανεβαίνουν οι τιμές στα πετρελαιοειδή. Αυτό είναι αλήθεια. Χωρίς να έχουμε πετρελαϊκή κρίση όπως την εννοούσαμε κατά την περίοδο του πολέμου στο Ιράκ το 1990 ή το 1980 στην επανάσταση του Ιράν, έχουμε άνοδο των τιμών. Εσείς, όμως, ως Κυβέρνηση δεν κάνετε καμία παρέμβαση.
      Μετά από κάποιο χρονικό διάστημα αρχίσατε να σκέφτεστε κάποιες λύσεις. Σας επροτάθη η λύση του πλαφόν. Την απορρίψατε, διότι η αγορά δεν δέχεται πλαφόν παρ’ όλο που όταν εμείς εφαρμόσαμε το πλαφόν σε κάποιους νομούς για δύο ή τρεις εβδομάδες πράγματι είχαμε αποτελέσματα. Αρχίσατε να σκέπτεσθε τη μείωση του ειδικού φόρου κατανάλωσης. Αυτό, όμως, το κάνατε έπρεπε να το είχατε κάνει από την αρχή και να το προτείνετε στο ΕCΟFΙΝ ως μια γενικευμένη αρχή. Δηλαδή σε όλες τις χώρες όταν υπάρχει άνοδος της τιμής του πετρελαίου αυτόματα να μειώνεται ο ειδικός φόρος κατανάλωσης. Όμως αυτό δεν πρόκειται να γίνει. Η Ευρώπη γελά με μια τέτοια πρόταση.
      Όμως οι επιπτώσεις στην αγορά είναι τεράστιες. Ο πληθωρισμός από τον πρόβλεψη του 3% στο πρώτο εξάμηνο θα πάει στο 3,4%. Ως χώρα λόγω των Ολυμπιακών Αγώνων έχουμε υψηλούς ρυθμούς ανάπτυξης και μια κεκτημένη ταχύτητα. Γι’ αυτό οι επιπτώσεις από την αύξηση της τιμής του πετρελαίου στους ρυθμούς ανάπτυξης είναι τεράστιες. Ήδη υπολογίζεται ότι μετά τους Ολυμπιακούς Αγώνες θα έχουμε μείωση των τιμών ανάπτυξης εξ αιτίας της αύξησης των καυσίμων. Και ο τουρισμός μας έχει πάει «φούντο». Οι κρατήσεις στα ξενοδοχεία έχουν μειωθεί κατά 8%. Και ενώ έχουμε Ολυμπιακούς Αγώνες υπολογίζουμε να έχουμε λιγότερους τουρίστες.
      Ο Υπουργός Οικονομίας και Οικονομικών μιλάει για ολιγοπώλια στα διυλιστήρια.
Ο Πρόεδρος των ΕΛΠΕ κ. Χριστοδούλου εμμέσως πλην σαφώς λέει ότι δεν υπάρχουν ολιγοπώλια και μετακυλίει την ευθύνη στο κύκλωμα εμπορίας λέγοντας ότι αυτοί «βάζουν το καπέλο». Το κύκλωμα εμπορίας ξέρετε τι λέει; Λέει ότι υπάρχει μία συμφωνία ανάμεσα στο κράτος και τη «Motor Οil» και ότι φταίνε τα διυλιστήρια και όχι το κύκλωμα εμπορίας. Όμως, όλοι από κάτι «τσιμπούν» και ο Έλληνας καταναλωτής πληρώνει.
      Οι ξένες εταιρείες δεν μπαίνουν μέσα στην αγορά, γιατί στοιχίζει ακριβά να κάνουν αποθήκες για τις ενενήντα ημέρες των καυσίμων. Άρα, δεν μπαίνουν στον ανταγωνισμό οι ξένες εταιρείες. Παίρνουν από τα διυλιστήρια. Αυτή η κατάσταση τους συμφέρει όλους.
      Όλα αυτά όμως σημαίνουν πολιτικό κενό και επειδή η φύση δεν επιτρέπει κενό, αυτό το κενό το καταλαμβάνουν οι μεσάζοντες και οι επιτήδειοι. Αυτός που πληρώνει είναι ο Έλληνας καταναλωτής ο οποίος διαπιστώνει ότι αυτά τα οποία υποσχόταν η Νέα Δημοκρατία ήταν άνθρακες!
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αθανάσιος Παπαγεωργίου. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, κυρίες και κύριοι συνάδελφοι, οι επιπτώσεις από την αύξηση των πετρελαιοειδών στον αγροτικό τομέα είναι δραματικές. Αυτές οι επιπτώσεις καταγράφονται και θα καταγραφούν στη συνέχεια στην ανταγωνιστικότητα του τομέα. Πάνω απ’ όλα όμως, θα καταγραφούν στη μείωση του αγροτικού εισοδήματος δεδομένου, κύριε Υπουργέ, ότι οι αγρότες δεν μπορούν να μετακυλίσουν το αυξημένο κόστος στην κατανάλωση και τις τιμές. Αυτό έχει παρατηρηθεί και είναι γνωστή η συζήτηση και η εμπειρία όλων μας για το άνοιγμα μεταξύ τιμών παραγωγού-καταναλωτή, η γνωστή ψαλίδα. Αυτό φυσικά δεν σημαίνει ότι οι κερδοσκόποι της αγοράς αγροτικών προϊόντων δεν θα αξιοποιήσουν αυτή τη μεγάλη ευκαιρία για να κερδοσκοπήσουν εις βάρος των καταναλωτών. Επικαλούμενοι την αύξηση των πετρελαιοειδών και του κόστους στον αγροτικό τομέα.
      Το χειρότερο όλων όμως, κύριε Υπουργέ, είναι ότι αυτή η δραματική αύξηση των πετρελαιοειδών συντελείται σε μια περίοδο όπου αυτός ο παραγωγικός τομέας, αυτή η παραγωγική δραστηριότητα βρίσκεται στην κορύφωσή της. Κύριε Υπουργέ, τώρα ενσωματώνονται τα αυξημένα κόστη των πετρελαιοειδών στο κόστος παραγωγής των αγροτών. Αυτήν την περίοδο ο αγροτικός τομέας καταναλώνει τα μεγαλύτερα και τα περισσότερα καύσιμα.
      Κύριε Υπουργέ, ξέρετε πάρα πολύ καλά ότι αυτή την περίοδο οι πάσης φύσεως αγροτικές μηχανές, τα αντλιοστάσια, τα ξηραντήρια, όλες οι δραστηριότητες καταναλώνουν πάρα πολύ πετρέλαιο. 
      Θέλω να σας υπενθυμίσω, κύριε Υπουργέ, ότι ο συντελεστής πετρελαιοειδών συμβάλλει στο κόστος παραγωγής των αγροτικών προϊόντων κατά 4% έως 5%. Όμως υπάρχουν τομείς, όπως τα θερμοκήπια, τα αντλιοστάσια και τα ξηραντήρια, όπου η συμμετοχή αυτού του τομέα των καυσίμων διαμορφώνεται ως εξής: Για τα θερμοκήπια από 15% έως 40%, στα αντλιοστάσια 15%-18% και στα ξηραντήρια 20%-30%. Είναι πάρα πολύ υψηλή η συμμετοχή σ’ αυτούς τους τομείς και αντιλαμβάνεστε πώς αυτοί οι τομείς θα αντιμετωπίσουν έντονα ανταγωνιστικά προβλήματα. 
      Θέλω όμως, κύριε Υπουργέ, να προχωρήσω πιο πέρα. Από την 1/1/2004 έχουμε την εξής εξέλιξη στο πετρέλαιο μη υπολογισμένου του φόρου -γιατί ο φόρος είναι σταθερός από το Νοέμβριο μετά από απόφαση για μείωση του φόρου προς τους αγρότες: Την 1/1/2004 οι τιμές του πετρελαίου ήταν 0,31 ε/lit και σήμερα είναι 0,41 ε/lit. Να δούμε πόσο ήταν οι τιμές του αγρού πετρελαίου. Οι τιμές ήταν 30,6 ενώ σήμερα είναι 36,55. Οι αυξήσεις του πετρελαίου χρήσης των αγροτών μέσα στο τετράμηνο είναι 13%-14%, ενώ οι αυξήσεις στο πετρέλαιο ανά βαρέλι είναι περίπου της τάξεως του 10%. Άρα έχουμε μία εκμετάλλευση των αγροτών από αυτή την εξέλιξη της αύξησης των τιμών.
      Η ετήσια συνολική κατανάλωση, κύριε Υπουργέ, πετρελαίου των αγροτών αγγίζει τα 950.000.000 λίτρα. Εάν κάποιος προσθέσει το 0,10 αύξηση που είχαμε αυτή την περίοδο, στην πράξη σημαίνει ότι έχουμε μία αύξηση 950.000.000 ευρώ, ήτοι θα έχουμε επιβάρυνση στον αγροτικό τομέα 300 δισεκατομμύρια δραχμών.
      Διερωτάται κανείς πώς μπορεί να προστατευτεί ο τομέας των αγροτών απ’ αυτές τις αυξήσεις, πώς μπορεί να προστατευτεί ο καταναλωτής, πώς μπορεί να προστατευτεί το εισόδημα των παραγωγών. 
      Η Κυβέρνηση αμήχανη και άπρακτη παρακολουθεί τις εξελίξεις. Δεν φθάνει μόνο αυτό αλλά υπάρχει μία έντονη φιλολογία εκ μέρους του Υπουργείου Γεωργίας την τελευταία περίοδο, όπου λέει ότι θα αλλάξει το σύστημα του μειωμένου πετρελαίου, ότι θα εφαρμόσουν συστήματα και πρακτικές, που δοκιμάστηκαν τα προηγούμενα χρόνια και καταδικάστηκαν από τους αγρότες διότι θεωρήθηκαν αναποτελεσματικά.
      Η Κυβέρνηση, κύριε Υπουργέ, αντί να παρέμβει ρυθμιστικά στην αγορά, παρακολουθεί και πάλι αμήχανη. Μα η αγορά, κύριε Υπουργέ, δεν χρειάζεται μόνο ελέγχους, χρειάζεται και ρυθμίσεις, γιατί λειτουργούν τα μονοπώλια, τα ολιγοπώλια και όλα αυτά τα συναφή τα οποία τα γνωρίζουν όλοι.
      Κύριε Υπουργέ, το ομολογείτε στο κείμενό σας που μας δώσατε. Στις σελίδες 40 και 42, ότι έχουμε την ακριβότερη βενζίνη σε ντίζελ και αμόλυβδη. Δικά σας κείμενα είναι, το σημείωμα που μας δώσατε στη Διαρκή Επιτροπή. Και βγαίνετε στην τηλεόραση και λέτε ότι έχουμε τη φθηνότερη βενζίνη. Όμως προσθέτετε τους υψηλότερους φόρους της Ευρωπαϊκής Ένωσης στα πετρελαιοειδή της Ευρώπης.
      Επικαλείσθε τη διατήρηση του μικτού περιφερείου κέρδους στα πετρελαιοειδή. Από την άλλη μεριά όμως η ίδια η πράξη σας εξαπατά, διότι έρχεται το Υπουργείο και λέει ότι απ’ αυτήν την αύξηση έχουμε μεγαλύτερα έσοδα. Θα πρέπει, κύριε Υπουργέ, να μιλήσετε για δραχμική εξέλιξη των εσόδων και όχι για ποσοστιαία. Διότι τα δραχμικά έσοδα είναι πολύ περισσότερα.
      Θα πρέπει κανείς να φανταστεί, εάν δεν είχαμε υποτιμημένο δολάριο, πού θα ήταν οι τιμές των πετρελαιοειδών σήμερα; Έχετε μια χρυσή ευκαιρία από το υποτιμημένο δολάριο και πρέπει να την αξιοποιήσετε, αρκεί όμως να αφυπνιστείτε, να εγερθείτε και αν εγερθείτε θα μας βρείτε συμπαραστάτες στην προσπάθεια για έλεγχο της έκρηξης των τιμών των πετρελαιοειδών.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι οι Βουλευτές κύριοι Ανδρέας Λοβέρδος, Βασίλειος Οικονόμου κ. Άννα Διαμαντοπούλου, κ. Μιχάλης Καρχιμάκης, κυρίες Ευαγγελία Σχοιναράκη-Ηλιάκη, Ροδούλα Ζήση, κ. Μάρκος Μπόλαρης, κ. Αντωνία Αντωνίου και  o κ. Γιάννος Παπαντωνίου κατέθεσαν πρόταση νόμου: «Ρύθμιση θεμάτων προσωπικού των Ενόπλων Δυνάμεων και άλλες διατάξεις».
      Παραπέμπεται στην αρμόδια Διαρκή Επιτροπή. 
      Ο Υπουργός Ανάπτυξης κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι -και ιδιαίτερα απευθυνόμενος στον Κοινοβουλευτικό Εκπρόσωπο της Αξιωματικής Αντιπολίτευσης-  απ’ ό,τι βλέπετε είμαστε σήμερα εδώ για να συζητήσουμε με σοβαρότητα και υπευθυνότητα, γιατί σας άκουσα πριν από λίγες μέρες να λέτε: Να δούμε, θα έλθει αυτήν τη φορά η Κυβέρνηση; Είναι η μόνη φορά και ήλθαμε, κύριε Παπουτσή, και είμαστε εδώ! Αυτό είναι το ένα.
      Δεύτερον. Μίλησε ο κ. Παπαγεωργίου –για να ξεκινήσω από το τελευταίο- εκφράζοντας την αγωνία για τους αγρότες και για τις επιπτώσεις από το πετρέλαιο αγροτικής χρήσης σε αγροτική παραγωγή.
      Είδατε να έχει γίνει καμία μεταβολή, κύριε Παπαγεωργίου, σε αυτό το θέμα από αυτό που ίσχυε ή ότι η σημερινή Κυβέρνηση συνέχισε αυτό το οποίο βρήκε ως κατάκτηση, παρά το ότι η Νέα Δημοκρατία επέμενε από το 1996 να παίρνουν φθηνό πετρέλαιο οι αγρότες για την αγροτική παραγωγή και τους αναγκάζατε κλείνοντας τα μάτια να χρησιμοποιούν αυτό το πετρέλαιο και αλίμονο αν κάποια φορά έπεφταν στα χέρια του ΣΔΟΕ; Έχετε κάτι διαφορετικό να προτείνετε από αυτό που υποτίθεται ότι επεξεργάζεται η Κυβέρνηση; ΄Η σας έχει γίνει γνωστό, πρώτον, ότι από των 1η Μαΐου συνεχίζεται το ίδιο καθεστώς χρήσης πετρελαίου για τους αγρότες που ίσχυε και από τον Οκτώβριο μήνα και, δεύτερον, ότι έχει συσταθεί μία ειδική επιτροπή που μελετά τον προσφορότερο τρόπο με τον οποίο οι αγρότες μπορούν να παίρνουν φθηνό πετρέλαιο;
      Αν έχετε κάποια ιδέα η οποία μπορεί να βοηθήσει -αφού δεν μας την δώσατε, ενώ οφείλατε να την έχετε δώσει, στο χρονικό διάστημα από τότε που ανακοινώσατε την προσχώρησή σας στην πολιτική της Νέας Δημοκρατίας- πρέπει τώρα να την πείτε, ώστε να κάνουμε καλή χρήση αυτής της ιδέας. Αυτό θα είναι θετικό και για σας και για μας και για τους ίδιους τους αγρότες.
      Θα απαντήσω, όμως, κυρίες και κύριοι συνάδελφοι, και σε όλα τα άλλα τα οποία έχουν λεχθεί. Άκουγα τον αγαπητό συνάδελφο κ. Πιπεργιά και χθες τον Αρχηγό της Αξιωματικής Αντιπολίτευσης να χρησιμοποιούν με πλήρη αντιγραφή αυτές τις λέξεις που επί δώδεκα χρόνια σας απευθύναμε σε αυτήν την Αίθουσα. Μιλήσατε για «Κυβέρνηση μειωμένων προσδοκιών». Μήπως το λέτε για τον εαυτό σας αυτό, κύριε Πιπεργιά, γιατί νομίζω ότι αυτή η φράση έχει τα χαρακτηριστικά εκείνου που τη χρησιμοποίησε; Ήταν οι δυο Κοινοβουλευτικοί Εκπρόσωποι της Νέας Δημοκρατίας, ο Προκόπης Παυλόπουλος και ο Βύρων Πολύδωρας. Τώρα, όμως, μετά από δύο μήνες που είμαστε Κυβέρνηση, νομίζετε ότι μπορείτε να βάλετε αυτήν την ταμπέλα; Κάνετε λάθος και στην κατεύθυνση και στον παραλήπτη.
      Όμως, στη συνέχεια θα μιλήσω και για μια άλλη αντίστοιχη αντιπολιτευτική αντιγραφή. Άκουγα τον Αρχηγό της Αξιωματικής Αντιπολίτευσης στην περιοδεία του στην Καλαμάτα να λέει ότι η σημερινή Κυβέρνηση, αντί να κυβερνά, αντιπολιτεύεται τον εαυτό της. Μήπως ξεχάσατε ότι ακριβώς αυτήν την τοποθέτηση την ακούγατε μόνιμα εδώ, όταν πραγματικά, αντί να κυβερνάτε, κάνατε αντιπολίτευση στην Αντιπολίτευση; Όμως, νομίζετε ότι με τα πυροτεχνήματα αυτής της μορφής και με αυτές τις πολιτικές αντιγραφές πρόκειται να παραπλανήσετε τον ελληνικό λαό από το να έχει την προσοχή του εκεί που πραγματικά πρέπει;
      Πριν απαντήσω σημείο προς σημείο σε όσα είπαν όλοι οι συνάδελφοι και ιδιαίτερα ο πρώην Υπουργός κ. Τσοχατζόπουλος, θα έρθω σε ό,τι αφορά τα μακροοικονομικά στοιχεία και τις διορθώσεις τους. Λησμονήσατε το 1992, μετά από παρέμβαση της EUROSTAT -όταν διορθώθηκαν τα στοιχεία του δημόσιου χρέους και από 99,3%, που ήταν, το πήγαν στο 105,8%- πώς ονομάσατε αυτήν την πραγματικότητα; Τη βαπτίσατε «λογιστική αναταξινόμηση». Δηλαδή αυτό το οποίο κάνατε εσείς τότε καλώς γινόταν και έπαιρνε αυτήν τη μορφή. Όταν εμείς σας είπαμε ότι ερευνούμε τον τρόπο με τον οποίο φεύγουν τα στοιχεία από το Υπουργείο Ανάπτυξης για την Εθνική Στατιστική Υπηρεσία και για τη EUROSTAT, είναι στην πρόθεσή μας να παραποιήσουμε τα στοιχεία για να κρύψουμε κάτι;
      Σας απαντώ, λοιπόν, ότι στο Υπουργείο Ανάπτυξης δεν πρόκειται να κρυφτεί απολύτως τίποτα και προς καμιά κατεύθυνση. Το λέω αυτό υπεύθυνα και δημόσια και για την Εθνική Αντιπροσωπεία αλλά και για τον ελληνικό λαό.
      Χρησιμοποιήσατε, επίσης, δύο λέξεις: «καρτέλ» και «κυκλώματα». Μα, θα ήταν παγκόσμια πρωτοτυπία, αν, κύριε Υπουργέ, αυτά τα δύο στα οποία αναφερθήκατε είχαν δημιουργηθεί μέσα σε δυο μήνες. Θα σας αποδείξω στη συνέχεια…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: …
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εγώ δεν χρησιμοποιώ αυτές τις εκφράσεις ούτε για κυκλώματα ούτε για καρτέλ και μάλιστα για επιχειρήσεις που νομίμως λειτουργούν στην Ελλάδα.
      Έρχομαι ακόμη σε κάτι για το οποίο είπατε ότι χάρηκε ο κ. Αλογοσκούφης, γιατί έχει αυξημένα έσοδα από τη φορολογία λόγω της τιμής που έχει το πετρέλαιο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Έτσι δήλωσε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Οφείλω να σας πω ότι δεν χαίρεται ο κ. Αλογοσκούφης γι’ αυτά τα επιπλέον έσοδα. Γιατί γνωρίζετε πολύ καλά -και εσείς και ο πρώην Υπουργός Οικονομίας και Οικονομικών- ότι είναι τα πιο σάπια έσοδα που μπορεί να έχει μια πολιτεία μέσα από μια τέτοια διαδικασία.
      Ο κ. Βερελής μίλησε για στρεβλώσεις. Ελπίζω, κύριε Βερελή, να συνομολογείτε ότι οι στρεβλώσεις που υπάρχουν στην αγορά δεν δημιουργήθηκαν αυτούς τους δυο μήνες. Πρέπει να υπήρχαν. Όμως, θα κρατήσω την πολύ καλή σημείωση και παρατήρηση την οποία κάνατε, ότι η έκκληση ή η παραίνεση όλων μας -όχι μόνο της Κυβέρνησης- προς τους πολίτες να χρησιμοποιούν τα Μέσα Μαζικής Ενημέρωσης είναι σωστή. Με την ευκαιρία αυτή διάβαζα χθες και το άρθρο ενός συναδέλφου που παρενέβαινε προς την ίδια κατεύθυνση. Είναι μια σωστή παρατήρηση.
      Βεβαίως αυτό δεν ισχύει μόνο για σήμερα, ισχύει διαχρονικά. Οφείλω να σας πω ότι μακράν από αυτήν την Κυβέρνηση είναι να σκέφτεται να καταργήσει τους λεοφορειόδρομους. Δεν ξέρω πώς έχετε αυτού του είδους την πληροφορία, όχι όμως από τη σημερινή Κυβέρνηση.
      Θα αναφερθώ τώρα και στην άλλη παρατήρηση που έγινε από τον κ. Τσοχατζόπουλο, ο οποίος είπε ότι η Κυβέρνηση οδηγεί τη χώρα σε επιτήρηση. Κύριε Τσοχατζόπουλε, όμως δεν είπατε ποια κυβέρνηση οδηγεί τη χώρα σε επιτήρηση. Γιατί η κυβέρνηση η οποία έφερε τα τεράστια δημοσιονομικά αδιέξοδα δεν είναι η σημερινή Κυβέρνηση, είναι η προηγούμενη κυβέρνηση.
      Να το ξεκαθαρίσουμε μια για πάντα. Τα κρυφά ελλείμματα, τα κρυφά χρέη, τις εκτός προϋπολογισμού υποχρεώσεις, τους κρυφούς λογαριασμούς τους δημιούργησαν οι πολιτικές και οι πρακτικές των προηγούμενων κυβερνήσεων. Άλλωστε η κυβέρνηση του ΠΑΣΟΚ ήταν αυτή που δέχθηκε πρώτη –το φθινόπωρο του 2002, πράγμα που σας ανέφερα- ότι τα στοιχεία του χρέους και του ελλείμματος ήταν πλασματικά. Τότε τα ονόμασε «λογιστική αναταξινόμηση».
      Δεύτερον -πιο ακριβές από την αρχική παρατήρηση- δεν καταλαβαίνω ποια στοιχεία λέτε ότι θα αλλάξουν. Τα στοιχεία τα οποία συλλέγονται και επεξεργάζονται είναι από την ίδια εταιρεία, την οποία εσείς χρησιμοποιούσατε.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν το αμφισβητεί κανείς αυτό.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν την έχουμε αλλάξει, ούτε καν έχουμε επικοινωνήσει μαζί της. Αυτή συμβλήθηκε μαζί σας. Και εσείς κάνατε χρήση αυτών των στοιχείων όπως και εμείς. Δεν αντιλαμβάνομαι ποια στοιχεία πρόκειται να αλλάξουμε.
      Τώρα θα αναφερθώ και στην ακρίβεια για την οποία μιλήσατε. Κυρίες και κύριοι συνάδελφοι, η ακρίβεια είναι πράγματι σοβαρό πρόβλημα και για την οικονομία και για την κοινωνία, ιδίως μάλιστα για τους οικονομικά ασθενέστερους.
      Μπαίνουν όμως σοβαρά ερωτήματα. Γιατί υπάρχει ακρίβεια; Είναι αποτέλεσμα μόνο των δύο τελευταίων μηνών; Ποια είναι η αλήθεια; Στη χώρα μας –το ξέρετε όλοι και ιδιαίτερα όσοι διοικήσατε οικονομικά Υπουργεία- υπάρχει ένας σκληρός πληθωριστικός πυρήνας. Οφείλεται στα υψηλά δημοσιονομικά ελλείμματα, στις στρεβλώσεις των αγορών, στις κρατικές παρεμβάσεις αλλά και στις πολιτικές που επιβαρύνουν το κόστος των προϊόντων και των υπηρεσιών.
      Αυτή είναι η πραγματικότητα και όποιος δεν τη βλέπει ή εθελοτυφλεί ή προσπαθεί να βρει άλλοθι για να αναλάβει τις ευθύνες της πολιτικής πρακτικής και των πολιτικών που ακολούθησε. 
      Επιτρέψτε μου όμως, κύριοι συνάδελφοι, για να μπω στην ουσία και το περιεχόμενο και της επερώτησης αλλά και των τοποθετήσεων, να κάνω δύο βασικές παρατηρήσεις. Η πρώτη παρατήρηση είναι ότι όλοι έχουμε υποχρέωση σοβαρότητας, υπευθυνότητας και ειλικρίνειας, αλλά και όπως φαίνεται πρέπει να αρχίσουμε –το είπα δύο φορές ήδη και το επαναλαμβάνω για τρίτη φορά- να προστατεύουμε και τη σημασία των λέξεων.
      Κύριοι συνάδελφοι του ΠΑΣΟΚ, στην επερώτησή σας κάνετε λόγο –και το είπατε αρκετές φορές και οι πέντε ομιλητές από την πλευρά της Αξιωματικής Αντιπολίτευσης- για σχεδόν δίμηνη κυβερνητική απραξία. Ένα είναι βέβαιο: ότι κρίνετε, κυρίες και κύριοι συνάδελφοι, εξ ιδίων τα αλλότρια. 
      Δέκα ολόκληρα χρόνια παρακολουθούσατε με απάθεια τα προβλήματα από μακριά. Περισσότερο από δεκαεπτά μήνες κρατούσατε στο συρτάρι το ν. 3054/2002 για την οργάνωση της αγοράς πετρελαιοειδών και δεν προχωρούσατε στην έκδοση των αποφάσεων και του προεδρικού διατάγματος που ήταν αναγκαία για την εφαρμογή αυτού του νόμου.
      Από την πρώτη στιγμή αρχίσαμε την προετοιμασία για την έκδοση όλων αυτών των αποφάσεων. Δεσμευτήκαμε –και το επαναλαμβάνω- ότι ως το φθινόπωρο θα είναι όλα έτοιμα. Αυτά που εσείς παραπέμπατε στις καλένδες γίνονται από εμάς πράξη. Μιλάτε λοιπόν μετά για απραξία;
      Πέρα από αυτά, στην επερώτησή σας, κύριοι συνάδελφοι του ΠΑΣΟΚ, υπάρχουν σοβαρές και κραυγαλέες αντιφάσεις. Δείχνετε έτσι ότι όχι μόνο από τη θέση της κυβέρνησης δεν μπορέσατε να διαμορφώσετε συγκροτημένη πολιτική, αλλά και ως Αντιπολίτευση δεν μπορείτε να καταλήξετε σε συγκεκριμένες θέσεις.
     Από τη μια κατηγορείτε την Κυβέρνηση ότι επιστρατεύει την κρατική «ΕΚΟ». για να ρίξει τις τιμές και από την άλλη μιλάτε για υπερκέρδη σε όλες τις φάσεις της πετρελαϊκής αλυσίδας. Την ίδια στιγμή λέτε ότι η Κυβέρνησή μας είναι υπόλογη στους μετόχους των «ΕΛΠΕ» για τη συσσώρευση ζημιών. Πώς γίνεται να μιλάτε για υπερκέρδη σε όλες τις φάσεις της πετρελαϊκής αλυσίδας και την ίδια ώρα να μιλάτε και για ζημιές στα «ΕΛΠΕ»; Τι ισχύει τελικά, κατά την άποψή σας; Αν ισχύουν και τα δύο ποιες είναι οι αιτίες; Εάν υπάρχουν ζημιές στα «ΕΛΠΕ» δεν γνωρίζετε ποιοι τις δημιούργησαν, με ποιες επενδύσεις και με ποια αποτελέσματα; Ποιοι είναι τελικά οι «υπόλογοι», για να χρησιμοποιήσουμε τη δική σας έκφραση;
      Έρχομαι τώρα, κυρίες και κύριοι συνάδελφοι, σ’ αυτό καθεαυτό το πρόβλημα των καυσίμων. Βεβαίως και υπάρχει πρόβλημα, αλλά το πρόβλημα δεν είναι μόνο της χώρας, είναι διεθνές. Και το πρόβλημα αυτό γίνεται οξύτερο εξαιτίας της αδράνειας και των παραλείψεων των προηγουμένων πολλών ετών και όχι μόνο των δύο τελευταίων μηνών, παραλείψεων που αφορούν τόσο τη λειτουργία των αγορών όσο και τον υγιή ανταγωνισμό, αλλά και τις πολιτικές, για να μην πω την ανυπαρξία πολιτικής για την ενέργεια. 
      Τι κάνατε, κύριοι συνάδελφοι του ΠΑΣΟΚ, το φθινόπωρο του 2002, -αυτοϋμνήθηκε ο πρώην Υπουργός κ. Τσοχατζόπουλος- όταν σημειώθηκε η άνοδος των τιμών του πετρελαίου; Τότε, η τιμή του πετρελαίου είχε ανέλθει στα 32 δολάρια το βαρέλι και η τιμή της αμόλυβδης βενζίνης….
      Κύριε Τσοχατζόπουλε, προσέξτε με παρακαλώ, γιατί απαντώ στη καρδιά των θεμάτων που θέσατε. Επαναλαμβάνω, κύριε  Τσοχατζόπουλε, ότι το φθινόπωρο του 2002 όταν σημειώθηκε η άνοδος των τιμών του πετρελαίου, το πετρέλαιο είχε 32 δολάρια το βαρέλι και η τιμή της αμόλυβδης βενζίνης έφθασε τα 80 λεπτά. Και αυτό το αναφέρει ο πρώην Υπουργός Οικονομίας και Οικονομικών κ. Χριστοδουλάκης σε άρθρο του χθες στην εφημερίδα «ΤΑ ΝΕΑ».
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Αυτό ήταν το 2000… 
      ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αναφέρομαι σ’ αυτό που γράφετε στο άρθρο σας, κύριε Χριστοδουλάκη.
      Μας ρωτάτε αν διπλασιάστηκε ή όχι το περιθώριο κέρδους των εταιρειών εμπορίας καυσίμων. Γνωρίζετε πόσο ήταν το περιθώριο κέρδους των εταιρειών εμπορίας και των πρατηρίων στην αμόλυβδη το Μάρτιο, τον Απρίλιο, το Σεπτέμβριο και τον Οκτώβριο του 2003; Τουλάχιστον 20% υψηλότερα απ’ ό,τι τον Απρίλιο του 2004. Μιλάτε για υπερκέρδη των διυλιστηρίων και των εταιρειών εμπορίας. Γνωρίζετε πόσο αυξήθηκαν τα «υπερκέρδη», όπως λέτε, των «ΕΛΠΕ» στην περίοδο 2001 έως 2003; Αυξήθηκαν κατά 488%. Γνωρίζετε πόσο αυξήθηκε η κερδοφορία της κρατικής εταιρείας εμπορίας πετρελαιοειδών την περίοδο 1999-2002; Αυξήθηκε κατά 128%. Καταθέτω για τα Πρακτικά και το σχετικό πίνακα.
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (Να φωτογραφηθούν οι σελίδες 153, 154, 155, 156)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Καταθέτω επίσης για τα κέρδη σχετικό πίνακα που δημοσιεύτηκε χθες σε ημερήσια εφημερίδα. 
      (Στο σημείο αυτό ο Υπουργός Ανάπτυξης κ. Δημ. Σιούφας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Μας ρωτάτε πού οφείλεται η διεθνής μεταβολή της θέσης της χώρας στη σειρά κατάταξης τιμών στην Ευρωπαϊκή Ένωση. Προφανώς εννοείτε τη σειρά κατάταξης με βάση την ποσοστιαία διαφορά στην τιμή κατανάλωσης αμόλυβδης βενζίνης πριν από φόρους και δασμούς, σε σχέση με το μέσο όρο της Ευρωπαϊκής Ένωσης. Όμως, αυτό που πληρώνει ο καταναλωτής στην αμόλυβδη βενζίνη είναι ότι είναι η φθηνότερη τιμή από όλες τις χώρες της Ευρωπαϊκής Ένωσης μαζί με τους φόρους και αυτό δεν το λέτε. Στέκεστε στο πρώτο, που διερευνάται το περιεχόμενο και η σύνθεση, αλλά δεν λέτε ότι ο Έλληνας καταναλωτής πληρώνει την φθηνότερη βενζίνη σε ολόκληρη την Ευρωπαϊκή Ένωση.
     ΑΘΑΝΑΣΙΟΣ-ΑΠΟΣΤΟΛΟΣ ΤΣΟΧΑΤΖΟΠΟΥΛΟΣ: Είναι δεδομένη η κατάσταση εδώ και τόσα χρόνια. Ισχύει εδώ και πέντε χρόνια. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και εμείς απαντούμε, κύριε Υπουργέ: όχι μόνο δεν έγινε δυσμενής τον Απρίλιο και το Μάιο, αλλά βελτιώθηκε και σημαντικά σε σχέση με τον περασμένο Ιανουάριο και Μάρτιο και βρίσκεται στα ίδια ακριβώς επίπεδα με εκείνα στα οποία ήταν το Φεβρουάριο του 2004.
      Καταθέτω στα Πρακτικά τα σχετικά διαγράμματα, για να έχετε πλήρη εικόνα για το τι ακριβώς συμβαίνει.
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να φωτογραφηθούν οι σελίδες 160, 161, 162)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και κάτι ακόμα, κυρίες και κύριοι συνάδελφοι, και για την Εθνική Αντιπροσωπεία αλλά και για τον ελληνικό λαό. Πόσο ήταν χθες η τιμή του b/d; Σχεδόν 39 δολάρια το βαρέλι και η τιμή της αμόλυβδης βενζίνης στο μέσο όρο των στοιχείων που δίνει αυτή η εταιρεία που χρησιμοποιεί διαχρονικά τους τελευταίους μήνες το Υπουργείο Ανάπτυξης, στα 84,1 λεπτά το χιλιόλιτρο.
      Το Σεπτέμβριο του 2003, κύριε Υπουργέ, η τιμή του b/d ήταν 29,57 δολάρια το βαρέλι -δηλαδή, 24% χαμηλότερα- ενώ η τιμή της αμόλυβδης βενζίνης είχε φθάσει τα 78,1 λεπτά το χιλιόλιτρο –μόλις 7% χαμηλότερα. Συγκρίνετε τις δύο περιόδους για να δείτε εάν συμβαίνουν αυτά που λέτε στην επερώτησή σας και αυτά που αναπτύξατε πριν από λίγο.
      Θέλετε κι άλλα στοιχεία για μεγαλύτερη χρονική περίοδο; Κατά την περίοδο 2001-2003 μολονότι η τιμή του πετρελαίου σε ευρώ μειώθηκε κατά 6,2% ετησίως, οι τιμές χονδρικής των καυσίμων μειώθηκαν μόνο κατά 3% και οι τιμές καταναλωτή κατά 0,9%. Η ίδια κατάσταση σημειώθηκε και το πρώτο τρίμηνο του 2004. Ενώ οι τιμές του πετρελαίου μειώθηκαν κατά 12,1%, οι τιμές χονδρικής μειώθηκαν κατά 9,7 και οι τιμές καταναλωτή κατά 5,7%.
      Ξέρω ότι είναι δυσχερές να παρακολουθήσει κανείς τα ποσοστά και τους αριθμούς, αλλά δεν μπορεί στην προσπάθεια να αποσείσετε ευθύνες ή να συνομολογήσετε μια πραγματικότητα να μη χρησιμοποιηθούν αυτοί οι αριθμοί.
      Τι αποδεικνύουν όλα αυτά; Αποδεικνύουν ναι ή όχι ότι υπήρξε πολύ μεγάλη περίοδος απάθειας και αδράνειας ιδιαίτερα από την τελευταία κυβέρνηση;
      Όμως, κυρίες και κύριοι συνάδελφοι, υπάρχουν και τα στοιχεία από την έκθεση του διοικητικού της Τράπεζας της Ελλάδος και τα στοιχεία αυτά καταδεικνύουν όχι μόνο την αδράνεια, για την οποία σας μίλησα πριν, των κυβερνήσεων του ΠΑΣΟΚ αλλά και την ανυπαρξία ελέγχων στην πετρελαϊκή αγορά.
      Σύμφωνα με αυτά τα στοιχεία το 2003 ενώ η μέση τιμή του αργού πετρελαίου στην παγκόσμια αγορά αυξήθηκε κατά 13,8% -από 25 δολάρια το βαρέλι σε 28,5 δολάρια το βαρέλι- και σε ευρώ μειώθηκε κατά 4,9% -περίπου όσο και το 2002- η μέση τιμή λιανικής στην εγχώρια αγορά αυξήθηκε μόνο κατά 3,9%, έναντι μείωσης κατά 1,74% το 2002.
      Τι κάνατε το 2002, κυρίες και κύριοι συνάδελφοι; Έγινε μια τριμερής συμφωνία μεταξύ διυλιστηρίων, εταιρείας εμπορίας και πρατηρίων για τη μείωση των τιμών σε αναλογία 2-2-1 κατά τη διάρκεια της κρίσης. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Πολύ σωστά. Έτσι έπρεπε να γίνει.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εγώ, κύριε Υπουργέ, καταγράφω με απόλυτη ακρίβεια αυτό το οποίο έχει γίνει. Δεν είναι σε καμία πρόθεσή μου να παραποιήσω για λόγους υπεράσπισης μιας πολιτικής και να δώσω ανακρίβειες στην Εθνική Αντιπροσωπεία. Και γνωρίζετε πολύ καλά ότι η θητεία μου σε αυτήν την Αίθουσα διακρίνεται και από συνέπεια και από ειλικρίνεια.
      Επιβάλατε πλαφόν στις τιμές λιανικής. Πρόκειται για παρεμβάσεις και για παρέμβαση, η οποία μάλλον είχε αρνητικά αποτελέσματα. Πρώτον, διότι όλες οι τιμές ανέβηκαν στα επίπεδα του πλαφόν και, δεύτερον, δείτε τους νομούς στους οποίους επιβάλατε το πλαφόν εάν εξακολουθούν ή όχι και σήμερα να έχουν τις υψηλότερες τιμές από αυτές οι οποίες διαμορφώνονται από τις τιμοληψίες που γίνονται κάθε εβδομάδα.
      Να ξεκαθαρίσουμε, όμως, μια για πάντα τα πράγματα, κύριε και κύριοι συνάδελφοι, για να σταματήσει αυτή η ιστορία με τις αιτιάσεις σας για το πλαφόν. Το πλαφόν είναι ακραία, είναι έσχατη λύση και μπορεί να χρησιμοποιηθεί μόνο σε ακραίες περιπτώσεις. Το τόνισα και όταν ενημέρωνε η πολιτική ηγεσία του Υπουργείου τη Διαρκή Επιτροπή σε ό,τι αφορά αυτό το θέμα, διότι είναι το μόνο το οποίο προτείνετε: πλαφόν, πλαφόν, πλαφόν. Τίποτα άλλο!
      Άλλωστε κανένα κράτος-μέλος της Ευρωπαϊκής Ένωσης δεν παρενέβη το 2000 και δεν παρεμβαίνει και σήμερα στον τομέα της λιανικής πώλησης για τον καθορισμό ημερήσιων ή εβδομαδιαίων ή άλλου τύπου δελτίων τιμών, οι οποίες συνέχιζαν και συνεχίζουν να διαμορφώνονται ελεύθερα στο πλαίσιο της λειτουργίας της αγοράς και του ανταγωνισμού σε αυτόν τον τομέα.
      Αντιθέτως επεδίωξα επαφές με τις εθνικές βιομηχανίες πετρελαίου –αναφέρομαι στο 2000- για τη συνεχή παρακολούθηση και τον έλεγχο της κατάστασης, αυτό ακριβώς που κάνει από την πρώτη στιγμή το Υπουργείο Ανάπτυξης. Προχωρούμε μάλιστα και στην έκδοση της προβλεπόμενης και βασικής απόφασης, κύριε Τσοχατζόπουλε, με την οποία υποχρεώνονται τα διυλιστήρια και οι εταιρείες εμπορίας πετρελαιοειδών να γνωστοποιούν τις τιμές διάθεσης των προϊόντων τους στο Υπουργείο Ανάπτυξης και στη ΡΑΕ. Με την απόφαση αυτή αποκτούμε δυνατότητα πλήρους γνώσης σε ό,τι αφορά τη διαμόρφωση των τιμών και αφ’ ετέρου ενισχύουμε το οπλοστάσιό μας για την άσκηση μιας πραγματικά ολοκληρωμένης πετρελαϊκής πολιτικής.
      Διεθνώς οι συζητήσεις εστιάζονται κυρίως στην ανάγκη διασφάλισης σταθερότητας των τιμών με ρυθμίσεις για τη διαφανή λειτουργία της αγοράς, με διευκολύνσεις για την πραγματοποίηση ενεργειακών επενδύσεων και βεβαίως με παρεμβάσεις για τη διατήρηση της παραγωγής των χωρών του ΟΠΕΚ σε επίπεδα που δεν θα επιτρέπουν υπέρμετρη αύξηση των τιμών.
      Η εξάρτηση της χώρας μας από το πετρέλαιο, κυρίες και κύριοι συνάδελφοι, είναι τεράστια και γι’ αυτό οι επιπτώσεις είναι και πολύ σημαντικές. Οι εισαγωγές πετρελαίου στη χώρα μας αντιπροσωπεύουν ποσοστό 3,8% του Ακαθαρίστου Εγχώριου Προϊόντος έναντι του μέσου όρου της Ευρωπαϊκής Ένωσης που είναι 1,4%. Αν το επίπεδο εξάρτησης της χώρας μας ήταν το ίδιο με εκείνο των χωρών μελών της Ευρωπαϊκής Ένωσης θα εξοικονομούνταν -κρατήστε τον αριθμό- 2,6 δισεκατομμύρια ευρώ.
      Τους τρεις τελευταίους μήνες παρατηρούνται διεθνώς, συνεχώς αυξήσεις στις τιμές των καυσίμων σε τέτοια επίπεδα που ξεπέρασαν όχι μόνο εκείνα που είχαν ανακοινωθεί κατά τον πόλεμο του Ιράκ τον Ιανουάριο του 1990-1991 και που έχουν επανειλημμένα αναφερθεί, αλλά έχουν φθάσει σε επίπεδο μεγαλύτερο των τελευταίων είκοσι ετών. Μπροστά στην κρίση αυτή το Υπουργείο Ανάπτυξης όχι μόνο δεν επέδειξε απάθεια, όπως ισχυρίζεσθε, αλλά αναπτύσσει κάθε δυνατή προσπάθεια για την αποτελεσματική λειτουργία της αγοράς και τη διαμόρφωση των χαμηλότερων δυνατών τιμών.
      Ζήτησα ενημέρωση από τον Παγκόσμιο Οργανισμό Ενέργειας και εξέφρασα την ανησυχία της Ελλάδας, εξαιτίας της δραματικής αύξησης της τιμής των πετρελαιοειδών. Στις 22 με 25 Μαΐου του 2004 συνέρχεται στο Άμστερνταμ το διεθνές ενεργειακό φόρουμ και ο συνάδελφός μου Υπουργός κ. Σαλαγκούδης θα βρίσκεται εκεί με επιτελείο εμπειρογνωμόνων, για να παρακολουθήσουν τις εξελίξεις από κοντά. Μέσω της μόνιμης ελληνικής αντιπροσωπείας, πριν από δέκα μέρες, ζήτησα το ίδιο, αυτών των διεθνών αυξήσεων των τιμών του πετρελαίου σε επίπεδα ρεκόρ να απασχολήσει το Συμβούλιο Υπουργών Ενέργειας και η ευρωπαϊκή επιτροπή την Παρασκευή δέχτηκε να είναι ένα από τα θέματα της ημερήσιας διάταξης στο Συμβούλιο των Υπουργών Ενέργειας στις 10 Ιουνίου.
      Στην παρέμβασή μου στο Συμβούλιο Υπουργών Ανάπτυξης τη Δευτέρα έκανα ειδική αναφορά  στην εκτίμησή μας, ότι η άνοδος της τιμής του πετρελαίου μπορεί να επηρεάσει ιδιαίτερα αρνητικά την ανταγωνιστικότητα όλων των ευρωπαϊκών οικονομιών κάθε χώρας ολόκληρης της Ευρωπαϊκής Ένωσης. 
      Ύστερα από συνεργασία με τον Υπουργό Οικονομίας και Οικονομικών, κ. Αλογοσκούφη, προτείναμε κυρίες και κύριοι συνάδελφοι, να θεσπιστεί σε ευρωπαϊκό επίπεδο ένας μηχανισμός για αυτόματη μείωση του ειδικού φόρου κατανάλωσης όταν υπάρχουν σοβαρές αυξήσεις τιμών. Η πρότασή μας αυτή  ευαισθητοποιεί και τις οργανώσεις των καταναλωτών στην Ελλάδα αλλά και στην Ευρώπη. Και θα είδατε ότι η ομοσπονδία των πρατηριούχων της χώρας και με προχθεσινή παρέμβαση συνιστά στα μέλη της για τις ακραίες περιπτώσεις, που είναι ελάχιστες, αυτοσυγκράτηση. 
      Αυτός είναι ο τρόπος με τον οποίο λειτουργεί η σημερινή Κυβέρνηση και η πολιτική ηγεσία του Υπουργείου Ανάπτυξης και πιστεύουμε ότι η πρότασή μας αυτή που θα συζητηθεί στο ΕΚΟΦΙΝ να έχει -το ελπίζουμε και θα το παλέψουμε- θετική ανταπόκριση.
      Χθες, όπως σας έλεγα και στην αρχή, άκουσα από τη Μεσσηνία τον Αρχηγό της Αξιωματικής Αντιπολίτευσης να διαπιστώνει ότι εκεί δεν υπάρχουν φαινόμενα ακρίβειας ή ότι δεν έχουν τα πετρελαιοειδή, όπως σε άλλες περιοχές της χώρας, πάρει φωτιά. Για το Νομό Μεσσηνίας το έλεγε
Αν θέλετε -και επιτρέπει ο κύριος Πρόεδρος, αν έχω βέβαια το χρόνο- μπορώ να σας διαβάσω τι ακριβώς είπε. Μιλάει για έλλειψη ουσιαστικής παρουσίας.
      Προφανώς, κυρίες και κύριοι συνάδελφοι, ο Αρχηγός της Αξιωματικής Αντιπολίτευσης έχει μείνει στο χθες. Και βέβαια δεν είπε κάτι συγκεκριμένο. Θέλει ή δεν θέλει την εξυγίανση της αγοράς; Θέλει ή δεν θέλει την εφαρμογή των νόμων; Και στο τέλος να κάνουμε σύγκριση των πρακτικών των δύο κυβερνήσεων, της σημερινής Κυβέρνησης και της απελθούσης με τις εκλογές στις 7 Μαρτίου.
      Κλείνω, κυρίες και κύριοι συνάδελφοι, για να σας υπενθυμίσω συνοπτικά το τι κάναμε εμείς σε αυτήν την περίοδο:
      Πρώτον, ενισχύσαμε και ενεργοποιήσαμε την Επιτροπή Ανταγωνισμού για τον εντοπισμό περιπτώσεων εναρμονισμένων πρακτικών και συνεννοημένων ανατιμήσεων και μάλιστα τέσσερις φορές και θα έχετε σύντομα τα αποτελέσματα αυτής της παρέμβασης.
      Αξιοποίηση του ν. 3054 για τη συγκρότηση των αναγκαίων ελεγκτικών μηχανισμών. Αυξήθηκαν 300% στο διάστημα των δύο μηνών οι έλεγχοι που κάνει το Υπουργείο Ανάπτυξης μέσω των ΚΕΔΑΚ.
      Ευαισθητοποίηση όλων των Νομαρχιακών Αυτοδιοικήσεων με προσωπική παρέμβαση του Υπουργού Ανάπτυξης κ. Παπαθανασίου και του γενικού γραμματέα προς όλους τους νομάρχες της χώρας να είναι σε συνεχή εγρήγορση και επαγρύπνηση οι ελεγκτικοί μηχανισμοί της Νομαρχιακής Αυτοδιοίκησης.
      Επίσης μελετούμε τη ριζική διαφοροποίηση του συστήματος τιμολόγησης των διυλιστηρίων, ώστε να διασφαλιστεί ένα γνήσια ανταγωνιστικό περιβάλλον. Σας μίλησα ήδη για τους ελέγχους των ΚΕΔΑΚ σε όλο το πετρελαϊκό κύκλωμα, δηλαδή τη διύλιση, την αποθήκευση, τη μεταφορά και τη διάθεση των καυσίμων. Σύντομα θα έρθουν στην Εθνική Αντιπροσωπεία νομοθετικές παρεμβάσεις ώστε ο θεσμός των ΚΕΔΑΚ -γιατί είναι χρήσιμος θεσμός, η τιμή ανήκει σε σας που τον θεσμοθετήσατε- και περαιτέρω να αναβαθμιστεί και να ενισχυθεί η οργανωτική λειτουργία τους. 
      Βεβαίως και ριζική αναθεώρηση του συστήματος βεβαίωσης και είσπραξης των επιβαλλομένων προστίμων, αφού μέχρι σήμερα –το ανέφερε …
      ΠΡΟΕΔΡΕΥΩΝ (Γεώργιος Σούρλας):  Ολοκληρώστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τελειώνω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα αφαιρεθεί ο χρόνος από τη δευτερολογία σας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ζητώ την κατανόησή σας. 
      Επεβλήθησαν πράγματι πρόστιμα 2,5 εκατομμύρια ευρώ, αλλά δεν εισεπράχθη ούτε 1 ευρώ, κύριε Υπουργέ, διότι η δυνατότητα προσφυγής στα δικαστήρια σε εκείνους που επιβάλλονται τα πρόστιμα, αναστέλλει και την καταβολή διότι δεν υπάρχει εναλλακτική λύση…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Οι φορολογούμενοι έχουν δικαιώματα, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): …της πληρωμής των καυσίμων. Δεν το έχετε εναρμονίσει με τη νομοθεσία που ισχύει για τους φόρους, κύριε Υπουργέ, και αυτή είναι η αδυναμία.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Να γίνει τώρα …
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι, από την ώρα που δεν είναι αποτελεσματικό και δεν εισπράττονται τα πρόστιμα δεν έχει κανένα αποτέλεσμα, κύριε Υπουργέ. Αυτή είναι η διαπίστωσή μου.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Πείτε ότι θα καταργήσετε τα δικαιώματα …
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τέλος, θα έρθει στην Εθνική Αντιπροσωπεία ολοκληρωμένη πρόταση για να καταστεί η Επιτροπή Ανταγωνισμού πραγματικά ανεξάρτητη αρχή.
      Κλείνοντας, κύριοι συνάδελφοι, θέλω να πω ότι το Υπουργείο Ανάπτυξης ούτε αδιαφορεί ούτε εφησυχάζει για την κατάσταση στην αγορά. Και πρωτοβουλίες παίρνει και πολιτικές προωθεί. Γι’ αυτό να είστε όλοι σίγουροι.
      Ευχαριστώ πολύ.
      (Στο σημείο αυτό ο Υπουργός Ανάπτυξης κ. Δημ. Σιούφας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Όπως για όλους έτσι και για τον κύριο Υπουργό ισχύει αυτό που είπαμε, ότι αφαιρείται ο χρόνος από τη δευτερολογία.
      Έχω την τιμή να ανακοινώσω στο Σώμα ότι οι επίκαιρες ερωτήσεις της Δευτέρας 24 Μαΐου 2004 θα συζητηθούν την Τρίτη 25 Μαΐου 2004. Επίσης, ο κοινοβουλευτικός έλεγχος της Παρασκευής 28 Μαΐου 2004 θα πραγματοποιηθεί την Πέμπτη 27 Μαΐου 2004.
      Κύριοι συνάδελφοι, θα ανακοινώσω το δελτίο επικαίρων ερωτήσεων της Δευτέρας 24 Μαΐου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 120/17-5-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Αγροτικής Ανάπτυξης και Τροφίμων, σχετικώς με την καταβολή των επιδοτήσεων για το ελαιόλαδο και τα εσπεριδοειδή στο Νομό Λακωνίας κλπ.
      2. Η με αριθμό 144/18-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Υγείας και Κοινωνικής Αλληλεγγύης, σχετικώς με την καθυστέρηση παράδοσης της νέας πτέρυγας του Νοσοκομείου Τρικάλων κλπ.
      3. Η με αριθμό 132/18-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικώς με δημοσιεύματα του Τύπου αναφερόμενα σε δίκτυο εμπορίας οργάνων από παιδιά για μεταμόσχευση κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 136/18-5-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Μαρίας Δαμανάκη προς τον Υπουργό Πολιτισμού, σχετικώς με την απαλλοτρίωση του Μεγάρου Ιόλα στην Αγία Παρασκευή κλπ.
      2. Η με αριθμό 143/18-5-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Εμπορικής Ναυτιλίας, Αιγαίου και Νησιωτικής Πολιτικής, σχετικώς με την ακτοπλοϊκή σύνδεση της Καλύμνου με το λιμάνι του Πειραιά κλπ.
      3. Η με αριθμό 138/18-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Εξωτερικών, Οικονομίας και Οικονομικών, σχετικώς με την επέκταση της Τελωνειακής Συμφωνίας μεταξύ Ευρωπαϊκής Ένωσης και Ηνωμένων Πολιτειών Αμερικής, τον έλεγχο ελληνικών λιμανιών από Αμερικανούς τελωνειακούς κλπ.
      Επαναλαμβάνω ότι οι επίκαιρες ερωτήσεις θα συζητηθούν την Τρίτη 25 Μαΐου 2004 και ώρα 18.00΄.
      Κύριοι συνάδελφοι, έχει ζητήσει το λόγο ο κ. Χριστοδουλάκης. Πράγματι, ο Κανονισμός ορίζει να απαντήσει σε αναφορά που έκανε ο κύριος Υπουργός για πράξεις του ως μέλος της προηγούμενης κυβέρνησης.
      Ορίστε, κύριε Χριστοδουλάκη, έχετε το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ, κύριε Πρόεδρε.
      Για δύο λεπτά θα ήθελα να αναφέρω τα εξής: Πρώτα απ’ όλα, επειδή ο κύριος Υπουργός αναφέρθηκε επανειλημμένως σε διάφορα στοιχεία, θέλω να πληροφορήσω το Σώμα ότι το φθινόπωρο του 2000, όταν υπήρχε μία μείζων κρίση στις τιμές πετρελαίου, το πετρέλαιο τότε κατά μέσο όρο είχε φθάσει τα 37 ευρώ το βαρέλι b/d. Τώρα, το τρίμηνο το οποίο διανύουμε -σε ευρώ και πάλι λόγω της αυξημένης ισοτιμίας του- είναι στα 28 ευρώ το βαρέλι. Δηλαδή το b/d είναι περίπου 20% φθηνότερα και παρ’ όλα αυτά ο καταναλωτής πληρώνει τη βενζίνη αισθητά ακριβότερα.
      Πώς εξηγείται αυτό; Από την αναποτελεσματικότητα των εφαρμοζόμενων μέτρων και πολιτικής. Εάν μπορείτε να εφαρμόσετε τουλάχιστον όσα είχαν γίνει το 2000 ή και πέρσι όταν υπήρχαν οι ανάλογες περιστάσεις, η βενζίνη σήμερα θα πουλιόταν 70 λεπτά και αυτό και μόνο θα ωφελούσε τους καταναλωτές. Δεν θα ωφελούσαν τα διάφορα άλλα τα οποία ακούσαμε και σήμερα ότι δήθεν θα γίνουν προτάσεις για να μειωθεί ο ειδικός φόρος κατανάλωσης στα καύσιμα όταν ανεβαίνουν οι τιμές, όταν γνωρίζετε ότι επανειλημμένως και το Συμβούλιο Υπουργών και η Ευρωπαϊκή Επιτροπή έχουν αποκλείσει τέτοιες προσεγγίσεις, διότι το μόνο το οποίο γίνεται δεν είναι να μειώνονται οι τιμές του καταναλωτή, αλλά απλώς οι παραγωγές χώρες να αυξάνουν λίγο περισσότερο τις τιμές που πουλάνε το πετρέλαιο.
      Τέλος, επειδή έγινε αναφορά από τον Υπουργό στο ότι η Κυβέρνηση έκανε χάρη και επεξέτεινε το καθεστώς χαμηλής φορολογίας ειδικού φόρου κατανάλωσης στους αγρότες, θέλω να ενημερώσω το Σώμα ότι καμία χάρη δεν έκανε η Κυβέρνηση ούτε τίποτα επεξέτεινε.
      ΠΡΟΕΔΡΕΥΩΝ (Γεώργιος Σούρλας): Κύριε Χριστοδουλάκη, αυτό αφορά την Κυβέρνηση και όχι προσωπικά.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Είναι ψηφισμένος νόμος από το ΠΑΣΟΚ ότι οι αγρότες πληρώνουν χαμηλό ειδικό φόρο κατανάλωσης -24 ευρώ ανά τόνο- και γι’ αυτό ισχύει.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Χρήστος Παπουτσής.
      ΧΡΗΣΤΟΣ ΠΑΠΟΥΤΣΗΣ: Σας ευχαριστώ, κύριε Πρόεδρε.
      Κυρίες και κύριοι συνάδελφοι, ο Υπουργός κ. Σιούφας κατά τη διάρκεια της ενημέρωσης της Επιτροπής Παραγωγής και Εμπορίου, χρησιμοποίησε μια φράση η οποία αποτελεί και μόνιμη επωδό όλων των Υπουργών της Κυβέρνησης της Νέας Δημοκρατίας οι οποίοι επιχειρούν να απαντήσουν στις αιτιάσεις των Βουλευτών της Αντιπολίτευσης.
      Χρησιμοποίησε, λοιπόν, μία φράση που είναι προσφιλής απ’ ό,τι φαίνεται. Υπάρχει κάποιο εσωτερικό σημείωμα επικοινωνιακού χαρακτήρα που καλεί τους Υπουργούς της Νέας Δημοκρατίας να υπενθυμίζουν ότι «στο σπίτι του κρεμασμένου δεν μιλούν για σχοινί».
      Σήμερα, λοιπόν, είμαστε εδώ για να μιλήσουμε ακριβώς για το ποιος είναι ο κρεμασμένος και για ποιου σπίτι ομιλούμε. Θα κάνω, λοιπόν, ορισμένα σχόλια. Πρώτα απ’ όλα, στο σχόλιο του κ. Σιούφα για τα πρόστιμα τα οποία έχουν επιβληθεί και δεν έχουν εισπραχθεί -ο κύριος Υπουργός βεβαίως δεν παρακολουθεί- εγώ, κύριοι συνάδελφοι, θέλω να βεβαιώσω το Σώμα ότι έχουν επιβληθεί τριάντα δύο πρόστιμα, τα εντάλματα υπάρχουν στο δημόσιο ταμείο, στις νομαρχίες αλλά οι παραβάτες έχουν κάθε δικαίωμα να προσφύγουν στα διοικητικά δικαστήρια.
      Όμως, η διαδικασία όσον αφορά στο Υπουργείο Ανάπτυξης και την Κυβέρνηση έχει ολοκληρωθεί, υπό την έννοια ότι υπάρχει η πρωτόδικη απόφαση των ΚΕΔΑΚ, υπάρχει δυνατότητα δευτεροδικίας στο Χημείο του Κράτους -προσφυγή δηλαδή των παραβατών στο Χημείο του Κράτους- και επιπλέον υπάρχουν οι βεβαιωμένες αποφάσεις -υπάρχει υπογεγραμμένη απόφαση του Υπουργού- έχουν κατατεθεί και όταν υπάρχει βεβαιωμένη δευτεροδικία, τότε δημοσιοποιούνται στο site του Υπουργείου Ανάπτυξης.
      Αν κάνατε τον κόπο, κύριε Υπουργέ, να πατήσετε το κουμπάκι στο δικό σας site του Υπουργείου Ανάπτυξης θα διαπιστώνατε ότι ο κατάλογος των παραβατών υπάρχει, τον οποίο και καταθέτω στα Πρακτικά της Βουλής για την ενημέρωση των κυρίων συναδέλφων. 
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά τον προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Επιπλέον όλες οι παραβάσεις αυτές, όλοι οι παραβάτες έχουν προσφύγει στα διοικητικά δικαστήρια, όχι για την ουσία της παράβασης -δεν αμφισβήτησε κανείς την παράβαση η οποία πιστοποιήθηκε- αλλά αμφισβητούν διαδικαστικά θέματα και γι’ αυτό υπάρχει η κωλυσιεργία, όσον αφορά την είσπραξη των προστίμων. Πέραν αυτού βεβαίως όλες αυτές οι παραβάσεις έχουν σταλεί και στον εισαγγελέα με επιστολή του Γενικού Γραμματέα του Υπουργείου Ανάπτυξης, του κ.  Γεωργίου Αγραφιώτη.
     Όσον αφορά τώρα τα υπόλοιπα θέματα, στα οποία αναφέρθηκε ο κύριος Υπουργός, εγώ δε θα μπω στα στοιχεία τα οποία ακούσαμε όλοι με τόση προσοχή, όπου ο κύριος Υπουργός επεχείρησε να μας πείσει ότι η βενζίνη είναι φθηνότερη από τις προηγούμενες περιόδους και ότι παρά τη διεθνή κρίση φτηναίνει η βενζίνη.
     Ο πολίτης γνωρίζει, όλος ο λαός γνωρίζει παντού σε ολόκληρη τη χώρα ότι αυτήν τη στιγμή έχουμε μια τρομακτική αύξηση της βενζίνης και επιπλέον έπονται αλυσιδωτές αυξήσεις σε μια σειρά από άλλα προϊόντα.
     Θα σταθώ, όμως, στη μεγάλη ευρωπαϊκή πρωτοβουλία της Κυβέρνησης και θα ξεκινήσω απ’ αυτή. Είναι μια πρωτοβουλία με την οποία η Κυβέρνηση προσπαθεί να δημιουργήσει μια σύγχυση, ενώ στην πραγματικότητα επιχειρεί να κερδίσει χρόνο για να μην πάρει μέτρα. Στην πραγματικότητα δίνει νέες ευκαιρίες στους κερδοσκόπους για να αυξήσουν τα κέρδη τους.
     Ας φωτίσουμε, λοιπόν, όλες αυτές τις ευρωπαϊκές πρωτοβουλίες και να τις πάρουμε μια προς μια. Ζητήσατε, όπως είπατε προηγουμένως, να συζητηθεί η αύξηση των τιμών από τους Υπουργούς Ενέργειας. Πότε πήρατε την πρωτοβουλία; Σχεδόν ένα μήνα από το ξεκίνημα της ανοδικής πορείας των τιμών. Μέχρι τότε, μέχρι εκείνη τη στιγμή, μέχρι προχθές δηλαδή, περιμένατε μακάριοι να τα τακτοποιήσει όλα η αγορά, όπως είχατε πει προεκλογικά και το λέγατε και τις επόμενες ημέρες, από την πρώτη στιγμή ανάληψης της διακυβέρνησης της χώρας από τη Νέα Δημοκρατία.
     Πότε θα γίνει η συζήτηση αυτή στην Ευρώπη; «Στο Συμβούλιο Υπουργών Ενέργειας στο Λουξεμβούργο» μας είπε ο κύριος Υπουργός «στις 10 Ιουνίου». Θα ληφθούν αποφάσεις εκεί; Όχι βέβαια, γιατί οι αποφάσεις για φορολογικά ζητήματα λαμβάνονται στο Συμβούλιο Υπουργών Οικονομικών, στο ΕΚΟΦΙΝ, προς τον προεδρεύοντα του οποίου ο κ. Αλογοσκούφης, Υπουργός Οικονομικών, απευθύνθηκε για να ζητήσει και αυτός συζήτηση. Εάν πραγματοποιηθεί η συζήτηση, πότε θα γίνει; Στις 5 Ιουλίου, δηλαδή σε δύο μήνες. Θα ληφθούν αμέσως αποφάσεις; Εξαιρετικά αβέβαιη η πρόβλεψη.
     Τι ζητάει η Ελλάδα; Να μειωθεί το κατώφλι του ειδικού φόρου κατανάλωσης, τη στιγμή που σήμερα βρισκόμαστε σε καθεστώς εξαίρεσης για ένα χρόνο, γιατί ήδη, όπως γνωρίζετε, κύριε Σαλαγκούδη -και σας τιμά το ότι το είπατε και δημοσίως- από την 1η Ιανουαρίου 2004 εφαρμόζεται η αύξηση των ελάχιστων επιπέδων φορολογίας, σύμφωνα με την οδηγία 96/2003 σε ολόκληρη την Ευρώπη.
     Πιο συγκεκριμένα για την αμόλυβδη βενζίνη από τα 287 ευρώ στα χίλια λίτρα που είναι σήμερα αυξάνεται στα 359 ευρώ. Στο πετρέλαιο κίνησης από 245 ευρώ που είναι σήμερα φτάνει στα 302 ευρώ στα χίλια λίτρα. Η μολυβδούχος βενζίνη από 337 ευρώ στα χίλια λίτρα αυξάνεται στα 421 ευρώ.
     Αυτές οι αυξήσεις άρχισαν να ισχύουν σε ολόκληρη την Ευρώπη από την 1η του χρόνου με ομόφωνη απόφαση του Συμβουλίου Υπουργών και με εξαίρεση για την Ελλάδα για αυτό το χρόνο, επειδή ακριβώς η δική μας κυβέρνηση πέτυχε την εξαίρεση για να χρηματοδοτήσει την κοινωνική πολιτική, την οποία παρουσιάσαμε το Σεπτέμβριο και δεσμευτήκαμε στον ελληνικό λαό να την υλοποιήσουμε.
     Και σας ερωτώ: Υπάρχει ένδειξη από το Συμβούλιο ή την Ευρωπαϊκή Επιτροπή ότι θα αποδεχθεί να μειωθούν τα ελάχιστα επίπεδα φορολογίας, τα οποία αυξήθηκαν μόλις πριν από τέσσερις μήνες;
     Και για να είμαστε πιο συγκεκριμένοι και πιο υπεύθυνοι σας ερωτώ: Έχετε συγκεκριμένο σχεδιασμό; Έχετε συγκεκριμένη πρόταση; Πόση μείωση πρόκειται να ζητήσετε;
Σε περίπτωση που γίνει δεκτό το αίτημα, ποια θα είναι η μείωση της τελικής τιμής της βενζίνη που θα πληρώνει ο καταναλωτής;
      Κύριε Υπουργέ, γνωρίζετε πόσος χρόνος χρειάζεται για την ολοκλήρωση της τροποποίησης της οδηγίας και των άλλων νομοθετικών διαδικασιών και ρυθμίσεων που απαιτούνται σε εθνικό και ευρωπαϊκό επίπεδο, για να υπάρχει αποτέλεσμα σε περίπτωση μείωσης της φορολογίας; Σχεδόν ένας χρόνος απαιτείται στην καλύτερη των περιπτώσεων.
      Ποιες θα είναι, λοιπόν, οι επιπτώσεις στον εθνικό προϋπολογισμό από τη μείωση των δημοσίων εσόδων που συνεπάγεται η μείωση του ειδικού φόρου κατανάλωσης; Ποιες από τις προεκλογικές σας υποσχέσεις θα εγκαταλείψετε λόγω ακριβώς αυτής της μείωσης;
      Κυρίες και κύριοι συνάδελφοι, όσο θα προχωρούμε στις λεπτομέρειες αυτής της συζήτησης, θα φωτίζεται ακόμα περισσότερο η αλήθεια ότι αυτή η περίφημη και πολυδιαφημισμένη ευρωπαϊκή σας πρωτοβουλία, ήταν στην πραγματικότητα στάχτη στα μάτια του κόσμου. Επιπλέον, όσο προχωράει η συζήτηση, θα φωτίζεται η ασάφεια, η ασυνέχεια και η αντιφατικότητα των πολιτικών σας. Ήταν δήθεν ευρωπαϊκή πρωτοβουλία, διεκδικώντας δήθεν μέτρα.
      Στην πραγματικότητα η Κυβέρνηση είναι βυθισμένη στην αμηχανία, στην αδράνεια και κυρίως είναι εγκλωβισμένη στην ιδεοληψία της για τη λειτουργία της αγοράς. Δεν έχει την πολιτική βούληση η Κυβέρνηση να παρέμβει στην αγορά και αυτή η ιδεοληψία έχει κόστος για τους Έλληνες, για τις επιδιωκόμενες νέες θέσεις εργασίας -γιατί δεν μπορεί κανείς να περιμένει νέες θέσεις εργασίας μ’ αυτήν την πολιτική- όπως έχει κόστος για τις αποταμιεύσεις.
      Η ασυδοσία των κερδοσκόπων στην αγορά έχει ως αποτέλεσμα την αύξηση του πληθωρισμού και πάνω απ’ όλα την ανάσχεση της ανάπτυξης. Η Κυβέρνηση της Νέας Δημοκρατίας φέρει ακέραια την ευθύνη για το τι μέλλει γενέσθαι.
      Κύριοι συνάδελφοι, απέναντι στην ασυδοσία των δυνάμεων της αγοράς, το μόνο ικανό αντίπαλο δέος είναι η ρυθμιστική παρέμβαση του κράτους. Δεν μπορείτε να μιλάτε διαρκώς για σεβασμό στους κανόνες του ανταγωνισμού και της αγοράς, γιατί όλοι γνωρίζουν, ακόμα και οι πρωτοετείς φοιτητές των οικονομικών σχολών, ότι όπου υπάρχει η αισχροκέρδεια -και σήμερα υπάρχει η αισχροκέρδεια διαπιστωμένη παντού- αυτή είναι αποτέλεσμα της κακής λειτουργίας της αγοράς και της στρέβλωσης του ανταγωνισμού.
      Η ανεξέλεγκτη αύξηση στις τιμές των καυσίμων, ο υπερδιπλασιασμός των περιθωρίων του κέρδους σε όλο τον κύκλο της εμπορίας των καυσίμων, δίνει το πρόσχημα, στην πραγματικότητα δίνει το άλλοθι σε άλλες επιχειρήσεις να αυξήσουν τις τιμές των προϊόντων τους και των παρεχόμενων υπηρεσιών, ακόμα και αν δεν έχουν ενεργειακό κόστος.
      Σήμερα υπάρχει μια μεγάλη λαϊκή δυσαρέσκεια και ταυτόχρονα είναι έκδηλη η αδυναμία της Κυβέρνησης. Προεκλογικά η Νέα Δημοκρατία ξεπέρασε κάθε όριο λαϊκισμού στα θέματα της ακρίβειας, κατηγορώντας την κυβέρνηση του ΠΑΣΟΚ και εξαγγέλλοντάς την ως δια μαγείας επίλυση των προβλημάτων μέσα από τον αυτοματισμό της αγοράς.
      Η σημερινή πραγματικότητα, δυόμισι μήνες μετά τις εκλογές, απέχει πολύ από εκείνες τις προβλέψεις. Οι σημερινές ανατιμήσεις αγαθών και υπηρεσιών έχουν ξεπεράσει κάθε προηγούμενο. Ο πληθωρισμός κινείται με συνεχείς αυξητικές τάσεις και η προοπτική ενός περιβάλλοντος γενικευμένων ανατιμήσεων και κερδοσκοπίας, απειλεί την ίδια την εικόνα της χώρας μας, ιδιαίτερα τώρα που έχουμε τους Ολυμπιακούς Αγώνες.
      Γιατί, όμως, ξέφυγε η κατάσταση από κάθε έλεγχο; Για τον απλό λόγο ότι η Νέα Δημοκρατία σε κάθε τόνο προεκλογικά είχε εξαγγείλει την κατάργηση των ελεγκτικών μηχανισμών, υποβαθμίζοντας τη σημασία της εποπτείας της πολιτείας στην αγορά, εποπτείας για την ορθή λειτουργία των κανόνων του υγιούς ανταγωνισμού και βεβαίως των ελέγχων για την αντιμετώπιση των φαινομένων κερδοσκοπίας, κατάχρησης δεσπόζουσας θέσης, αθέμιτων πρακτικών και των κανόνων για την προστασία των καταναλωτών. Αυτή είναι η αλήθεια.
      Κύριοι συνάδελφοι, στην πραγματικότητα, ήδη από την προεκλογική περίοδο, η Νέα Δημοκρατία έκλεινε το μάτι στους κερδοσκόπους και ήταν απόλυτα συνεπής σ’ αυτό το κλείσιμο του ματιού, σ’ αυτό το νεύμα τους πρώτους μήνες της διακυβέρνησης της χώρας. Σήμερα, δύο μήνες μετά τις εκλογές, εφαρμόζεται -σε παραλλαγή βέβαια, αλλά πάντως εφαρμόζεται- με ακρίβεια το γνωστό και από άλλες μεγάλες εθνικές υποθέσεις κυβερνητικό δόγμα: Η αγορά και οι κερδοσκόποι αποφασίζουν, η Κυβέρνηση παρακολουθεί και συμπαρίσταται.
      Η κερδοσκοπία, κυρίες και κύριοι συνάδελφοι, είναι σήμερα αυταπόδεικτη. Από την 1η Μαρτίου μέχρι σήμερα η εμπορία σύμφωνα με τους χαμηλότερους υπολογισμούς -τους δικούς σας υπολογισμούς από τα κείμενά σας- φθάνει περίπου στην αύξηση των κερδών 9,41%. ‘Ολη η πιάτσα βέβαια ξέρει ότι είναι πολύ παραπάνω. Αυτήν τη στιγμή βρισκόμαστε περίπου στο 14%, αλλά εγώ σας παίρνω το 9,41%. Αν αυτό το πολλαπλασιάσουμε με τους όγκους μόνο της αμόλυβδης βενζίνης, θα φθάσουμε σε υπερκέρδη που μπήκαν στην τσέπη των κερδοσκόπων, ύψους 11,5 δισεκατομμυρίων δραχμών.
      Άκουσα τον Υπουργό Εθνικής Οικονομίας τον κ. Αλογοσκούφη μάλιστα να λέει ότι η επιβολή του πλαφόν έχει τον κίνδυνο να νοθεύσει την ποιότητα των καυσίμων και υπάρχει ο κίνδυνος να δημιουργηθεί τεχνητή έλλειψη καυσίμων στην αγορά, με αποτέλεσμα εμφάνισης κρουσμάτων κερδοσκοπίας και λαθρεμπορίου. Μα, αυτό αλήθεια δεν είναι το έργο των ελεγκτικών μηχανισμών του κράτους; Δεν είναι το έργο του ΣΔΟΕ; Δεν είναι το έργο των ΚΕΔΑΚ; Δεν είναι το έργο των υπηρεσιών του Υπουργείου και των νομαρχιών; Αυτή δεν είναι η αποστολή τους; Τόση εμπιστοσύνη έχει ο κ. Αλογοσκούφης στην αποτελεσματικότητα των συναδέλφων του στην πολιτική ηγεσία του Υπουργείου Ανάπτυξης; Δεν αισθάνεται ο κ. Αλογοσκούφης ασφαλής αλήθεια με την ιδέα ότι η Κυβέρνηση της Νέας Δημοκρατίας έχει την ικανότητα να εγγυηθεί τη λειτουργία των κανόνων του υγιούς ανταγωνισμού; Υπάρχει ή δεν υπάρχει η Κυβέρνηση; Αν υπάρχει, να αφήσει τα κούφια λόγια και να προχωρήσει σε έργα, σε αποφασιστικά μέτρα.
      Σας ακούμε συχνά να επιχειρηματολογείτε, υποστηρίζοντας ότι η επιβολή ανωτάτων τιμών στρεβλώνει τον ανταγωνισμό. Η γνωστή ιδεοληψία της Νέας Δημοκρατίας.  Η ιδεοληψία, η οποία καθιστά τον καταναλωτή όμηρο των κερδοσκόπων. Εάν σήμερα και αύριο έχουμε αλυσιδωτές αυξήσεις στις τιμές των προϊόντων, εάν έχουμε αυξήσεις στις τιμές των υπηρεσιών και των μεταφορών, ως αποτέλεσμα της διεθνούς κρίσης και της κυβερνητικής απραξίας, σκεφθείτε τι έχει να γίνει κατά τη διάρκεια των Ολυμπιακών Αγώνων. Αντί για Ολυμπιάδα των αθλητών, θα έχουμε Ολυμπιάδα των κερδοσκόπων, με άμεσο αποτέλεσμα στο εισόδημα των πολιτών, με σοβαρές επιπτώσεις για τους χαμηλόμισθους και μικρομεσαίες επιχειρήσεις.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μου επιτρέπετε μια διακοπή;
      ΧΡΗΣΤΟΣ ΠΑΠΟΥΤΣΗΣ: Θα έχετε όλη την ευκαιρία να με διακόψετε και να ανταλλάξουμε τις απόψεις μας…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): ‘Όχι, θα είναι χρήσιμο και για τους δύο μας. Δεν αντιδικώ μαζί σας. Απλώς θέλω, αν μου επιτρέπετε…
      ΧΡΗΣΤΟΣ ΠΑΠΟΥΤΣΗΣ: Αν μου κρατηθεί ο χρόνος, ευχαρίστως.
      ΠΡΟΕΔΡΕΥΩΝ (Γεώργιος Σούρλας): Θα κρατηθεί ο χρόνος σας, βεβαίως.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Η εξής παραίνεση έχει την έννοια να μην προεξοφλούμε και δημιουργούμε κλίμα επερχόμενης ακρίβειας λόγων των Ολυμπιακών Αγώνων. Είναι χρέος της Κυβέρνησης να δημιουργήσει όλη την προστατευτική ασπίδα και το γνωρίζετε ότι δηλώθηκε μέσα σ’ αυτήν την Αίθουσα ότι θα είμαστε αμείλικτοι, αλλά χρειαζόμαστε τη συμπαράσταση όλων. Η πραγματοποίηση της Ολυμπιάδας είναι εθνική αποστολή. Αφορά όλους μας. Διότι με το να προβλέπουμε ότι ενδέχεται να γίνει αυτό, έχω την αίσθηση ότι ρίχνουμε νερό στο μύλο αυτών, οι οποίοι θέλουν να δημιουργήσουν προβλήματα σε μια Ολυμπιάδα για την οποία πρέπει να είναι υπερήφανος ολόκληρος ο ελληνικός λαός. Η πραγματοποίηση μιας πετυχημένης Ολυμπιάδας είναι έργο και καθήκον όλων των Ελλήνων, όλου του Ελληνισμού και με αυτήν την αντίληψη εμείς λειτουργούμε. Και θέλω και από τη δική σας πλευρά προς αυτήν την κατεύθυνση να έχουμε τη συνδρομή και τη στήριξη.
      ΧΡΗΣΤΟΣ ΠΑΠΟΥΤΣΗΣ: Η επιτυχία της Ολυμπιάδας, κύριε Υπουργέ -όχι μόνο στον οργανωτικό τομέα-  έχει άμεση σχέση με το αν και κατά πόσο θα μπορέσουμε να εκμεταλλευτούμε την υπεραξία των Ολυμπιακών Αγώνων προς όφελος της οικονομίας και της κοινωνίας μας. Αυτό σημαίνει ότι με κάθε τρόπο πρέπει να ενισχύσουμε την ανταγωνιστικότητα της οικονομίας, όπερ σημαίνει ότι σε καμία περίπτωση δεν μπορούμε να επιτρέψουμε κερδοσκοπίες και αισχροκέρδεια. Και αυτό είναι καθήκον της Κυβέρνησης. Αυτός είναι ο ρόλος του κράτους, να εποπτεύσει την αγορά και αυτό το ρόλο τον αρνείσθε. Αυτό είναι το επιχείρημά μας και αυτή είναι η κριτική, την οποία ασκούμε.
      Σήμερα επαναλαμβάνω, είμαστε σε μια πολύ κρίσιμη φάση. ‘Εχουμε μια εξαιρετικά κρίσιμη συγκυρία και ταυτόχρονα είναι και ιδιαίτερη η συγκυρία, γιατί έχουμε κρίση της διεθνούς πετρελαϊκής αγοράς. Έχουμε μπροστά μας τη διεξαγωγή των Ολυμπιακών Αγώνων και μάλιστα σ’ ένα συνδυασμό εξαιρετικά σημαντικό για την οικονομία της χώρας εν μέσω τουριστικής περιόδου.
      Ξέρετε τι σημαίνει για την Ελλάδα τουριστική περίοδος, τουρισμός.
      Τρίτον, έχουμε -και είναι προφανή- έντονα, σχεδόν γενικευμένα φαινόμενα κερδοσκοπίας στην αγορά. Θα γίνω πιο συγκεκριμένος. Σήμερα έχουμε κρίση, γιατί σύμφωνα με τον ορισμό της κρίσης που δίνει ο Διεθνής Οργανισμός Ενέργειας, είναι η περίοδος όπου οι τιμές είναι αυξημένες πάνω από 50% από τη ζώνη τιμών του ΟΠΕΚ. Η ζώνη τιμών του ΟΠΕΚ είναι 25 δολάρια. Υπολογίστε και το 50%, φθάνουμε στα 37,5 δολάρια, ενώ το μπρεντ χθες μόλις -εσείς το είπατε, κύριε Υπουργέ, προηγουμένως- έφθασε στα 39 δολάρια.
      Τέταρτον, από την εμπειρία των Ολυμπιακών Αγώνων, -πριν και κατά την περίοδο των αγώνων- σε όποια χώρα και αν έγιναν, όπου και αν υπήρξαν Ολυμπιακοί Αγώνες, παντού υπήρχαν τα ίδια κερδοσκοπικά φαινόμενα. Όλες οι χώρες έκαναν ειδικά προγράμματα για να τα αντιμετωπίσουν. Δεν τα έκρυβαν. Καλούσαν όλο τον κόσμο και τους παράγοντες της αγοράς να συμβάλουν για να επωφεληθεί το σύνολο της οικονομίας και αντιμετώπιζαν αποφασιστικά τους κερδοσκόπους. Εδώ αρνείστε να το πράξετε.
      Υπάρχει, λοιπόν, σήμερα αποδεδειγμένα  το δικαιολογητικό πλαίσιο για μια συνετή και σώφρονα Κυβέρνηση, για να προχωρήσει σε μια δέσμη μέτρων, που, κατά τη γνώμη μου, πρέπει να περιλαμβάνει πρώτον την επιβολή πλαφόν για όλες τις περιοχές της χώρας, διαφορετικό κάθε φορά ανάλογα με το κόστος και σύμφωνα με τον ορισμό του πλαφόν που δίδεται στο νόμο με τον οποίο λειτουργεί σήμερα η αγορά.
      Δεύτερον, τη δέσμευση ότι η Κυβέρνηση θα αρνηθεί κάθε πρόταση για αύξηση των τιμολογίων των δημοσίων επιχειρήσεων κοινής ωφέλειας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω χρόνο και από τη δευτερολογία μου.
      Τρίτον, τη δέσμευση της Κυβέρνησης ότι δε θα αποδεχθεί αυξήσεις των τιμών των εισιτηρίων και περιορισμού του αριθμού των θέσεων στην οικονομική κατηγορία στα πλοία της ακτοπλοΐας ούτε την αύξηση τιμών για τη μεταφορά φορτηγών και αυτοκινήτων. Και φυσικά η ίδια δέσμευση θα πρέπει  να υπάρξει για τα ενδεχόμενα αιτήματα που θα υποβληθούν για αυξήσεις και στα υπόλοιπα μεταφορικά μέσα.
      Τέταρτον, να δοθεί άμεσα στη δημοσιότητα το πόρισμα της Επιτροπής Ανταγωνισμού για τις περιπτώσεις που η κυβέρνηση του ΠΑΣΟΚ παρέπεμψε για εναρμονισμένες πρακτικές στους Νομούς ολόκληρης της Κρήτης, της Δωδεκανήσου, των Κυκλάδων, της Κέρκυρας, της Άρτας και της Θεσπρωτίας και να επιβληθούν αμέσως τα αυστηρότερα δυνατά πρόστιμα με βάση το νόμο, για να δοθεί το σωστό μήνυμα στην αγορά.
      Στο σημείο αυτό κυρίες και κύριοι συνάδελφοι, επιτρέψτε μου να πω ότι η ομαδοποίηση αυτού του πορίσματος την οποία έκανε η Κυβέρνηση, με την έρευνα και σε άλλες περιοχές, με μεταγενέστερες περιπτώσεις και μετά τις παρέπεμψε στην Επιτροπή Ανταγωνισμού, στην πραγματικότητα ευνοεί τη δράση του καρτέλ και βεβαίως ουσιαστικά οδηγεί στην ατιμωρησία και πάνω από όλα οδηγεί στην αύξηση των κερδών των κερδοσκόπων και στην αφαίμαξη του εισοδήματος των πολιτών.
      Πέμπτον, πιστεύω ότι πρέπει να προχωρήσετε στην άμεση ανάληψη -και όλα μαζί τα μέτρα αυτά που προτείνω- και πρωτοβουλίας της Κυβέρνησης προς όλα τα μέρη του κύκλου της πετρελαϊκής αλυσίδας, όπως πρότεινε προηγουμένως και ο πρώην Υπουργός κ. Τσοχατζόπουλος, τη διύλιση, την εμπορία, τα πρατήρια, για την επίτευξη μιας δεσμευτικής συμφωνίας αυτοσυγκράτησης των τιμών, όπως το έπραξε η δική μας κυβέρνηση με εξαιρετική επιτυχία.
      Δεν αρκούν τα ευχολόγια των κυβερνητικών στελεχών. Δεν υπάρχει αυτόματος πιλότος στην αγορά. Και πάνω από όλα -το ξέρετε όλοι σας- δεν υπάρχουν ηθικοί κανόνες στην αγορά όταν προσφέρεται η μεγάλη ευκαιρία για το εύκολο, το μεγάλο και το γρήγορο κέρδος. Αντίθετα χρειάζεται πολιτική βούληση της Κυβέρνησης, χρειάζεται υπενθύμιση προς όλες τις κατευθύνσεις ότι οι πάσης φύσεως επιχειρήσεις αναλαμβάνουν ευθύνη απέναντι στην κοινωνία, έχουν ευθύνη απέναντι στο κοινωνικό σύνολο, ιδιαίτερα μάλιστα όταν οι επιχειρηματικές τους δράσεις ευνοούνται και επιδοτούνται στις περισσότερες περιπτώσεις τόσο από τον κρατικό προϋπολογισμό, άμεσα ή έμμεσα όσο και από τον κοινοτικό προϋπολογισμό, μέσω του Κοινοτικού Πλαισίου Στήριξης.
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ).
      Και στην προκειμένη περίπτωση, στο  πετρελαϊκό κύκλωμα όλες οι επιχειρήσεις εντάσσονται σε αυτή την κατηγορία, ενώ την ίδια στιγμή η οικονομική τους δραστηριότητα επιδρά καθοριστικά στο επίπεδο διαβίωσης του λαού, στην ανταγωνιστικότητα της οικονομίας και στην οικονομική ανάπτυξη της χώρας.
      Γι’ αυτό, λοιπόν, καλό είναι να τους υπενθυμίσετε τώρα, όπως το έκανε ο κ. Τσοχατζόπουλος και η κυβέρνησή μας τα προηγούμενα χρόνια, ότι έχουν αναλάβει μέρος μιας ευθύνης απέναντι στην κοινωνία και το κοινωνικό σύνολο και ως εκ τούτου θα πρέπει να περιορίσουν τα κέρδη τους.
Όσο η Κυβέρνηση παραμένει αδρανής, τόσο θα μεγαλώνει ο κίνδυνος να έχουμε εκρήξεις στις τιμές τις επόμενες μέρες.
      Κύριε Υπουργέ, έχετε αναλάβει ένα Υπουργείο το οποίο πραγματικά βρίσκεται αυτήν τη στιγμή «στο μάτι του κυκλώνα». Προσωπικά κατανοώ απόλυτα τη δυσκολία της θέσης σας και θέλω σε κάθε περίπτωση να εκλάβετε τις παρατηρήσεις μου όχι ως προσωπικές παρατηρήσεις ούτε προς το δικό σας πρόσωπο ούτε προς το πρόσωπο του Υφυπουργού κ. Σαλαγκούδη. Είναι πολιτικές παρατηρήσεις. 
      Εμείς κρίνουμε και κατακρίνουμε την έλλειψη τόλμης, αποφασιστικότητας και σχεδίου της Κυβέρνησης, την έλλειψη πολιτικής πρωτοβουλίας να παρέμβει στην αγορά. Εγκαταλείψτε τις ιδεοληψίες, λάβετε μέτρα. Αυτό ζητάει ο πολίτης. Μην κάθεστε με σταυρωμένα χέρια. Ο κόσμος απαιτεί άμεσα μέτρα. Αυτό θέλει από την κάθε κυβέρνηση. 
      Επιπλέον, εσείς «σηκώσατε ψηλά τη σημαία» του αγώνα ενάντια στην ακρίβεια. Τώρα «έχετε σηκώσει ψηλά τη σημαία» της ακρίβειας και υπεραμύνεστε, όπως σας είδαμε προηγουμένως εδώ, των τιμών που υπάρχουν σήμερα στην αγορά, προσπαθώντας να μας πείσετε ότι οι τιμές αυτές είναι οι χαμηλότερες στη διεθνή αγορά.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κύριε Παπουτσή, ολοκληρώσατε και το χρόνο της δευτερολογίας σας.
      Ο κ. Πολύδωρας έχει το λόγο για οκτώ λεπτά.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, θα κάνω τρεις παρατηρήσεις μάλλον πολιτικού χαρακτήρα, σημειώνοντας ότι ήταν καλή η επερώτηση που άσκησε η Αξιωματική Αντιπολίτευση και που ανέπτυξαν οι συνάδελφοι του ΠΑΣΟΚ, γιατί έδωσε την ευκαιρία στο Σώμα να αντιληφθεί και το μέγεθος του προβλήματος και τις εξηγήσεις από την πλευρά της Κυβέρνησης κατά έναν πλήρη και συστηματικό τρόπο.
      Μάλιστα, θέλω να πω ότι είναι επαινετή και η πρωτοβουλία που έλαβε η Κυβέρνηση πριν από μερικές μέρες να ενημερώσει την αρμόδια επιτροπή για την κατάσταση των υπερτιμολογήσεων ή γενικότερα για την κατάσταση της ακρίβειας και για την πετρελαϊκή κρίση. 
      Από αυτήν την άποψη, μπορώ να πω ότι είναι χρήσιμη ευρύτερα η σημερινή συζήτηση διότι είναι ζήτημα της κοινής λογικής να μην καλλιεργούνται προσδοκίες κέρδους και να προεξοφλούνται στην αγορά από τις διάφορες τάσεις. Εφόσον τα πράγματα εδώ απ’ αυτήν τη συζήτηση, προσληφθούν στις σωστές τους διαστάσεις, αυτό είναι όφελος για την εθνική οικονομία. Αυτή είναι η πρώτη μου παρατήρηση.
      Δεύτερη παρατήρηση: Από πολλούς συναδέλφους του ΠΑΣΟΚ και από τον Κοινοβουλευτικό Εκπρόσωπο κ. Παπουτσή σήμερα διετυπώθη κάτι που είναι αβάσιμο, ανεπαίριστο πολιτικά, αλλά δεν εκφράζει εμένα. Ως Κοινοβουλευτικός Εκπρόσωπος της Νέας Δημοκρατίας οφείλω να διατυπώσω αυτήν την αντιπαρατήρηση. Ποτέ η Νέα Δημοκρατία –κι αυτή είναι μία παλιά αιτίαση εις βάρος της Νέας Δημοκρατίας- δεν υπεστήριξε την ασυδοσία της αγοράς, ούτε σε κείμενα ούτε σε προφορικό λόγο ούτε και στη σημερινή πετρελαϊκή κρίση. Συνεπώς ή αυτός είναι ένας πλεονασμός, δηλαδή «αστόχημα βολής» –δε με αφορά το θέμα- ή, αν με αφορά και επιμένετε στον ισχυρισμό σας, λέω ότι είναι συκοφαντικός ο ισχυρισμός αυτός.
      Θυμίζω για τη γραμμή της πολιτικής οικονομίας ότι η «μητρόπολη» του καπιταλισμού, η Αμερική, είναι η χώρα με τους περισσότερους και αυστηρότερους ελέγχους μετά κυρώσεων. 
      Έτσι, λοιπόν, εγώ μπορώ να πω ότι το να κατοχυρώσουμε τους νόμους της αγοράς είναι μία πολιτική αποστολή της Νέας Δημοκρατίας την οποία αναλαμβάνει και από τους χρόνους που έφτιαχνε τα σχέδιά της ως Αξιωματική Αντιπολίτευση και σήμερα που εφαρμόζει τα σχέδιά της ως Κυβέρνηση. Είναι κάτι ωφέλιμο για μία οικονομία και για μία κοινωνία η θέσπιση κανόνων της αγοράς και επειδή αυτοί οι κανόνες της αγοράς δεν εφευρίσκονται κάθε πενταετία, είναι ωφέλιμη η κατοχύρωση της λειτουργίας τους. 
      Αυτήν την κατοχύρωση της λειτουργίας την εννοούμε μετά ελέγχων. Δεν μπορεί να είμαστε θεατές, παρατηρητές στην έξαρση και στο ξεδίπλωμα της ασυδοσίας και στην πετρελαϊκή κρίση που αντιμετωπίζουμε σήμερα. 
    Σ’ αυτό το σημείο εγκαλώ εγώ τη χθεσινή κυβέρνηση και σημερινή Αξιωματική Αντιπολίτευση και καλό είναι να συνεννοηθούμε σ’ αυτό. Γιατί ακούω τον κ. Σιούφα και τον κ. Σαλαγκούδη να λέει ότι ο βασικός νόμος για τη λειτουργία των πετρελαιοειδών στην Ελλάδα δε στηρίζεται στις αντίστοιχες αποφάσεις και τα προεδρικά διατάγματα, ώστε να κατασφαλίζεται η εφαρμοσιμότητά του. 
    Εγώ λέγω σ’ αυτό να συνεννοηθούμε περί τίνος πρόκειται. Διότι αξιοποιώ ένα ενδιάμεσο επιχείρημα του κ. Παπουτσή που ανέλυσε λεπτομερειακά την υπόθεση των προστίμων. Το πρόστιμο μη εφαρμοζόμενο, μη καταβαλλόμενο οδηγεί σε απαξίωση ολόκληρου του θεσμικού πλαισίου τι νομοθετούμε και εν τέλει τι εφαρμόζουμε. Διότι αν μου πείτε για την ευχέρεια των ενστάσεων, όπως μου είπατε, αντιλέγω και εγώ σαν παλαιός νομικός ότι θα ήταν δυνατόν η νομοθετική πρόβλεψη να ήταν τέτοια, ώστε να μη γίνεται αυτή η φοβερή αβελτηρία με τις ενστάσεις και τις επιδικίες. 
    Το πρόστιμο έχει αξία όταν καταβάλλεται στο σωστό χρόνο με μία χρονική αμεσότητα, όσον αφορά την παράνομη και έκνομη πράξη. Διαφορετικά είναι θεσμική υπεκφυγή ή αβελτηρία. Και είπε προσφυώς ο κ. Σιούφας ότι αυτή η αβελτηρία ήταν περίπου ένδολη γιατί είναι ολιγοπωλιακό το σύστημα και εξ ανάγκης δεν μπορείς να τους υποχρεώσεις με αμεσότερη κύρωση να καταβάλουν το πρόστιμο για να συμμορφωθούν. 
    Η τρίτη παρατήρησή μου είναι η εξής: Θέλω να διαμαρτυρηθώ για τους συναδέλφους του ΠΑΣΟΚ -που καλώς εκίνησαν αυτήν την πρωτοβουλία, ώστε να φανεί ότι η Κυβέρνηση και η πολιτεία, αντιδρούν για να αντιμετωπίσουμε αυτό το ζήτημα της πετρελαϊκής κρίσης- και να πω ότι η σειρά των μέτρων που ανέλαβε η Κυβέρνηση είναι πολύ σοβαρή, περιλαμβανομένης και της ευρωπαϊκής πρωτοβουλίας και διαμαρτύρομαι ότι υποτιμάτε την ιδιωτική πρωτοβουλία. Διότι εν παρενθέσει σημειώνω ότι υπάρχει και η ατλαντική διάσταση στην υπόθεση της πρόσφατης πετρελαϊκής κρίσης. Ολόκληρη η Ευρώπη εμφανίζει βαθμούς μη αυτοθωράκισής της για την υπόθεση πετρελαίου. 
    Έγκυρος ο ορισμός της πετρελαϊκής κρίσης όταν είναι πλέον το 50% η τιμή της ζώνης του ΟΠΕΚ και είναι πράγματι τώρα εν τω μέσω της πετρελαϊκής κρίσεως. Και ο βαθμός της εξάρτησης ανελύθη από τον κ. Σιούφα, ότι εμείς έχουμε πολύ σοβαρότερο βαθμό εξάρτησης από το πετρέλαιο απ’ ό,τι η λοιπή Ευρώπη. Και αν αλλιώς είχαν τα πράγματα θα είχαμε καλύτερες ευκαιρίες για να αντιμετωπίσουμε το θέμα. 
    Μην υποτιμάτε την ευρωπαϊκή πρωτοβουλία, διότι αυτή βρίσκει φυσικές συμμαχίες στους υπόλοιπους της Ευρώπης για να καταστρώσουμε τη θωράκισή μας και ιδιαίτερα για την περίπτωση ενός ζητήματος που αφορά φόρο, δηλαδή ειδικό φόρο κατανάλωσης από τα πετρελαιοειδή.
    Δύο καταλυτικές παρατηρήσεις δικές μου θα ήθελα να κάνω τώρα, κύριε Πρόεδρε.
    Εγώ θέλω από την Κυβέρνηση ως κόμμα της Συμπολίτευσης να παρακολουθήσει σοβαρά την υπόθεση του πλαφόν. Είπε ο κ. Σιούφας και ζητώ να το εκτιμήσουμε, ότι το πλαφόν έχει μία εγγενή ανωμαλία. Τραβά προς τα πάνω όλες τις τιμές. Και ενώ θέλουμε να αντιμετωπίσουμε την περίπτωση σ΄ ένα πεπερασμένο χρονικό διάστημα, σ’ αυτό το πεπερασμένο χρονικό διάστημα μπορεί να έχουμε μία ακούσια επίταση. 
    Εγώ ζητώ να δεχθείτε δύο πράγματα. Και ο κ. Σιούφας δεν το απέκλεισε αλλά το χαρακτήρισε ακραίο μέτρο για την ακραία περίπτωση. Πρώτον, να δείτε τι γίνεται με αυτούς τους μυστήριους εννέα ή δεκαεννέα νομούς …
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Επεμβαίνει η Επιτροπή Ανταγωνισμού …
    ΒΥΡΩΝ ΠΟΛΥΔΩΡΑΣ: Επιμένω εγώ, τι γίνεται με την ιδιορρυθμία στο κρεσέντο σε αυτούς ειδικά τους νομούς.
      Και τέλος, για τις παρατηρήσεις μου, μάλλον εκ της κοινής λογικής αιτήσεις- απαιτήσεις, μου σας ζητώ να οργανώσετε και τηλεφωνικό κέντρο για τις καταγγελίες και να δέχεστε τις ευθείες αιτιάσεις πολιτών, όπως είναι συνηθισμένο αυτό με τους αριθμούς, ότι εκεί είχαμε αυτήν την υπερβολική αύξηση στην αμόλυβδη βενζίνη ή με μόλυβδο ή στο πετρέλαιο. Είναι χρήσιμο να έχετε ως Υπουργείο την υπηρεσία υποδοχής για άμεση αντίδραση.
      Κατά τα λοιπά, κύριε Πρόεδρε, ισχυρίζομαι ότι δεν υπετίμησε κανένας την αξία και το ενδιαφέρον των συναδέλφων Βουλευτών για την έγερση της επερώτησης, αλλά εξίσου ζητώ να μην υποτιμηθούν και τα επιχειρήματα που ανέπτυξε η Κυβέρνηση δια του κ. Σιούφα, τα οποία κατά τη δική μου ερμηνεία -πρόσληψη είχαν το εξής χαρακτηριστικό: είμαστε σε εγρήγορση και σε καλή –μάλιστα μπορούμε να πούμε σε καλύτερη απ’ ό,τι εσείς στο παρελθόν- ετοιμότητα αντιδράσεως. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας ο κ. Γκατζής, για οκτώ λεπτά.
      ΝΙΚΟΛΑΟΣ ΓΚΑΤΖΗΣ: Θα πάρω και τη δευτερολογία μου, κύριε Πρόεδρε, γιατί αυτά που έχω να πω, δεν μπορώ να τα διατυπώσω μέσα σε οκτώ λεπτά. 
      ΠΡΟΕΔΡΕΥΩΝ (Ιωάννης Τραγάκης): Δεν έχετε δικαίωμα δευτερολογίας, κύριε συνάδελφε, όπως δεν έχει και ο κ. Πολύδωρας. 
      ΝΙΚΟΛΑΟΣ ΓΚΑΤΖΗΣ: Σύμφωνοι, κύριε Πρόεδρε, αλλά με λίγη ανοχή θα προσπαθήσω να τα πω. 
      Κυρίες και κύριοι συνάδελφοι, σήμερα πραγματικά γίνεται μια συζήτηση με αντεστραμμένους τους ρόλους. Αυτά που έλεγε η Αξιωματική Αντιπολίτευση, πριν από μερικούς μήνες και τώρα Κυβέρνηση, τα λέγει η σημερινή Ααξιωματική Αντιπολίτευση, πρώην κυβέρνηση. 
      Ακούμε και τα δυο μεγάλα κόμματα να τους έχει πιάσει ένας μεγάλος πόνος για τα λαϊκά στρώματα! Είναι, όμως, έτσι; Γιατί δεν στέκονται στο πραγματικό πρόβλημα που είναι σήμερα η αισχροκέρδεια που μπορεί να μειωθεί, αλλά βρίσκεται, όμως, έξω από τις πολιτικές τους;
      Η Κυβέρνηση π.χ. βρήκε αυτό το τρικ –και θα συμφωνήσω εδώ με τον κ. Παπουτσή- με την Ευρωπαϊκή Ένωση, το να πάει δηλαδή στην Ευρωπαϊκή Επιτροπή, να ληφθεί απόφαση κλπ. –και αν ληφθεί- η οποία θα εφαρμοστεί σε περιόδους απότομης αύξησης των πετρελαιοειδών, να υπάρξει δηλαδή ένα μέτρο παρέμβασης. 
      Το ΠΑΣΟΚ από την άλλη μεριά μιλάει για αισχροκέρδεια, αλλά την αισχροκέρδεια τη ρίχνει μόνο στο κύκλωμα εμπορίας. Τι γίνεται, όμως, με τα διυλιστήρια; Αφού έδωσε τα διυλιστήρια στο Λάτση, που ήταν ο κρατικός φορέας και θα μπορούσε να κάνει σήμερα παρέμβαση μέσω των διυλιστηρίων –σήμερα δεν κάνει- από την άλλη πλευρά εκ μέρους του ΠΑΣΟΚ υπάρχει πόνος μήπως και μειωθούν οι μετοχές του Λάτση και χάσει ο Λάτσης! Μα, είναι σοβαρά αυτά τα πράγματα και να λέτε μετά ότι νοιάζεστε για τα λαϊκά στρώματα; 
      Θα ήθελα επίσης να πω ότι και η Κυβέρνηση δεν μπορεί να νίπτει τας χείρας της. Όλοι, κύριοι συνάδελφοι, γνωρίζουμε, ότι με βάση τους κανόνες της αγοράς, αυτού του στείρου ανταγωνισμού- όταν μάλιστα αυτή η ακρίβεια των πετρελαιοειδών ανακυκλώνεται στα είδη πλατιάς λαϊκής κατανάλωσης- η τιμή δεν καθορίζεται σύμφωνα με τον ανταγωνισμό, αλλά σύμφωνα με τη μονοπωλιακή ή ολιγοπωλιακή πολιτική την οποία έχει εφεύρει και η Κυβέρνηση. Βασικά τα δυο ουσιαστικά μονοπώλια των διυλιστηρίων και οι τρεις μεγάλες αδελφές, είναι αυτά που καθορίζουν τις τιμές. Μάλιστα, κύριε Υπουργέ, εδώ στην Ελλάδα διαθέτουμε τα ακριβότερα προ φόρων καύσιμα και τα φθηνότερα μετά φόρων. Μας είπατε ότι έχουμε τα φθηνότερα. Θα έπρεπε, όμως, πριν πείτε αυτό, να κάνετε το συσχετισμό ανάμεσα στο μεροκάματο του Ευρωπαίου εργάτη και μισθωτού και του Έλληνα εργάτη και μισθωτού.  Αν κάνετε, λοιπόν, αυτήν τη σύγκριση, θα δείτε ότι έχουμε τα ακριβότερα καύσιμα σε όλη την Ευρωπαϊκή Ένωση και όχι μόνο. 
      Πέρα από εκεί να δούμε τι γίνεται με τα διυλιστήρια. Εκτός φόρου, η Ελλάδα, κύριε Υπουργέ, έχει 324 ευρώ ενώ η Γαλλία έχει 243 και η Αγγλία 253. Μετά φόρων πώς διαμορφώνονται; Αντιστρέφονται αυτά. Έχουμε αύξηση ουσιαστικά της τιμής του πετρελαίου σε σχέση φυσικά με το μεροκάματο όπως σας είπα παρακάτω κλπ. και που είναι πανάκριβο. Τα διυλιστήρια που αφήνει απέξω το ΠΑΣΟΚ, κύριε Τσοχατζόπουλε και κύριε Παπουτσή, ανεβαίνουν 50% περίπου τα κέρδη τους ετησίως. Τι σημαίνει αυτό; Πού είναι η παρέμβαση της αισχροκέρδειας στα διυλιστήρια; Οι εταιρείες μέχρι το 2000 περίπου είχαν 8,5% -12,5% κέρδη. Από το τέλος του 2003 και το 2004 αυτό, κύριοι Βουλευτές, έφθασε να είναι από το 13,5% μέχρι το 22%. Και σήμερα βρίσκεται ακριβώς στο 22%. 
      Ποια, λοιπόν, είναι η παρέμβαση και ποια η αισχροκέρδεια; Μιλάτε και οι δύο ότι ο ένας έβαλε πρόστιμο και ο άλλος δεν τα έπιασε. Ποιους; Τους πρατηριούχους; Αυτοί διαμορφώνουν τις τιμές με το 2%, 3% που παίρνουν κέρδος; Αυτούς πάτε να κυνηγήσετε; Εκεί γίνεται η αισχροκέρδεια; Ή στα άλλα είδη πλατιάς λαϊκής κατανάλωσης, που μιλάτε για τα κηπευτικά κλπ. και το ΠΑΣΟΚ προηγούμενα όταν έκανε τη συζήτηση για ορισμένα μέτρα, έπιασε τους μεγαλέμπορους, έδωσε τη διακίνηση τελικά των οπωροκηπευτικών να τους αφαιρέσει από τους αισχρούς αυτούς που παίρνουν δέκα τόνους, σημειώνουν στα τιμολόγια πέντε και πουλάνε την τιμή των δέκα στο μικροπωλητή; Αυτή είναι η αισχροκέρδεια. Εκεί διακινείται και το ξέρετε καλύτερα από μένα. Το ίδιο συνεχίζει σήμερα και η πολιτική της Νέας Δημοκρατίας. Νίπτει τας χείρας της. Και βέβαια δεν δέχεται η Ευρωπαϊκή Ένωση πλαφόν και σας το είπε όταν το κουβεντιάσατε, να μη διαστρεβλώσετε δήθεν την αγορά. Δηλαδή προς τα πάνω διαστρεβλώνεται η αγορά. Διαμόρφωση, όμως, κατώτερης τιμής, κατώφλι τιμής, δεν πρέπει να επιβάλει η αγορά, δεν μας το επιτρέπουν τα μονοπώλια. Να δουν οι εργαζόμενοι και ενόψει των ευρωεκλογών ποιες πολιτικές εξυπηρετούν σήμερα τους αισχροκερδείς, τα μονοπώλια που ελέγχουν τις αγορές και στα καύσιμα και βασικότερα στα άλλα μέσα πρώτης ανάγκης και πλατιάς λαϊκής κατανάλωσης.
      Κύριοι Βουλευτές, πολλά θα μπορούσε να πει κανείς γι’ αυτά. Είπε, όμως, ο κύριος Υπουργός ότι οι Ολυμπιακοί είναι εθνικός στόχος. Να πω εδώ ότι έγινε στόχος των μονοπωλίων. Να πω επίσης και στην προηγούμενη Κυβέρνηση ότι με τους νόμους που ψήφισε,  ουσιαστικά όλη την εκμεταλλευτική κίνηση της εμπορίας, υπηρεσιών κλπ., παρέδωσε για ένα κομμάτι ψωμί και στις περισσότερες περιπτώσεις δωρεάν στα μονοπώλια την εκμετάλλευση των Ολυμπιακών Αγώνων. Δεν είναι για τους εργαζόμενους, δεν είναι για το λαό οι Ολυμπιακοί Αγώνες. Είναι για τα μεγαλοσυμφέροντα τα οποία εσείς υπηρετείτε. 
      Πιο συγκεκριμένα, θα ήθελα να κάνω ορισμένες προτάσεις, κύριε Πρόεδρε, και να κλείσω μ’ αυτό. Εμείς θεωρούμε ότι η ακρίβεια αυτή δεν είναι μόνο στα πετρελαιοειδή. Είσθε διατεθειμένοι, κύριε Υπουργέ, να καταργήσετε το ΦΠΑ τουλάχιστον στα είδη πλατιάς λαϊκής κατανάλωσης; Είσθε διατεθειμένοι να πάρετε μέτρα ούτως ώστε να μην ακριβύνουν, εκεί που έχετε σήμερα, έστω αυτόν τον έλεγχο –γιατί η Ευρωπαϊκή Ένωση λέει να τον χάσετε και αυτόν, σε σύντομο χρόνο, την παρέμβαση που έχουμε στις επιχειρήσεις δημόσιου χαρακτήρα και να περάσουν στον ιδιώτη- να είσθε και εκεί αποφασισμένοι να σταματήσετε οποιαδήποτε αύξηση; Είσθε αποφασισμένοι τελικά να μειώσετε και να παγώσετε τις τιμές στα πετρελαιοειδή; Είσθε διατεθειμένοι, επειδή ακούστηκε για τους αγρότες και οι δύο να λέτε να δώσετε τιμή leasing και στους αγρότες που δίνετε στους εφοπλιστές; Σ’ αυτούς το δίνετε και έχουμε κάθε χρόνο τρισεκατομμύρια δολάρια κέρδη  από αυτούς. 
      Εμείς λέμε, λοιπόν, και εκφράζουμε τους πόθους και τα όνειρα για ποιότητα έστω ζωής μέσα από αγώνες, των εργαζομένων και λέμε ότι η διακίνηση των πετρελαιοειδών αν δεν κοινωνικοποιηθεί, η αισχροκέρδεια θα βαδίζει από το κακό στο χειρότερο.
      Λέμε, λοιπόν, ότι για να γίνει αυτό από την άλλη μεριά, χρειάζεται άλλη πολιτική. Είναι ευκαιρία να δώσουν και ένα μήνυμα με την Ευρωπαϊκή Ένωση οι εργαζόμενοι, αν θέλουν πραγματικά να έχουν φθηνό πετρέλαιο, φθηνές κοινωνικές υπηρεσίες, φθηνό σχολειό, τσάμπα σχολειό, τσάμπα υγεία και πολύ περισσότερο τα είδη λαϊκής κατανάλωσης, γιατί έρχονται πολύ χειρότερες μέρες και από αυτά που εξήγγειλε ο Γκαργκάνας και από το μήνυμα από την Ευρωπαϊκή Ένωση για συνεχή πολιτική της σφιχτής λιτότητας κλπ. 
      Τελειώνοντας θέλω να πω το εξής: Πρέπει, κύριε Υπουργέ, να παρέμβετε και στα διυλιστήρια. Δεν μπορεί να υπάρχουν τέτοια μεγάλα κέρδη. Δεν μπορεί τελικά, για να μην μειωθούν οι τιμές του Λάτση, να μην παρέμβετε και στα διυλιστήρια. Είναι αισχροκέρδεια και σας ανέφερα τα νούμερα. Να μειώσετε τις τιμές. Αντιδράστε και μην εφαρμόσετε τις οδηγίες της Ευρωπαϊκής Ένωσης. Κοινωνική πολιτική θα κάνετε και θα σώσετε χιλιάδες νοικοκυριά, ιδιαίτερα τα φτωχά λαϊκά στρώματα και οι μικρομεσαίοι της πόλης και του χωριού, που με αυτές τις αλυσιδωτές ακρίβειες οδηγούνται στην εξαθλίωση. Νομίζουμε ότι η αισχροκέρδεια δεν χτυπιέται, εάν δεν μπει νυστέρι και στα κέρδη των εταιριών και εάν και εσείς δεν μειώσετε τους φόρους, ειδικότερα των ειδικό φόρο κατανάλωσης κλπ.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η Κοινοβουλευτική Εκπρόσωπος του Συνασπισμού της Ριζοσπαστικής Αριστεράς κ. Ασημίνα Ξηροτύρη-Αικατερινάρη για οκτώ λεπτά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα μου δώσετε μία μικρή παράταση, κύριε Πρόεδρε.
      Κύριε Πρόεδρε, κύριε Υπουργέ, κύριοι συνάδελφοι, ζούμε σε μία περίοδο όπου η απελευθέρωση των αγορών ακόμη και για πολύ βασικά αγαθά όπως το νερό, η ενέργεια που συζητάμε σήμερα, οι επικοινωνίες, οι βασικές κοινωνικές παροχές όπως η υγεία και η παιδεία, για όλα αυτά η απελευθέρωση της αγοράς και ο ανταγωνισμός -τις περισσότερες φορές άκρατος και όχι υγιής- έχουν αναδειχθεί σε πανάκεια της οικονομικής και διαχειριστικής πολιτικής, ακόμα και όταν πρόκειται για χώρες, όπως είναι η δική μας. 
      (Στο σημείο αυτό την Προεδρική Έδρα  καταλαμβάνει ο  Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Και βέβαια δεν λειτούργησε, όπως έπρεπε η Επιτροπή Ανταγωνισμού, και βέβαια έχουν δημιουργηθεί φαινόμενα τα οποία συνιστούν τα φαινόμενα του καρτέλ, τις ολιγοπωλιακές καταστάσεις και σε όλους μας είναι γνωστό ότι φθάσαμε ήδη στην αντίπερα όχθη. Οι επιχειρήσεις αυξάνουν τα κέρδη τους ή τα ίδια κεφάλαια –όχι βέβαια τις επενδύσεις τους- πέραν της αύξησης της κατανάλωσης, που αυτό σημαίνει τελικά μία βίαιη ανακατανομή των εισοδημάτων υπέρ των ισχυρών. 
      Δεν έχω πολύ χρόνο να αναφερθώ σε πολλές έρευνες που έχει κάνει η EUROSTAT αλλά και η ΓΣΕΕ και το Εργατικό Κέντρο Θεσσαλονίκης από το οποίο προκύπτει, ότι οι μεγάλες ελληνικές επιχειρήσεις σε σχέση με τις μεγάλες επιχειρήσεις των κρατών-μελών της Ευρωπαϊκής Ένωσης έχουν πολύ περισσότερα ίδια κεφάλαια, έχουν κάνει μικρότερες επενδύσεις και βέβαια, όπως είναι σε όλους γνωστό, έχουν δημιουργήσει λιγότερες ή καθόλου θέσεις εργασίας. 
      Έτσι στην περίπτωση των καυσίμων με το πρόσχημα της διεθνούς ανόδου της τιμής σιγά-σιγά, εάν δεν πάρουμε μέτρα, όλες οι επιχειρήσεις θα αυξήσουν τις τιμές ανεξάρτητα αν είχαν ενεργειακό κόστος ή όχι. Ήδη στο κύκλωμα διύλισης, εμπορίας και διανομής του πετρελαίου έχουν εγκλωβιστεί ισχυρές κερδοσκοπικές πιέσεις που ανέβασαν στα ύψη την τελική τιμή της βενζίνης, μια τιμή η οποία θα εδικαιολογείτο να ανέβει λίγο σε σχέση με την άνοδο των τιμών στη διεθνή αγορά. Έρχονται σε αυτήν την αλυσίδα οι πολυεθνικές εταιρείες εμπορίας πετρελαιοειδών να προσθέσουν τα δικά τους κέρδη στις ήδη αυξημένες τιμές, εταιρείες εμπορίας οι οποίες ευνοήθηκαν πάρα πολύ, ενώ δεν προσφέρουν τίποτε άλλο ούτε σε επενδύσεις ούτε σε άλλες δραστηριότητες ούτε δημιουργούν ανάπτυξη και σταθερές θέσεις εργασίας. Σε αυτά προστίθεται ο μεγάλος αριθμός των πρατηρίων, τα περισσότερα αναλογικά απ’ ό,τι στην Ευρώπη τα οποία κατά 70% ανήκουν στις μεγάλες εταιρείες πετρελαιοειδών και έχουν περιθώρια κέρδους 15% έναντι 10% στην Ευρωπαϊκή Ένωση.
      Είναι γεγονός ότι η Κυβέρνηση στο από εβδομάδες διογκούμενο πρόβλημα δεν έχει πράξει όσα θα όφειλε. Κατηγορείται από την επερώτηση, από το ΠΑΣΟΚ και από εμάς ότι υπάρχει μία σχετική απραξία, δεν υπάρχει εγρήγορση, στην αντιμετώπιση αυτού του μεγάλου προβλήματος. 
      Αναδεικνύετε σήμερα την πρότασή σας προς την Ευρωπαϊκή Ένωση για μείωση του ειδικού φόρου κατανάλωσης. Είναι μία πρόταση η οποία μεταξύ των άλλων περικλείει και πολλές αντιφάσεις.
      Ο απώτερος στόχος, νομίζω, όλων μας –και της Ευρωπαϊκής Ένωσης- είναι να δημιουργηθούν τέτοια αντικίνητρα, τέτοιες συνθήκες ούτως ώστε να μειώσουμε την κατανάλωση των πετρελαιοειδών και να στραφούμε σε άλλες πιο φιλικές προς το περιβάλλον εναλλακτικές μορφές ενέργειας. 
      Θα ήθελα να σας ρωτήσω: Θα προτείνατε, μαζί με αυτό που προτείνετε, στην Ευρωπαϊκή Ένωση να υιοθετήσει ένα ταμείο, ένα μηχανισμό ούτως ώστε από αυτούς τους ειδικούς φόρους, σε περιόδους που θα είναι χαμηλές οι τιμές, να μπορεί να εξοικονομεί κάποια χρήματα και για να διορθώνει καταστάσεις σε περιόδους ανόδου των τιμών, αλλά και για να διαχειρίζεται πολιτικές οι οποίες θα μειώνουν την εξάρτηση από το πετρέλαιο;
      Η Αξιωματική Αντιπολίτευση σήμερα κατηγορεί την Κυβέρνηση γιατί δεν παίρνει μέτρα, όπως είχε πάρει αυτή στο παρελθόν ως κυβέρνηση. Εμείς, όμως, λέμε ότι τα μέτρα εκείνα ήταν πυροσβεστικού χαρακτήρα και προσωρινά αν θυμηθούμε, παραδείγματος χάρη, την παρέμβασή της σαν συντονιστή στην τριμερή συμφωνία των διυλιστηρίων, των εταιρειών εμπορίας και των βενζινοπωλών για τη συγκράτηση των τιμών. Τελικά φαίνεται και από την επερώτηση ότι το ΠΑΣΟΚ πιέζει τη Νέα Δημοκρατία να κάνει το ίδιο που έκανε και στο παρελθόν, δηλαδή πυροσβεστικού χαρακτήρα μέτρα για έναν πρόσκαιρο έλεγχο της αγοράς. 
      Και θα αναφερθώ και εγώ εδώ σε μία από τις υγιέστερες επιχειρήσεις του δημόσιου τομέα τα ΕΛΠΕ τα οποία οδηγήσαμε σιγά-σιγά σε μία ατυχέστατη ιδιωτικοποίηση και, αν μου επιτραπεί ο όρος, σε μία εκχώρηση στο ιδιωτικό συμφέρον.
      Επανέρχομαι να ρωτήσω την Κυβέρνηση αν περιμένοντας να αποφασίσουν οι δεκατέσσερις Υπουργοί μέσα στο επόμενο δεκαπενθήμερο θα παρακολουθεί την ξέφρενη κούρσα των τιμών. Τι θα κάνει για να πατάξει την κερδοσκοπία και να συμπιέσει το κόστος διύλισης και εμπορίας που είναι το μεγαλύτερο στην Ευρωπαϊκή Ένωση; Θα περιμένει τις ανατιμήσεις που θα επέλθουν και στα άλλα αγαθά ως μία αναμενόμενη μετακύλιση της κατάστασης σε ένα ευρύ φάσμα προϊόντων με μόνο όπλο και αντίδοτο το γενικό και αόριστο δόγμα του νεοφιλελευθερισμού, δηλαδή τον ελεύθερο ανταγωνισμό; Δεν είναι πάντα υγιής ο ανταγωνισμός και δεν είναι πάντα πανάκεια ιδιαίτερα για τη δική μας χώρα. Εκεί θα εναποθέσουμε τις ελπίδες μας; 
      Θα καταργήσετε τη δυνατότητα επιβολής πλαφόν. Άκουσα ότι υπάρχει ένας προβληματισμός διαφορετικός σήμερα. Εμείς λέμε να μην καταργηθεί αυτή η δυνατότητα, γιατί όλο αυτό το σύστημα τελικά θα πυροδοτήσει την ακρίβεια, θα διαβρώσει την αγοραστική δύναμη των εισοδημάτων, ιδιαίτερα των πιο αδύναμων στρωμάτων, των χαμηλόμισθων και των μικρών επιχειρήσεων που αυτήν τη στιγμή πληρώνουν όσο κανένας άλλος αυτό το επιπρόσθετο μεγάλο πρόβλημα.
      Τελικά, θεωρώ ότι δεν κάνετε και δεν άκουσα προτάσεις -ούτε και κατά τη συζήτηση σήμερα από το ΠΑΣΟΚ- για μία μακροπρόθεσμη επίλυση του προβλήματος, δηλαδή πως θα ετοιμαστούμε ούτως ώστε σε επαναλαμβανόμενες τέτοιες ανατιμήσεις να έχουμε πάρει τα μέτρα μας και να μπορούμε να αντεπεξέλθουμε. 
      Διότι, κύριοι συνάδελφοι, μετά την εισβολή των Η.Π.Α. στο Ιράκ μερικοί έλεγαν ότι θα φθηνύνει το πετρέλαιο. Τελικά και αυτό ακρίβυνε και οι επαίσχυντες πράξεις της εισβολής μας έμειναν και τα βασανιστήρια και όλα αυτά τα οποία επιβαρύνονται και οι άλλοι λαοί.
      Πρέπει, λοιπόν, να συμφωνήσουμε όλοι εδώ ότι πέρα από την οικονομική διάσταση της ενέργειας υπάρχει και η περιβαλλοντική, υπάρχουν και οι προσπάθειες για την απεξάρτηση από την πετρελαϊκή ενέργεια.
      Πέρα από τις σημαντικές υποχρεώσεις μας που προέρχονται από την κύρωση του Πρωτοκόλλου του Κιότο για τη μείωση των ρύπων από το φαινόμενο του θερμοκηπίου, πολιτικές οι οποίες πρέπει να οδηγήσουν στις ανανεώσιμες πηγές ενέργειας, στη χρήση του φυσικού αερίου, στη χρήση της γεωθερμίας, στη μείωση της ενέργειας στον κτιριακό τομέα υπάρχει και μία άλλη σημαντική υποχρέωση της χώρας μας που έχει εισάγει η Κοινοτική Οδηγία 30/2003 που αφορά την υποχρεωτική διάθεση βιοκαυσίμων στην αγορά.
Πρέπει μέχρι το 2004 το 2% των καυσίμων να προέρχονται από βιοκαύσιμα, κάτι που είναι πάρα πολύ σημαντικό για τον αγροτικό τομέα.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μισό λεπτό, κύριε Πρόεδρε, και τελειώνω.
      Επιμένουμε, λοιπόν, εμείς ότι πέρα από τα βραχυπρόθεσμα μέτρα που πρέπει να πάρετε, θα πρέπει να πάρετε και μέτρα γιατί η ελληνική οικονομία είναι σπάταλη ενεργειακά. Και το ξέρετε πάρα πολύ καλά. 
      Συγκεκριμένα, είναι κατά 36% περισσότερο σπάταλη ενεργειακά από το 20% του μέσου ευρωπαϊκού όρου. Θα λέγαμε ότι κάθε χρόνο σαράντα χιλιάδες νέα ΙΧ επιβαρύνουν τον ιστό της πρωτεύουσας, για παράδειγμα. Ο δείκτης ιδιοκτησίας κατά την τελευταία δεκαπενταετία έχει αυξηθεί κατά 50% περίπου. Η κίνηση αυτή συνεπάγεται κατανάλωση 1,2 δισεκατομμύρια λίτρων βενζίνης. Αν είχαμε κάνει κάποιες περιοριστικές πολιτικές, θα είχαμε κερδίσει πάρα πολλά -αναφέρθηκε και ο κύριος Υπουργός- και στα θέματα του αυτοκινήτου και σε άλλα θέματα, για τα οποία η Ελλάδα απαράδεκτα σε σχέση και με τις άλλες αναπτυγμένες χώρες της Ευρωπαϊκής Ένωσης παρουσιάζει ιδιαίτερη εξάρτηση από το πετρέλαιο.
      Θα ήθελα εδώ να αναφέρω ότι θα πρέπει να προχωρήσετε σε πριμοδότηση με φορολογικά μέτρα για τα εναλλακτικά καύσιμα και επιτέλους εγκαταλείψτε κι εσείς ως νέα Κυβέρνηση να ανάγετε τις οδικές μεταφορές ως τον κυρίαρχο των μεταφορών. Επιτέλους, ας συμφωνήσουμε όλοι ότι πρέπει να στηρίξουμε το σιδηρόδρομο, ότι πρέπει να στηρίξουμε τα μαζικά μέσα μεταφοράς και στα αστικά κέντρα και στην περιφέρεια, ούτως ώστε να απαλλαγούμε επιτέλους απ’ αυτό το σύνδρομο του ΙΧ και των οδικών μεταφορών.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Τσοχατζόπουλος έχει το λόγο για να δευτερολογήσει για επτά λεπτά.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, θα ήθελα να απευθυνθώ και στον κύριο Υπουργό –δεν ξέρω αν είναι εδώ- και στον κύριο Υφυπουργό και να ξεκαθαρίσουμε ένα θέμα: 
      Εμείς όταν κάνουμε μία επερώτηση θέλουμε να συζητήσουμε επί της ουσίας. Ούτε σκιαμαχούμε ούτε θέλουμε να κάνουμε αντιπολίτευση για την αντιπολίτευση ούτε θέλουμε να χρησιμοποιήσουμε τεχνικούς όρους, τους οποίους δεν καταλαβαίνει ο πολίτης, για να αποδείξει την ορθότητα ο ένας ή ο άλλος της σκέψης του. Πολύ λιγότερο δεν θέλουμε να αποποιηθούμε των ευθυνών μας, για το οποίο μας καταγγείλατε, διότι για το κυβερνητικό μας έργο είμαστε περήφανοι. Είναι αποτελεσματικό, ιδιαίτερα σ’ αυτόν τον τομέα που συζητάμε σήμερα υπάρχει ένα σύγχρονο, αποδεκτό από όλους, θεσμικό πλαίσιο που λειτουργεί με επιτυχία, υπάρχει μια ολοένα και περισσότερο ανταγωνιστικά διαμορφούμενη αγορά. Εκείνο το οποίο χρειάζεται είναι να υπάρξει η κατάλληλη πολιτική. 
      Εμείς δεν ήρθαμε να σας πούμε, κύριοι Υπουργοί, ότι δεν εργάζεστε, ότι δεν δραστηριοποιείστε, για το οποίο επιχείρησε να απολογηθεί προηγουμένως ο κύριος Υπουργός. Εμείς διαφωνούμε με την πολιτική, την οποίαν υλοποιείτε. Είναι δικό σας δικαίωμα και δική σας πρωτοβουλία να εργασθείτε προς την κατεύθυνση, την οποίαν επιθυμείτε, όμως η πολιτική που εφαρμόζετε είναι ακριβώς η λανθασμένη πολιτική. Έχουμε πολιτική διαφωνία εν προκειμένω στο περιεχόμενο και στην ουσία της πολιτικής και των μέτρων, τα οποία λαμβάνετε. 
      Το πρόβλημα, στο οποίο έχουμε να απαντήσουμε, κυρίες και κύριοι συνάδελφοι –και αυτό ενδιαφέρει τον ελληνικό λαό- είναι ότι τους τελευταίους τρεις μήνες πληρώνει περίπου 16% ακριβότερο το καύσιμο που χρησιμοποιεί είτε για το μέσο μαζικής μεταφοράς είτε για την επιχείρησή του από ό,τι πριν τρεις μήνες. Αυτό είναι το πρόβλημα, απλοποιημένο αν θέλετε.
      Προηγουμένως εξετάσαμε αναλυτικά γιατί υπάρχει πρόβλημα κοστολόγησης και στα διυλιστήρια και γιατί υπάρχει υψηλό περιθώριο κέρδους στις εταιρείες εμπορείας και γιατί και οι πρατηριούχοι έχουν τη δική τους συμβολή και γιατί τελικά, αν θέλουμε να λύσουμε το πρόβλημα, πρέπει να υπάρξει συμβολή όλων. Και μάλιστα στην πρόταση που σας έκανα σε σχέση με το πλαφόν, το οποίο πρότεινα να εφαρμοστεί μέσα σε δέκα ημέρες εάν δεν επανέλθουν μόνες τους οι επιχειρήσεις στις προηγούμενες τιμές, έχει το λόγο συμμετοχής δύο, δύο και ένα -δεν ξέρω γιατί το κατηγόρησε ο κύριος Υπουργός, εμείς το εφαρμόσαμε ξανά στο παρελθόν- δηλαδή ένα μέρος οι πρατηριούχοι, δύο μέρη τα διυλιστήρια και οι εταιρείες εμπορίας, ώστε να συμβάλλουμε στη σύγκλιση των τιμών προς τα κάτω.
      Η αγορά απαιτεί, κυρίες και κύριοι συνάδελφοι, ανταγωνιστικές τιμές. Η δική μας αντίληψη ακριβώς είναι ότι για να πετύχουμε ανταγωνιστικές τιμές στην αγορά υπάρχει μόνο ένας τρόπος: να παρέμβετε ρυθμιστικά. Ρυθμίσεις παρέμβασης στην αγορά είναι η πολιτική την οποία σας προτείνουμε, με την οποία όμως εσείς διαφωνείτε. Εσείς είστε κατά της ρύθμισης, θέλετε απορυθμισμένες αγορές. Δεν θέλετε να παρέμβετε. Και με εντυπωσιάζει το γεγονός ότι και οι προτάσεις τις οποίες κάνατε μέχρι σήμερα εκπέμπουν όλη αυτήν τη φιλοσοφία της αποχής, της μη ανάμειξης, «δεν μας αφορά, αφήστε την αγορά να λειτουργήσει». 
      Όμως ακριβώς εκεί είναι η διαφορά. Η πρότασή σας στην Ευρωπαϊκή Ένωση ειλικρινά με εκπλήσσει. Ειλικρινά δεν γνωρίζετε ότι η Ευρωπαϊκή Ένωση θέλει να αυξήσει το κατώτατο όριο φορολογίας για τα καύσιμα, διότι πιστεύει ότι πρέπει να επιβαρύνει την κίνηση στα μέσα μαζικής μεταφοράς για να μπορέσουν να υπάρξουν εναλλακτικές πηγές ενέργειας, να υπάρξει μέλλον γι΄ αυτές και να μπορέσουν να είναι κατάλληλες να χρησιμοποιηθούν; Γι’ αυτό μην έχετε καμία ελπίδα για  μία τέτοια πρόταση. Ούτε οι νεοφιλελεύθερες κυβερνήσεις της Ευρωπαϊκής Ένωσης δεν θα τη δεχθούν. Εσείς τι προτείνετε; Να αναλάβει το κράτος. Αντί να μειώσουμε τα υπερκέρδη και την κερδοσκοπία, να αναλάβει το κράτος να καλύψει τη διαφορά αυτή. Μα, αυτό είναι πρωτοφανές, δείχνει όμως τη διαφορά πολιτικής την οποία έχουμε. Εσείς πιστεύετε ότι πρέπει να ανεχθούμε την αισχροκέρδεια, έστω και αν πληρώνει ο καταναλωτής σε καθημερινή βάση, γιατί δεν πρέπει να παρέμβουμε στις αγορές. Το ίδιο φαινόμενο υπάρχει όχι μόνο στα καύσιμα αλλά και σε άλλες αγορές, είτε στα βιομηχανικά προϊόντα είτε στα οπωροκηπευτικά προϊόντα  είτε οπουδήποτε αλλού. 
      Επομένως, εκείνο που εγώ θέλω να επισημάνω είναι το εξής: Σε αυτό το σημείο μπορούμε να βρούμε πεδίο συνεργασίας; Εκεί είναι το κρίσιμο θέμα. Εσείς είστε διατεθειμένοι να χρησιμοποιήσετε μέτρα πολιτικής τα οποία διαφοροποιούνται από την –αν θέλετε- ιδεολογία σας, τις δοξασίες σας περί ελεύθερης αγοράς, τις οποίες έχετε και σύμφωνα με τις οποίες η αγορά πρέπει αρρύθμιστα, χωρίς να παρεμβαίνει κανείς, να λειτουργεί μόνη της και να λύνει τα προβλήματα; Μόνο έτσι θα μπορέσουμε να απαντήσουμε, πολιτικά πρώτα απ’ όλα. Το τεχνικό μέρος θα το βρούμε, δεν είναι εκεί η δυσκολία νομίζω. Πολιτικά θα μπορέσουμε να απαντήσουμε στο μέγιστο πολιτικό, κοινωνικό και οικονομικό πρόβλημα που ζει αυτήν την περίοδο ο ελληνικός λαός, διότι ως καταναλωτής ξαφνικά βλέπει όχι μόνο ότι τα καύσιμα έχουν ακριβύνει, αλλά ότι αρχίζουν οι ανατιμήσεις σε όλα τα προϊόντα, στα αγροτικά, στα βιομηχανικά, σε μια σειρά από υπηρεσίες.
      ΠΑΝΑΓΙΩΤΗΣ ΣΓΟΥΡΙΔΗΣ: Στον τουρισμό.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ο τουρισμός είναι το άλλο μεγάλο πρόβλημα. Δεν θέλω να επεκταθώ, διότι εκεί υπάρχει πολλή συζήτηση. Ευτυχώς έχουμε μία αντίστοιχη επερώτηση για τον τουρισμό και θα μπορέσουμε να συζητήσουμε αυτά τα θέματα. 
      Όμως το γεγονός είναι ένα, ότι όσο διαρκεί αυτή η περίοδος να έχουμε υψηλότερες τιμές απ’ ό,τι είναι επιτρεπτό –και σας είπα προηγουμένως ποια είναι η κανονική τιμή, τη βρίσκουμε, το ίδιο σας το Υπουργείο έχει τις δυνατότητες και στα τεύχη που μας δώσατε προσδιορίσατε με σαφήνεια ποια πρέπει να είναι η κανονική τιμή- πρέπει εμείς να επανέλθουμε το γρηγορότερο δυνατό σε αυτές τις κανονικές τιμές. Όσο αυτό δεν γίνεται, τότε πλέον συνολικά η οικονομία διατρέχει τον κίνδυνο να διαστρεβλωθεί, να επιβαρυνθεί με διάρκεια και αυτό –νομίζω- είναι το χειρότερο που μπορείτε να προσφέρετε στον ελληνικό λαό και γι’ αυτό εμείς σας εγκαλούμε. Είναι ευθύνη σας να πάρετε πρωτοβουλίες στο θέμα αυτής της πολιτικής και να την αλλάξετε.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Πιπεργιάς να δευτερολογήσει για δύο λεπτά.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, πιστεύω ότι η σκοπιμότητα της Κυβέρνησης για να αλλάξουν τα μακροοικονομικά μεγέθη και να οδηγηθούμε σε επιτήρηση αποδεικνύεται και είναι αυταπόδεικτη από το γεγονός ότι στους λογαριασμούς το 2003 υπάρχουν πλέον μόνο έντεκα μήνες. Είναι γνωστό ότι λόγω της αλλαγής του τρόπου είσπραξης ΦΠΑ προβλέφθηκε ο ΦΠΑ να καταβάλλεται ανά τρίμηνο, ενώ πρώτα ήταν ανά δίμηνο. Τα έσοδα από τον ΦΠΑ του τελευταίου τριμήνου μεταφέρθηκαν ολόκληρα στα έσοδα του 2004, άρα οι λογαριασμοί του 2003 έμειναν με έντεκα μήνες. 
      Αν δεν είχαν πρόθεση να πάμε σε αναγκαστική επιτήρηση για να δικαιολογήσουν την πολιτική της λιτότητας που θα εφαρμόσουν, θα μπορούσαν για να αποκαταστήσουν τη νομιμότητα, να διαιρέσουν τα έσοδα του ΦΠΑ δια τρία, να καταχωρήσουν το 1/3 στο 2003 και έτσι να μην έχουμε το μαγικό νούμερο 3,2 που μας πάει σε επιτήρηση. Αυτά σε απάντηση του κ. Σιούφα και του κ. Αλογοσκούφη που προάλλες από το Βήμα της Βουλής προσπάθησε να μας πείσει ότι το 2003 με τους δικούς μας λογαριασμούς –που εξάλλου ήταν και νόμος ελληνικής πολιτείας που εσείς τον παραβιάσατε με τη λογιστική ανακατάταξη- θα είχε δεκατέσσερις μήνες. Εσείς προτιμάτε τους έντεκα για να αποκτήσετε άλλοθι. 
      Την ίδια τακτική ακολουθείτε και στα καύσιμα. Δεν προχωράτε σε παρεμβάσεις, σε ενεργητικές πολιτικές. Είναι γεγονός ότι για μειωμένες προσδοκίες μιλούσατε εσείς. Εγώ θα πω ότι είστε Κυβέρνηση μειωμένων αντανακλαστικών και εξαιτίας αυτού δεν έχετε και πράξεις. Έχετε περιπέσει σε κατάσταση απραξίας. Αν θέλατε να προστατεύσετε πράγματι τον καταναλωτή, θα υποχρεώνατε τις εταιρείες και τα διυλιστήρια να εφαρμόσουν την ανάλυση του κοστολογίου. Δηλαδή, όταν ο πολίτης πηγαίνει να αγοράσει βενζίνη να έχει τη δυνατότητα –όπως συμβαίνει σε άλλες εταιρείες- να βλέπει πόσο πάει στο διυλιστήριο, πόσο στην εφορία, πόσος είναι ο ειδικός φόρος και πόσο το ΦΠΑ, πόσο το κέρδος της εταιρείας εμπορίας και πόσο το κέρδος του πρατηριούχου. Μ’ αυτόν τον τρόπο θα μπορούσε να κατανοήσει τη λειτουργία του κυκλώματος. Τώρα έχουμε μπλέξει πολλά πράγματα. Έχουμε μπλέξει το δολάριο με το ευρώ, τα λίτρα με το βαρέλι, έχουμε δημιουργήσει μία σύγχυση, βάζουμε συνολικά και την τιμή και ο καταναλωτής το μόνο που καταλαβαίνει είναι οι τσουχτερές τιμές στην τσέπη του. Επιτέλους η Κυβέρνηση πρέπει να δράσει. Αν δράσει θα έχει και τη δική μας στήριξη. Όσο παραμένει απαθής θα έχει και τη δική μας δριμυτάτη κριτική.
      ΠΡΟΕΔΡΕΥΩΝ (Γεώργιος Σούρλας): Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, από τη συζήτηση αυτή δεν έγινε σαφές ένα πράγμα, το οποίο είναι και το κυρίαρχο, το καθοριστικό, είναι αυτό που πολιτικά οφείλουμε να απαντήσουμε και να αντιμετωπίσουμε. 
      Κύριοι της Κυβέρνησης, θεωρείτε ότι λειτουργεί ανταγωνισμός αυτήν τη στιγμή στο χώρο των καυσίμων; Αν θεωρείτε ότι λειτουργεί ανταγωνισμός, ορθώς δεν κάνετε τίποτα. Αν θεωρείτε ότι δεν λειτουργεί ανταγωνισμός όπως λέει ο Υπουργός Οικονομικών, όπως λέει ο Πρόεδρος των ΕΛΠΕ ότι έχουμε ολιγοπωλιακές καταστάσεις και στην εμπορία και στα διυλιστήρια, τότε πρέπει να κάνετε κάτι. Εσείς τι επιλέξατε; Δεν επιλέξατε να κάνετε το ορθό, το προφανές, το άμεσο, το οποίο έχει ανάγκη ο καταναλωτής και η αγορά προκειμένου να μην έχουμε αλυσιδωτές αντιδράσεις οι οποίες ήδη υπάρχουν και δημιουργούν προβλήματα πληθωρισμού και πλήττουν τα εισοδήματα. Επιλέξατε να μεταθέσετε το θέμα στο Ecofin για την περίπτωση που θα παίρναμε μία απόφαση –πράγμα απίθανο, δεν πρόκειται να παρθεί τέτοια απόφαση- μετά από μήνες. Τι θα κάνατε στο μεταξύ; Ελπίζω πριν κλείσει αυτή η κουβέντα να περάσει ένα μήνυμα στην αγορά. Διότι αν τελειώσει η κουβέντα και δεν περάσει μήνυμα στην αγορά ότι είστε αποφασισμένοι να παρέμβετε, η αγορά θα εισπράξει το ανάποδο μήνυμα, ότι δεν υπάρχει διάθεση, δεν υπάρχει πολιτική να ενοχλήσετε τους κερδοσκόπους. Και τότε τα αποτελέσματα θα είναι ακόμα χειρότερα και τότε η συζήτηση θα εξελίξει τα πράγματα στην αγορά επί τα χείρω. 
      Επιχειρηματολόγησε ο κ. Σιούφας με τα θέματα των τιμών του αργού πετρελαίου κλπ. Δεν παίζουν όμως ρόλο οι τιμές του αργού, αλλά οι τιμές των προϊόντων. Αυτήν τη στιγμή τα προϊόντα πωλούνται  από τα διυλιστήρια στην Ελλάδα κατά 25 ευρώ παραπάνω απ’ ό,τι στις διεθνείς τιμές και ρώτησα γιατί γίνεται αυτό. Δεν πήρα απάντηση. Πρέπει να μου τη δώσετε.
      Επίσης οι πίνακες που φέρατε που σας έδωσαν οι τεχνοκράτες των διυλιστηρίων, είναι πίνακες που δεν αποδίδουν την πραγματικότητα. Πρέπει να τους ελέγξετε γι’ αυτό. Λένε οι πίνακες ότι το περιθώριο εμπορίας και πρατηρίων είναι περί τα 100 ευρώ. Και σας αποδεικνύω με τις τιμές που υπάρχουν και τις διαφορές ότι το περιθώριο είναι περί τα 200 ευρώ.
      Υπάρχει λόγος να συμβαίνει αυτό; Δεν θέλετε να το τιθασεύσετε; Δεν θέλετε να περάσετε ένα μήνυμα στην αγορά ότι υπάρχει έλεγχος από το κράτος και ότι θα επιβληθούν άμεσα διαδικασίες που θα σταματήσουν αυτές τις αλυσιδωτές αντιδράσεις; Αυτά είναι τα θέματα που είχαμε σήμερα αλλά δεν πήραμε απάντηση. 
      ΠΡΟΕΔΡΕΥΩΝ (Γεώργιος Σούρλας): Ο κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Είχα την κρυφή ελπίδα, κύριε Υπουργέ, ότι αντί να αντιπολιτευτείτε σήμερα στην επερώτησή μας θα μας λέγατε για κάποια μέτρα τα οποία θα λαμβάνατε για να προστατέψετε τον καταναλωτή από την ακρίβεια των καυσίμων. 
      Μας είπατε μόνο δύο αυτονόητα μέτρα. Βέβαια το ένα δεν «στέκει»  στην Ευρωπαϊκή Ένωση. Είπατε ότι θα προσφύγετε στο ΕΚΟΦΙΝ να ληφθεί απόφαση, όταν αυξάνονται τα καύσιμα αυτομάτως να μειώνεται και ο ειδικός φόρος κατανάλωσης σε όλα τα κράτη. Αποδεικνύεται ότι αυτό δεν μπορεί να γίνει. Δεύτερον είπατε ότι προσφύγατε στο Συμβούλιο Υπουργών Ενέργειας. Καλά κάνατε. 
      Εδώ πρέπει να σας πω ότι το 2000 το βαρέλι είχε 34 δολάρια και το δολάριο είχε 1,2 ευρώ. Δηλαδή αν το πολλαπλασιάσετε με το 1,2, βγαίνει ότι είχε 40 δολάρια. Η τιμή της αμόλυβδης  ήταν 0,7. Σήμερα το βαρέλι κάνει 42. Αν το πολλαπλασιάσετε επί 0,80 είναι 34 δολάρια, δηλαδή, πιο φθηνό. Σήμερα κάνει 0,85. Αυτή είναι η αλήθεια και αυτή πρέπει να ακούσει ο καταναλωτής. 
      Μας είπατε ότι δεν προτείναμε μέτρα. Εμείς σας είπαμε να μη διαρρέετε ότι το πλαφόν είναι ένα μέτρο εν αχρησία. Αυτό αυτομάτως μετουσιώνεται στην αγορά ως ασυδοσία εις βάρος του καταναλωτή, ως παρότρυνση. Σας είπαμε ότι οι εταιρείες πετρελαιοειδών αγοράζουν από τα διυλιστήρια σε τέσσερις ημέρες, οι δύο κανονικά και οι δύο με πρόβλεψη. Μειώστε το χρόνο. Αυτομάτως θα μπορέσει να γλιτώσει ο καταναλωτής. Δεν το κάνετε. Εισπράξτε τα πρόστιμα. Υπάρχει τρόπος μέσα από το Ποινικό Δίκαιο. Σας είπαμε να χτυπήσετε τις συμμαχίες. Εγώ δεν τις ονομάζω καρτέλ. Τις ονομάζω συμμαχίες που γίνονται κατά νομούς. Εκεί το κράτος θα πρέπει να παρέμβει. Ο καταναλωτής όταν τελειώνει το ρεζερβουάρ βάζει βενζίνη χωρίς να κοιτάει την τιμή. Πρέπει να τον προστατεύσετε. Αισχροκέρδεια και νοθεία με διαφορά τιμών ανάμεσα στη σούπερ και την αμόλυβδη. Το κοινό αμάξι που δεν έχει καταλύτη μπορεί να πάρει αμόλυβδη. Αυτομάτως εκεί γίνεται η νοθεία. Παράλληλα υπάρχει το πετρέλαιο θέρμανσης με το πετρέλαιο κίνησης. Και εδώ υπάρχει λόγω της διαφοράς τιμής τους δυνατότητα για αισχροκέρδεια. 
      Μας είπατε ότι δεν βρίσκεστε εν απραξία. Το δέχομαι γιατί είμαι καλοπροαίρετος. Αναρωτιέμαι όμως ως καταναλωτής γιατί η ακρίβεια τραβάει την ανηφόρα. Σ’ αυτό περιμένουμε απάντηση. 
      ΠΡΟΕΔΡΕΥΩΝ (Γεώργιος Σούρλας): Ο κ. Παπαγεωργίου έχει το λόγο. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, ευχαριστώ για τη διευκρίνιση που δώσατε για τη συνέχιση του υφιστάμενου καθεστώτος μειωμένης τιμής πώλησης πετρελαίου στους αγρότες. Όμως, έτσι δεν διασκεδάζονται οι ανησυχίες που έχουμε για την ανάγκη σύστασης επιτροπής η οποία θα μελετήσει το όλο θέμα για το μέλλον. Έχει συσταθεί ήδη μια επιτροπή στο Υπουργείο Γεωργίας και να μας καλέσετε θα δώσουμε τις απόψεις μας και τις προτάσεις μας. 
      ΄Όμως, δεν απαντήθηκε το δεύτερο και σοβαρό, κύριε Υπουργέ. Γιατί την 1η Ιανουαρίου το αργό πετρέλαιο είχε 30,65 δολάρια, στο τέλος του Απριλίου ήταν 36 δολάρια και την ίδια περίοδο την 1η Ιανουαρίου το πετρέλαιο θέρμανσης είχε 0,31 και τώρα έχει 0,41; Είναι διπλάσια η αύξηση του πετρελαίου θέρμανσης. 
      Δεύτερον, γιατί διατείνεστε στα Μέσα Μαζικής Ενημέρωσης ότι έχουμε τη φθηνότερη βενζίνη σε σχέση με τις άλλες χώρες της Ευρώπης. 
      Από στοιχεία που σας είπα 362 ευρώ ανά χίλια λίτρα στην Ελλάδα το Μάρτιο και στην Ευρώπη 331 ευρώ, πλην φόρων και δασμών. Με δικά σας στοιχεία είναι αυτά. Τον Απρίλιο 352 ευρώ στην Ελλάδα και 313 στην Ευρώπη. Έχουμε την ακριβότερη βενζίνη στην Ευρώπη. Βέβαια, έχουμε φθηνότερη από την Ευρώπη λόγω αυξημένου φόρου στην Ευρώπη.
      Γιατί η συζήτηση, κύριε Υπουργέ, γίνεται περί ποσοστών μεικτού περιθωρίου κέρδους; Αν κάνουμε τέτοια συζήτηση, μιλάμε με τη γλώσσα των μαθηματικών για ίση εφαρμογή σε άνισα πράγματα και παράγουμε έτσι ανισότητες. Πάντως, εάν το ποσοστό είναι σε μεγαλύτερο αριθμό, παράγονται διαφορετικά αποτελέσματα. Το 13 ή το 15 στο 36 ή στο 40 είναι διαφορετικό. Συνεπώς γίνεται πολύ μεγάλη κερδοσκοπία δραχμικά σε βάρος των καταναλωτών. 
      Αυτή είναι η αλήθεια, κύριε Υπουργέ, και αν δεν σκύψετε να τα δείτε στο τέλος η κατάσταση θα εξελιχθεί κατά τραγικό τρόπο που θα είναι επώδυνη και για τους καταναλωτές αλλά και την οικονομία. 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Ανάπτυξης, κ. Σαλαγκούδης, έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, θα ασχοληθώ με την ουσία και δε νομίζω ότι θα χρειασθώ περισσότερο χρόνο απ’ ό,τι μου δίνετε.
      Κύριοι συνάδελφοι, συζητάμε σήμερα για την επερώτηση και γίνεται όλος αυτός ο θόρυβος από τα Μέσα Μαζικής Ενημέρωσης επειδή είναι υψηλά ανεβασμένες οι τιμές των καυσίμων. Τα υπόλοιπα που θυμόμαστε για την κερδοσκοπία ή την αισχροκέρδεια όπως λένε πολλοί ή οποιαδήποτε άλλα φαινόμενα τα θυμόμαστε τώρα στην κρίσιμη περίοδο και δεν τα θυμόμαστε σε άλλες περιόδους που οι τιμές ήταν χαμηλότερες. Επίσης, θυμόμαστε τώρα τις υψηλές τιμές από τα διυλιστήρια και δεν θυμόμασταν ότι αυτές οι τιμές που μας έβαζαν στις πρώτες θέσεις έτσι όπως η EUROSTAT παρουσιάζει αυτό το χρονικό διάστημα είναι διαχρονική και σε διάρκεια. Δεν είμαστε για πρώτη φορά στις πρώτες θέσεις, πάντα παίζουμε ανάμεσα στις τρεις πρώτες θέσεις της Ευρωπαϊκής Ένωσης, όταν μιλάμε για την τιμή από το εργοστάσιο προ φόρων και δασμών που μέσα έχουν και τα περιθώρια κέρδους συνολικά και εμπορίας και πρατηρίων. 
      Άρα δεν μιλάμε για καινούργια πράγματα. Εγώ θα σας μιλήσω για καινούργια πράγματα αυτής της εποχής που θα αποδείξουν ότι ο τρόπος που η Κυβέρνηση χειρίστηκε αυτούς τους μήνες την όλη κατάσταση, τελικά ήταν προς όφελος του καταναλωτή. Θα επαναλάβω για άλλη μια φορά ότι αυτά τα διακηρύσσαμε για την πίστη μας στην ελεύθερη αγορά και πριν κερδίσουμε τις εκλογές και φυσικά περιγράφονται ακριβώς η απελευθέρωση των αγορών, οι ελεύθερες αγορές χωρίς στρεβλώσεις που θα δημιουργήσουμε. 
      Αυτά στο πρόγραμμά μας που αποτελεί και συμφωνία τιμής απέναντι στον ελληνικό λαό και έτσι θα προχωρήσουμε και την πολιτική μας που εφαρμόζουμε. 
      Θα σας πω, λοιπόν, για τις συγκρίσεις που κάνουμε για τις τιμές, φυσικά έχουμε το ίδιο σύστημα και τους μηχανισμούς που όμως δεν μας δόθηκε ο χρόνος, μέσα στους δυο μήνες ούτε να θεσμοθετήσουμε αλλά ούτε και τη δυνατότητα να τους στελεχώσουμε περισσότερο. Παρ’ όλα αυτά τους ενεργοποιήσαμε. 
      Θα σας πω ποια κατάσταση παραλάβαμε. Αν σας διαβάσω την έκθεση της Επιτροπής Ανταγωνισμού για να δείτε τι σημειώνει θα διαπιστώσετε πόσο απαξιώσατε κατά την προηγούμενη διάρκεια τους μηχανισμούς ελέγχου, νομιμότητας, ποιότητας και ανταγωνισμού στην αγορά. 
      Αυτούς τους μηχανισμούς βρήκαμε και με αυτούς έπρεπε να παρέμβουμε. Παρ’ όλα αυτά, εμείς τους ενισχύσαμε όσο μπορούσαμε.
Πιο πριν, σας αναφέρθηκε ότι η Επιτροπή Ανταγωνισμού ενεργοποιήθηκε. Αλλά ποια Επιτροπή Ανταγωνισμού; Η Επιτροπή Ανταγωνισμού η οποία για να θεσμοθετηθεί χρειάστηκαν τρία χρόνια, για να βγει τελικά το οργανόγραμμά της πολύ περισσότερα και ενώ προβλέπει ογδόντα άτομα τα οποία υποτίθεται ότι θα συμπληρωνόταν, στελεχώθηκε με τριάντα δύο και σε λίγο χρονικό διάστημα λειτουργούσε με είκοσι πέντε. Με τόσα λειτουργεί η Επιτροπή Ανταγωνισμού που έχουμε στα χέρια μας. 
      Εμείς ενεργοποιήσαμε την Επιτροπή Ανταγωνισμού και δώσαμε στη διάθεσή της τις διευθύνσεις εμπορίας όλων των νομών και με τις οδηγίες της Επιτροπής Ανταγωνισμού υπάλληλοι των διευθύνσεων εμπορίας σε όλους πλέον τους νομούς ασκούν στην αγορά τους ελέγχους για λογαριασμό της και αναφέρονται σ’ αυτήν με εκθέσεις, αλλά και ημερήσιες επικοινωνίες άμεσα γι’ αυτά που παρατηρούν στους νομούς. 
      Στη συνέχεια, βρήκαμε τις κινητές μονάδες ελέγχου διακίνησης και αποθήκευσης καυσίμων. Το Φεβρουάριο εκτέλεσαν –δεν θα μιλήσω για τον τρόπο που τις εκτελούσαν- εβδομήντα ελέγχους. Τον Απρίλιο ενήργησαν εκατόν εβδομήντα ελέγχους οι οποίοι αφορούσαν και τις τιμές με έμμεσο τρόπο. Αν και η αποστολή τους δεν περιλαμβάνει και τον έλεγχο των τιμών, αυτοί ακριβώς οι έλεγχοι, όπως και οι μηχανισμοί της αγοράς, βοήθησαν και στο να επιτευχθεί ένα καλύτερο αποτέλεσμα. 
      Ας δούμε, λοιπόν, τι συμβαίνει σε ολόκληρο τον κόσμο, στη Μεσόγειο και τη χώρα μας γι’ αυτό το κρίσιμο χρονικό διάστημα. Υπάρχουν στοιχεία τα οποία είναι αναλυτικά και μπορείτε να τα δείτε. Πρόκειται για τις τιμές που μας δίνει αυτή η εταιρεία στην οποία εσείς αναθέσατε την τιμοληψία σε ολόκληρη τη χώρα και η οποία τιμοληψία παίρνεται από δύο χιλιάδες τριακόσια περίπου πρατήρια επί συνόλου επτά χιλιάδων πεντακοσίων πρατηρίων. Επομένως, δεν πρόκειται για μια ενδεικτική τιμοληψία, αλλά ουσιαστική από την οποία προκύπτουν οι μέσοι όροι. Από αυτούς τους μέσους όρους σε συνδυασμό με τα αντίστοιχα στοιχεία τα οποία συγκεντρώνει το Υπουργείο Εμπορίου προέκυψαν τα συγκριτικά συμπεράσματα που θα σας πω αμέσως. 
      Η τιμή του b/d στις 2 Απριλίου 2004 –αναφέρθηκε και από άλλους- ήταν 31 δολάρια το βαρέλι. Στις 20 Μαΐου 2004 –η πρόσφατη- ήταν 39 δολάρια το βαρέλι. Η αύξηση που παρατηρείται στην τιμή του b/d από τις 2 Απριλίου μέχρι τις 20 Μαΐου είναι 26%. 
      Οι βενζίνες Μεσογείου από τις 2 Απριλίου 2004 ήταν 343 δολάρια ανά τόνο και στις 20 Μαΐου 2004 είναι 450,25 δολάρια ανά τόνο. Η αύξηση είναι  31,2%. Η μέση τιμή αμόλυβδης στην Ελλάδα –για να συγκρίνετε- είναι η εξής: Στις 2 Απριλίου 2004 είναι 0,78 και στις 20 Μαΐου 2004 είναι 0,841. Επομένως, η αύξηση είναι 7,7%, δηλαδή, τη στιγμή και την εποχή που οι βενζίνες Μεσογείου αυξήθηκαν κατά 31,2%, η αμόλυβδη βενζίνη στην Ελλάδα αυξήθηκε κατά 7,7% μόνο. Θα σας εξηγήσω πως και γιατί. 
      Τώρα, όσον αφορά τις τιμές της βενζίνης και επειδή παρατηρήθηκε από κάποιο συνάδελφο –νομίζω τον κ. Βερελή ο οποίος είναι βαθύς γνώστης και από αυτά που ρώτησε ξέρει αρκετά πράγματα τα οποία θα μπορούσε να μας πει- έρχομαι να σας πω ότι πράγματι εδώ τώρα στη σημερινή εποχή δεν παίζει ρόλο άμεσα η τιμή της βενζίνης με το αργό. Έχει ένα πολύ μεγαλύτερο περιθώριο αύξησης από ό,τι σε άλλες εποχές, διότι αντιμετωπίζουμε και μία συγκυρία σε παγκόσμιο επίπεδο, αλλά και στη Μεσόγειο που κάνει τη ζήτηση της βενζίνης πολύ μεγαλύτερη. Στη διάρκεια του Απριλίου υπήρχε μεγάλη ζήτηση και μικρά αποθέματα στην Αμερική. Επίσης, έχουν κλείσει αρκετά διυλιστήρια της Αμερικής και αρκετά ακόμη εκσυγχρονίζονται για να μπορούν να κάνουν καλύτερης ποιότητας με χαμηλότερα ρυπαίνοντα συστατικά που και η ίδια η Αμερική αποφάσισε τώρα να θεσμοθετήσει για τη χώρα της. 
      Επιπλέον και πάρα πολλές χώρες που μέχρι πέρυσι ήταν εξαγωγείς βενζίνης, Ινδία, Κίνα, Βόρειος Κορέα, έγιναν τώρα εισαγωγείς. Για να μην πούμε ότι και ορισμένα διυλιστήρια της Μεσογείου εκσυγχρονίζονται αυτό το χρονικό διάστημα για να κάνουν προϊόντα ποιοτικότερα των νέων απαιτήσεων που έθεσε πάλι η Ευρωπαϊκή Ένωση και έτσι η βενζίνη έχει μεγαλύτερη τιμή από ό,τι σε άλλες εποχές, ανάλογα με την τιμή του αργού. Με άλλα λόγια θέλω να σας πω ότι  λειτουργεί η Κυβέρνηση, αυξάνοντας τους μηχανισμούς ελέγχου στην αγορά και ταυτόχρονα αφήνοντας όμως τη λειτουργία του ανταγωνισμού, που δεν στρεβλώνει την αγορά. Δεν θέλουμε να πούμε ότι φτάσαμε να λειτουργεί ανταγωνισμός ιδανικός στην Ελλάδα. 
      Βεβαίως να μιλήσουμε και για τα περιθώρια κέρδους, που είναι αυξημένα στην Ελλάδα. Το 2000 ήταν 95 ευρώ το χιλιόλιτρο και το 2001 έγινε 100 ευρώ το χιλιόλιτρο. Το 2002 ήταν 110 ευρώ ανά χιλιόλιτρο και το 2003 έγινε 115 ευρώ το χιλιόλιτρο. Αυτά είναι τα περιθώρια κέρδους. Τώρα αυτό το χρονικό διάστημα, αυτούς τους μήνες που σας περιέγραψα και σας παρέδωσα στοιχεία, επανήλθε στα 95 ευρώ ανά χιλιόλιτρο. 
      ΧΡΙΣΤΟΣ ΒΕΡΕΛΗΣ: Αυτό είναι λάθος.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν είναι καθόλου λάθος. Έχω τα στοιχεία για να σας τα δώσω και σε ποσά ακόμα ανά λίτρο. Τα στοιχεία αυτά τα συγκρίνω από τις άλλες εταιρείες, ανεξάρτητα αν δίνουν στοιχεία, από την εταιρεία «ΕΚΟ ΕΛΔΑ» εμπορίας, η οποία έχει ανάλυση λογαριασμού και αυτό μπορώ να σας το δώσω όχι από τα διυλιστήρια ούτε από τους πίνακες εκείνους που ενδεχομένως μπορεί να βγάλετε εσφαλμένα συμπεράσματα, αλλά από συστηματική ανάλυση της ημερήσιας τιμής που έχει η «ΕΚΟ ΕΛΔΑ» και την ανάλυση αυτής της τιμής πως διαμορφώνεται με την τιμή διυλιστηρίου, το περιθώριο κέρδους εταιρειών, τους δασμούς και τους φόρους και το κέρδος τελικά του πρατηριούχου, το ΦΠΑ και τη διαμόρφωση της τελικής τιμής. Εκεί θα δείτε ότι αυτό το χρονικό διάστημα έχουν μειωθεί τα περιθώρια κέρδους και παίζουν μεταξύ των 95 ευρώ και των 100 ευρώ ανά χιλιόλιτρο. Αλλά φτάσαμε στα 95 ευρώ την περασμένη εβδομάδα ανά χιλιόλιτρο από 115 ευρώ ανά χιλιόλιτρο που ήταν μέχρι τον Μάρτιο. Δηλαδή όταν μιλάμε για κερδοσκοπία, μας ενδιαφέρει μόνο τώρα που είναι ψηλές οι τιμές; Δεν μας ενδιαφέρει για το προηγούμενο χρονικό διάστημα; Αν, λοιπόν, τώρα σ΄ αυτήν την κρίσιμη περίοδο στρεβλώσουμε την αγορά με το πλαφόν που προτείνετε, τότε θα έχουμε τα ίδια φαινόμενα που για τόσα χρόνια είχατε εσείς και αντιμετωπίζατε με τα μεγάλα περιθώρια κέρδους και της κερδοσκοπίας, την οποία τότε δεν αντιμετωπίζατε αλλά τώρα νομίζω ότι η πολιτική της Κυβέρνησης την αντιμετωπίζει περισσότερο αποτελεσματικά από ό,τι οι προτάσεις σας μέχρι τώρα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «Επτάνησα, 140 χρόνια από την Ένωση με την Ελλάδα», είκοσι πέντε μαθητές και μαθήτριες και οκτώ συνοδοί-δάσκαλοι από το 3ο Δημοτικό Σχολείο Άρτας καθώς επίσης και είκοσι ένας μαθητές και τρεις συνοδοί-δάσκαλοι από το 6ο Δημοτικό Σχολείο Άρτας.
      Η Βουλή τους καλωσορίζει.
      (Χειροκροτήματα απ΄ όλες τις πτέρυγες της Βουλής)
      Θέλω να πω στους μαθητές και στους συνοδούς τους ότι σήμερα είναι η μέρα κοινοβουλευτικού ελέγχου και παρίστανται μόνο στην Αίθουσα οι Βουλευτές οι οποίοι επερωτούν και οι Υπουργοί οι οποίοι απαντούν.
      Ο Κοινοβουλευτικός Εκπρόσωπος του ΠΑΣΟΚ κ. Παπουτσής έχει το λόγο για πέντε λεπτά.
      ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε.
      Παρά την εξαιρετική προσπάθεια του Υφυπουργού κ. Σαλαγκούδη να αποδείξει ότι οι τιμές είναι πράγματι χαμηλές σε σχέση με τις άλλες τιμές των καυσίμων στην υπόλοιπη Ευρωπαϊκή Ένωση, η αλήθεια είναι μια και τη βιώνει ο ελληνικός λαός καθημερινά: Οι τιμές έχουν πάρει την ανηφόρα. Υπάρχει κερδοσκοπία στην αγορά και τη γνωρίζουμε. Μάλιστα είναι μεγάλη κερδοσκοπία. Δεν θα μείνω στα νούμερα, γιατί την αλήθεια την ξέρει ο κάθε Έλληνας πολίτης. Θέλω όμως να πω, κύριε Πρόεδρε, ότι είμαστε τέσσερις ώρες εδώ, συζητούμε τα θέματα της ακρίβειας μετά την επερώτηση την οποία υποβάλαμε και λέξη για την ταμπακιέρα δεν ακούσαμε. Ούτε μια λέξη για την ταμπακιέρα!
      Τι θα κάνει η Κυβέρνηση; Θα παρέμβει, ναι ή όχι; Χάρηκα που ο κ. Πολύδωρας, Κοινοβουλευτικός Εκπρόσωπος της Νέας Δημοκρατίας, άφησε εκτεθειμένη την Κυβέρνηση προηγουμένως και δεν απέκλεισε το θέμα του πλαφόν. Δεν υπάρχουν άλλες λύσεις. Σας αποκαλύψαμε ότι οι ευρωπαϊκές πρωτοβουλίες δεν έχουν κανένα απολύτως νόημα αυτήν την περίοδο και μέχρι να γίνουν και να υλοποιηθούν –αν υλοποιηθούν ποτέ- οι κερδοσκόποι θα έχουν θησαυρίσει. Ήδη θησαυρίζουν. 
      Θέλω, όμως, να σταθώ σε ένα σημείο στο οποίο ο κύριος Υπουργός απέφυγε να απαντήσει, παρά τις επανειλημμένες παρεμβάσεις συναδέλφων μου, ιδιαίτερα του κ. Πιπεργιά ο οποίος αναφέρθηκε συγκεκριμένα. Άκουσα ξανά τον Υπουργό κ. Σιούφα σήμερα να αναφέρεται στους ρυθμούς κερδοφορίας των ελληνικών πετρελαίων. 
      Εδώ, κύριε Πρόεδρε, δημιουργείται ένα ερώτημα: Έχει εσωτερική ενημέρωση ο κύριος Υπουργός για την πορεία των κερδών μιας εισηγμένης εταιρείας στο Χρηματιστήριο και μάλιστα πριν από το κλείσιμο τριμήνου, πριν από την επίσημη ανακοίνωση στο Χρηματιστήριο και στη γενική συνέλευση των μετόχων, όπως απαιτούν οι διατάξεις του π.δ. 360 και η απόφαση 5204 της Επιτροπής Κεφαλαιαγοράς; Αντιλαμβάνονται ο κύριος Υπουργός και η Κυβέρνηση τι σημαίνει αυτό και τι επηρεασμοί μπορεί να υπάρξουν στην κίνηση της μετοχής; Ειλικρινά δεν αντιλαμβάνομαι για ποιο λόγο η Κυβέρνηση επιχειρεί να απαξιώσει –γιατί αυτό γίνεται στην πράξη ανεξάρτητα από τις προθέσεις- την εταιρεία. Υπάρχει μια απαξίωση αντιδεοντολογική και –φοβούμαι- παράνομη της εταιρείας. 
      Πολλές φορές η Κυβέρνηση –ο κ. Σιούφας και ο κ. Σαλαγκούδης- αναφέρθηκε σε μια νέα εμπορική πολιτική της «ΕΚO». Μπορεί να ενημερώσει ο κ. Σαλαγκούδης και η Κυβέρνηση το Σώμα και να κατατεθούν τα απαραίτητα αποδεικτικά στοιχεία; Πότε συνεδρίασε το διοικητικό συμβούλιο των «ΕΛΠΕ» και της «EΚO» και πότε αποφασίστηκε η νέα εμπορική πολιτική; Έτσι μόνο θα είμαστε απολύτως σαφείς και συγκεκριμένοι. 
      Ακούω συχνά την Κυβέρνηση να μιλά για την Επιτροπή Ανταγωνισμού την οποία, βεβαίως, προεκλογικά έσπευδαν να απαξιώνουν σε κάθε περίσταση. Τώρα που ανέλαβε η Νέα Δημοκρατία την Κυβέρνηση φορτώνουν στην Επιτροπή Ανταγωνισμού ένα έργο το οποίο δεν μπορεί να αναλάβει και που δεν ανήκει στις αρμοδιότητές της, διότι δεν υπάρχουν αρμοδιότητες προληπτικού ελέγχου στην Επιτροπή Ανταγωνισμού. Υπάρχουν μόνο αρμοδιότητες κατασταλτικού ελέγχου και επιβολής προστίμων. Δεν έχει υπηρεσίες. Είναι ανεξάρτητη αρχή. Δεν είναι βραχίονας της Κυβέρνησης η Επιτροπή Ανταγωνισμού. Η Επιτροπή Ανταγωνισμού υπάρχει για να ελέγχει και την Κυβέρνηση από τις παρεμβάσεις που κάνει πολλές φορές στην αγορά. Ο ρόλος της Επιτροπής Ανταγωνισμού είναι διεθνώς και ευρωπαϊκά κατοχυρωμένος. Είναι προσβολή προς τη λειτουργία του θεσμού της Επιτροπής Ανταγωνισμού η αντίληψη που επιχειρεί να παρουσιάσει η Νέα Δημοκρατία. 
      Άκουσα τον κ. Σαλαγκούδη προηγουμένως να λέει: «Δώσαμε στην Επιτροπή Ανταγωνισμού και τις υπηρεσίες εμπορίας των νομαρχιών». Μα, είναι δυνατόν; Το ίδιο άκουσα να λέει άλλη φορά και ο κ. Κεφαλογιάννης: «Μεταφέραμε τις αρμοδιότητες της Ρυθμιστικής Αρχής Θαλασσίων Ενδομεταφορών στην Επιτροπή Ανταγωνισμού». Δηλαδή τον προληπτικό έλεγχο της ακτοπλοΐας. Πού ακούστηκε; Σε ποιο νομοθετικό πλαίσιο υπάρχουν αυτά; Υπάρχει πράγματι στο πρόγραμμα της Νέας Δημοκρατίας η αναβάθμιση και ο εκσυγχρονισμός της Επιτροπής Ανταγωνισμού. Πολύ ωραία. Όμως, πού είναι το νομοθετικό πλαίσιο; Υπάρχει νομοπαρασκευαστική επιτροπή; Υπάρχει νόμος που να εκσυγχρονίζει και να αναβαθμίζει την Επιτροπή Ανταγωνισμού; Εφόσον δεν υπάρχει και όσο δεν υπάρχει, δεν δικαιούστε να μεταφέρετε αρμοδιότητες σε μια αρχή η οποία δεν μπορεί να ανταποκριθεί εκ των πραγμάτων. Γιατί στην πραγματικότητα ρίχνετε στάχτη στα μάτια του κόσμου και διευκολύνετε τους κερδοσκόπους να αντλήσουν περισσότερα κέρδη. Πολλές φορές έχω τονίσει ότι όταν κάποιος εντοπίζεται από την Επιτροπή Ανταγωνισμού πως παρανομεί, μέχρι να πληρώσει το πρόστιμο, τον συμφέρει να πληρώσει πρόστιμο, γιατί κερδίζει στο μεσοδιάστημα πάρα πολλά.
      Εδώ, λοιπόν, το πρόβλημα είναι ότι υπάρχει μια αδυναμία της Κυβέρνησης να λειτουργήσει τους προληπτικούς μηχανισμούς ελέγχου. Υπάρχει μια ιδεολογική θέση της Κυβέρνησης, η οποία λέει: «Δεν συμμετέχω, δεν παρεμβαίνω στην αγορά, την αφήνω ελεύθερη». Εμείς τη λέμε ασυδοσία της αγοράς. Εμείς λέμε ότι έτσι λειτουργείτε υπέρ των κερδοσκόπων. 
      Επιπλέον, κύριε Πρόεδρε, βρισκόμαστε σε μια εξαιρετικά κρίσιμη εποχή, διότι με τις πρωτοβουλίες της Κυβέρνησης να παρουσιάσει νέα στοιχεία για το δημοσιονομικό έλλειμμα της χώρας, στην πραγματικότητα τι κάνει; Έφερε τη χώρα σε εποπτεία. Ο καυγάς ήταν για το πάπλωμα. Η διαφορά ήταν 0,3%, για να μην ξεχνιόμαστε. Πιστοποιήθηκε με στοιχεία της Νέας Δημοκρατίας 2,9% τον Μάρτιο, 3,2% ήλθε με τα στοιχεία που πάλι η ίδια η Κυβέρνηση παρουσίασε στην Ευρωπαϊκή Επιτροπή, δηλαδή 0,3%, ένα ποσοστό απολύτως απαραίτητο για να δικαιολογηθεί η Νέα Δημοκρατία ότι δεν μπορεί να εκπληρώσει τις πολλές υποσχέσεις τις οποίες έδωσε. 
      Διακόσιες πενήντα χιλιάδες συμβασιούχοι ακόμα περιμένουν την πρόσληψή τους, όπως και πολλά άλλα μέτρα τα οποία παρουσίασε. Θέλησε, να μπούμε σε επιτροπεία για να καταστήσει δέσμια την ελληνική οικονομία και την κοινωνία, μέχρι το Σεπτέμβριο που πρόκειται να επανακριθούν αυτά στην Ευρωπαϊκή Επιτροπή. Με τα νέα στοιχεία που θα προκύψουν μέχρι τότε να διευκολυνθεί η Κυβέρνηση για να μπορεί να μην υλοποιεί καμία από τις δεσμεύσεις και τις υποσχέσεις που έχει δώσει στον ελληνικό λαό και πήρε την ψήφο του. 
      (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή)
      Καλά κάνει όμως ο κ. Σαλαγκούδης που μιλούσε σήμερα πιο συγκεκριμένα και έλεγε ότι είναι χαμηλότερες οι τιμές.
      Κύριε Πρόεδρε, με συγχωρείτε, θέλω να παρακαλέσω τον κύριο Υφυπουργό, επειδή έχουμε και ευρωεκλογές σε τρεις βδομάδες, να το επαναλάβει αυτό. Κύριε Υφυπουργέ, επαναλάβετέ το πιο καθαρά, πιο δυνατά, ώστε να το ακούσουν όλοι οι καταναλωτές, όλοι οι πολίτες, οι οποίοι θα είναι οι ψηφοφόροι μας για τις ευρωεκλογές σε τρεις εβδομάδες.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Σαλαγκούδης έχει το λόγο για την τελευταία αγόρευσή του για πέντε λεπτά.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, δεν περίμενα διαφορετική κατάληξη. Είναι συνηθισμένο το ΠΑΣΟΚ να διαστρεβλώνει πολλές φορές αυτά που λέμε.
      Θα πω, λοιπόν, ότι είναι πολύ υψηλές οι τιμές των καυσίμων, αλλά αυτό το χρονικό διάστημα -που αυτή η Κυβέρνηση χειρίζεται την αγορά των καυσίμων- η αύξηση των τιμών στη χώρα μας είναι μόνο  7,7% έναντι 31% που ήταν η αύξηση των τιμών της αμόλυβδης σε ολόκληρη τη Μεσόγειο. Αυτό, λοιπόν, είπα προηγουμένως και όχι οτιδήποτε άλλο, ότι είναι δηλαδή φτηνές οι τιμές των καυσίμων.
      Πιστεύουμε ότι ο ελεύθερος ανταγωνισμός, όταν λειτουργήσει σωστά και όταν εξαλείψουμε τις στρεβλώσεις που η δική σας πολιτική δημιούργησε στην ελληνική αγορά, τότε θα μπορέσει να πετύχει αυτό που διαχρονικά και παγκόσμια έχει αποδειχθεί ότι μόνο η ελεύθερη αγορά μπορεί να δώσει το ποιοτικότερο προϊόν στη χαμηλότερη τιμή και ταυτόχρονα να βοηθήσει και την ανάπτυξη της χώρας. Οπουδήποτε εφαρμόστηκαν πολιτικές κεντρικής κατεύθυνσης, τύπου πλαφόν, που εσείς τις χειρίζεστε, οι λαοί οδηγήθηκαν στην εξαθλίωση.
      ΧΡΗΣΤΟΣ ΠΑΠΟΥΤΣΗΣ: Θα βάλετε πλαφόν ή όχι;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Τους βλέπουμε πάρα πολύ κοντά. Δεν υπάρχει καμία ευρωπαϊκή χώρα –που έχουν πολύ υψηλότερες τιμές από μας- που να έχει τοποθετήσει σ’ αυτό το διάστημα πλαφόν, ούτε και στο πρόσφατο παρελθόν. Στο απώτερο ενδεχομένως ναι, διότι και εκεί επικρατούσαν σοσιαλιστικές αντιλήψεις τότε. 
      Τώρα όμως εμπεδώθηκε η φιλελεύθερη αντίληψη, της οποίας και σεις γίνατε και προσπαθήσατε να γίνετε κοινωνοί, απλώς μόνο δεν μπορούσατε πειστικά να την εφαρμόσετε, γι’ αυτό και αντιμετωπίζουμε αυτά τα προβλήματα σήμερα στην οικονομία, γενικότερα από τη δική σας πολιτική.
      Αναφερθήκατε στον κύριο Υπουργό και είπατε για τα κέρδη των ΕΛΠΕ. Στη σύσκεψη -όπου από εκεί ξεκίνησε ουσιαστικά η παρέμβασή μας- όταν καλέσαμε και τα διυλιστήρια και τις εταιρείες εμπορίας και τους βενζινοπώλες, μας ελέχθη ότι δηλώνατε πριν το 2003 κέρδη –δήλωναν τα ΕΛΠΕ κέρδη- τεράστια, 150%. Και έκαναν εκείνες τις αμαρτωλές και θλιβερές αγορές στο Μαυροβούνιο, στην Κύπρο σε διπλάσιες τιμές απ’ αυτές που πραγματικά ήταν, απ’ αυτές που πραγματικά άξιζαν και που ανταγωνιστές πρόσφεραν. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ελάτε να τα συζητήσουμε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Είναι αμαρτωλές πραγματικά οι ιστορίες εκείνες. Δήλωναν παρ’ όλα αυτά κέρδη τα «ΕΛΠΕ» 150% και τους είπα: «Θα συμπιέσετε τα κέρδη;». Εκείνοι είπαν «Δεν είναι έτσι τα κέρδη μας».
      Δεν ήταν πληροφόρηση, δεν ήταν ακριβώς δήλωση αλλά ήταν ότι δεν είναι αυτά τα κέρδη αυτό το χρονικό διάστημα. Η δήλωση ….
      ΧΡΗΣΤΟΣ ΠΑΠΟΥΤΣΗΣ: Έχετε καταλάβει την ευθύνη την οποία αναλαμβάνετε τώρα; Είναι εισηγμένη εταιρεία στο Χρηματιστήριο. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ, διεξάγεται τόσο ήρεμα η συζήτηση. Γιατί τα τελευταία λεπτά να έχουμε διακοπές; Αφήστε τον Υπουργό να πει την άποψή του. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Σας παρακαλώ, ξέρω τι λέω. Εσείς απλώς δεν θέλετε να αντιληφθείτε αυτό που λέω. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, συνεχίστε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Λέω, λοιπόν, ότι όταν καλείς τους φορείς που εμπλέκονται και τους ζητάς αυτοσυγκράτηση, τι τους ζητάς; «Μειώστε τα κέρδη σας, ουσιαστικά, αυτό το χρονικό διάστημα». Και η απάντηση έρχεται: «Τα κέρδη μας είναι χαμηλά. Δεν είναι εκεί που από τη συμπίεση θα μπορέσουμε να κερδίσουμε στις τιμές». Αυτή ήταν η απάντησή τους. 
      ΔΗΜΗΤΡΙΟΣ ΠΙΠΕΡΓΙΑΣ: Έτσι λένε οι κερδοσκόποι.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Η δική μου ανταπάντηση όμως ήταν: «Επιδείξατε την προηγούμενη φορά κέρδη μεγάλα, 150%. Χωράει». Και είπε: «Δεν είναι έτσι». Αυτή ήταν η πληροφόρησή μας μόνο. 
      Έρχομαι στο δεύτερο θέμα για την «ΕΚΟ ΕΛΔΑ». Αποφάσισε μια πολιτική. Ο διευθύνων σύμβουλος της «ΕΚΟ ΕΛΔΑ» και ο Πρόεδρος των «ΕΛΠΕ» ενημέρωσαν, πριν ανακοινώσουν την απόφασή τους, το μεγαλομέτοχο. 
      ΧΡΗΣΤΟΣ ΠΑΠΟΥΤΣΗΣ: Το διοικητικό συμβούλιο πήρε απόφαση; Δεν υπάρχουν ευθύνες; 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν ξέρω τι έγινε με το διοικητικό τους συμβούλιο. Πήραν την απόφαση και ενημέρωσαν το μεγαλομέτοχο, πριν το μάθει από τις εφημερίδες. Ο μεγαλομέτοχος δεν έχει το μεγαλύτερο συμφέρον να ενημερωθεί από μια πράξη της διοίκησης, που στο κάτω -κάτω της γραφής τη διορίζει και ο ίδιος;
      ΧΡΗΣΤΟΣ ΠΑΠΟΥΤΣΗΣ: Είναι παραβίαση των κανόνων ανταγωνισμού αυτό που λέτε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ενημέρωσαν, λοιπόν, το μέτοχο για την πολιτική τους και του εξήγησαν: «Εμείς αποφασίσαμε σε  αυτό το χρονικό διάστημα να εκμεταλλευθούμε την κατάσταση. Πώς; Συμπιέζοντας τα περιθώρια κέρδους για να κερδίσουμε μεγαλύτερο μερίδιο της αγοράς, το οποίο θα το διατηρήσουμε μακροπρόθεσμα και έτσι με χαμηλότερο κέρδος θα μπορούμε να κερδίζουμε περισσότερα μακροπρόθεσμα». Αυτό, λοιπόν, έκαναν. Και εμείς το είδαμε σαν μια πολύ καλή κίνηση στην αγορά, η οποία πράγματι απεδείχθη καλή, διότι συμπαρέσυρε και τις άλλες εταιρείες εμπορίας και έτσι μειώθηκε το περιθώριο που σας ανέφερα προηγούμενα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Δυστυχώς όμως δεν έχω χρόνο. Θα σας αφήσω και τους πίνακες για να δείτε πώς λειτουργεί ο ανταγωνισμός σ΄ ένα βαθμό στα πρατήρια και πόσα πρατήρια εμφανίζονται με τις υπερβολικές τιμές που κυρίως βλέπουμε στις τηλεοράσεις και αναγράφονται στις εφημερίδες. 
      Θα σας έλεγα, λοιπόν, ότι από την τιμοληψία της 17ης Μαΐου από 0,75 μέχρι 0,80 τιμή έχουν τριακόσια δύο πρατήρια σε όλη την Ελλάδα. Από 0,80 μέχρι 0,85 έχουν εννιακόσια ογδόντα ένα πρατήρια. Δηλαδή βλέπετε ότι περίπου κάτω από τη μέση τιμή βρίσκονται χίλια τόσα πρατήρια από τα δύο χιλιάδες τριακόσια που ελέγχονται, δηλαδή που παίρνονται οι τιμοληψίες. Από 0,85 έως 0,90 έχουν οκτακόσια ογδόντα πέντε πρατήρια και πάνω από 0,90 έχουν μόνο τριάντα εννέα πρατήρια. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θέλετε να σας πω και από τους νομούς πόσοι μόνο νομοί έχουν πάνω από 0,90; 
      ΔΗΜΗΤΡΙΟΣ ΠΙΠΕΡΓΙΑΣ: Είναι στο διαδίκτυο; 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Μόνο σε τρεις νομούς εμφανίζεται να έχουν τιμές πάνω από 0,90 ευρώ. Νομίζω ότι αυτή η κατάσταση, η πραγματική, που επικρατεί στην αγορά και της οποίας εμείς έχουμε το ακριβές, θα έλεγε κανείς, αποτύπωμα μέσω των τιμοληψιών που παίρνουμε, δεν επιβάλλει ούτε την τοποθέτηση πλαφόν που θα τη στρεβλώσει, αλλά ακόμη μεγαλύτερες και έντονες προσπάθειες για ενίσχυση των μηχανισμών ελέγχου, τις οποίες πράγματι να είστε σίγουρος ότι και παρακολουθούμε από κοντά και συνεχώς εντείνουμε ούτως ώστε ο Έλληνας καταναλωτής να έχει –με μεγάλες τιμές αναγκαστικά από την παγκόσμια συγκυρία- την όσο δυνατόν φθηνότερη, σ’ αυτήν τη συγκεκριμένη συγκυρία, τιμή της βενζίνης. Και αν κρατήσει σε μακρό χρονικό διάστημα και υπάρξει αποδοχή από την Ευρωπαϊκή Ένωση του αιτήματός μας, πράγμα που μάλλον θα γίνει, τότε νομίζω ότι θα δοθεί η ευκαιρία και στην Κυβέρνηση να δώσει στον Έλληνα καταναλωτή ακόμη πιο φθηνότερο καύσιμο. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 2/2/5-5-2004 επερώτησης Βουλευτών του Πανελληνίου Σοσιαλιστικού Κινήματος, προς τον Υπουργό Ανάπτυξης, σχετικά με την άνοδο των τιμών των καυσίμων.
       Κύριοι συνάδελφοι, έχουν διανεμηθεί τα Πρακτικά της συνεδρίασης της Δευτέρας 10 Μαΐου 2004 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Δευτέρας 10 Μαΐου 2004 επικυρώθηκαν.
      Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.55΄ λύεται η συνεδρίαση για την Τρίτη 25 Μαΐου 2004 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση αναφορών και ερωτήσεων, σύμφωνα με την ημερήσια διάταξη που θα σας διανεμηθεί.
      Η ΠΡΟΕΔΡΟΣ                                             ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 20/5/04               ΣΕΛ.99

