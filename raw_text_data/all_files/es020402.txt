
Τρίτη, 2 Απριλίου 2002
ΣΥΝΕΔΡΙΑΣH ΡΙΓ΄
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών, Α. Βαρίνου, Ε. Χαϊτίδη, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Υγείας και Πρόνοιας ι) σχετικά με τις ελλείψεις φαρμάκων στην αγορά κλπ., σελ.
ιι) σχετικά με τη λειτουργία του Περιφερειακού Πανεπιστημιακού Νοσοκομείου Δυτικής Αττικής στο Χαϊδάρι, σελ.
ιιι) σχετικά με τη χρηματοδότηση των δύο αστικών εταιρειών που λειτουργούν με τη συμμετοχή του δημοσίου και φιλοξενούν άτομα με ειδικές ανάγκες κλπ., σελ.
β) Προς τον Υπουργό Εργασίας και Κοινωνικών Ασφαλίσεων σχετικά με την καταβολή των δεδουλευμένων στους απολυμένους της επιχείρησης ΜΙΝΙΟΝ, κλπ., σελ.
γ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αντιμετώπιση του προβλήματος της μόλυνσης των νερών του ποταμού Ευρώτα, σελ.
4. Συζήτηση επερώτησης προς τον Υπουργό Δημόσιας Τάξης σχετικά με την Ελληνική Αστυνομία, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων
ι) Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών κατέθεσαν σχέδιο νόμου: "Κύρωση της Συμφωνίας στον τομέα της εκπαίδευσης στις αεροπορικές μεταφορές μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας", σελ.
ιι) Οι Υπουργοί Εθνικής Άμυνας, Οικονομίας και Οικονομικών και Εξωτερικών κατέθεσαν σχέδιο νόμου: "Κύρωση του Δεύτερου Συμπληρωματικού Πρωτοκόλλου στη Συμφωνία για την Πολυεθνική Ειρηνευτική Δύναμη Νοτιοανατολικής Ευρώπης", σελ. 
ιιι) Οι Υπουργοί Εθνικής Άμυνας, Οικονομίας και Οικονομικών και Εξωτερικών κατέθεσαν σχέδιο νόμου: "Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Κροατίας", 
ΟΜΙΛΗΤΕΣ
Α. Επί των επικαίρων ερωτήσεων
ΖΗΣΗ Ρ., σελ.
ΘΑΝΟΣ Δ., σελ.
ΚΟΣΙΩΝΗΣ Π., σελ.
ΜΑΝΤΕΛΗΣ Α., σελ.
ΣΚΑΝΔΑΛΑΚΗΣ Π., σελ.
ΣΚΥΛΛΑΚΟΣ Α., σελ.
ΤΖΙΟΛΑΣ Ε., σελ.
ΧΩΜΑΤΑΣ Ι., σελ.
Β. Επί της επερωτήσεως
ΔΑΒΑΚΗΣ Α., σελ.
ΚΩΝΣΤΑΝΤΙΝΟΥ Φ., σελ.
ΛΥΚΟΥΡΕΖΟΣ Α., σελ.
ΜΑΡΚΟΓΙΑΝΝΑΚΗΣ Χ., σελ.
ΠΑΠΑΚΩΣΤΑ Α., σελ.
ΠΟΛΥΔΩΡΑΣ Β., σελ.
ΤΑΣΟΥΛΑΣ Κ., σελ.
ΧΡΥΣΟΧΟΪΔΗΣ Μ., σελ.


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΡΙΓ'
Τρίτη, 2 Απριλίου 2002


Αθήνα, σήμερα στις 2 Απριλίου, ημέρα Τρίτη και ώρα 18.25' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Παναγιώτη Σκανδαλάκη Βουλευτή Λακωνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Γαζίου Ηρακλείου ζητεί τη δημιουργία κέντρου υποστήριξης και κατάρτισης ατόμων με ειδικές ανάγκες στην περιοχή του.
2) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Συντονιστική Επιτροπή συνένωσης του Δημοτικού διαμερίσματος Σίβα με το Δήμο Μοιρών ζητεί την αποδέσμευση του Δημοτικού Διαμερίσματος Σίβα από το Δήμο Τυμπακίου και τη συνένωσή του με το Δήμο Μοιρών Ηρακλείου.
3) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί να διατηρηθεί η αυτοτέλεια του ΤΑΞΥ.
4) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί την αύξηση της αποζημίωσης που εισπράττουν οι αστυνομικοί που απασχολούνται ως συνοδοί βουλευτών.
5) Ο Βουλευτής Αθηνών κ. ΘΕΟΔΩΡΟΣ ΤΣΟΥΚΑΤΟΣ κατέθεσε αναφορά με την οποία η Οικολογική Εξόρμηση Αττικής καταγγέλλει την καταπάτηση ρεμάτων στο λεκανοπέδιο Αττικής.
6) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία η Πανελλήνια Ομοσπονδία Αξιωματικών Αστυνομίας και η Ένωση Αξιωματικών Πυροσβεστικού Σώματος ζητούν το χαρακτηρισμό του επαγγέλματος των Σωμάτων Ασφαλείας ως επικίνδυνου και ανθυγιεινού.
7) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία οι Κοινότητες Μαθρακίου και Οθωνών Κέρκυρας ζητούν την επιδότηση της άγονης ταχυδρομικής γραμμής Διαποντίων νήσων.
8) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η Ομοσπονδία Δυτικομακεδονικών Σωματείων Αθηνών ζητεί την ίδρυση Πανεπιστημίου στη Δυτική Μακεδονία.
9) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύλλογος Συμβασιούχων Απολυθέντων Ταμείου Εθνικής Οδοποιίας ζητεί την εργασιακή αποκατάσταση όλων των μελών του.
10) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Βιομηχανία Υγραερίων Α.Ε. Euro Gas ζητεί η υποχρέωση των κατόχων άδειας εμπορίας υγραερίων να περιορισθεί στη διάθεση 50.000 φιαλών.
11) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Συντονιστική Επιτροπή για την επαναφορά των Ραλλείου Γυμνασίου - Λυκείου στο φυσικό τους χώρο, ζητεί την άμεση ικανοποίηση του αιτήματός της.
12) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Εξωραϊστικός Σύλλογος Καστέλλας Πειραιά ζητεί τη λήψη μέτρων για την αναβάθμιση της περιοχής της Καστέλλας.
13) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία Κάτοικοι νήσου Κυθήρων ζητούν τα Κύθηρα να ενταχθούν στο πρόγραμμα αγροτουρισμού.
14) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο Σύνδεσμος Συνταξιούχων ΤΕΒΕ Νομού Κέρκυρας "Ο ΑΓΙΟΣ ΣΠΥΡΙΔΩΝ" ζητεί τη στελέχωση του ΙΚΑ Κέρκυρας με επαρκές επιστημονικό προσωπικό.
15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Φορείς νήσου Σύρου ζητούν την άμεση προέκταση του αεροδρομίου Σύρου.
16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμο Σίφνου ζητεί τη σύσταση λιμενικού ταμείου με έδρα τη Σίφνο.
17) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Δήμος Σικυωνιών Κορινθίας ζητεί την καταγραφή και αποζημίωση των ζημιών που προκάλεσε ο παγετός στις καλλιέργειες της περιοχή του.
18) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Κυνηγετικός Σύλλογος Αλιβερίου και περιχώρων ζητεί να ενταχθούν οι κλοπές σκύλων στο νόμο περί ζωοκλοπής.
19) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το Παράρτημα Κρήτης του Πανελλαδικού Συλλόγου Αναπήρων Πολιτών ζητεί την κατασκευή έργων στο αρχαιολογικό μουσείο Ηρακλείου, προκειμένου να καταστεί προσβάσιμο και για τους ανάπηρους επισκέπτες.
20) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί τη συνέχιση της λειτουργίας του τοπικού παραρτήματος ΙΚΑ Τυμπακίου.
21) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία Κάτοικοι Περιοχής Ματαράγκας Αιτωλ/νίας ζητούν την επαναλειτουργία του Αστυνομικού Σταθμού της περιοχής τους.
22) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας για αιτήματα συνταξιοδότησης του Πανελλήνιου Συλλόγου Συνταξιούχων ΟΤΕ.
23) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας σχετικά με την έλλειψη ιατρικού προσωπικού στη μονάδα εντατικής θεραπείας του νοσοκομείου Κέρκυρας.
24) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας σχετικά με το αίτημα δημιουργίας τμήματος Ιστορίας Ασιατικής Τέχνης στο Ιόνιο Πανεπιστήμιο.
25) Ο Βουλευτής Αθηνών κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία Βορειοηπειρώτες φοιτητές, που συμμετείχαν επιτυχώς στις εξετάσεις για την Τριτοβάθμια Εκπαίδευση ζητούν την εγγραφή τους στα ελληνικά πανεπιστήμια.
26) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η 'Ενωση Αξιωματικών Ελληνικής Αστυνομίας Θεσσαλίας ζητεί την ικανοποίηση εργασιακών, θεσμικών και οικονομικών αιτημάτων της Ελληνικής Αστυνομίας και του Πυροσβεστικού Σώματος.
27) Ο Βουλευτής Αθηνών κ. ΑΠΟΣΤΟΛΟΣ ΑΝΔΡΕΟΥΛΑΚΟΣ κατέθεσε αναφορά με την οποία ο Δήμος Λιδορικίου Φωκίδας ζητεί επίσπευση της διαδικασίας εκτέλεσης των έργων υδροδότησης των φυλακών Μαλανδρινού στην περιοχή του.
28) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορές με τις οποίες το Λιμενικό Ταμείο Μαρμαρίου Εύβοιας ζητεί την παραχώρηση της χερσαίας ζώνης του λιμένα Μαρμαρίου Εύβοιας στον ενδιαφερόμενο επαγγελματία κύριο Α.Παντελή.
29) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Νίκαιας Νομού Λάρισας ζητεί τον καθορισμό δικαιολογητικών αποδεικτικών της ζημιάς, που έχουν υποστεί οι αγρότες της περιοχής του, τα οποία θα ληφθούν υπόψη στη φετινή φορολόγηση των αγροτών.
30) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Σάμου ζητεί την προμήθεια δύο ελικοπτέρων για την αντιπυρική θωράκιση του Νομού.
31) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Αγροτικός Συνεταιρισμός Πυργετού Λάρισας ζητεί χρηματοδότηση από το Γ' ΚΠΣ για την παροχή ηλεκτρικού ρεύματος στο δίκτυο άρδευσης στον κάμπο του Πυργετού.
32) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Κυπρίων Νομού Λάρισας ζητεί την επίλυση του Κυπριακού προβλήματος.
33) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία το Σωματείο Εργαζομένων Μεταλλείων Κασσάνδρας ζητεί την ικανοποίηση των συνταξιοδοτικών αιτημάτων του κλάδου.
34) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η 'Ενωση Δασικών και Γεωργικών Συνεταιρισμών Αρναίας Χαλκιδικής ζητεί την ικανοποίηση των αιτημάτων του κλάδου που αφορούν στο εργασιακό καθεστώς όπως η νομοθετική ρύθμιση "ευεργετημάτων" με το χαρακτηρισμό των μελών της ως πεπειραμένο προσωπικό.
35) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η Συντονιστική Επιτροπή Τουρισμού Μακεδονίας διαμαρτύρεται για την κατάργηση των τακτικών πτήσεων της Ο.Α. από Θεσσαλονίκη για Παρίσι, 'Αμστερνταμ και Βρυξέλες.
36) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Περιβαλλοντικός και Φυσιολατρικός Σύλλογος Διονύσου καταγγέλλει την αυθαίρετη οικοδόμηση στις αναδασωτέες εκτάσεις της ζώνης Α προστασίας Πεντέλης.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 367/9-7-01 ερώτηση δόθηκε με το υπ'αριθμ.33/2-10-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 367/9-7-2001 που κατέθεσε στη Βουλή, η Βουλευτής κα Φάνη Πάλλη-Πετραλιά, παρακαλούμε να πληροφορήσετε την κα
Βουλευτή ότι για το θέμα της ερώτησης καταθέτουμε το τεύχος "2004 - Η ΑΛΛΗ ΑΤΤΙΚΗ" με αναπλάσεις και πράσινο (Αστικό και Περιαστικό) στα πλαίσια των Ολυμπιακών Έργων του 2004.
Ο Υπουργός
Κ. ΛΑΛΙΩΤΗΣ"
2. Στην με αριθμό 422/11-7-01 ερώτηση δόθηκε με το υπ'αριθμ.40/2-10-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 422/11-7-2001 που κατέθεσε στη Βουλή, ο Βουλευτής κ. Ηλίας Καλιώρας, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Περιφέρειας Στερεάς Ελλάδας τα εξής:
Η Δ/νση Ελέγχου Συντήρησης Έργων της Περιφέρειας Στερεάς Ελλάδας με έγγραφό της βεβαιώνει, ότι η απόσταση της αποθήκης του Θανασούρα Χρόνη που βρίσκεται στην παράκαμψη Λαμίας απέχει 1.700 μ. από την Εθνική Οδό Αθηνών -Λαμίας - Θεσσαλονίκης και 98 μ. από την Εθνική Οδό που συνδέει τη ΝΕΟ 1Αθηνών - Θεσσαλονίκης με την ΠΕΟ 3 Λαμίας - Δομοκού - Λάρισας και παρακάμπτει τη Λαμία και η οποία ανήκει στο δευτερεύον εθνικό δίκτυο. Από τα παραπάνω φαίνεται ότι και οι δύο αποστάσεις είναι ακριβείς και η μεν πρώτη αναφέρεται στην ΕΟ Αθηνών - Λαμίας - Θεσσαλονίκης, η δε δεύτερη στην παράκαμψη Λαμίας. 
Όσον αφορά τα λοιπά θέματα είναι αρμοδιότητας της Νομαρχιακής Αυτοδιοίκησης Φθιώτιδας και κατ' επέκταση του Υπουργείου Εσωτερικών, Δημόσιας Διοίκησης και Αποκέντρωσης, προς το οποίο κοινοποιείται η ερώτηση και του Υπουργείου Υγείας και Πρόνοιας, το οποίο είναι συναποδέκτης της ερώτησης.
Ο Υπουργός
Κ. ΛΑΛΙΩΤΗΣ"
3. Στην με αριθμό 449/12-7-01 ερώτηση δόθηκε με το υπ'αριθμ. 297/28-9-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθ. πρωτ. 449/12-07-2001 εγγράφου σας, με το οποίο μας διαβιβάσατε ερώτηση του Βουλευτή κ. Σ. Κούβελα, που κατατέθηκε στη Βουλή των Ελλήνων σας πληροφορούμε τα ακόλουθα:
1. Τα μέτρα που έλαβε το Υ.Ε.Ν. αλλά και γενικότερα η πολιτεία προκειμένου να αντιμετωπισθούν οι επιπτώσεις στον κλάδο των Ραδιοτηλεγραφητών από την εισαγωγή του παγκόσμιου ναυτιλιακού συστήματος κινδύνου και ασφάλειας (G.M.D.S.S.) στα εμπορικά πλοία έχουν γνωστοποιηθεί με το ανωτέρω σχετικό. Κύριος στόχος των μέτρων αυτών, υπήρξε η δημιουργία συνθηκών, προϋποθέσεων και ευκαιριών απασχόλησης τόσο στο ναυτικό επάγγελμα όσο και σε θέσεις εργασίας στο χερσαίο χώρο οικονομικής δραστηριότητος.
2. Για τη διαδοχική ασφάλιση των Ραδιοτηλεγραφητών σχετικό είναι το. αριθ. 20/25-7-2001 έγγραφο του Προέδρου του ΝΑΤ προς την αρμόδια Διεύθυνση του Υπουργείου μας, αντίγραφο του οποίου επισυνάπτεται στο παρόν. Σύμφωνα με τα στοιχεία που τηρεί το ΝΑΤ, οι Ραδιοτηλεγραφητές που εντάχθηκαν στο πρόγραμμα απασχόλησης, με τη συμπλήρωση μέχρι δύο το πολύ, κατά περίπτωση, ετών ασφαλισμένης υπηρεσίας στο ΙΚΑ, θα έχουν συμπληρώσει τις προϋποθέσεις θεμελίωσης συνταξιοδότησης του ΝΑΤ οπότε και θα μπορούν να συνταξιοδοτηθούν από αυτό.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
4. Στην με αριθμό 604/19-7-01 ερώτηση δόθηκε με το υπ'αριθμ.462/25-9-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 604/19-7-2001 ερώτηση του Βουλευτή κ. Γιάννη Παπαθανασίου, σας γνωρίζουμε τα εξής:
Η ίδρυση νέων Εφορειών Αρχαιοτήτων θα αντιμετωπισθεί με τον ευρισκόμενο υπό επεξεργασία νέο Οργανισμό του ΥΠ.ΠΟ που ολοκληρώνεται.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
5. Στην με αριθμό 606/19-7-01 ερώτηση δόθηκε με το υπ' αριθμ. 918/3-10-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 606/19-7-01 την οποία κατέθεσε ο Βουλευτής κ. Αναστ. Σπηλιόπουλος και μας διαβίβασε το Υπουργείο Υγείας και Πρόνοιας με το αριθμ. ΑΥ5/949/29-8-01 έγγραφό του και αφορά στις μετεγγραφές φοιτητών εσωτερικού, σας γνωρίζουμε ότι το ΥΠΕΠΘ ύστερα από πρόταση του Πανεπιστημίου Θεσσαλονίκης, μελετά την τροποποίηση της ισχύουσας νομοθεσίας ως προς τη δυνατότητα εκχώρησης της σχετικής αρμοδιότητας από τα Πρυτανικά Συμβούλια στα τμήματα των Πανεπιστημίων.
Ο Υπουργός
ΠΕΤΡΟΣ ΕΥΘΥΜΙΟΥ"
6. Στις με αριθμό 610/19-7-01, 769/26-7-01, 779/26-7-01 ερωτήσεις δόθηκε με το υπ' αριθμ. 84/4-10-01 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στις ερωτήσεις 610/19-7-01 και 779/26-7-01 που κατέθεσε στη Βουλή, οι Βουλευτές κύριοι Κων/νος Τσιπλάκης και Α. Μαντέλης παρακαλούμε να πληροφορήσετε στους κυρίους Βουλευτές ότι καταθέτουμε για ενημέρωση τους το τεύχος που εκδόθηκε το Σεπτέμβριο και περιέχει τα μέτρα και τις δράσεις που υλοποίησε το ΥΠΕΧΩΔΕ μέχρι σήμερα, με στόχο την αρωγή και την ενίσχυση των πληγέντων από το σεισμό της 7ης Σεπτεμβρίου 1999 στην Αττική, τη στεγαστική αποκατάσταση των σεισμοπλήκτων και την χωροταξική και πολεοδομική ανάπλαση των σεισμόπληκτων περιοχών.
Ο Υφυπουργός
Ν. ΑΛΕΥΡΑΣ"
7. Στην με αριθμό 611/19-7-01 ερώτηση δόθηκε με το υπ' αριθμ. 795/3-10-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 611/19-7-01 την οποία κατέθεσε ο Βουλευτής κ. Κων. Τσιπλάκης και αφορά στη Δημόσια Κεντρική Βιβλιοθήκη Σερρών σας γνωρίζουμε ότι ο προϋπολογισμός του έργου κατά τη μελέτη ανέρχεται σε 1,6 δις δρχ., ενώ κατά τη σύμβαση σε 900 εκατομμύρια δρχ., εκ των οποίων έχουν απορροφηθεί 270 εκατομμύρια δρχ. για την εκτέλεση του έργου μέχρι σήμερα. Η τελευταία παράταση ολοκλήρωσης είναι 31-12-2001 και καταβάλλονται προσπάθειες για αύξηση του ρυθμού χρηματοδότησης ώστε η ολοκλήρωση του έργου να μη βραδύνει πέραν του ερχόμενου έτους.
Ο Υπουργός
ΠΕΤΡΟΣ ΕΥΘΥΜΙΟΥ"
8. Στην με αριθμό 616/19-7-01 ερώτηση δόθηκε με το υπ' αριθμ. 53582/3-10-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της ερώτησης 616/19-7-2001, που κατέθεσε στη Βουλή των Ελλήνων ο Βουλευτής κύριος Κων. Τσιπλάκης, από πλευράς δικής μας αρμοδιότητας, σας πληροφορούμε ότι το θέμα της κατάταξης των υπαλλήλων της κατηγορίας ΤΕ στα Μ.Κ. με εισαγωγικό το 20ο και καταληκτικό το 3ο , τελεί σε γνώση της Υπηρεσίας μας και μελετάται η αντιμετώπισή του.
Ο Υφυπουργός
ΓΕΩΡΓΙΟΣ ΔΡΥΣ"
9. Στην με αριθμό 646/2001 ερώτηση δόθηκε με το υπ' αριθμ. 4875/26-9-2001 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην με αριθμό 646/01 ερώτηση, σχετικά με το προαναφερόμενο θέμα, η οποία κατατέθηκε από τη Βουλευτή κα Πόπη Φουντουκίδου, σας γνωρίζουμε τα ακόλουθα:
Η εικόνα που παρουσιάζουν σήμερα τα Υποκ/τα ΙΚΑ του Ν. Πέλλας είναι η εξής:
1. Τοπικό Υποκ/μα Έδεσσας
Προβλέπονται 21 θέσεις διοικητικών υπαλλήλων και υπηρετούν 17 υπάλληλοι.
2. Υποκ/μα Γιαννιτσών
Προβλέπονται 22 θέσεις διοικητικών υπαλλήλων και υπηρετούν 15 υπάλληλοι.
3. Τοπικό Υποκ/μα Αριδαίας
Προβλέπονται 13 θέσεις διοικητικών υπαλλήλων και υπηρετούν 4 υπάλληλοι.
4. Παρ/μα Σκύδρας
Προβλέπονται 8 θέσεις διοικητικών υπαλλήλων και υπηρετούν 3 υπάλληλοι.
4. Παρ/μα Κρύας Βρύσης
Προβλέπονται 3 θέσεις διοικητικών υπαλλήλων και υπηρετούν 2 υπάλληλοι.
Σημειώνουμε ότι, με την αριθμ. ΔΙΠΠ/Φ.ΕΓΚΡ. 7/249/οικ. 16434/25-7-01 απόφαση της Τριμελούς εξ Υπουργών Επιτροπής, εγκρίθηκε η πρόσληψη 520 διοικητικών και υγειονομικών υπαλλήλων στο ΙΚΑ, οι οποίοι θα κατανεμηθούν στις Μονάδες του, σύμφωνα με τις ανάγκες που υπάρχουν, μετά την ολοκλήρωση της διαδικασίας πρόσληψής του.
Ο Υφυπουργός
ΝΙΚ. ΦΑΡΜΑΚΗΣ"
10. Στην με αριθμό 675/24-7-2001 ερώτηση δόθηκε με το υπ' αριθμ. 820/4-10-2001 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 675/24-7-2001 που κατέθεσαν οι Βουλευτές κύριοι Κων. Καραμπίνας, Σπυρ. Ταλιαδούρος, Γεώργ. Καλός, Μιχ. Παπαδόπουλος και Στ. Καλογιάννης, σας γνωρίζουμε ότι σύμφωνα με το ν. 2942 (ΦΕΚ 202 τ. Α'/17-9-01) ρυθμίζονται εξ υπαρχής θέματα που αφορούν στη διαδικασία επαναπρόσληψης αλλά και πρόσληψης αναπληρωτών του κλ. ΠΕ11 Φυσικής Αγωγής για την εφαρμογή του Προγράμματος της Ολυμπιακής Εκπ/σης στα σχολεία της Α/θμιας και Β/θμιας Εκπ/σης.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
11. Στην με αριθμό 679/24-7-2001 ερώτηση δόθηκε με το υπ' αριθμ. 822/4-10-2001 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 679/24-7-2001 την οποία κατέθεσε ο Βουλευτής κ. Σπυρ. Ταλιαδούρος σχετικά με την απαλλοτρίωση χώρου των εκπαιδευτηρίων Παπαχαραλάμπους, σας γνωρίζουμε τα ακόλουθα:
1) Η επιλογή του χώρου έγινε με πρακτικό καταλληλότητας και αναγκαιότητας που καταρτίστηκε από την αρμόδια κατά νόμο επιτροπή στις 12 Μαρτίου 1993.
2) Η απόφαση για την απόκτηση του χώρου με τη διαδικασία της αναγκαστικής απαλλοτρίωσης ελήφθη από το Διοικητικό Συμβούλιο του ΟΣΚ στις 18 Μαρτίου 1993 (Απόφαση υπ. Αρ. 1824).
3) Η Κοινή Υπουργική Απόφαση κήρυξης αναγκαστικής απαλλοτρίωσης υπεγράφη στις 21 Σεπτεμβρίου 1993 από τον τότε Υπουργό Εθνικής Παιδείας και Θρησκευμάτων κ. Γεώργιο Σουφλιά και τον Υφυπουργό Οικονομικών κ. Πέτρο Δούκα (Κ.Υ.Α. 1117319/7032/0010/21-9-1993).
Σε κάθε περίπτωση ο ΟΣΚ Α.Ε. εφάρμοσε αμετάκλητες δικαστικές αποφάσεις πάντοτε μέσα στο πλαίσιο που τάσσουν οι κείμενες διατάξεις.
Τέλος διευκρινίζεται ότι τα Εκπαιδευτήρια Παπαχαραλάμπους ήταν μισθωτές του απαλλοτριωθέντος ακινήτου και όχι ιδιοκτήτες.
Ο Υφυπουργός
ΦΙΛ. ΠΕΤΣΑΛΝΙΚΟΣ"
12. Στην με αριθμό 752/25-7-01 ερώτηση δόθηκε με το υπ' αριθμ. 82/2-10-01 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 752/25-7-01 που κατέθεσε στη Βουλή, ο Βουλευτής κ. Μιλτιάδης Βαρβιτσιώτης, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Διεύθυνσης Οδικών Έργων Περιφέρειας Αττικής (Δ9) και της Διεύθυνσης Έργων Οδοποιίας του ΥΠΕΧΩΔΕ τα εξής:
Για τη βελτίωση του οδικού δικτύου προς το Λαύριο και για την αντιμετώπιση των κυκλοφοριακών αναγκών που θα προκύψουν από την λειτουργία του Λιμανιού, έχει δημοπρατηθεί το έργο ΚΟ1/01 (30.4.2001) και εντός των ημερών θα υπογραφεί η σχετική σύμβαση του έργου.
Με το έργο αυτό προβλέπεται να γίνουν οι παρακάτω εργασίες:
Διαπλάτυνση της οδού Σταυρού -Λαυρίου από την Κερατέα μέχρι το Λαύριο.
Διαπλάτυνση και βελτίωση της οδού από διασταύρωση ΔΕΗ έως το νέο Λιμάνι, που θα αποφορτίσει τον Οικισμό του Λαυρίου.
Κατασκευή ανισόπεδου κόμβου στον Κουβαρά και τρεις ισόπεδους κόμβους, που είναι απαραίτητοι για την εξυπηρέτηση των Οικισμών.
Η ολοκλήρωση των εργασιών του παραπάνω έργου, θα βοηθήσει σημαντικά στην επίλυση των κυκλοφοριακών αναγκών που θα προκύψουν από την λειτουργία του Λιμανιού.
Επίσης θα αποβεί σε όφελος της όλης λειτουργικότητας του σημαντικού οδικού άξονα Σταυρού - Λαυρίου μαζί με τα άλλα έργα που είναι σε εξέλιξη, θα προκύψει σημαντικό όφελος για το περιβάλλον, τη μείωση του νέφους και τη βελτίωση των συνθηκών διαβίωσης των κατοίκων των πόλεων και των Οικισμών της περιοχής και γενικότερα της Αττικής.
Ο Υπουργός
Κ. ΛΑΛΙΩΤΗΣ"
13. Στην με αριθμό 726/25-7-01 ερώτηση δόθηκε με το υπ' αριθμ. 813/4-10-01 έγγραφο από τον Υφυπουργό Εθνικής Οικονομίας η ακόλουθη απάντηση:
"Απαντώντας στην ερώτηση με αριθμό 726/25-7-2001 την οποία κατέθεσε ο Βουλευτής κ. Σπηλ. Π. Σπηλιωτόπουλος, σχετικά με τους αναπληρωτές εκπαιδευτικούς, σας γνωρίζουμε τα εξής:
Σύμφωνα με την παρ. 5 του άρθρου 6 του ν 2525/1997, όπως συμπληρώθηκε με την παρ. 3 του άρθρου 6 του ν. 2740/99 και αντικαταστάθηκε από τον ν. 2834/2000, οι μετέχοντες στο διαγωνισμό του ΑΣΕΠ κατατάσσονται αρχικά σε πίνακες κατά φθίνουσα σειρά βαθμολογίας. Ακολουθεί η κατάταξή τους με βάση τη μοριοδότησή τους από την προϋπηρεσία, το βαθμό πτυχίου, τους μεταπτυχιακούς τίτλους σπουδών και τέλος κατατάσσονται σε πίνακες διοριστέων στις προκηρυχθείσες θέσεις κατά κλάδο και ειδικότητα.
Τέλος σας γνωρίζουμε ότι σύμφωνα με το ν. 2942/(ΦΕΚ 202 τ. Α΄/17-9-01) ρυθμίζονται εξ υπαρχής θέματα πρόσληψης προσωρινών αναπληρωτών και ωρομισθίων εκπαιδευτικών όλων των κλάδων και ειδικοτήτων για την κάλυψη των διδακτικών αναγκών των σχολείων.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
14. Στην με αριθμό 803/27-7-01 ερώτηση δόθηκε με το υπ' αριθμ. 1986/2-10-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 803/27-7-01 που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
Αναφορικά με τα έντονα προβλήματα που δημιουργούν τα κουνούπια στις ελώδεις περιοχές και τους υδροβιότοπους της Β. Ελλάδας από τον Μάιο έως τον Οκτώβριο κάθε έτους, επισημαίνεται ότι:
1. Τα κουνούπια ανήκουν στην κατηγορία των εντόμων Υγειονομικού ενδιαφέροντος.
2. Η αντιμετώπιση των προβλημάτων που δημιουργούν στον άνθρωπο τα έντομα της παραπάνω κατηγορίας εντάσσεται στις αρμοδιότητες του συνερωτώμενου Υπουργείου Υγείας Πρόνοιας.
Ο Υπουργός
Γ. ΑΝΩΜΕΡΙΤΗΣ"
15. Στην με αριθμό 824/31.7.01 ερώτηση δόθηκε με το υπ' αριθμ.841/4.10.01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 824/31.7.01 την οποία κατέθεσαν οι Βουλευτές κύριοι Κ. Τσιπλάκης και Π. Παναγιωτόπουλος, και αφορά το μάθημα της Κοινωνιολογίας, σας γνωρίζουμε τα ακόλουθα:
1. Σύμφωνα με την Υ.Α. Γ2/4685/7.9.01 που αφορά στο Ωρολόγιο Πρόγραμμα των Α΄, Β΄, Γ΄, τάξεων Ενιαίου Λυκείου, το μάθημα της Κοινωνιολογίας, έχει ήδη ενταχθεί ως μάθημα γενικής παιδείας στο πρόγραμμα όλων των κατευθύνσεων της Γ΄ τάξης του Ενιαίου Λυκείου και διδάσκεται δύο (2) ώρες εβδομαδιαίως.
Ο Υφυπουργός
Φ. ΠΕΤΣΑΛΝΙΚΟΣ"
16. Στην με αριθμό 837/01 ερώτηση δόθηκε με το υπ' αριθμ. 18/3.10.01 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση:
"Σε απάντηση της ερώτησης 837/01 του Βουλευτή κ. Ε. Κεφαλογιάννη σας γνωστοποιούμε ότι, όπως μας πληροφόρησε η ΕΡΤ-ΑΕ, από τον Οκτώβριο 2001 θα αρχίσει η εγκατάσταση αναμεταδοτών για το πρόγραμμα της ΕΤ3 στις κυριότερες περιοχές της Κρήτης. Η εν λόγω επέκταση του δικτύου υπολογίζεται ότι θα περατωθεί εντός του τρέχοντος έτους.
Ο Υπουργός
Δ. ΡΕΠΠΑΣ"
17. Στην με αριθμό 905/7.8.01 ερώτηση δόθηκε με το υπ' αριθμ. 490/21.9.01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 905/7.8.01 ερώτηση των Βουλευτών κυρίων Στέλιου Παπαθεμελή και Κυριάκου Σπυριούνη, σας γνωρίζουμε τα εξής:
Όπως είναι γνωστό, δεν επιτρέπεται από τους Taliban η άμεση πρόσβαση στοςυ χώρους των αρχαιολογικών μνημείων ή και των μουσείων του Αφγανιστάν σε εξωτερικούς παράγοντες. Εν τούτοις, η ΟΥΝΕΣΚΟ κατόρθωσε να επιταρπεί η είσοδος σε ειδική αποστολή στελεχών της, που ήλθαν σε επαφή με τους Taliban και έδωσαν εκτενή αναφορά με την επιστροφή τους στο Παρίσι. Η αποστολή δεν ανέφερε οποιαδήποτε παρέμβαση ή καταστροφή σε βάρος ελληνικών αρχαιοτήτων.
Παρ' όλα αυτά, η ελληνική αντιπροσωπεία στην 11η Σύνοδο της Διακυβερνητικής Επιτροπής της ΟΥΝΕΣΚΟ για την προώθηση της επιστροφής των πολιτιστικών αγαθών στις χώρες προέλευσής τους, η οποία έλαβε χώρα στην Καμπότζη τον Μάρτιο του 2001, εξέφρασε το έντονο ενδιαφέρον του Υπουργείου Πολιτισμού της Ελλάδος, όχι μόνο για τη διάσωση των αγαλμάτων στο Bamiyan, αλλά και για την προστασία των ελληνιστικών θησαυρών στο Αφγανιστάν. Μάλιστα, με την υποστήριξη της Ελλάδας, η οποία ανέλαβε την ατιπροεδρία στην εν λόγω Σύνοδο, το ζήτημα των Αφγανικών αρχαιοτήτων ετέθη ως θέμα προς συζήτηση εκτός ημερησίας διάταξης και η Γραμματεία της παραπάνω Επιτροπής κατέγραψε τις ελληνικές προτάσεις για παροχή τεχνικο-οικονομικής βοήθειας στο Αφγανιστάν εκ μέρους της Ελλάδας, καθώς και την πρόθεση της χώρας μας να στεγάσει προσωρινά Αφγανικούς θησαυρούς, που κινδυνεύουν.
Σημειώνεται ότι απέστειλα σχετικές επιστολές στους ομολόγους μου των κρατών - μελών της Ευρωπαϊκής Ένωσης, καθώς και στα μέλη του Συμβουλίου Ασφαλείας του ΟΗΕ. Άλλωστε η Ελλάδα και στο παρελθόν επανειλημμένα υποστήριξε και ενίσχυσε τις έρευνες του κ. Β. Σαρηγιαννίδη στη Βακτριανή, αλλά και ενεργά παρενέβη στην ΟΥΝΕΣΚΟ για την προστασία των ευρημάτων του Μουσείου της Καμπούλ. (επισυνάπτεται σχετική απάντηση του Γενικού Διευθυντή Αρχαιοτήτων κ. Λάζαρου Κολώνα στην ΚΑΘΗΜΕΡΙΝΗ ΤΗΣ ΚΥΡΙΑΚΗΣ) και προς τον κ. Σαρηγιαννίδη με έγγραφο με αρ. πρωτ. 886/29.3.01).
Το ζήτημα της προστασίας της αρχαιολογικών θησαυρών του Αφγανιστάν πρόκειται να εξεταστεί και στην επικείμενη 31η Γενική Διάσκεψη της ΟΥΝΕΣΚΟ στο Παρίσι (Οκτώβριος 2001), όπου η Ελλάδα και πάλι θα κάνει σχετικές παρεμβάσεις. Όλα βέβαια αυτά αντιμετωπίζονται τώρα μέσα στο νέο πλαίσιο που έχει διαμορφωθεί διεθνώς μετά τα γεγονότα της 11ης Σεπτεμβρίου.
Ο Υπουργός
Ε. ΒΕΝΙΖΕΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
18. Στην με αριθμό 933/10-8-01 ερώτηση δόθηκε με το υπ' αριθμ. 852/4-10-01 έγγραφο από τον Υφυπουργό Eθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 933/10-8-01 την οποία κατέθεσαν οι Βουλευτές κύριοι Π. Κοσιώνης και Γ. Χουρμουζιάδης, και αφορά στη λειτουργία του Εσπερινού ΤΕΕ Τρίπολης, σας γνωρίζουμε τα ακόλουθα:
Όπως μας πληροφόρησε ο Προϊστάμενος της Δ/νσης Δ/θμιας Εκπ/σης Αρκαδίας το προαναφερόμενο σχολείο τη σχολική χρονιά 2001 - 02 λειτουργεί κανονικά.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
19. Στην με αριθμό 938/10-8-01 ερώτηση δόθηκε με το υπ' αριθμ. 109/2-10-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 938/10-8-01 που κατέθεσε στη Βουλή ο Βουλευτής κ. Π. Σκανδαλάκης, παρακαλούμε να πληροφορήσετε τον κύριο Βουλευτή, σε θέματα της αρμοδιότητάς μας και σύμφωνα με τα στοιχεία της Περιφέρειας Πελοποννήσου, τα εξής:
Η Περιφέρεια έχει ήδη ξεκινήσει τη διαδικασία για την επιλογή και οριστική ένταξη έργων στο Γ' ΚΠΣ με την αποστολή πρόσκλησης εκδήλωσης ενδιαφέροντος προς τους Τελικούς Δικαιούχους για υποβολή ώριμων προτάσεων.
Επειδή υπήρχε η δυνατότητα από το Πρόγραμμα Δημοσίων Επενδύσεων ετών 2000 και 2001 προένταξης έργων και ακολούθως ένταξής των στο Γ' ΚΠΣ με την ολοκλήρωση των διαδικασιών ένταξης έργων, έχει ήδη δημοπρατηθεί και εκτελείται το έργο "Αρδευτικό Γράμμουσας" προϋπολογισμού 1.200 εκατ. δρχ.
Από το Περιφερειακό Συμβούλιο, στην τελευταία συνεδρίασή του, εγκρίθηκαν:
ι. οι κάτωθι μελέτες προετοιμασίας έργων ΠΕΠ Πελοποννήσου 2000 - 2006:
- Μελέτη "Χαμηλό φράγμα Βαρδούνια Λακωνίας (προϋπολογισμού 85.000.000 δρχ.).
- Μελέτη "Δρόμος Σκάλα - Γύθειο - Αρεόπολη" (προϋπολογισμού 100.000.000 δρχ.)
- Μελέτη "Περιφερειακός δρόμος Γυθείου" (προϋπολογισμού 100.000.000 δρχ.)
- Μελέτη "Δρόμος Νεάπολη - Μονεμβάσια" (προϋπολογισμού 80.000.000 δρχ.).
ιι. Και τα κάτωθι έργα:
- "Δρόμος Τρίπολη - Σπάρτη (προϋπολογισμού 11.000.000 δρχ.)
- (Τμήμα Σελλασία - Γέφυρα Κελεφίνας)
- (Τμήμα Παράκαμψης Κροκεών)
- "Δρόμος Σπάρτης - Σκούρα (προϋπολογισμού 500.000 δρχ.)
- "Δρόμος Σπάρτης - Σκούρα (προϋπολογισμού 500.000 δρχ.)
- "Δρόμος Σπάρτης - Καστόρι - Λογγανίκο - 'Ορια Νομού" (προϋπολογισμού 1.000.000 δρχ.).
Ο Υπουργός
Κ. ΛΑΛΙΩΤΗΣ"
20. Στην με αριθμό 949/14-8-01 ερώτηση δόθηκε με το υπ' αριθμ. 855/3-10-01 έγγραφο από τον Υπουργό Eθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 949/14-8-01 την οποία κατέθεσε ο Βουλευτής κ. Π. Σκανδαλάκης και η οποία αναφέρεται στη λειτουργία του Πανεπιστημίου Πελοποννήσου, σας γνωρίζουμε τα ακόλουθα:
Τα σχέδια των προεδρικών διαταγμάτων που αφορούν στη λειτουργία του Πανεπιστημίου Πελοποννήσου, βρίσκονται στο τελευταίο στάδιο της διαδικασίας έκδοσής τους.
Τα διατάγματα αυτά εκδίδονται μετά από πρόταση των Υπουργών Παιδείας, Οικονομικών και Εσωτερικών, Δημόσιας Διοίκησης και Αποκέντρωσης.
Πέραν τούτων το ΥΠΕΠΘ καταβάλλει κάθε δυνατή προσπάθεια ώστε οι διαδικασίες αυτές να επιταχυνθούν.
Συμπληρωματικά σας πληροροφούμε ότι οι Σχολές που θα ιδρυθούν στο εν λόγω ίδρυμα θα προταθούν σε σύνομο χρόνο στη Διοικούσα του Επιτροπή, όπως προβλέπει το σχετικό Ιδρυτικό Διάταγμα. Το ΥΠΕΠΘ έχει δεσμευθεί για την έναρξη λειτουργίας ενός τουλάχιστον τμήματος του Πανεπιστημίου Πελοποννήσου το Σεπτέμβριο του 2002.
Πρέπει όμως να τονισθεί, ότι ο χρόνος αυτός της έναρξης εξαρτάται από το πότε θα υποβληθεί η ως άνω πρόταση της Διοικούσας Επιτροπής.
Ο Υπουργός
ΠΕΤΡΟΣ ΕΥΘΥΜΙΟΥ"

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 489/26-3-2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μιχάλη Καρχιμάκη προς τον Υπουργό Οικονομίας και Οικονομικών, σχετικώς με την καθυστέρηση έκδοσης του προεδρικού διατάγματος που θα επιτρέψει την κατασκευή λιμενικού έργου στην περιοχή Αθερινόλακο του Δήμου Λεύκης Λασιθίου Κρήτης διαγράφεται λόγω κωλύματος του ερωτωμένου Υπουργού.
Δεύτερη είναι η με αριθμό 486/26-3-2002 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Υγείας-Πρόνοιας, σχετικώς με τις ελλείψεις φαρμάκων στην αγορά κλπ.
Η επίκαιρη ερώτηση του κ. Χωματά έχει ως εξής:
"Κύριε Υπουργέ, από τον περασμένο χρόνο σας είχαμε επισημάνει τις ελλείψεις που υπήρχαν σε ορισμένα φάρμακα, σας είχαμε τονίσει τους κινδύνους που υπήρχαν και τις δυσάρεστες επιπτώσεις στη ζωή χιλιάδων ασθενών και σας είχαμε τονίσει επίσης την ανάγκη, επιτέλους, ύπαρξης κάποιας υπεύθυνης στρατηγικής στον τομέα του φαρμάκου, για να προλαμβάνονται και να μη δημιουργούνται παρόμοιες καταστάσεις. 
Από τις αρχές του νέου έτους λόγω των ημίμετρων που ελήφθησαν και των προσωρινών λύσεων που εδόθησαν οι ασθενείς πλέον καθημερινά διαμαρτύρονται και αγωνιούν για τη ζωή τους από την αδιαφορία της πολιτείας και την πλήρη απραξία στον τομέα του εφοδιασμού της ελληνικής αγοράς με τα ελλείποντα φάρμακα.
Γι' αυτό ερωτάσθε, κύριε Υπουργέ:
1. Γιατί το Υπουργείο παρά τις έγκαιρες προειδοποιήσεις μας δεν εξασφάλισε τις ελληνικές αγορές με τις αναγκαίες ποσότητες φαρμάκων;
2. Ποιος ευθύνεται επιτέλους γι' αυτήν την κατάσταση πλήρους σύγχυσης και ανησυχίας που επικρατεί στους ασθενείς και τους έχει φέρει σε απόγνωση;"
Θα απαντήσει ο Υφυπουργός Υγείας και Πρόνοιας κ. Θάνος.
Κύριε Υπουργέ, έχετε το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, κύριε Πρόεδρε. Το θέμα της έλλειψης των φαρμάκων στην αγορά και συγκεκριμένα της παροδικής έλλειψης έχει απασχολήσει πολλές φορές τη Βουλή κι αυτό δικαιολογημένα, αφού το φάρμακο αποτελεί βασικό αγαθό για την υγεία του πληθυσμού. Έχει σημασία όμως να καταλάβουμε τα αίτια του προβλήματος, καθώς και το μηχανισμό αντίδρασης του κράτους για την προστασία της υγείας των πολιτών.
Έλλειψη φαρμάκων στην αγορά μπορεί να προκληθεί: α) από αδυναμία μιας εταιρείας να ανταποκριθεί για δικούς της λόγους, β) από παράλληλη εξαγωγή για λόγους κερδοσκοπίας -και αυτό, πρέπει να σας πω, είναι το κυρίαρχο αίτιο των ελλείψεων, γ) από αυξημένη ζήτηση, δ) από πρόβλημα στην αποδέσμευση λόγω ελέγχου και ε) από απόσυρση ενός προϊόντος λόγω νέων ερευνητικών και επιστημονικών δεδομένων.
Μόλις έχουμε ειδοποίηση από εταιρείες, πολίτες ή και άλλους φορείς για έλλειψη φαρμάκων, γίνεται διερεύνηση της αιτίας του προβλήματος από τον ΕΟΦ και, αν η εταιρεία δεν μπορεί να ανταποκριθεί στις ανάγκες και στις απαιτήσεις, τότε μέσω ΥΦΕΤ, της εταιρείας που είναι θυγατρική του ΕΟΦ, γίνεται προμήθεια των φαρμάκων, μέχρι να αποκατασταθεί, εφόσον είναι δυνατόν, η έλλειψη.
Σε ό,τι αφορά τις παράλληλες εξαγωγές που ήταν αιτία μέχρι τώρα, αρκετές φορές, προμήθειας της αγοράς με φάρμακα, επιβάλλεται πλέον σε κάθε εταιρεία και σε κάθε φαρμακαποθήκη, κάθε τρίμηνο να δηλώνει τις εξαγωγές, τη χώρα που πουλήθηκαν και αν υφίσταται παράλληλη εξαγωγή και σε άλλες χώρες και σε ποια ποσότητα. Κυρίως, όμως, επιβάλλει τη διατήρηση του στοκ για τις ανάγκες της εγχώριας αγοράς συν μία ποσότητα της τάξης του 25% για να υπάρχει επάρκεια. Δεν υπάρχουν μεγάλες ελλείψεις σήμερα λόγω παράλληλης εξαγωγής. Δεν υπάρχουν θα έλεγα ελλείψεις από αυτό το αίτιο. Υπάρχουν προβλήματα και κυρίως υπήρξαν -και σωστά το επισημαίνει ο συνάδελφος- τα οποία ξεπεράστηκαν ή ξεπερνιούνται. Και αυτά πιο συγκεκριμένα είναι: Θυρεοειδή υποκατάστατα. Μετά τη διαπίστωση μείωσης της θεραπευτικής αποτελεσματικότητας του "Τ4" και την απαγόρευση διάθεσης και διακίνησης του προϊόντος το Νοέμβριο του 2001, υπήρξαν προβλήματα κάλυψης της αγοράς στην αρχή αλλά μετά την εισαγωγή μέσω ΥΦΕΤ προϊόντων με την ίδια λεβοθυροξίνη, καθώς και ελληνικού προϊόντος, η αγορά έχει σχεδόν ομαλοποιηθεί. Σήμερα μάλιστα πρέπει να σας πω ότι αυτήν την περίοδο έχουμε περισσότερες πωλήσεις από ό,τι πέρυσι λόγω μιας ανασφάλειας η οποία υπάρχει στους πολίτες, οι οποίοι κάνουν αποθεματοποίηση.
Κύριε Πρόεδρε, να πάρω από τη δευτερολογία μου για να απαντήσω και στα άλλα δύο ερωτήματα; 
ΠΡΟΕΔΡΕΥΩΝ (Κωνσταντίνος Γείτονας): Θα χρειαστείτε τη δευτερολογία σας.
Ολοκληρώστε όμως γρήγορα την απάντησή σας και συμπληρώνετε. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Για τα εμβόλια της πολυομυελίτιδας υπήρξε έλλειψη, γιατί εισήχθησαν το 2002 μικρότερες ποσότητες από την υπεύθυνη εταιρεία. Το προϊόν όπως ξέρετε, δεν στοκάρεται λόγω βραχύβιας διάρκειας, αλλά έχει γίνει προμήθεια η οποία θα διατεθεί άμεσα στην αγορά και θα καλύψει τις ανάγκες. 
Τέλος, για τις κορτιζόνες θα πρέπει να σας πω ότι παραλαμβάνουμε αύριο εκατό χιλιάδες μονάδες ενέσιμο και άλλη τόση ποσότητα την επόμενη εβδομάδα. 
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χωματάς έχει το λόγο.
ΙΩΑΝΝΗΣ ΧΩΜΑΤΑΣ: Θα έπρεπε κανονικά να σας ευχαριστήσουμε, κύριε Υπουργέ, για τα όσα είπατε για την επάρκεια από εδώ και εμπρός της αγοράς, η οποία συμπληρώνεται. Βέβαια, αυτό δεν μπορούμε να το κάνουμε, διότι τα όσα είπατε αφορούν το Υπουργείο Υγείας και εμείς ως γιατροί πιστεύουμε ότι η πρόληψη έχει μεγαλύτερη σημασία από τη θεραπεία. 
Από πέρυσι τονίζουμε αυτό το θέμα κατ' επανάληψη με ερωτήσεις επίκαιρες, απλές ερωτήσεις και με επερωτήσεις. Και ο κ. Νασιώκας, ο οποίος ήλθε να απαντήσει σε όλα αυτά τα πράγματα, κατά κάποιον τρόπο μας επέπληξε στις 7 Ιανουαρίου ότι "αυτά τα οποία λέτε στην ερώτησή σας σήμερα τα έχετε πει κατ' επανάληψη, τα έχετε δηλώσει και σας έχουμε απαντήσει. Αλλά, εν πάση περιπτώσει, θα απαντήσω και στις δέκα ερωτήσεις, επειδή θέλω να γίνει ένας σωστός διάλογος, για πληρέστερη ενημέρωση και για τη διόρθωση ορισμένων πραγμάτων, διότι αυτός ο χρόνος, το 2002, θα είναι ο χρόνος των μεγάλων αλλαγών".
Τότε του κατέθεσα μία λίστα από είκοσι φάρμακα, τα οποία έλλειπαν από την αγορά και ο κ. Νασιώκας μου αντέτεινε μία άλλη λίστα την οποία εγώ δεν εγνώριζα, με εξήντα φάρμακα που έλλειπαν την ίδια στιγμή, ταυτόχρονα δηλαδή, από την αγορά. Δηλαδή ο κ. Νασιώκας ήξερε πολύ περισσότερα φάρμακα ότι λείπουν από την αγορά από ό,τι εγώ. Τους μηχανισμούς για τους οποίους λείπουν τα φάρμακα από την αγορά τους, γνωρίζετε πολύ καλά -τα αναλύσατε- όπως τους γνωρίζω και εγώ, κύριε Υπουργέ, και τους γνωρίζουμε όλοι μας. Το θέμα είναι ότι δεν κάνουμε αυτό που πρέπει ούτως ώστε να ελέγξουμε αυτούς τους μηχανισμούς που οδηγούν στην έλλειψη φαρμάκων από την αγορά, είτε λέγονται παράλληλες εξαγωγές είτε λέγονται φαρμακοβιομηχανίες που είναι υποχρεωμένες πραγματικά να εφοδιάζουν την αγορά όχι μόνο με τις απαραίτητες ποσότητες, αλλά και με επιπλέον ποσότητες για έκτακτες ανάγκες. Και ερωτάω: Είναι ευθύνη των φαρμακευτικών εταιρειών που στόχο έχουν το κέρδος ή ευθύνη του Υπουργείου να εξασφαλίσει, να ελέγξει αυτές τις εταιρείες, εάν πραγματικά εκεί είναι η εστία του κακού για να εξασφαλίσουν την επάρκεια της αγοράς; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Υπουργέ, δεν υπάρχει καμία δικαιολογία γι' αυτές τις ελλείψεις, ιδιαίτερα όταν υποστηρίζετε -ο κ. Νασιώκας το είπε στη Βουλή- ότι στόχος και στρατηγική σας για το φάρμακο είναι, πρώτον, να υπάρχει φθηνό φάρμακο και, δεύτερον, να υπάρχει επάρκεια φαρμάκων. Εάν πράγματι στόχος σας είναι να υπάρχει φθηνό φάρμακο -τουλάχιστον για το εμβόλιο της πολιομυελίτιδα που αναφέρατε προηγουμένως- να ξέρετε ότι τα εμβόλια μας προφυλάσσουν από πιθανή νόσο και πιθανές επιπλοκές, που μπορεί να στοιχίσουν πολύ περισσότερο. Γι' αυτόν το λόγο έπρεπε το Υπουργείο να έχει κάνει ό,τι πρέπει για να μην υπάρχει αυτή η έλλειψη των φαρμάκων. 
Δεν υπάρχει καμία δικαιολογία, κύριε Υπουργέ. Εγώ σας θεωρώ πραγματικά ένοχους χωρίς ελαφρυντικά και σας κατηγορώ γι' αυτό.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, τελειώνω. Όμως αντιλαμβάνεστε ότι είναι αγανάκτηση του ελληνικού λαού, δεν είναι μόνο δική μου, γιατί κάθε μέρα δεχόμαστε πιέσεις για τις σημαντικές αυτές ελλείψεις που στοιχίζουν ανθρώπινες ζωές. Πώς να το κάνουμε; 
"Η εποχή των αλλαγών", λέει ο κ. Νασιώκας, αλλά δυστυχώς αυτές οι αλλαγές αντί να βελτιώνουν, χειροτερεύουν την κατάσταση. Όταν οι αλλαγές αυτές αφορούν στην υγεία των Ελλήνων πολιτών και ασθενών, αντιλαμβάνεστε ότι αυτό μας προβληματίζει όλους. 
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Χωματά. Ολοκληρώστε.
ΙΩΑΝΝΗΣ ΧΩΜΑΤΑΣ: Γι' αυτό σας επαναλαμβάνουμε με διάφορες ερωτήσεις τις ελλείψεις οι οποίες υπάρχουν μήπως με τις προτάσεις και τις ερωτήσεις μας σας φέρουμε στο σωστό δρόμο, στον οποίο δυστυχώς έρχεστε με μεγάλη καθυστέρηση και όχι πάντοτε ουσιαστικά και αποτελεσματικά. 
Ευχαριστώ, κύριε Πρόεδρε.
(Στο σημείο αυτό ο Βουλευτής κ. Ιωάννης Χωματάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Έχετε το λόγο, κύριε Υπουργέ. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Αγαπητέ συνάδελφε, νομίζω ότι είστε υπερβολικός. Ένοχος χωρίς ελαφρυντικά, για να προσέχουμε και εννοιολογικά τι λέμε, είναι αυτός ο οποίος προκαλεί μια βλάβη, ένα κακό εκ προθέσεως. Παραδεχθήκατε ο ίδιος ότι οι πέντε αιτίες που μπορεί να προκαλέσουν έλλειψη φαρμάκου στην αγορά είναι πραγματικότητα. 
ΙΩΑΝΝΗΣ ΧΩΜΑΤΑΣ: Ο κύριος Υπουργός μου έφερε μία λίστα με φάρμακα από την οποία λείπει το εμβόλιο της πολιομυελίτιδας. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Χωματά. Εσείς συνήθως είστε ήρεμος. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Υποχρέωσή μας είναι να επαγρυπνούμε για να μπορούμε να δίνουμε λύση σε τέτοια προβλήματα τα οποία υπάρχουν. 
ΙΩΑΝΝΗΣ ΧΩΜΑΤΑΣ: Δεν είναι αμέλεια που στοιχίζει ανθρώπινες ζωές; 
ΠΡΟΕΔΡΕΥΩΝ (Κωνσταντίνος Γείτονας): Κύριε Χωματά, θα αφήσετε τον κύριο Υπουργό να απαντήσει;
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Επιτέλους λοιπόν, αγαπητέ συνάδελφε, προβλήματα υπήρξαν στην αγορά -αυτό το παραδέχθηκε το Υπουργείο και ο κ. Νασιώκας, στον οποίον αναφερθήκατε. Μάλιστα το συμπέρασμα το οποίο βγάζω από αυτά τα οποία εσείς είπατε είναι ότι εσείς αναφέρεστε σε τρία φάρμακα, ενώ ο κ. Νασιώκας σας εμφάνισε μια λίστα με περισσότερα. Αυτή είναι η καλύτερη και ειλικρινέστερη παραδοχή ενός προβλήματος. Από εκεί και πέρα το θέμα είναι τι κάνουμε με τους μηχανισμούς που διαθέτουμε.

ΙΩΑΝΝΗΣ ΧΩΜΑΤΑΣ: Δεν κάνετε τίποτα. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Το ελληνικό κράτος διαθέτει μηχανισμούς για να μπορέσει να καλύψει τις ανάγκες της αγοράς. 
Σε εκείνο, όμως, που θα συμφωνήσω μαζί σας, είναι ότι πραγματικά χρειάζεται επαγρύπνηση. Το φάρμακο είναι ένα αγαθό πρώτης ανάγκης, έχει να κάνει με τη ζωή των πολιτών, όμως δεν χρειάζεται πανικός, δεν χρειάζονται υπερβολές, αγαπητέ συνάδελφε, γιατί αυτές προκαλούν σύγχυση, αδικαιολόγητο άγχος στους ασθενείς, που πολλές φορές είναι οι ίδιοι που με την αποθεματοποίηση που κάνουν λόγω ανασφάλειας, προκαλούν μία τεχνική ζήτηση στην αγορά. 
Σας ευχαριστώ.
ΙΩΑΝΝΗΣ ΧΩΜΑΤΑΣ: Κύριε Πρόεδρε, με συγχωρείτε πάρα πολύ…
ΠΡΟΕΔΡΕΥΩΝ (Κωνσταντίνος Γείτονας): Κύριε Χωματά, δεν έχετε το λόγο. Το γνωρίζετε ως παλιός κοινοβουλευτικός ότι δεν μπορείτε να πάρετε το λόγο. 
ΙΩΑΝΝΗΣ ΧΩΜΑΤΑΣ: Μα με κατηγορεί ο κύριος Υπουργός επί προσωπικού.
ΠΡΟΕΔΡΕΥΩΝ (Κωνσταντίνος Γείτονας): Μάλιστα, με την ανοχή του Προεδρείου υπερβήκατε το χρόνο. 
ΙΩΑΝΝΗΣ ΧΩΜΑΤΑΣ: Αυτό το δέχομαι, αλλά ο κύριος Υπουργός…
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Χωματά. Κάνατε επανειλημμένες διακοπές στον κύριο Υπουργό. Δεν μπορώ να σας δώσω το λόγο. 
ΙΩΑΝΝΗΣ ΧΩΜΑΤΑΣ: Μα με κατηγορεί ο κύριος Υπουργός ότι με τις υπερβολές μου δημιουργώ άσκοπο θόρυβο. Έχω εδώ την κατάσταση του κ. Νασιώκα…
ΠΡΟΕΔΡΕΥΩΝ (Κωνσταντίνος Γείτονας): 'Όχι, δεν υπάρχει προσωπικό. Πολιτική κριτική σας άσκησε, κύριε Χωματά -το γνωρίζετε- όπως του ασκήσατε και εσείς. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ένοχο χωρίς ελαφρυντικά με είπατε. 
ΠΡΟΕΔΡΕΥΩΝ (Κωνσταντίνος Γείτονας): Τον είπατε πράγματι ένοχο χωρίς ελαφρυντικά. Πολιτική ήταν η κριτική, πολιτική ήταν η απάντηση. Μη δημιουργούμε θέμα. 
Επόμενη είναι η τρίτη με αριθμό 503/26-3-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εργασίας και Κοινωνικών Ασφαλίσεων, σχετικώς με την καταβολή των δεδουλευμένων στους απολυμένους της επιχείρησης "ΜΙΝΙΟΝ" κλπ.
Η επίκαιρη ερώτηση του κ. Σκυλλάκου έχει ως εξής:
"Οι εργαζόμενοι στην επιχείρηση "ΜΙΝΙΟΝ" η οποία έχει κλείσει εδώ και μεγάλο χρονικό διάστημα πρόσφατα επισήμαναν, για μια ακόμα φορά, ότι δεν έχουν λυθεί τα προβλήματά τους. 
Οι εργαζόμενοι με το κλείσιμο του "ΜΙΝΙΟΝ" έχασαν κατ' αρχήν το κυριότερο δικαίωμα, το δικαίωμα στη δουλειά, με πλήρη ασφαλιστικά και εργασιακά δικαιώματα καθώς και τα δεδουλευμένα και τις αποζημιώσεις τους. 
Παρ' ότι υπάρχουν δικαστικές αποφάσεις που τους δικαιώνουν μέχρι σήμερα δεν έχει γίνει ουσιαστικά τίποτα για τη λύση των προβλημάτων τους.
Οι εργαζόμενοι διεκδικούν:
Α) Δουλειά για όσους από τους πρώην εργαζόμενους είναι ακόμα άνεργοι.
Β) Καταβολή όλων των οφειλομένων (αποζημιώσεων και δεδουλευμένων).
Ερωτάται ο κύριος Υπουργός, εάν προτίθεται η Κυβέρνηση να ικανοποιήσει τα παραπάνω δίκαια αιτήματα των πρώην εργαζομένων στο "ΜΙΝΙΟΝ".
Θα απαντήσει ο Υφυπουργός Εργασίας και Κοινωνικών Ασφαλίσεων κ. Τζιόλας.
Κύριε Τζιόλα, έχετε το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
Έχω πραγματοποιήσει σειρά συναντήσεων με τους εκπροσώπους των ανέργων υπαλλήλων της εταιρείας "ΜΙΝΙΟΝ", η οποία έχει κλείσει -πράγματι- εδώ και πολύ καιρό, προσπαθώντας μαζί να δούμε ποιες θα ήταν οι δυνατότητες, ποιοι θα ήταν οι τρόποι, οι παρεμβάσεις, έτσι ώστε να δώσουμε μία θετική διέξοδο στο πρόβλημα που έχουν οι άνεργοι.
Δράττομαι της ευκαιρίας και της ερώτησης που κάνει ο συνάδελφος κ. Σκυλλάκος για να πω κάτι που το έχω πει και στους εργαζόμενους: ότι ο νέος ιδιοκτήτης, που δεν γνωρίζουμε ακόμη ούτε εμείς αλλά ούτε και οι εργαζόμενοι ποιος ακριβώς είναι -πιστεύω ότι σύντομα θα έχουμε στοιχεία του διότι βλέπουμε εργασίες στο κτίριο του παλιού "ΜΙΝΙΟΝ"- πρέπει να έχει υπόψη του ότι από τη μεριά του Υπουργείου Εργασίας και των δυνατοτήτων που διαθέτουμε από τον ΟΑΕΔ έχουμε την πρόθεση, στα πλαίσια μιας διαπραγμάτευσης, ενός διαλόγου με το νέο ιδιοκτήτη και με την παρουσία των εργαζομένων, να προβούμε στην επιχορήγηση των νέων θέσεων εργασίας -στο βαθμό που θα επαναλειτουργήσει με νέα δομή η επιχείρηση- με ισχυρή οικονομική στήριξη των νέων θέσεων εργασίας και με τη συνομολόγηση εκ μέρους του νέου ιδιοκτήτη ότι αυτές τις νέες θέσεις εργασίας, τις οποίες εμείς προτιθέμεθα να επιδοτήσουμε οικονομικά, θα τις καλύψουν οι άνεργοι υπάλληλοι που προέρχονται από το πρώην "ΜΙΝΙΟΝ".
Πρέπει όμως να πω, για ενημέρωσή σας ότι για την υπόθεση του "ΜΙΝΙΟΝ" το Υπουργείο Εργασίας έχει κάνει σημαντικά πράγματα. Από το Νοέμβριο του 2000 με υπουργική απόφαση είχε καταρτιστεί πρόγραμμα ολοκληρωμένης παρέμβασης, που περιλάμβανε δράσεις κατάρτισης, απασχόλησης και αυτοαπασχόλησης των ανέργων που προέρχονταν από το "ΜΙΝΙΟΝ". Το σκέλος της κατάρτισης και απασχόλησης αφορούσε σε εκατόν πενήντα (150) περίπου ανέργους. Στο μέτρο της επιμόρφωσης περιλαμβάνονταν εξακόσιες ώρες κατάρτισης και στο ειδικό μέτρο νέων ελεύθερων επαγγελματιών περιλαμβάνονταν πενήντα άνεργοι. Όλοι οι μετέχοντες στο πρόγραμμα μπορούσαν να ήταν σε ηλικία από δεκαοκτώ έως εξήντα τεσσάρων ετών. 
Οι νέες θέσεις, οι οποίες επιδοτούνταν σε επιχειρήσεις για να καταληφθούν από τους ανέργους του "ΜΙΝΙΟΝ", υποστηρίζονταν με 7.000 δραχμές ημερησίως. Για τους νέους ανέργους που επιθυμούσαν την αυτοαπασχόληση η επιχορήγηση ανερχόταν σε 4.200.000 δραχμές για κάθε νέο πλέον ελεύθερο επαγγελματία. Η υποχρέωση και για τις θέσεις απασχόλησης και για την αυτοαπασχόληση ήταν διάρκειας είκοσι τεσσάρων (24) μηνών.
Πρέπει να πω ότι ο ΟΑΕΔ δεν έχει, μετά τη σχετική κατάργηση των διατάξεων του ν. 1172/81 που έγινε το 1990, τη δυνατότητα, δεν έχει τη νομική κατοχύρωση και ισχύ να μπορέσει να καλύψει αποζημιώσεις και δεδουλευμένα αποδοχών εργαζομένων σε επιχειρήσεις. Εξάλλου γνωρίζετε ότι η υπόθεση αυτή για τις αποδοχές δεδουλευμένων και αποζημιώσεων δεν έχει τελεσιδικήσει στη δικαιοσύνη. Πιστεύω δε ότι με την οριστική απόφαση της δικαιοσύνης τα αποτελέσματα θα είναι θετικά ως προς το σημείο αυτό για τους άνεργους υπάλληλους του "ΜΙΝΙΟΝ". 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, ο κύριος Υπουργός εμφάνισε τις προσπάθειες του Υπουργείου για να περιοριστεί το μεγάλο πρόβλημα που δημιουργήθηκε. Εμείς θεωρούμε ότι οι προσπάθειες αυτές έχουν φέρει πολύ μικρό αποτέλεσμα. Τα νούμερα που μας δόθηκαν από το Σωματείο είναι κατά πολύ μικρότερα και για τα προγράμματα κατάρτισης και για την αυτοαπασχόληση και για την επιδότηση της εργασίας. Ανεξάρτητα από το εάν είναι ακριβή τα στοιχεία -μπορεί οι υπηρεσίες να έχουν δώσει λάθος, υπερβολικά στοιχεία- το θέμα είναι πόσοι απ' αυτούς τελικά συνεχίζουν σήμερα την παραγωγική τους δραστηριότητα είτε ως εργαζόμενοι, μισθωτοί, είτε ως αυτοαπασχολούμενοι.
Εμείς γνωρίζουμε ότι πλησιάζουν τους εκατό σήμερα οι άνεργοι από τους τριακόσιους περίπου που ήταν, δηλαδή περίπου το ένα τρίτο αυτήν τη στιγμή δεν έχει εργασία. Ανεξαρτήτως αν πήραν κάποια κατάρτιση ή έκαναν ένα μαγαζάκι, αυτό στην πορεία δεν έφερε οριστικό και μόνιμο αποτέλεσμα. Άρα υπάρχει θέμα.
Μας απαντήσατε ότι το Υπουργείο σας γνωρίζει ότι ξεκίνησαν κάποιες εργασίες από τον καινούριο ιδιοκτήτη. Νομίζω ότι δεν είναι αρκετό αυτό. Από τη στιγμή που βλέπετε ότι ξεκίνησαν οι διαδικασίες, θα έπρεπε το Υπουργείο Εργασίας αποφασιστικά να βρει τον ιδιοκτήτη, να κουβεντιάσει και να εξασφαλίσει όρους εργασίας στους ανέργους. Θα έπρεπε να ερχόσασταν εδώ στη Βουλή σήμερα και να λέγατε: "Ορίστε, πείσαμε ή πιέσαμε ή ασκήσαμε το κύρος μας στον καινούριο εργοδότη για να λυθεί το πρόβλημα". Νομίζω ότι οι προσπάθειες πρέπει να συνεχιστούν από την πλευρά του Υπουργείου πιο αποφασιστικά.
Το δεύτερο που θέλω να θέσω έχει σχέση με τον Ο.Α.Ε.Δ. και τα δικαιώματα των ανέργων, αλλά και όσων έχασαν τη δουλειά τους. Μιλάμε για πάνω από ενάμισι δισεκατομμύριο αποζημιώσεις και δεδουλευμένα. Δεν είναι πολλές οι ιδιωτικές επιχειρήσεις στην Ελλάδα που έχουν κλείσει και που οι εργαζόμενοι δεν πήραν ούτε τις αποζημιώσεις τους. Είναι ελάχιστες, μετρημένες στα δάκτυλα. Από ό,τι γνωρίζω είναι το "ΜΙΝΙΟΝ", του Ρόκα στη Λάρισα και δεν ξέρω αν υπάρχουν και ορισμένες άλλες περιπτώσεις. 
Δεν θα πάθαινε τίποτα ο Ο.Α.Ε.Δ. -όπως έχει κάνει στο παρελθόν- να αναλάβει, να αποδεχθεί την εκχώρηση των απαιτήσεων των εργαζομένων, να δώσει στους εργαζόμενους -εγώ θα έλεγα- όλο το ποσό και των δεδουλευμένων ή τουλάχιστον ένα μέρος από τις αποζημιώσεις, γιατί πρόκειται για κοινωνικό πρόβλημα. Και αν μπορέσει ο Ο.Α.Ε.Δ. να πάρει ένα μέρος από την αξία της εμπορικής επωνυμίας, να το πάρει.
Νομίζω, κύριε Υπουργέ, ότι πρέπει να προσανατολιστείτε σε αυτήν την κατεύθυνση. Πέρασαν τρία χρόνια. Με ημίμετρα δεν λύνεται το ζήτημα.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υπουργός κ. Τζιόλας.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Να διευκρινίσω και πάλι ότι δεν μπορεί να προβεί ο Ο.Α.Ε.Δ. στην πράξη, την οποία είπε τελευταία ο συνάδελφος κ. Σκυλλάκος. Δεν επιτρέπεται από το νόμο.
ΑΝΤΩΝΗΣ ΣΚΥΛΛΑΚΟΣ: Να κάνουμε μία τροπολογία, κύριε Υπουργέ, για το Ρόκα και για το "ΜΙΝΙΟΝ".
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Άρα, λοιπόν, το διευκρινίσατε ο ίδιος, κύριε Σκυλλάκο. Είπατε τώρα μόλις για νομοθετική πρωτοβουλία, για νομοθετική ρύθμιση. Κατά συνέπεια από το υφιστάμενο νομοθετικό πλαίσιο -για να μην προβώ σε αναλυτική απάντηση και καταναλώσω από το χρόνο μου- δεν μπορεί ο Ο.Α.Ε.Δ. να προχωρήσει σε τέτοια ενέργεια. Αυτό το οποίο διευκρινίζω και πάλι είναι ότι ο Ο.Α.Ε.Δ. δεν μπορεί να καταβάλει οφειλόμενες αποζημιώσεις και δεδουλευμένα λόγω του υφισταμένου νομοθετικού πλαισίου. 
Επίσης πρέπει να πω ότι βρίσκεται σε εξέλιξη στη Δικαιοσύνη η υπόθεση. Η υπόθεση, δηλαδή, που έχει ως αντιδίκους από τη μία πλευρά το σωματείο, που σωστά διεκδικεί δεδουλευμένα και αποζημιώσεις για τους άνεργους υπάλληλους του "ΜΙΝΙΟΝ", και από την άλλη μεριά τον προηγούμενο ιδιοκτήτη του "ΜΙΝΙΟΝ". Η δικαστική αυτή εξέλιξη πιστεύω ότι θα δικαιώσει τους άνεργους υπάλληλους και σύμφωνα και με κοινό περί δικαίου αίσθημα, αλλά και σύμφωνα με την υφιστάμενη νομοθεσία.
Είπα, προηγούμενα, ότι εμείς λάβαμε μια σειρά μέτρα για τους ανέργους υπάλληλους του "ΜΙΝΙΟΝ". Ο αριθμός των ανέργων που αυτήν τη στιγμή πραγματικά είναι ακάλυπτος είναι της τάξεως των εβδομήντα με ογδόντα υπαλλήλων, από ό,τι μας πληροφορεί και το σωματείο, με το οποίο συνεργαζόμαστε. Έχουμε τη διάθεση, την πρόθεση να έρθουμε σε συζήτηση, όπως είπα και πριν, με το νέο ιδιοκτήτη για να διαμορφώσουμε μία συμφωνία η οποία θα επιδοτεί και μάλιστα ισχυρά τις νέες θέσεις απασχόλησης, υπό τον όρο ότι οι θέσεις αυτές στη νέα επιχείρηση που θα εγκατασταθεί στο ίδιο κτήριο του "ΜΙΝΙΟΝ" θα είναι θέσεις που θα καλυφθούν από τους ανέργους υπάλληλους του πρώην "ΜΙΝΙΟΝ".
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου.
Πρώτη είναι η με αριθμό 497/26-3-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Υγείας-Πρόνοιας, σχετικώς με τη λειτουργία του Περιφερειακού Πανεπιστημιακού Νοσοκομείου Δυτικής Αττικής στο Χαϊδάρι.
Η επίκαιρη ερώτηση του κ. Μαντέλη έχει ως εξής:
"Όπως έχει ανακοινώσει η Κυβέρνηση, το νέο υπερσύγχρονο Περιφερειακό Πανεπιστημιακό Νοσοκομείο Δυτικής Αττικής στο Χαϊδάρι θα τεθεί σε πλήρη λειτουργία τον ερχόμενο Ιούνιο.
Όμως, παρ' ότι εδώ και αρκετούς μήνες έχουν ολοκληρωθεί οι εργασίες κατασκευής του, παρατηρείται καθυστέρηση ως προς τη στελέχωση του νοσοκομείου κυρίως με νοσηλευτικό προσωπικό.
Το γεγονός αυτός γεννά ανησυχίες στους κατοίκους της ευρύτερης περιοχής της Δυτικής Αθήνας, οι οποίοι εύλογα αγωνιούν.
Γι' αυτό ερωτάται ο κύριος Υπουργός:
1. Εάν και ποιες διαδικασίες έχουν δρομολογηθεί για τη στελέχωση του νοσοκομείου;
2. Πότε έχει προσδιοριστεί ο χρόνος έναρξης λειτουργίας του;".
Θα απαντήσει ο Υφυπουργός Υγείας και Πρόνοιας κ. Θάνος. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, κύριε Πρόεδρε. 
Το Πανεπιστημιακό Γενικό Νοσοκομείο της Δυτικής Αθήνας ήταν ένα αίτημα πολλών ετών των κατοίκων της περιοχής. Καλύπτει ένα ευρύ πληθυσμιακό φάσμα και είναι ένα από τα πιο σύγχρονα νοσοκομεία όχι μόνο της χώρας μας αλλά όλης της Ευρώπης. 
Η κατασκευή ενός τέτοιου έργου οπωσδήποτε δεν είναι μία εύκολη υπόθεση. Πολύ περισσότερο, όμως, η καλή λειτουργία και η υψηλού επιπέδου παροχή υπηρεσιών χρειάζεται ιδιαίτερη προσοχή και ευθύνη.
Όσον αφορά στον προσδιορισμό της έναρξης λειτουργίας του νοσοκομείου, θέλω να ενημερώσω ότι το έργο δεν έχει παραδοθεί ακόμα, αλλά βρίσκεται σε τελική φάση ολοκλήρωσης. Έως το τέλος Απριλίου θα έχει ολοκληρωθεί η παράδοση των εργαστηρίων και των εξωτερικών ιατρείων, ενώ οι κλινικές θα αρχίσουν να παραδίδονται από τον Ιούνιο. Επίσης, ολοκληρώνονται τα συμπληρωματικά έργα, η διαμόρφωση του περιβάλλοντος χώρου, οι προσβάσεις, η αποχέτευση κλπ., καθώς επίσης ολοκληρώνονται και δοκιμάζονται ο ηλεκτρομηχανολογικός εξοπλισμός και το δίκτυο Data το οποίο έχει τοποθετηθεί, πέραν μάλιστα του αρχικού σχεδιασμού. 
Τώρα σε ό,τι αφορά στις προσλήψεις του προσωπικού και στις διαδικασίες που έχουν δρομολογηθεί για τη στελέχωση του νοσοκομείου, θέλω να πω τα εξής: Ο Οργανισμός του Πανεπιστημιακού Γενικού Νοσοκομείου Δυτικής Αττικής έχει υπογραφεί από τους συναρμόδιους Υπουργούς και βρίσκεται στη φάση της δημοσίευσής του. Αμέσως μετά θα γίνει η προκήρυξη για τη στελέχωση με τακτικό προσωπικό του νοσοκομείου. 
Θέλοντας, όμως, να επιταχύνουμε τις διαδικασίες, απευθύναμε προς όλους τους προέδρους των Πε.Σ.Υ. και προς όλα τα νοσοκομεία πρόσκληση εκδήλωσης ενδιαφέροντος για την απόσπαση προσωπικού, άλλων υγειονομικών μονάδων της περιοχής Αττικής και τη στελέχωση του νοσοκομείου από τώρα, στη δύσκολη προσπάθεια της εκκίνησης. Ήδη υπηρετούν δέκα υπάλληλοι διαφόρων κλάδων και ειδικοτήτων. Εξαιρείται βεβαίως το ιατρικό προσωπικό.
Επίσης εγκρίθηκε η πρόσληψη προσωπικού, με σύμβαση εργασίας ιδιωτικού δικαίου ορισμένου χρόνου διάρκειας οκτώ μηνών, τριάντα ατόμων διαφόρων κλάδων και ειδικοτήτων που επίσης θα βοηθήσουν στην έναρξη λειτουργίας. 
Επιπροσθέτως αναμένουμε την πρόταση της Ιατρικής Σχολής για το ποιες ακριβώς κλινικές θα μεταφερθούν στο Χαϊδάρι, γιατί ως Υπουργείο επιμένουμε ότι εκεί πρέπει να γίνει το Πανεπιστημιακό Νοσοκομείο της Ιατρικής Σχολής της Αθήνας.
Προέχει, λοιπόν, η απόφαση της Συγκλήτου της Ιατρικής Σχολής για τον προγραμματισμό των πανεπιστημιακών κλινικών που θα μεταφερθούν εκεί, για να δώσουμε στη συνέχεια ένα ακριβέστερο χρονοδιάγραμμα αυτής της μετακίνησης και γενικότερα της ομαλής και ολοκληρωμένης λειτουργίας του νέου νοσοκομείου.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριε Υπουργέ, νομίζω ότι καταλάβατε πως έχει πολλές αοριστίες η απάντησή σας. Και βέβαια θα θεωρούσα ότι είναι εύλογο να υπάρχουν οι αοριστίες. Παρ' όλα αυτά θα ήθελα να επισημάνω δύο-τρία ζητήματα. 
Το πρώτο είναι ότι τα εγκαίνια, με παρουσία του κυρίου Πρωθυπουργού, έγιναν πριν δύο και πλέον χρόνια. Επομένως θα έπρεπε…
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κάνετε λάθος, κύριε συνάδελφε.
ΠΡΟΕΔΡΕΥΩΝ (Κωνσταντίνος Γείτονας): Δεν έχουν γίνει εγκαίνια. Επιτρέψτε μου, κύριε συνάδελφε, να παρέμβω και εγώ. Το γνωρίζω καλώς. Δεν έχουν γίνει εγκαίνια στο νοσοκομείο.
ΑΝΑΣΤΑΣΙΟΣ ΜΑΝΤΕΛΗΣ: Έχουν γίνει.
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Μαντέλη. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Επίσκεψη ήταν.
ΠΡΟΕΔΡΕΥΩΝ (Κωνσταντίνος Γείτονας): Επίσκεψη έγινε από τον κύριο Πρωθυπουργό σε ένα έργο.
ΑΝΑΣΤΑΣΙΟΣ ΜΑΝΤΕΛΗΣ: Επίσκεψη. Εντάξει. 
ΠΡΟΕΔΡΕΥΩΝ (Κωνσταντίνος Γείτονας): Δεν έχουν γίνει εγκαίνια.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Έχει δίκιο ο κ. Μαντέλης.
ΑΝΑΣΤΑΣΙΟΣ ΜΑΝΤΕΛΗΣ: Εντάξει. 
Έγινε αυτή η επίσκεψη, κύριε Υπουργέ, και έκτοτε νομίζω ότι είναι φυσιολογικό να περιμένει ο κόσμος της Δυτικής Αθήνας να λειτουργήσει το νοσοκομείο. Επομένως ένα σαφέστερο χρονοδιάγραμμα σήμερα θα ήταν κάτι που θα μπορούσε να ανταποκριθεί στις προσδοκίες όλου αυτού του κόσμου.
Το δεύτερο που θέλω να παρατηρήσω είναι ότι ο ρυθμός στελέχωσης -όπως ξέρετε- είναι αργός. Και είναι αργός με τις διαδικασίες που υπάρχουν.
Εάν δεν έχουν ξεκινήσει ακόμα -και πολλά πράγματα, όπως δείχνει η απάντησή σας δεν έχουν ξεκινήσει- σημαίνει ότι θα αργήσει ακόμα περισσότερο. 
Η τρίτη παρατήρηση που θέλω να κάνω, κύριε Υπουργέ, είναι ότι από την απάντησή σας φαίνεται ότι αυτό το νοσοκομείο θα λειτουργήσει μόνο ως πανεπιστημιακό. Όμως, ξέρετε ότι δεν ξεκίνησε ως πανεπιστημιακό και δεν ανταποκρίνεται μόνο στις ανάγκες της περιοχής να είναι μόνο πανεπιστημιακό. Το νοσοκομείο αυτό πρέπει να είναι ένα κανονικό νοσοκομείο που θα είναι και πανεπιστημιακό, για να μπορεί να εξυπηρετεί με εφημερίες όλο αυτόν τον κόσμο που σήμερα ταλαιπωρείται. 
Εάν, λοιπόν, κύριε Υπουργέ, έχουμε ένα σαφέστερο χρονοδιάγραμμα και επιταχύνουμε τις διαδικασίες και φροντίσουμε αυτό το νοσοκομείο να καλύπτει τις πραγματικές ανάγκες και με εφημερίες, νομίζω ότι θα έχουμε πετύχει το στόχο τον οποίο περιγράψατε. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, πριν απαντήσετε, να απαντήσετε και σε μια απορία δική μου. Εγώ γνωρίζω ότι δεν έγιναν τα εγκαίνια και γνωρίζω την πορεία του νοσοκομείου, αλλά έχω μία απορία. Είπατε ότι έχετε υπογράψει Οργανισμό, ενώ δεν έχει λυθεί ακόμα το θέμα της απόφασης της Συγκλήτου για το ποιες πανεπιστημιακές κλινικές θα μεταφερθούν. Αυτό δεν θα επηρεάσει τον Οργανισμό του Νοσοκομείου; Εάν είναι διαφορετική η απόφαση, θα αναγκαστείτε, σίγουρα να τροποποιήσετε τον Οργανισμό.
Προχωρήστε στην απάντησή σας. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, όπως εσείς γνωρίζετε, λόγω αρμοδιότητας δεν μπορώ να σας δώσω περισσότερα στοιχεία γύρω από το θέμα αυτό. Σε κάθε περίπτωση όμως η ολοκλήρωση του Οργανισμού ήταν επιβεβλημένη για να μπορέσουμε να προσλάβουμε το προσωπικό και αν στην πορεία χρειαστούν κάποιες προσαρμογές, θα γίνουν οπωσδήποτε. 
Θα ήθελα επίσης να επιμείνω και εγώ στο θέμα των εγκαινίων από την πλευρά του Πρωθυπουργού. Δεν είναι αλήθεια αυτό και το επισημαίνω, γιατί από την πλευρά των Βουλευτών της Νέας Δημοκρατίας σε ανάλογες επίκαιρες ερωτήσεις έχει τεθεί το θέμα. Επρόκειτο για μία επίσκεψη του Πρωθυπουργού από αυτές που γίνονται πολύ συχνά στα έργα τα οποία εκτελούνται. 
Αγαπητέ συνάδελφε, εγώ σας ενημέρωσα για όλες τις παραμέτρους που ορίζουν την έναρξη λειτουργίας, η οποία θα ξεκινήσει άμεσα, αλλά σταδιακά. Θέλω να γνωρίζετε ότι η οποιαδήποτε προσπάθεια να γίνω πιο συγκεκριμένος ίσως δεν έχει μέσα το στοιχείο της απαιτούμενης ευθύνης από την πλευρά μου, γιατί όταν υπάρχουν πολλοί μεταβαλλόμενοι συντελεστές, ενδεχομένως να μην είμαι συνεπής σ' αυτό το οποίο θα πω. 
Κλείνοντας θα ήθελα να τονίσω ότι πιστεύουμε πως το νέο αυτό νοσοκομείο μαζί με άλλα καινούρια νοσοκομεία, τα οποία παραδίδονται, καθώς επίσης και ένα συνολικό σχέδιο βελτίωσης, εκσυγχρονισμού και αναβάθμισης των κτιριακών εγκαταστάσεων στις οποίες λειτουργούν εδώ και χρόνια νοσοκομεία, μαζί με την επιχειρούμενη μεταρρύθμιση, θα συμβάλουν αποφασιστικά ώστε μέσα σε ένα περιβάλλον αξιοπρέπειας, διαφάνειας και αξιοκρατίας οι πολίτες να βρίσκουν τις υπηρεσίες υγείας που χρειάζονται, αλλά και να αναδεικνύεται ο ρόλος των εργαζομένων ως πραγματικών λειτουργών υγείας. 
Σας ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι δεύτερη με αριθμό 500/26-3-2002 επίκαιρη ερώτηση του Βουλευτή της Νέας Δημοκρατίας κ. Παναγιώτη Σκανδαλάκη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την αντιμετώπιση του προβλήματος της μόλυνσης των νερών του ποταμού Ευρώτα κλπ. 
Η επίκαιρη ερώτηση του κ. Σκανδαλάκη έχει ως εξής: 
"Ένα καθημερινό μαρτύριο ζουν οι κάτοικοι της περιοχής Έλους από την μεγάλη δυσοσμία που οφείλεται στη μόλυνση των νερών του Ευρώτα. 
Ο Ευρώτας, το ιστορικό ποτάμι της Λακωνίας, κινδυνεύει να μολυνθεί ολοκληρωτικά. 
Ιδιαίτερα στο Δέλτα του ποταμού η κατάσταση είναι τραγική. Τα νερά είναι μαύρα και μυρίζουν άσχημα. 
Παρά το γεγονός ότι το Δέλτα του Ευρώτα έχει χαρακτηρισθεί προστατευόμενη περιοχή και έχει εκπονηθεί ειδική περιβαλλοντική μελέτη στα πλαίσια του προγράμματος "NATURA" από την Ελληνική Ορνιθολογική Εταιρεία, που έχει κατατεθεί στο ΥΠΕΧΩΔΕ, δυστυχώς ακόμα δεν έχει εκδοθεί το απαιτούμενο προεδρικό διάταγμα που θα καθορίζει: πρώτον, τον φορέα διαχείρισης, δεύτερον, τις ενέργειες για την προστασία της περιοχής. 
Η κυβερνητική ολιγωρία στην έκδοση του προεδρικού διατάγματος έχει σαν αποτέλεσμα, μέρα με την ημέρα, τα νερά του ποταμού να μολύνονται όλο και περισσότερο και η δυσωδία να γίνεται αφόρητη. 
Επειδή θα πρέπει να προστατευτεί η υγεία των κατοίκων της περιοχής:
Επειδή το νερό είναι θέμα ζωής για τα χωράφια τους,
Επειδή δεν μπορούμε να επιτρέψουμε να συνεχιστεί η καταστροφή της χλωρίδας, της πανίδας του εδάφους και των νερών της περιοχής του ποταμού Ευρώτα:
Ερωτάται ο Υπουργός: 
Με ποια συγκεκριμένα και άμεσα μέτρα σκοπεύει να αντιμετωπίσει το πρόβλημα; 
Ποια έργα υποδομής έχουν προγραμματιστεί, ώστε να δοθεί οριστική λύση στο πρόβλημα; 
Πότε θα εκδοθεί το απαιτούμενο προεδρικό διάταγμα;" 
Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κα Ζήση. 
Κυρία Ζήση, έχετε το λόγο. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι αλήθεια ότι η περιοχή του Δέλτα του Ευρώτα περιλαμβάνεται στον εθνικό κατάλογο των περιοχών στο ευρωπαϊκό συνεκτικό οικολογικό δίκτυο "NATURA". Γι' αυτήν την περιοχή έχει εκπονηθεί ειδική περιβαλλοντική μελέτη στα πλαίσια του προγράμματος Εφαρμογή Διαχειριστικών Σχεδίων για το Δέλτα Ευρώτα και για τη λιμνοθάλασσα Πύλου, που συγχρηματοδοτήθηκε από τον κοινοτικό κανονισμό "LIFE- ΦΥΣΗ" και από τη Γενική Διεύθυνση Περιβάλλοντος της Ευρωπαϊκής Επιτροπής με ανάδοχο μελετητική εταιρεία την "Ορνιθολογική Εταιρεία" και το "Ινστιτούτο Θαλάσσιας Βιολογίας Κρήτης" και μια μη κυβερνητική οργάνωση, "Σύλλογος για την προστασία της θαλάσσιας χελώνας". 
Αυτή η περιβαλλοντική μελέτη είχε σαν κύριο στόχο την αναλυτική καταγραφή των φυσικών χαρακτηριστικών της περιοχής, δίνοντας μια ιδιαίτερη έμφαση στη χλωρίδα της περιοχής -χερσαίας και υδρόβιας- στη χερσαία πανίδα καθώς και στον ιχθυοπληθυσμό. Κατέγραψε πάρα πολλά στοιχεία, ανέλυσε σημερινές χρήσεις γης και πηγές ρύπανσης. Όλα αυτά τα στοιχεία τα επεξεργάστηκε η μελετητική ομάδα και έδωσε δύο κατευθύνσεις που ήταν αναγκαίες σ' αυτήν τη μελέτη. Η πρώτη αφορούσε στην ανάδειξη κοινωνικοοικονομικών και πολιτιστικών παραμέτρων της περιοχής και η δεύτερη στην αναβάθμιση και διαχείριση οικολογικών διεργασιών του δελτιακού οικοσυστήματος του ποταμού Ευρώτα. 
Αυτές οι κατευθύνσεις είναι ισοδύναμες. Το ΥΠΕΧΩΔΕ με τις αρμόδιες υπηρεσίες του αξιοποίησε αυτήν τη μελέτη, τη συζήτησε, την αξιολόγησε και τώρα επεξεργάζεται το τελικό σχέδιο προεδρικού διατάγματος. Αυτή η μελέτη λόγω του LIFE πήγε στην ευρωπαϊκή επιτροπή και εγκρίθηκε. Οι απαντήσεις, ήρθαν μέσα στο 2001. Τώρα έχει αρχίσει η επεξεργασία του σχεδίου του προεδρικού διατάγματος για να μπορέσουμε να ολοκληρώσουμε το στόχο που έχουμε βάλει για το φορέα διαχείρισης που θα διαχειριστεί αυτόν το φυσικό πλούτο με προτεραιότητα στα προβλήματα που αναφέρονται στην ερώτηση.
Υπάρχει μια διαδικασία διαβούλευσης και παρουσίασης αυτού σχεδίου. Μόλις ολοκληρωθεί θα πάει στο νομαρχιακό συμβούλιο όπου θα ακουστούν οι απόψεις των φορέων. Στη συνέχεια θα γίνει η τελική παρουσίαση πριν από τη θεσμοθέτησή του. Διαβεβαιώνω τον συνάδελφο ότι υπάρχει ένας μεγάλος αριθμός περίπου 312 που έχουν ενταχθεί στο δίκτυο "ΝΑΤURA 2000". Είμαστε αναγκασμένοι να δώσουμε κάποιες προτεραιότητες, λόγω αναγκών και προβλημάτων. Μέσα σ' αυτές τις προτεραιότητες είναι και η περιοχή του Δέλτα του ποταμού Ευρώτα. Έχει συμπεριληφθεί στη δεύτερη κατηγορία. Επιταχύνουμε τους ρυθμούς ολοκλήρωσης αυτού του σχεδίου επιτυγχάνοντας όμως τη συναίνεση των φορέων των τοπικών κοινωνιών, έτσι ώστε να φθάσουμε στο καλύτερο δυνατό σχέδιο προεδρικού διατάγματος. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκανδαλάκης έχει το λόγο.
ΠΑΝΑΓΙΩΤΗΣ ΣΚΑΝΔΑΛΑΚΗΣ: Εκτιμώ την εντιμότητα της κας Ζήση, διότι, όπως είπε, πράγματι έχω δίκιο. Τι να το κάμω όμως; Ήμουν νιός και γέρασα. 
ΠΡΟΕΔΡΕΥΩΝ (Κωνσταντίνος Γείτονας): Γιατί προσπαθείτε να κατατάσετε τον εαυτό σας στους ηλικιωμένους;
ΠΑΝΑΓΙΩΤΗΣ ΣΚΑΝΔΑΛΑΚΗΣ: Τον κατατάσσω με αυτά που βλέπω στη Λακωνία. Γι' αυτό λέω ότι η Λακωνία συνορεύει με την υπόλοιπη Ελλάδα από απόψεως υποδομών. Γνωρίζετε ότι το πρόβλημα του Ευρώτα είναι τεράστιο. Κινδυνεύει να μολυνθεί ολοκληρωτικά. Υπάρχουν αρνητικές συνέπειες στην ποιότητα της ζωής, στην υγεία και στην αγροτική οικονομία. Χιλιάδες στρέμματα καλλιεργειών δεν μπορούν να αρδευθούν λόγω της ποιότητας των νερών και λόγω της συνεχούς καταστροφής των αντλιών.
Είναι τραγικό το θέμα, τα νερά μυρίζουν άσχημα. Η περιοχή ήταν στο πρόγραμμα "NATURA", υπάρχουν όμως άλλες περιοχές όπως η Ζάκυνθος, η οποία μπήκε γιατί έχει βγει προεδρικό διάταγμα. Η Λακωνία ήταν πριν από τη Ζάκυνθο και στη μεν Ζάκυνθο υπεγράφη το προεδρικό διάταγμα, για μας όχι. Φέτος επειδή δεν έπεσαν πολλές βροχές, οι άνθρωποι ζουν σε τραγική κατάσταση. Υπάρχει κακοσμία. Ψάρια δεν υπάρχουν πλέον και τα πουλιά τα βλέπετε σαν να είναι βουτηγμένα στην πίσσα. Δεν μπορούν να αρδεύσουν και εκτός αυτού δεν υπάρχει καμία υποδομή έργων. ΄Εχουμε ακόμα το έργο με τον κάτω ρου Ευρώτα χρονίζει. ΄Εχουμε όλα αυτά και όμως δεν γίνεται τίποτα. 
Θα ήταν, λοιπόν, σκόπιμο να επισκεφθείτε η ίδια για να δείτε την τραγωδία που υπάρχει εκεί και λόγω της ευαισθησίας που σας διακρίνει, να βοηθήσετε σε αυτό το έργο. Οφείλετε να σταματήσετε με έργα την καταστροφή της παροχής. Ο Ευρώτας είναι ένα ιστορικό ποτάμι και εκτός του ότι είναι πηγή οικονομίας για τους κατοίκους, ας το εντάξουμε και στο πρώτο πλαίσιο στήριξης.
Σας παρακαλώ πάρα πολύ αυτό που μας είπατε σήμερα ότι το LIFE είναι πλέον σε δρόμο, να μην είναι πεθαμένο. Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θέλω να ευχαριστήσω τον συνάδελφο, γιατί είναι γνώστης κάποιων διαδικασιών, απλώς θέλω να διευκρινίσω ότι η Ζάκυνθος προϋπήρχε σαν προεδρικό διάταγμα και σαν φορέας με ένα προσωρινό Δ.Σ. να το πούμε έτσι από το 1999 με προεδρικό διάταγμα που τώρα οι τροποποιήσεις του είναι αναγκαιότητα για να ολοκληρωθούν κάποιες προτεραιότητες, που έχουν τεθεί και για εκείνο το θαλάσσιο πάρκο. 
Όμως θέλω να σας διαβεβαιώσω ότι αυτές οι διαδικασίες είναι χρονοβόρες, με την έννοια του ότι πρέπει να υπάρξει η πληρότητα της απόφασης και του σχεδιασμού, έτσι ώστε και σύμφωνα με τις κοινοτικές μας δεσμεύσεις, κανονισμούς και οδηγίες, αλλά και με τις εθνικές δεσμεύσεις και τη νομοθεσία μας, να συντάξουμε το καλύτερο προεδρικό διάταγμα για να γίνει φορέας διαχείρισης της περιοχής.
Κατανοώ ότι υπάρχουν πάρα πολλά προβλήματα. Εγώ βάζω ένα χρονοδιάγραμμα εντατικοποίησης όλων αυτών των μελετών και συζητήσεων που γίνονται για τα προεδρικά διατάγματα. αυτής της προτεραιότητας, τον Οκτώβρη του 2002. Ήδη γίνονται συζητήσεις και σχεδιασμοί και υπάρχει αυτή η διαδικασία. Για τις περιοχές αυτές, ασχέτως προτεραιοτήτων έχουν αυξηθεί οι δράσεις ελέγχου της ποιότητας των περιβαλλοντικών παραμέτρων και καθορίζονται ολοκληρωμένοι και εφαρμόσιμοι περιβαλλοντικοί όροι. Και εκεί είναι το μεγάλο ζητούμενο. 
Ξέρω ότι στην περιοχή σας υπάρχουν και ζητήματα ρύπανσης από ελαιοτριβεία. Υπάρχουν προγράμματα που πρέπει να ολοκληρωθούν και βεβαίως δράσεις και υποδομές στις οποίες αναφερθήκατε και που θα λύσουν πάρα πολλά προβλήματα. 
ΠΑΝΑΓΙΩΤΗΣ ΣΚΑΝΔΑΛΑΚΗΣ: Να γίνουν βιολογικοί καθαρισμοί σε όλες τις πόλεις που δεν υπάρχουν εκτός από τη Σπάρτη.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Να ξέρετε πάντως ότι ο έλεγχος και η εφαρμογή αυτών των περιβαλλοντικών όρων έχει μεταφερθεί στις περιφερειακές και νομαρχιακές υπηρεσίες με τις οποίες βεβαίως συνεργαζόμαστε για όποια στοιχεία χρειάζονται. ΄Εχουν υποβληθεί πάντως νέοι όροι για την περιοχή σας, αλλά το κύριο πρόβλημα προκύπτει από τα ελαιοτριβεία όπου υπάρχουν κάποια τεχνικά ζητήματα αντιμετώπισης των αποβλήτων, όχι μόνο στη χώρα μας αλλά και σε ευρωπαϊκό επίπεδο. Πάντως στόχος του Υπουργείου δεν είναι μόνο η έκδοση των προεδρικών διαταγμάτων, αλλά και η δημιουργία διαχείρισης των φορέων που πιστεύουμε ότι θα λύσουν το πρόβλημα.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 504/26.3.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Παναγιώτη Κοσιώνη προς τον Υπουργό Υγείας και Πρόνοιας σχετικώς με τη χρηματοδότηση των δύο αστικών εταιρειών που λειτουργούν με τη συμμετοχή του δημοσίου και φιλοξενούν άτομα με ειδικές ανάγκες κλπ.
Η επίκαιρη ερώτηση του κ. Κοσιώνη έχει ως εξής: 
"Φτιάξτε αστικές εταιρείες και θα υπάρχει και κρατική χρηματοδότηση, ήταν η απάντηση της Κυβέρνησης στα αιτήματα για αντιμετώπιση από το κράτος των προβλημάτων των Ατόμων με Ειδικές Ανάγκες (ΑμΕΑ), ιδιαίτερα στις κατηγορίες της νοητικής υστέρησης, του αυτισμού και των πολλαπλών αναπηριών. Οι φορείς των γονέων και κηδεμόνων, κάτω από την πίεση των προβλημάτων, εξαναγκάζονταν να δεχθούν αυτή τη "λύση". Σήμερα στους ίδιους ανθρώπους και φορείς το αρμόδιο Υπουργείο Υγείας και Πρόνοιας ισχυρίζεται ότι αδυνατεί να τους χρηματοδοτήσει και τους ωθεί να διαλύσουν τις αστικές εταιρείες που είχαν συγκροτήσει (και με τη συμμετοχή του δημοσίου) και να μετατραπούν σε φιλανθρωπικές οργανώσεις…Τέτοιες περιπτώσεις είναι η Αστική Εταιρεία "ΕΠΙΚΟΙΝΩΝΙΑ" για πολλαπλά ανάπηρα παιδιά με κοινή αναπηρία την τυφλότητα, και η Αστική Εταιρεία Προστασίας ΑμΕΑ που λειτουργεί στους χώρους του Γ΄ Θεραπευτηρίου Χρόνιων Παθήσεων, στο Χαϊδάρι, στις οποίες συμμετέχει και το δημόσιο. Και οι δύο εταιρείες κινδυνεύουν να κλείσουν λόγω της υποχρηματοδότησής τους από μεριάς του Υπουργείου Υγείας και Πρόνοιας. Οι δύο εταιρείες αντιμετωπίζουν σοβαρότατα προβλήματα, έχουν τεράστιες ελλείψεις σε προσωπικό, οι εργαζόμενοί τους παραμένουν απλήρωτοι για περισσότερο από δέκα μήνες, ενώ ο αριθμός των παιδιών που εξυπηρετείται είναι ελάχιστος μπροστά στις υπαρκτές ανάγκες. 
Ερωτάται ο κύριος Υπουργός: 
1. Ποια μέτρα πρόκειται να πάρει η Κυβέρνηση και πότε, ώστε άμεσα να χρηματοδοτηθούν οι δύο εταιρείες, προκειμένου να επιτελέσουν το εξαιρετικά σημαντικό έργο τους, να γίνουν οι αναγκαίες προσλήψεις και να καταβάλλονται κανονικά τόσο οι αμοιβές του προσωπικού όσο και οι οφειλές προς τα ασφαλιστικά ταμεία;
2. Προτίθεται η Κυβέρνηση να προχωρήσει στην ένταξη των δύο εταιρειών στο δημόσιο, έτσι ώστε η στήριξη των πολυανάπηρων παιδιών να γίνεται από το κράτος, όπως οφείλει;"
Θα απαντήσει ο Υφυπουργός Υγείας και Πρόνοιας κ. Δημήτριος Θάνος. 
Ορίστε, κύριε Θάνο. Έχετε το λόγο. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, κύριε Πρόεδρε. 
Δεν ξέρω πού βρήκε γραμμένο ο αγαπητός συνάδελφος ότι είπε η Κυβέρνηση στα άτομα με αναπηρίες πως, για να λύσουν τα προβλήματά τους, θα πρέπει να φτιάξουν οι ίδιοι ή οι οικογένειές τους αστικές εταιρείες. 
Αγαπητέ συνάδελφε, θέλω να σας ενημερώσω ότι ειδικά για τα άτομα με αναπηρίες τα τελευταία χρόνια το κράτος και η Κυβέρνηση έχουν προχωρήσει σε μια σειρά θεσμικών αλλαγών και παρεμβάσεων πολύ σημαντικών για την εξασφάλιση ίσων ευκαιριών, για την καταπολέμηση του κοινωνικού αποκλεισμού και των διακρίσεων. Περάσαμε σταδιακά από μια κατάσταση απόλυτου αποκλεισμού και δαρβινισμού στην κοινωνία της αλληλεγγύης, της αποδοχής και της στήριξης των ατόμων με αναπηρίες. 
Ως οργανωμένη κοινωνία σήμερα προσπαθούμε για τη δημιουργία ενός ολοκληρωμένου, προσβάσιμου και αποτελεσματικού δικτύου κοινωνικών υπηρεσιών, που να προσφέρει κάλυψη σε όλους τους πολίτες και φυσικά στα άτομα με αναπηρίες, όταν βρεθούν σε ανάγκη ή σε κίνδυνο. Μάλιστα, στόχος μας σήμερα δεν είναι μια παραδοσιακή και παρωχημένη αντίληψη παροχής κάποιων προνοιακών επιδομάτων στα άτομα με αναπηρίες, αλλά η ανάδειξη των δυνατοτήτων τους, όσο αυτό είναι εφικτό, ώστε να ζήσουν στο μέλλον χωρίς εξάρτηση από προνοιακές προσφορές, αυτόνομα, ελεύθερα και δημιουργικά, με τρόπο χρήσιμο και για τους ίδιους και για την κοινωνία. 
Πρέπει να σας πω ότι, κινούμενοι σήμερα σύμφωνα με τους νέους προβληματισμούς που αναπτύσσονται σε όλον το σύγχρονο κόσμο, δημιουργούμε κέντρα αποθεραπείας και αποκατάστασης, τα οποία είτε είναι σε λειτουργία είτε παραδίδονται το ένα μετά το άλλο, είκοσι τέσσερα κέντρα κοινωνικής υποστήριξης και κατάρτισης ατόμων με αναπηρίες σε ισάριθμους νομούς και κέντρα ημερήσιας φροντίδας και δημιουργικής απασχόλησης για τα άτομα με αναπηρίες στους υπόλοιπους νομούς. 
Προχωρούμε σε επέκταση του προγράμματος σε όλους τους δήμους της χώρας, καλύπτοντας τις ανάγκες και των ατόμων με αναπηρίες, καθώς επίσης και σε δομές αυτόνομης και ημιαυτόνομης διαβίωσης. Όλα αυτά αποτελούν ένα πλέγμα σύγχρονων υπηρεσιών, που εντάσσονται στο Εθνικό Σχέδιο Δράσης για την κοινωνική ενσωμάτωση. 
Για την Κυβέρνηση, η αναπηρία, όπως άλλωστε και τα γηρατειά και η ασθένεια, δεν αποτελεί προσωπική υπόθεση του κάθε πολίτη. Είναι υπόθεση της κοινωνίας, είναι υπόθεση όλων μας και αυτό πιστεύουμε ότι αποτελεί το θεμέλιο του κοινωνικού κράτους. Θα έλεγα ότι είναι ο ακρογωνιαίος λίθος της κοινωνικής αλληλεγγύης. 
Με αυτήν τη λογική στηρίζουμε πρωτοβουλίες, όπως αυτές που αναπτύσσουν οι δύο φορείς στους οποίους αναφέρεστε, δηλαδή η "ΕΠΙΚΟΙΝΩΝΙΑ" και η Αστική Εταιρεία Προστασίας Ατόμων με Αναπηρίες, στις οποίες συμμετέχει και το δημόσιο. Είναι από τις καλύτερες δομές που υπάρχουν στην Ελλάδα. Λειτουργούν με τρόπο υποδειγματικό και πρέπει να σας πω -και να ελέγξετε τις πηγές πληροφόρησης- ότι δεν υπάρχουν απλήρωτοι εργαζόμενοι σε αυτές. 
Πρέπει μάλιστα να συμπληρώσω ότι σε ένα πολύ μεγάλο ποσοστό οι δύο αυτές εταιρείες χρηματοδοτούνται από το Υπουργείο Υγείας και Πρόνοιας. Ενδεικτικά με 126 εκατομμύρια χρηματοδοτήθηκε το 2001 η "ΕΠΙΚΟΙΝΩΝΙΑ" και με 20 εκατομμύρια η άλλη αστική εταιρεία. 
Σχετικά με το θέμα της μορφής χρηματοδότησης και για το αν μπορούμε να χρηματοδοτήσουμε από τον προϋπολογισμό: Δεν μπορούμε, αγαπητέ συνάδελφε, με το υφιστάμενο θεσμικό πλαίσιο, ωστόσο αποφασίσαμε πρόσφατα και προχωράμε στην ίδρυση νομικών προσώπων ιδιωτικού δικαίου, ώστε να μπορούμε με μεγαλύτερη ευελιξία να χρηματοδοτούμε τις εταιρείες μέσα από τους προϋπολογισμούς των νομικών προσώπων δημοσίου δικαίου που συμμετέχουν σε αυτές.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών κατέθεσαν σχέδιο νόμου: "Κύρωση της Συμφωνίας στον τομέα της εκπαίδευσης στις αεροπορικές μεταφορές μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας". 
Επίσης, έχω την τιμή να ανακοινώσω ότι οι Υπουργοί Εθνικής Άμυνας, Οικονομίας και Οικονομικών και Εξωτερικών κατέθεσαν σχέδιο νόμου: "Κύρωση του Δεύτερου Συμπληρωματικού Πρωτοκόλλου στη Συμφωνία για την Πολυεθνική Ειρηνευτική Δύναμη Νοτιοανατολικής Ευρώπης". 
Παραπέμπονται στις αρμόδιες Διαρκείς Επιτροπές.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι συνάδελφοι κ. Αθανάσιος Βαρίνος, Βουλευτής Χίου και ο κ. Ευγένιος Χαϊτίδης, Βουλευτής Σερρών ζητούν ολιγοήμερη άδεια απουσίας τους στο εξωτερικό.
Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Σώμα ενέκρινε.
Το λόγο έχει ο Αντιπρόεδρος της Βουλής κ. Κοσιώνης.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
Κύριε Πρόεδρε, δεν θα είχα καμία αντίρρηση να παραδεχθώ ότι κάπου έχω κάνει λάθος. Σε θεωρητικό επίπεδο ο κ. Θάνος απάντησε πολύ καλά και θα μπορούσε ίσως να ικανοποιήσει εκείνο που σκεφτόμουν εγώ. 
ΠΡΟΕΔΡΕΥΩΝ (Κωνσταντίνος Γείτονας): Σας καλύπτει ιδεολογικά απ' ό,τι κατάλαβα.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Στην πράξη όμως, κύριε Υπουργέ, τα πράγματα δεν είναι έτσι ακριβώς. Κοιτάξτε τι γίνεται σε θεωρητικό επίπεδο -και το ξέρετε πολύ καλά. Έχω ορισμένες πολιτικές κατευθύνσεις, φιλελευθερισμός για παράδειγμα και από την άλλη μεριά πρέπει να δω πώς θα τα βγάλω πέρα, τα λεφτά δηλαδή. Εκεί τα πράγματα είναι κάπως πιο δύσκολα.
Εδώ όμως τώρα δεν μιλάμε ούτε για ρεύμα ούτε για ακουστικό, δηλαδή δεν μιλάμε ούτε για Δ.Ε.Η. ούτε για Ο.Τ.Ε. Μιλάμε συγκεκριμένα για άτομα, τα οποία είναι φοβερά κατατρεγμένα κι εκείνα και οι οικογένειές τους. 
Δεν έχει γίνει καμία καταγραφή πόσα είναι αυτά τα άτομα, κύριε Υπουργέ. Και όταν δεν έχει γίνει καμία καταγραφή, δεν ξέρουμε και τι χρειάζεται να φτιάξουμε για να καλύψουμε το μεγαλύτερο μέρος αυτών των ανθρώπων. Ένα αυτό.
Δεύτερον, γνωρίζετε πολύ καλά ότι στην "ΕΠΙΚΟΙΝΩΝΙΑ" πληρώνουν και τα ασφαλιστικά ταμεία και οι ίδιοι οι γονείς. Πληρώνουν από την τσέπη τους. Το ίδιο γίνεται και στην άλλη εταιρεία. Άλλο αν πληρώσατε τώρα με 17 εκατομμύρια κάποιους που είχαν δέκα μήνες να πληρωθούν. Και πληρώθηκαν για συγκεκριμένο χρονικό διάστημα. Μετά από λίγο πάλι δεν θα έχουν μισθό. 
Είναι, λοιπόν, μία συγκεκριμένη κατάσταση την οποία πρέπει να αντιμετωπίσει το κράτος πρόνοιας, το κοινωνικό κράτος που έχουμε. Και αυτό όσο πάει θα είναι όλο και λιγότερο μέσα στις γενικότερες κατευθύνσεις ιδιωτικοποιήσεως των πάντων. Από πλευράς φιλοσοφικής, αυτό που λέμε φιλανθρωπία δεν βοήθησε ούτε εκείνον που δέχεται τη φιλανθρωπία ούτε εκείνον που τη δίνει. Το κράτος πρέπει να αναλάβει την ευθύνη του, κατά τη δική μας γνώμη και αν χρειαστεί, μπορεί να επανέλθουμε με νέα επίκαιρη ερώτηση για να έχουμε περισσότερα στοιχεία. Το κράτος όμως δεν έχει ως τώρα ανταποκριθεί σε αυτό το αίτημα που είναι και από συλλόγους γονέων και κηδεμόνων τέτοιων ατόμων. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, θα συμφωνήσω με το συνάδελφο ότι στην Ελλάδα δεν έχει γίνει μέχρι σήμερα μία καταγραφή των ατόμων με ειδικές ανάγκες.
ΠΡΟΕΔΡΕΥΩΝ (Κωνσταντίνος Γείτονας): Ιδεολογικά κάπου συμφωνήσατε, τώρα να δούμε επί της πολιτικής τι γίνεται. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Θα συμφωνήσουμε και επί της πολιτικής. 
Αγαπητέ συνάδελφε, πρέπει να πούμε ότι μία καταγραφή των ατόμων με αναπηρίες δεν έχει καμία αξία, όταν δεν έχουμε τη δυνατότητα μέσα από ένα δίκτυο, μέσα από κάποιο τρόπο, που δεν είναι και τόσο εύκολος, ξέρετε, να τον βρούμε, να κάνουμε επικαιροποίηση των στοιχείων αυτών. Εκτός αν εννοείτε μία δειγματοληπτική έρευνα, την οποία μπορούμε να κάνουμε και έχει ήδη γίνει. 
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ήταν στις προθέσεις σας να το κάνετε. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Επιτρέψτε μου να ολοκληρώσω. 
Πρέπει να σας πω ότι αυτήν τη στιγμή στην ιστοσελίδα του Υπουργείου -για να μη λέτε ότι λέμε μόνο λόγια- είναι ο προνοιακός χάρτης στη διάθεση όλων των πολιτών. Προνοιακός χάρτης που εκτός των άλλων έχει τη δυνατότητα της καταγραφής -όχι σήμερα, γιατί η ανάπτυξη ενός προνοιακού χάρτη χρειάζεται ένα βάθος χρόνου- και των ατόμων με αναπηρίες. 
Και φθάνουν οι δυνατότητές του μέχρι του να κάνει αξιολόγηση των πολιτικών και των υπηρεσιών τις οποίες προσφέρουμε. Γιατί όντως μόνο έτσι μπορούμε να έχουμε και σωστό κοινωνικό σχεδιασμό.
Σε ό,τι αφορά στο τι πρέπει να αναλάβει το κράτος και τι η κοινωνία, ασφαλώς και το κράτος πρέπει να έχει αυξημένες ευθύνες. Ανέφερα και εγώ ποια είναι η άποψή μας. Αλλά πρέπει να σας πω ότι κανένας κοινωνικός σχεδιασμός δεν είναι εφαρμόσιμος όταν δεν έχει μαζί και τη συμμετοχή των πολιτών, όταν προσκρούει στη δύναμη παγιωμένων κοινωνικών πεποιθήσεων. Γι' αυτό, λοιπόν, και θέλουμε μια κοινωνία, η οποία να συνδέεται με δεσμούς οι οποίοι να απορρέουν από μέριμνα και σεβασμό για τον άλλο και όχι από αλαζονεία ή υπεροπτική φιλανθρωπία, όπως είπατε και εσείς. Θέλουμε γι' αυτό οι πολίτες να συμμετέχουν ενεργά περνώντας από την ατομικότητα στη συλλογικότητα, συντρέχοντας την πολιτεία στη διαχείριση των κοινών και αναδεικνύοντας ανεκτίμητα χαρίσματα αλληλεγγύης που έχει ο άνθρωπος.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των επικαίρων ερωτήσεων.

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 53/8/26.3.2002 επίκαιρη επερώτηση των Βουλευτών της Νέας Δημοκρατίας κυρίων Χρήστου Μαρκογιαννάκη, Κωνσταντίνου Τασούλα, Αθανάσιου Δαβάκη, Αικατερίνης Παπακώστα, Γεώργιου Γαρουφαλιά, Θεόδωρου Κατσίκη, Θεόδωρου Αναγνωστόπουλου, Ιωάννη Κεφαλογιάννη, Ιωάννη Λαμπρόπουλου, Αλέξανδρου Λυκουρέζου, Θεόφιλου Βασιλείου, Ευάγγελου Πολύζου, Άρη Σπηλιωτόπουλου, Προκόπη Παυλόπουλου προς τον Υπουργό Δημόσιας Τάξης σχετικά με την Ελληνική Αστυνομία.
Από τη Νέα Δημοκρατία ορίζεται Κοινοβουλευτικός Εκπρόσωπος ο Βουλευτής Β΄ Αθηνών -σας γράφουν σωστά αυτή τη φορά, φαίνεται μάλλον μετά το γκάλοπ που διάβασα- κ. Βύρων Πολύδωρας.
Το λόγο έχει ο πρώτος των επερωτώντων κ. Χρήστος Μαρκογιαννάκης.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρία και κύριοι συνάδελφοι, δεν μπορεί βέβαια κανείς συναφώς και με το περιεχόμενο της επερώτησης την οποία συζητούμε σήμερα, να μην αναφερθεί στα διαδραματισθέντα σήμερα στο χώρο της Ελληνικής Αστυνομίας, της Πυροσβεστικής και του Λιμενικού Σώματος. Και οφείλω να κάνω μια μικρή ιστορική αναδρομή για να γίνει κατανοητό το πόσο αυτή η Κυβέρνηση λειτουργεί χωρίς ειρμό, χωρίς συνέπεια και συνέχεια και το πόσο υπαίτια είναι στο να δημιουργούνται καταστάσεις και εικόνες, οι οποίες ασφαλώς δεν περιποιούν τιμή σε εκείνους που δημιουργούν τις καταστάσεις αυτές, αλλά προπάντων στην ίδια την Κυβέρνηση.
Κύριοι συνάδελφοι, μετά από μεγάλους αγώνες συνδικαλιστικούς των Σωμάτων Ασφαλείας υπήρξε μία συνεννόηση. Δημιουργήθηκε κάποια επιτροπή η οποία κατέληξε σε ένα πόρισμα σχετικά με την ικανοποίηση κάποιων αιτημάτων των αστυνομικών, των πυροσβεστών και των λιμενικών. Το πόρισμα αυτό πήρε τη μορφή τροπολογίας, την οποία συνυπέγραψαν οι συναρμόδιοι Υπουργοί Εθνικής Άμυνας, Δημόσιας Τάξης, Εμπορικής Ναυτιλίας και απέμενε μόνο η υπογραφή του αρμόδιου Υπουργού Οικονομικών του κ. Χριστοδουλάκη. Εκεί σκόνταψε το θέμα. Ενώ είχαν υπογράψει οι υπόλοιποι Υπουργοί, οι τρεις που προανέφερα, ο κ. Χριστοδουλάκης αρνήθηκε την υπογραφή ομιλών με διάφορες προφάσεις για νέο μισθολόγιο και όλα τα άλλα που είδαν το φως της δημοσιότητας.
Και εδώ τίθεται πλέον το εξής ερώτημα: Σ' αυτή την Κυβέρνηση υπάρχει συνεννόηση; Συνεννοούνται μεταξύ τους οι Υπουργοί; Ή απλά κάποιοι θέλουν να φαίνονται αρεστοί ότι τάχα ικανοποιούν δίκαια αιτήματα και ρίχνουν το μπαλάκι στους υπόλοιπους, οι οποίοι παίζουν το ρόλο του κακού; Αυτή είναι η προϊστορία, αν θέλετε, των όσων προϋπήρξαν της σημερινής κατάστασης.
Και σήμερα, κύριοι συνάδελφοι, έγινε μια από τις πλέον δυναμικές και ογκώδεις διαδηλώσεις ένστολων. Αυτό καθεαυτό το γεγονός δεν περιποιεί τιμή στην ελληνική Κυβέρνηση και στην ελληνική κοινωνία. Όταν εκείνοι που είναι εντεταγμένοι στη φύλαξη των πολιτών, στη διατήρηση της νομιμότητας είναι αναγκασμένοι να κατεβαίνουν σε κινητοποιήσεις τέτοιας μορφής, ασφαλώς κάτι δεν πηγαίνει καλά. Και έγιναν αυτά που έγιναν στο Υπουργείο Εθνικής Οικονομίας. 
Η Νέα Δημοκρατία, ασφαλώς, και δεν επικροτεί ακραίες καταστάσεις και εκδηλώσεις από όπου και αν προέρχονται και προπάντων όταν αυτές φαίνεται ότι γίνονται ή προκαλούνται από αυτούς που υπηρετούν στα Σώματα Ασφαλείας. Ό,τι ξεφεύγει της νομιμότητας, δεν επικροτείται από τη Νέα Δημοκρατία. 
Όμως το ερώτημα είναι το εξής: Ποιος ευθύνεται γι' αυτήν την κατάσταση κύριε Υπουργέ της Δημόσιας Τάξης; Ποιος είναι εκείνος ο οποίος αθέτησε την υπογραφή του; Ποιος είναι εκείνος ο οποίος συμπεριφέρθηκε ανέντιμα έναντι χιλιάδων υπαλλήλων του κράτους; Ποιος εξώθησε σε ακραίες καταστάσεις αστυνομικούς, λιμενικούς και πυροσβέστες; Ο ηθικός αυτουργός ασφαλώς και είναι η Κυβέρνηση. Ηθικός αυτουργός, αν δεν είναι το σύνολο της Κυβέρνησης, είναι ο Υπουργός Οικονομικών. Και το ερώτημα, κύριοι συνάδελφοι και κύριε Υπουργέ της Δημόσιας Τάξης, είναι: Αν τα αιτήματα τα οποία υπέβαλαν οι διαμαρτυρόμενοι ένστολοι είναι δίκαια, για ποιο λόγο τόσο χρόνο δεν τα κάνατε αποδεκτά; Για ποιο λόγο μέχρι τώρα συμπεριφερθήκατε με αυτόν τον ανάλγητο τρόπο; Αν πάλι δεν είναι δίκαια, τότε για ποιο λόγο ως υπεύθυνη Κυβέρνηση αναγκαστήκατε πλέον υπό το βάρος των διαδηλώσεων και των διαμαρτυριών να αποδεχθείτε να ικανοποιήσετε τα αιτήματα; Αν συμβαίνει το πρώτο, είσθε ανάλγητοι. Αν συμβαίνει το δεύτερο, είσθε επικίνδυνοι για τον τόπο, διότι λειτουργείτε υπό το βάρος των πιέσεων των κοινωνικών ομάδων.
Η Νέα Δημοκρατία, σε κάθε περίπτωση, επειδή τα αιτήματα που υπεβλήθησαν είναι δίκαια, ήδη έσπευσε μετά από την άρνηση τη δική σας να καταθέσει τη σχετική τροπολογία στο νομοσχέδιο το οποίο σήμερα συζητείται στη Διαρκή Επιτροπή Δημόσιας Διοίκησης και αναμένετε η θέση σας. Οι πληροφορίες λένε -την τελευταία στιγμή το μάθαμε- ότι η Κυβέρνηση σπεύδει έντρομη να ικανοποιήσει τα αιτήματα ή κάποια από τα αιτήματα, θολό είναι το τοπίο. Θέλουμε να ελπίζουμε ότι θα ικανοποιήσετε τα αιτήματα όπως αυτά συμφωνήθηκαν στη διυπουργική επιτροπή. Αν αυτό κάνετε, καλώς πράττετε. Αν όμως κάνετε εκείνο που φημολογείται και δημιουργεί μεγάλες αντιδράσεις, τότε νομίζω ότι η ευθύνη σας συνεχίζει να είναι τεράστια και προκαλείτε περαιτέρω δυσμενείς καταστάσεις. 
Δράττομαι της ευκαιρίας να πω ποια ήταν η πρώτη αντίδραση από εκείνο το σχέδιο που στείλατε στην Π.Ο.ΑΞΙ.Α χθες, η οποία εξέδωσε ανακοίνωση, όπου μεταξύ άλλων λέει τα εξής: "Η Π.Ο.ΑΞΙ.Α, Πανελλήνια Ομοσπονδία Αξιωματικών Αστυνομίας και η Ένωση Αξιωματικών Πυροσβεστικού Σώματος δηλώνουν ότι δεν θα δεχθούν διαχωρισμό στις αποδοχές των υπηρετούντων στις Ένοπλες Δυνάμεις και στα Σώματα Ασφαλείας, εξέλιξη η οποία μετά βεβαιότητας θα οδηγήσει σε διατάραξη των μεταξύ μας σχέσεων, γεγονός άκρως αρνητικό για τη Δημόσια Τάξη και Ασφάλεια και την Εθνική Άμυνα της χώρας. Καταγγέλλουμε τις "μεθοδεύσεις" αυτές, οι οποίες μόνο οργή, αγανάκτηση και προβλήματα δημιουργούν στους συναδέλφους και στην καθημερινή λειτουργία των Σωμάτων και καλούμε τον Υπουργό Δημόσιας Τάξης να τιμήσει την υπογραφή του, παρεμβαίνοντας και στηρίζοντας το κείμενο της διυπουργικής επιτροπής, ξεπερνώντας τις "λογιστικές αλχημείες" του Γενικού Λογιστηρίου του Κράτους. Τέλος, διατρανώνουμε την αυτονόητη βούλησή μας για συνέχιση του αγώνα, μέχρι την ψήφιση της αρχικώς συμφωνηθείσης τροπολογίας, καλώντας προς τούτο όλους τους συναδέλφους σε συνεχείς, επαναλαμβανόμενες και χωρίς χρονικά όρια κινητοποιήσεις". 
Θέλουμε να πιστεύουμε ότι αυτό που λέγεται ότι υπέγραψε ο κ. Χριστοδουλάκης είναι εκείνο το οποίο συνεφωνήθη. Αν δεν είναι αυτό, κύριε Υπουργέ, σπεύσατε να υιοθετήσετε την τροπολογία την οποία κατέθεσε η Νέα Δημοκρατία και η οποία θα συζητηθεί οσονούπω στη Διαρκή Επιτροπή και στη συνέχεια στη Βουλή, για να μη συνεχιστούν τα παρατράγουδα και οι άσχημες αυτές καταστάσεις στην ελληνική κοινωνία και στα Σώματα Ασφαλείας.
Καταθέτω για τα Πρακτικά την ανακοίνωση της Π.Ο.ΑΞΙ.Α.
(Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κύριοι συνάδελφοι, σε μια εποχή που κατασπαταλώνται δισεκατομμύρια για βόλεμα κάποιων αργόσχολων, η Κυβέρνηση αρνείται να δώσει κάποια ψίχουλα σε ανθρώπους οι οποίοι πράγματι προσφέρουν. Η Κυβέρνηση αρνείται, αγαπητοί συνάδελφοι, να ικανοποιήσει ελάχιστα αιτήματα κάποιων ανθρώπων οι οποίοι καθημερινά βρίσκονται στο πεζοδρόμιο και οι οποίοι είναι επιφορτισμένοι για την τήρηση της δημόσιας τάξης και ασφάλειας. Αγνοεί η Κυβέρνηση ή κάνει πως αγνοεί ότι μέσα σε λίγο χρονικό διάστημα έχουμε το 2004, έχουμε τους Ολυμπιακούς Αγώνες που πρέπει να έχουμε μια Ελληνική Αστυνομία ικανή να αντεπεξέλθει στα προβλήματα αυτού του μεγάλου γεγονότος. 
Εάν επαφίεσθε, κύριε Υπουργέ της Δημόσιας Τάξης, μόνο στη συνεργασία σας με τους ξένους, την οποία εμείς επικροτούμε, τότε πλανάσθε πλάνην οικτρά, ότι θα μπορέσετε να αντεπεξέλθετε στα γεγονότα και να έχουμε Ολυμπιακούς Αγώνες ασφαλείς, Ολυμπιακούς Αγώνες οι οποίοι θα περιποιήσουν τιμή για τον ελληνικό λαό και όχι να είναι ένα πρόβλημα. 
Κύριοι συνάδελφοι, απ' ό,τι φαίνεται από το κείμενο της επερώτησης, την οποία καταθέσαμε, αφορμή για την κατάθεσή της έδωσαν τα γεγονότα τα οποία διαδραματίστηκαν στο αστυνομικό τμήμα Εξαρχείων. Κάποιοι άγνωστοι πάλι -δεν ανακαλύφθηκαν- επιβαίνοντες μοτοσικλετών, έκαψαν αυτοκίνητα, μοτοσικλέτες και έθεσαν σε κίνδυνο τη ζωή των ευρισκομένων μέσα στο αστυνομικό τμήμα. Αυτοί παραμένουν ασύλληπτοι. Δεν γνωρίζει η Ελληνική Αστυνομία ποιοι ήταν αυτοί οι οποίοι επεχείρησαν όχι να εγκληματήσουν σε βάρος οποιουδήποτε πολίτη, αλλά εις βάρος αυτής ταύτης της αστυνομίας, της ζωής, της υγείας των υπηρετούντων και της περιουσίας του κράτους. Δεν ξέρουμε ποιοι είναι αυτοί, δεν μπορέσαμε να ανακαλύψουμε έναν απ' αυτούς τους πολλούς. 
Όταν όμως αυτά συμβαίνουν σε βάρος της Ελληνικής Αστυνομίας, σε βάρος της περιουσίας του κράτους, κύριε Υπουργέ της Δημόσιας Τάξης, ποια εμπιστοσύνη θέλετε να έχει ο απλός πολίτης; Πόσο θέλετε αυτός ο πολίτης να εμπιστεύεται τα Σώματα Ασφαλείας ότι είναι ικανά να τον προστατεύσουν; Γι' αυτό και πλανάται πάνω από την ελληνική κοινωνία αυτό το αίσθημα ανασφάλειας, που κανείς πλέον δεν μπορεί να κοιμάται ήσυχος και κανείς πλέον δεν μπορεί να πιστεύει ότι είναι ασφαλής εκεί που περπατάει, εκεί που ζει. 
Έχουν περάσει τώρα αρκετές μέρες και όμως δεν έχει γίνει οτιδήποτε για την αποκάλυψη των δραστών. Το πρόβλημα ξέρετε ποιο είναι; Δεν είναι η πρώτη φορά που έγινε στο συγκεκριμένο Αστυνομικό Τμήμα επιδρομή. Και δεν είναι η πρώτη φορά που έγινε σε αστυνομικό τμήμα επιδρομή. Μη ξεχνούμε ότι ακόμα και η 17 Νοέμβρη έχει αφαιρέσει όπλα από τα αστυνομικά τμήματα, με τα οποία δολοφονεί αθώους πολίτες. Και το κράτος, η πολιτεία απλά αυτάρεσκα μας λέει ότι όλα πάνε καλά και ο παριστάμενος Υπουργός Δημόσιας Τάξης μας λέει κάθε τόσο ότι η εγκληματικότητα πατάσσεται, δόξα τω Θεώ πάμε καλά. Αλλά τα γεγονότα τον διαψεύδουν και τον διαψεύδουν κατά τρόπο τραγικό. 
Κύριοι συνάδελφοι, συναφώς και "καπάκι", που λένε, μετά το διήμερο μας ήρθαν τα γεγονότα του γηπέδου "Απόστολος Νικολαΐδης" στη λεωφόρο Αλεξάνδρας. Εγώ αυτήν τη στιγμή δεν μπαίνω στη διαδικασία και στη λογική να καταλογίσω ευθύνες γι' αυτά τα επεισόδια. Άλλοι είναι αρμόδιοι και υπεύθυνοι γι΄ αυτό. Ξέρω όμως ότι χιλιάδες αστυνομικοί ήταν εντεταλμένοι για την τήρηση της τάξης μέσα και έξω από το γήπεδο. Και ενώ άλλοι είναι υπεύθυνοι για τη δημιουργία των επεισοδίων εν τέλει στη συνείδηση του ελληνικού λαού η Ελληνική Αστυνομία είναι εκείνη η οποία πάλι είναι έκθετη. Διότι έβλεπε ο ελληνικός λαός κάποιο διαιτητή να δέρνεται, έβλεπε τα επεισόδια και δεν έβλεπε αστυνομία. Ακούγαμε από τις προηγούμενες μέρες ότι θα υπάρχουν χιλιάδες αστυνομικοί, αστακός το γήπεδο και τελικά καμία προστασία. Πού θα πάει αυτό το βιολί; 
Ασφαλώς είναι απόλυτα συνδεδεμένο το πρόβλημα της εγκληματικότητας μ' αυτά τα οποία έγιναν στο γήπεδο, γιατί εδώ πλέον ερχόμαστε στο κεφάλαιο της διάρθρωσης της Ελληνικής Αστυνομίας. Όταν μιλάμε για διάρθρωση, εννοούμε δύο πράγματα: Το ένα είναι η ορθή υπηρεσιακή κατανομή των υπηρετούντων στα Σώματα Ασφαλείας και το άλλο είναι κατά πόσο θα πρέπει επιτέλους να σταματήσει ο αστυνομικός να ασχολείται με έργα και καθήκοντα έξω από εκείνα τα οποία είναι η αποστολή του. 
Όσον αφορά μεν το πρώτο, έχουμε τραγέλαφο. Έχουμε ένα Υπουργείο Δημόσιας Τάξης και μία Κυβέρνηση η οποία παλινδρομεί, σχεδιάζει, λέει, ξελέει, όλα στα χαρτιά και τελικά δεν κάνει τίποτα. Συνιστώνται τα πολύδυναμα, αλλά τα πολυδύναμα δεν κάνουν τίποτα. Είναι αναποτελεσματικά, πρέπει να καταργηθούν. Νέα τμήματα σε χωροταξική δομή κατά τον "Καποδίστρια" λέμε ότι θα δημιουργήσουμε, αλλά δεν προχωράμε. Αστυνομικούς σταθμούς λέμε ότι θα καταργήσουμε και δεν προχωρούμε στην κατάργησή τους, διότι φοβούμαστε το πολιτικό κόστος του κάθε κομματάρχη, ο οποίος διαμαρτύρεται για την κατάργηση που έχει προγραμματισθεί. 
Τελικά όλα αυτά, αγαπητοί συνάδελφοι, θα πρέπει να κατανοήσουμε όλοι ότι πρέπει να λυθούν, να έχουμε ορθή διάρθρωση. Και αν δεν μπορεί η σημερινή Κυβέρνηση ή αν δεν τολμάει, να έλθει μια άλλη κυβέρνηση να τα κάνει. Ο ελληνικός λαός θέλει να αισθάνεται ασφαλής, δε θέλει να συνεχιστεί αυτό το αλαλούμ. 
Όσον αφορά τώρα τη διάθεση και την ενασχόληση αστυνομικών με αλλότρια καθήκοντα, έχω να πω το εξής πράγμα. Αναφέρομαι στα γεγονότα των γηπέδων, στα γεγονότα που δεν ήταν μόνο αυτά, αλλά είχαμε προχθές και στο Αίγιο άλλα επεισόδια. 
Κύριε Υπουργέ, πόσες φορές έχουμε πει εδώ ότι επιτέλους οι πλούσιες ΠΑΕ, οι ΠΑΕ με την ισχυρή οικονομική κατάσταση θα πρέπει -τουλάχιστον εντός του γηπέδου- να αναλάβουν οι ίδιες τη φύλαξη για την αποτροπή των επεισοδίων; Ξέρετε, όμως, τι κάνατε; Ακούστε, κύριοι συνάδελφοι, τι έκανε το Υπουργείο Δημόσιας Τάξης.
Όσον αφορά τα ερασιτεχνικά σωματεία, τα πάμφτωχα ερασιτεχνικά σωματεία που δεν έχουν μία δραχμή, το Υπουργείο επέβαλε την απόσυρση των αστυνομικών δυνάμεων και δεν υπάρχει ούτε ένας αστυνομικός όταν γίνεται ένα ματς, με αποτέλεσμα να δημιουργούνται επεισόδια, να αλλοιώνονται τα αποτελέσματα, να υπάρχουν διαμαρτυρίες. Στις πλούσιες ΠΑΕ, όμως, εκείνες που διαθέτουν δισεκατομμύρια για να αγοράσουν έναν ποδοσφαιριστή, δεν τολμά να τις ακουμπήσει, δεν τολμά να συγκρουστεί με ισχυρά συμφέροντα ο Υπουργός. Εκεί αφήνουμε τον αστυνομικό να γίνεται βορά της τηλεόρασης, της κριτικής, των δημοσιογράφων και όλων ημών. 
Ε, όχι, λοιπόν, θα πρέπει επιτέλους να συγκρουστούμε, κύριε Υπουργέ, να συγκρουστείτε εσείς. Και όλοι αυτοί οι αστυνομικοί, οι οποίοι πηγαίνουν στα γήπεδα κατά χιλιάδες για να φυλάξουν τους ποδοσφαιριστές και την ομαλή διεξαγωγή του αγώνα, να διατίθενται εκεί που πρέπει για να προφυλάξουν τον πολίτη από την εγκληματικότητα. 
Και επειδή είπα τη λέξη εγκληματικότητα -πιστεύω να έχω χρόνο στη δευτερολογία μου να πω δυο λόγια- θα ήθελα να πω το εξής, κύριοι συνάδελφοι, επειδή αναφέρεται και στην τροπολογία. Αυτάρεσκα, όπως είπα κάποια στιγμή της τοποθέτησής μου, ο κύριος Υπουργός μας λέει ότι όλα πάνε καλά και η εγκληματικότητα πατάσσεται. 
Εγώ τον τελευταίο καιρό βλέπω, τουλάχιστον, όσον αφορά τις ληστείες -κορυφαίο έγκλημα, από τα σοβαρότερα- να έχουν μία αύξηση κατά γεωμετρική πρόοδο φέτος. Τι συμβαίνει, λοιπόν, τι γίνεται και έχουμε αυτή τη δραματική αύξηση του εγκλήματος των ληστειών, οι οποίες δεν εξιχνιάζονται, αλλά παραμένουν άγνωστοι οι δράστες; 
Χθες δύο Αλβανοί έκαναν μία μικροληστεία, οι συμπατριώτες τους τους συνέλαβαν και είδαμε την εξής θλιβερή εικόνα που δείχνει πλέον και την εκπαίδευση, τη νοοτροπία της Αστυνομίας, την οποία της έχει εμφυσήσει η σημερινή ηγεσία της. Τους είχαν πιάσει, τους είχαν δέσει σ΄ ένα στύλο και κάποια νεαρά θυγατέρα των παθόντων τους προπηλάκιζε μπροστά στα μάτια της Αστυνομίας, χωρίς να παρεμβαίνει κανένας αστυνομικός για να τους προφυλάξει -εν πάση περιπτώσει- διότι είχαν συλληφθεί επειδή είχαν κάνει ένα έγκλημα και έπρεπε να τιμωρηθούν κατά το νόμο. 
Κύριοι συνάδελφοι, είναι πράγματι τα τελευταία γεγονότα, αλλά και από την αρχή του χρόνου έχουμε μια σειρά γεγονότων, τόσο άσχημα για την Ελληνική Αστυνομία, που δημιουργείται ένα κλίμα ιδιαίτερα αρνητικό γι' αυτήν. Ο Υπουργός Δημόσιας Τάξης επαίρεται ότι τα πράγματα φτιάχνουν. Πιστεύω ότι κάθε άλλο παρά προς αυτήν την κατεύθυνση κινείται γενικά το κλίμα. 
Καλούμε την Κυβέρνηση όσο θα είναι ακόμα στην εξουσία να πάρει κάποια μέτρα για το καλό της ελληνικής κοινωνίας, για να υπάρξει πάλι αίσθημα ασφάλειας και προπάντων να δώσουμε την εικόνα στο εξωτερικό ότι είμαστε χώρα, η οποία μπορεί να επιβάλει τη νομιμότητα, εν όψει κυρίως των Ολυμπιακών Αγώνων. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Άμυνας, Οικονομίας και Οικονομικών και Εξωτερικών κατέθεσαν σχέδιο νόμου: "Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Κροατίας".
Παραπέμπεται στην αρμόδια Διαρκή Επιτροπή.
Επίσης, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 180 χρόνια από την Ελληνική Επανάσταση, φοιτητές και συνοδός-καθηγητής από το Τμήμα Ιστορίας-Αρχαιολογίας του Πανεπιστημίου Αθηνών.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει ο κ. Τασούλας.
ΚΩΝΣΤΑΝΤΙΝΟΣ ΤΑΣΟΥΛΑΣ: Βαριά η καλογερική, κύριε Υπουργέ! Φαίνεται ότι αυτά τα οποία επί σειρά ετών συνέβαιναν ή μάλλον δεν συνέβαιναν γύρω από την εξασφάλιση μιας αποτελεσματικής Αστυνομίας ξεσπάνε το ένα μετά το άλλο με τέτοια ταχύτητα πλέον εις τρόπον, ώστε ακόμα και το κείμενο της επερωτήσεώς μας σήμερα να φαντάζει ελαφρώς ανεπίκαιρο. Έχουμε γεγονότα τα οποία ακολούθησαν, έχουμε τις απεργιακές κινητοποιήσεις όλων των βαθμίδων της Ελληνικής Αστυνομίας, από τους αστυνομικούς υπαλλήλους έως και τους αξιωματικούς, έχουμε γεγονότα τα οποία νομίζω ότι αποτελούν το ξέσπασμα -που δεν ξέρω πώς θα σταματήσει από δω και πέρα- μιας καταστάσεως που δημιουργήθηκε όχι σήμερα, που δημιουργήθηκε από την Κυβέρνηση αυτή, από την Κυβέρνηση του ΠΑΣΟΚ, που αρχικά είχε δει με ένα μάτι όχι φιλικό , όχι γόνιμο, όχι θετικό τα Σώματα Ασφαλείας και σήμερα πληρώνει το τίμημα αυτής της στάσεως. 
Δεν είμαι τόσο ανεπιεικής, τόσο ανοικτίρμων, τόσο αυστηρός μαζί σας, ώστε σήμερα που σας λέω ότι υφίστασθε τα επίχειρα μιας πολιτικής δεκαετιών, να σας ζητήσω αυτόματα και σύντομα να τα διορθώσετε. Δεν γίνεται εύκολα αυτό και θα ήμουν αφελής ή απλοϊκός αν ζητούσα, με βάση τη θεωρία ότι "ο τρώσας και ιάσεται", να το κάνετε. Θα μπορούσε όμως το ΠΑΣΟΚ, σήμερα, που βλέπει μπροστά του σε μια προβλεπτή χρονική φάση την οδό εξόδου από τις κυβερνητικές ευθύνες, ως ένα είδος εμπράκτου μετανοίας, το οποίο δείχνει και ανωτερότητα και πνεύμα θάρρους εις το πολίτευμα αυτό το οποίο υπηρετούμε, να κοιτάξει πώς θα διορθώσει όλα αυτά τα οποία έκανε. Και σαν πρώτο βήμα σημαντικό και αποφασιστικό είναι να σκύψει πραγματικά στα προβλήματα των αστυνομικών υπαλλήλων και των αξιωματικών και να ανταποκριθεί στα αιτήματά τους, για να κερδίσει την εμπιστοσύνη τους και να μην οδηγηθούμε, κύριε Υπουργέ, εις αυτό το οποίο διαβλέπω να γίνεται μέσα από τις ανακοινώσεις τους, αυτό το οποίο με τρομάζει -και φοβούμαι ότι θα πάρουν τη σκυτάλη και άλλες κοινωνικές ομάδες- και το οποίο είναι η επίκληση των Ολυμπιακών Αγώνων και της αδυναμίας ορισμένων κρατικών παραγόντων να ανταποκριθούν στα καθήκοντά τους, εάν δεν ανταποκριθείτε εσείς στις απαιτήσεις τους. Είμαστε, λοιπόν, μπροστά σε ένα προανάκρουσμα της αξιοποιήσεως ή εκμεταλλεύσεως -όπως θέλετε πείτε το, έχει να κάνει με το πόσο κανείς αισθάνεται ότι είναι δίκαια αυτά τα οποία ζητά- των Ολυμπιακών Αγώνων ως δαμοκλείου σπάθης για να επιτευχθούν αιτήματα δίκαια δεκαετιών ή και πολυετή. Νομίζω ότι αυτό θα πρέπει να κοπεί από τώρα, γιατί αν μπουν οι Ολυμπιακοί Αγώνες, κύριε Υπουργέ, σ' αυτήν τη διαδικασία, αν αξιοποιήσουν και άλλες κοινωνικές ομάδες που έχουν λιγότερο δίκαια αιτήματα από αυτά τα οποία σήμερα έχουν μοιραστεί και ξέρουμε όλοι και αφορούν τους αστυνομικούς, τότε νομίζω ότι θα είναι μια ιστορία, η οποία θα βλάψει τη χώρα, θα βλάψει την υπόθεση των Ολυμπιακών Αγώνων και καθόλου σημασία δεν έχει ότι θα βλάψει κι εσάς αλλά πάντως είναι κάτι το οποίο πρέπει να κοπεί από τώρα. 
Οι αστυνομικοί έφθασαν στο σημείο να ομολογούν οι ίδιοι ότι δεν είναι καθόλου κολακευτικό αυτό που γίνεται, να διαδηλώνουν και να απεργούν και παρακαλούν την Κυβέρνηση, με έντονο και αποφασιστικό τρόπο, να σκύψει πάνω στα προβλήματά τους.
Νομίζω ότι έφθασε η ώρα κύριε Υπουργέ, χωρίς κανείς να παρασύρεται από μειλίχιες εκφράσεις, από ισορροπημένες διατυπώσεις και από εύκολες απαντήσεις, να σκύψει πάνω στα προβλήματα και ας μη μας το πει εμάς εδώ, ας μη φανεί ότι γίνεται κάτω και από τη δική μας πίεση και να δώσει λύσεις στο Σώμα της Αστυνομίας γιατί, αν δεν γίνει αυτό, σύντομα θα έχουμε και άλλες εκδηλώσεις. Αύριο έρχονται οι συνοριακοί φύλακες, οι ειδικοί φρουροί. Όλο το σύστημα επιβολής της δημοσίας τάξεως βρίσκεται σε καθεστώς επαγγελματικής ανασφάλειας κατά τον α΄ ή β΄ τρόπο. Είναι άδικο να συμβαίνει αυτό και για τη χώρα και γι' αυτούς, είναι άδικο και για σας να υφίστασθε αυτήν την καταφορά και κυρίως είναι άδικο, με αφορμή αυτά τα γεγονότα, να μπαίνουν οι Ολυμπιακοί Αγώνες σε μία απίστευτη περιπέτεια με την οποία επαγγελματικές τάξεις, κλάδοι και φορείς θα χρησιμοποιούν την όποια συμπεριφορά τους εν όψει των Ολυμπιακών Αγώνων για να απαιτήσουν από την πολιτεία να έχουν μία δίκαιη ανταπόκριση. Εκεί φθάσαμε. Χρησιμοποιείται και αυτό ώστε απελπισμένες τάξεις, όπως είναι εν προκειμένω η Αστυνομία, να απαιτήσει το δίκιο της. 
Νομίζω πως πρέπει σοβαρά να ασχοληθούμε διότι αυτά είναι τα προβλήματα και όχι αν θα υπάρξει επανίδρυση του ΠΑΣΟΚ ή οτιδήποτε άλλο.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Δαβάκης έχει το λόγο.
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, είμαι απόλυτα βέβαιος ότι στα όσα μέχρι τώρα εξετέθησαν ο παριστάμενος κύριος Υπουργός και ο Υφυπουργός είναι απόλυτα σύμφωνοι, όπως ήταν και τα προηγούμενα χρόνια που με παρόμοιες κοινοβουλευτικές παρεμβάσεις η Νέα Δημοκρατία ζητούσε να μάθει ή επέπληττε την Κυβέρνηση για ορισμένα λάθη ή παραλείψεις στο θέμα που αφορά τη δημόσια τάξη και την πολύπαθη Ελληνική Αστυνομία.
Τα πρόσφατα όμως γεγονότα στους ποδοσφαιρικούς αγώνες και άλλα γεγονότα, τα οποία δημιούργησαν κλίμα όχι μόνο ανασφάλειας αλλά και ανασφάλειας εκείνων οι οποίοι είναι ταγμένοι για την ασφάλεια, μας κάνουν όλους και σε αυτήν την Αίθουσα, αλλά κυρίως τον ελληνικό λαό, να διερωτώμεθα ως πού θα πάει αυτή η κατάσταση. 
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Αυτοί οι οποίοι είναι ταγμένοι να διαφυλάττουν την ασφάλεια της κοινωνίας μας, του κοινωνικού συνόλου χαρακτηρίζονται τον τελευταίο καιρό -και πιστεύω θα είναι σύμφωνος και ο κύριος Υπουργός ως προς αυτό- από ένα γεγονός το οποίο κάθε άλλο παρά έπρεπε να υπάρχει. Είναι ο απόλυτος κλονισμός του ηθικού τους. Ένας κλονισμός που πιστεύω ότι φαίνεται σε κάθε έκφανση της υπηρεσιακής τους δράσης, ένας κλονισμός ο οποίος βρίσκεται σε πλήρη διάσταση με αυτή καθεαυτή αν θέλετε και την αποδοχή του κοινωνικού συνόλου στην υπηρεσία του οποίου είναι ταγμένοι να βρίσκονται.
Πιστεύω, κύριε Υπουργέ, ότι η σημερινή διάσταση μεταξύ του ένστολου πολίτη που είναι ο Έλληνας αστυνομικός και του πολίτη του οποίου την ασφάλεια είναι ταγμένος να υπηρετεί, είναι τεράστια. Και θεωρώ ότι υπάρχουν τεράστιες ευθύνες και πολιτικής διάστασης απέναντί τους και ευθύνες, αν θέλετε, της κοινωνίας η οποία σήμερα έχει διαρθρωθεί όπως έχει διαρθρωθεί και δημιουργεί αυτά τα συμπεράσματα και αυτά τα προβλήματα. Νομίζω ότι ο Έλληνας αστυνομικός χρειάζεται στήριξη όχι μόνο πολιτικών αποφάσεων, χρειάζεται μία ηθική στήριξη ότι οι ανώτεροί του, αυτοί οι οποίοι έχουν την πολιτική ευθύνη της δράσεώς τους, μπορούν ανά πάσα στιγμή να καλύψουν την οποιαδήποτε δυναμική και συντονισμένη δράση τους απέναντι στο έγκλημα, στην παρανομία, στην έκνομη ενέργεια. Δεν μπορεί σήμερα ο Έλληνας τηλεθεατής να βλέπει σε ποδοσφαιρικό αγώνα να βρίσκεται σε κατάσταση τραγική ένας άνθρωπος, όπως ο συγκεκριμένος διαιτητής και να μην υπάρχει ούτε ένας αστυνομικός για να προστατεύσει την ατομική του ασφάλεια, όταν διατίθενται εκ μέρους του ελληνικού κράτους τεράστια κονδύλια, αλλά κυρίως μεγάλες δυνάμεις Ελλήνων αστυνομικών για να διαφυλάξουν την περιουσία κάποιων πλουσίων ποδοσφαιρικών ανωνύμων εταιρειών και όταν πιστεύω -και νομίζω πιστεύουμε όλοι μας- ότι κάθε άλλο παρά ο Έλληνας αστυνομικός θα μπορούσε να βρίσκεται σε αυτήν τη θέση. Να κάθεται επί δύο ώρες στον πάγκο υπό βροχή, υπό τραγικές αν θέλετε συνθήκες και καιρικές, για να διαφυλάξει τις περιουσίες κάποιων κυρίων. 
Πιστεύω ότι επιτέλους πρέπει να υπάρξει η πολιτική απόφαση και η πολιτική πρωτοβουλία, ούτως ώστε η Ελληνική Αστυνομία να πάψει να βρίσκεται στους χώρους των αθλητικών συναντήσεων. Κάποια στιγμή πρέπει αυτοί οι κύριοι οι οποίοι είναι ιδιοκτήτες όχι μόνο ποδοσφαιρικών συλλόγων αλλά και διαμορφωτές γνώμης να βάλουν το χέρι στην τσέπη και να κοιτάξουν να παράσχουν την ασφάλεια της δικής τους περιουσίας. 
Από την άλλη μεριά τα γεγονότα τα οποία υπάρχουν στα αστυνομικά τμήματα την τελευταία δεκαετία από την εισβολή της 17 Νοέμβρη τον Αύγουστο του 1987 ή 1988 αν δεν κάνω λάθος μέχρι προχθές στα Εξάρχεια δημιουργούν την εντύπωση θα έλεγα ότι αυτή την στιγμή η Ελληνική Αστυνομία αδυνατεί να προστατεύσει και τον εαυτό της. 
Επανέρχομαι σε αυτό που προείπα και θέλω με αυτό να κλείσω, ότι η έλλειψη ηθικού και ο κλονισμός του ηθικού της Ελληνικής Αστυνομίας είναι εκείνο το γεγονός το οποίο έχει δημιουργήσει αυτήν την αλγεινή εντύπωση εκ μέρους των ανδρών των Σωμάτων Ασφαλείας. Όχι μόνο της Ελληνικής Αστυνομίας, αλλά και άλλων σωμάτων ασφαλείας αλλά θεωρώ ότι η συγκεκριμένη περίπτωση για την οποία επερωτάται σήμερα η Κυβέρνηση είναι η πλέον χαρακτηριστική. Πιστεύω, κύριε Υπουργέ, ότι έχουν γίνει -και το έχω ξαναπεί σ' αυτήν την Αίθουσα- αρκετά πράγματα τα τελευταία χρόνια στο χώρο της δημόσιας τάξης και της Ελληνικής Αστυνομίας. Πιστεύω, όμως, ότι ένα και μόνο μπορεί να υπάρξει για να καταστρέψει και να ακυρώσει τα οποιαδήποτε έχουν γίνει. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η συνάδελφος κα Παπακώστα.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κυρία Πρόεδρε, κύριοι συνάδελφοι, μου αρέσουν πάρα πολύ οι κλασικοί, όπως ο Σοφοκλής ο οποίος λέγει χαρακτηριστικά ότι το ψέμα δεν ζει πολύ για να γεράσει. Κοντός ψαλμός, λοιπόν, αλληλούια. Και στην προκειμένη περίπτωση πρέπει να καταθέσω στη Βουλή των Ελλήνων, με αφορμή την επερώτηση που συζητούμε και επ' ευκαιρία αν θέλετε της κουβέντας, η οποία έγινε προηγουμένως για το συλλαλητήριο σήμερα των Σωμάτων Ασφαλείας και τη συγκέντρωση που πραγματοποιήθηκε στο Υπουργείο Εθνικής Οικονομίας, ότι η ΠΟΑΞΙΑ, εις επίρρωση αυτών που προηγουμένως ανέφερε ο εισηγητής μας ο κ. Μαρκογιαννάκης σε επικοινωνία που είχαμε αυτήν την ώρα μας διαβεβαιώνει κατηγορηματικά, ότι πράγματι ο Υπουργός Εθνικής Οικονομίας ο κ. Χριστοδουλάκης, προσπάθησε και προσπαθεί με την προσυπογραφή την οποία έκανε να εφαρμόσει μια πολιτική "διαίρει και βασίλευε", πολιτική η οποία καλώς ή κακώς αυτήν τη στιγμή υιοθετείται από την Κυβέρνηση όπως φαίνεται στην οποία βεβαίως καμία σχέση δεν έχουν τα συμφωνηθέντα στη διϋπουργική και βεβαίως στην οποία συμφωνία δεν συμπεριλαμβάνονται οι αξιωματικοί των παραγωγικών σχολών, σύμφωνα με τις θέσεις της ίδιας της ΠΟΑΞΙΑ όπως μας τις παρουσίασαν τώρα. 
Εκείνο το οποίο θα ήθελα να τονίσω είναι ότι πολλές φορές τα λόγια ξεπερνούν την πραγματικότητα. Και σε αυτήν τη φάση θέλω να πω ότι με αφορμή την επερώτηση την οποία έχουμε κάνει έχουν έρθει αντίστροφα τα πράγματα, κυρία Πρόεδρε και κύριοι συνάδελφοι. Η πραγματικότητα είναι τόσο ζοφερή που ξεπερνά την οποιαδήποτε ακραία υπερβολική περιγραφή λόγων. Και αναφέρομαι συγκεκριμένα στο εξής: Δημοσίευμα του "ΒΗΜΑΤΟΣ" στις 27/3/2002 με τίτλο "Ευχαριστούμε το Θεό που είμαστε ακόμα ζωντανοί"! Ποιοι το λένε αυτό; Οι αστυνομικοί του Αστυνομικού Τμήματος Εξαρχείων οι οποίοι βίωσαν την εμπρηστική εκείνη επίθεση σε βάρος τους, σε βάρος ενός αστυνομικού τμήματος το οποίο είναι ιδιαίτερα ευαίσθητο και το οποίο υποτίθεται πως θα έπρεπε να είναι ιδιαίτερα ετοιμοπόλεμο, μιας και βρίσκεται σε μια εξίσου ιδιαίτερα έκρυθμη περιοχή. 
Μια μέρα νωρίτερα το ποδοσφαιρικό ντέρμπι το οποίο βιώσαμε ήρθε για μια ακόμη φορά από ανεπάρκεια της πολιτικής ηγεσίας να αφήσει εκτεθειμένη την αστυνομία στα μάτια της ελληνικής κοινωνίας. Λίγες μέρες πιο πριν πολυπληθής ομάδα αστυνομικών παραπλανιέται ουσιαστικά από διαδηλωτές, οι οποίοι βρίσκονται ένα βήμα από τα πρωθυπουργικά γραφεία του Μαξίμου. Και βεβαίως ο λαός αρχίζει να αναρωτιέται τι είναι εκείνο το οποίο κάνει την Ελληνική Αστυνομία, η οποία και αποτελεσματική είναι και αξιόμαχα στελέχη διαθέτει, να εμφανίζεται με αυτήν την εικόνα στην κοινωνία. Και βέβαια το αίσθημα ασφάλειας του κοινού, το οποίο είναι ιδιαίτερα ευαισθητοποιημένο, έχει κλονιστεί. Αντιλαμβάνεστε βεβαίως ότι κάθε άλλο παρά αισθάνεται σήμερα ο πολίτης ασφαλής απέναντι στα ζητήματα τα οποία τον απασχολούν. 
Τα λόγια, λοιπόν, του καθ' ύλην αρμοδίου Υπουργού και της πολιτικής ηγεσίας, δηλαδή ότι δήθεν υπάρχει μείωση της εγκληματικότητας και ότι όλα βαίνουν καλώς, έρχονται σε σύγκρουση με στοιχεία τα οποία υπάρχουν. Αναφέρομαι στον "ΕΠΕΝΔΥΤΗ" με ημερομηνία 9.2.2002, όπου εμφανίζεται έρευνα η οποία αναφέρει ότι υπάρχει σαφέστατη μείωση της εξιχνίασης των ανθρωποκτονιών κατά 3, 33%, των βιασμών κατά 8,33%, των εκβιάσεων κατά 30,39%, των ζωοκλοπών κατά 16,75% και των κλοπών και διαρρήξεων κατά 1% και 18%. Βεβαίως, το Υπουργείο Δημόσιας Τάξης κατά την προσφιλή του μέθοδο περιλαμβάνει στις εξιχνιάσεις αδικημάτων και αυτά με γνωστούς δράστες. 
Ταυτόχρονα έρχεται έρευνα του Παντείου Πανεπιστημίου η οποία εντοπίζει τις γκρίζες ζώνες. Βεβαίως αυτό αναφέρεται σε δημοσίευμα του "ΤΥΠΟΥ ΤΗΣ ΚΥΡΙΑΚΗΣ", όπου ουσιαστικά επισημαίνονται σοβαρές ελλείψεις σε υλικοτεχνική υποδομή και εξοπλισμό, δηλαδή να ρίξει βάρος η Κυβέρνηση στην αντιμετώπιση σύγχρονων μορφών εγκληματικότητας κλπ. 
Ασφαλώς είναι άκρως περίεργο, κυρία Πρόεδρε και κύριοι συνάδελφοι, ότι σε όλο αυτόν το φαύλο κύκλο έρχεται ουσιαστικά μια περίεργη διάθεση του Υπουργείου Δημόσιας Τάξης για διαρροή πληροφοριών σε σχέση με την τρομοκρατία, σε σχέση με έτοιμα νομοσχέδια, τα οποία έχουμε ακούσει για τη λαθρομετανάστευση, για την οπλοφορία των αστυνομικών, για την αναμόρφωση του εκπαιδευτικού συστήματος, για την ταυτόχρονη δημιουργία ακαδημιών στη βόρειο και νότιο Ελλάδα, για την αναδιοργάνωση της ΕΥΠ και βεβαίως για τον περιορισμό των διαδηλώσεων ενόψει και του 2004. Δηλαδή το Υπουργείο Δημόσιας Τάξης έχει εφεύρει ένα μοναδικό τρόπο "επίλυσης" προβλημάτων μέσω των media και των διαμορφωτών της κοινής γνώμης, χωρίς στην ουσία αυτά να υλοποιούνται, χωρίς στην ουσία αυτά να αποτελούν και πολιτική πρακτική. 
Τελειώνοντας την πρωτολογία μου, κυρία Πρόεδρε, θα ήθελα να επικαλεστώ τον Κλεμανσό, ο οποίος ήταν εξόχως εύγλωττος όταν είπε το εξής, ότι "κατ' αρχάς πρέπει να γνωρίζουμε τι θέλουμε να κάνουμε. 'Ύστερα να έχουμε το θάρρος να το πούμε και τέλος την ενέργεια να το πράξουμε". Να μας πει επιτέλους η Κυβέρνηση και βεβαίως και ο καθ' ύλην αρμόδιος Υπουργός αν υπάρχει ένα απ' αυτά τα τρία στοιχεία, τα οποία ο ριζοσπάστης Κλεμανσό έχει επικαλεστεί και επιτέλους τι προτίθεσθε να κάνετε για τα ευαίσθητα σημεία τα οποία συζητούμε.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε την κα Παπακώστα. 
Το λόγο έχει ο συνάδελφος κ. Λυκουρέζος.
ΑΛΕΞΑΝΔΡΟΣ ΛΥΚΟΥΡΕΖΟΣ: Κυρία Πρόεδρε, είναι εντυπωσιακή η συγκυρία σήμερα που συζητάμε αυτήν την επερώτηση, λίγες ώρες μετά απ' αυτήν την εντυπωσιακή κινητοποίηση αστυνομικών απ' όλη την Ελλάδα. Νομίζω ότι είναι πρωτοφανές, δεν έχει ξανασυμβεί να διαδηλώνουν αστυνομικοί απ' όλη την Ελλάδα στο κέντρο της πρωτεύουσας, έχοντας μεταξύ άλλων ένα πανό, το οποίο έγραφε "Είπα, είπα, ξείπα, δεν υπάρχει τσίπα", απευθυνόμενοι στην Κυβέρνηση. Ποιοι; Οι αστυνομικοί.
Εκεί, λοιπόν, έχει οδηγήσει τους αστυνομικούς, τα όργανα της τάξεως, η αδιαφορία και ο εμπαιγμός, όπως το κατήγγειλαν σήμερα, της κυβέρνησης. Κάτω από αυτήν την πίεση και φόρτιση, όπως πληροφορούμαι τώρα, ο Υπουργός Εθνικής Οικονομίας, υπό την πολιορκία των αστυνομικών, υπέγραψε μια τροπολογία που φαίνεται ότι επιτέλους, μετά από χρόνια, ικανοποιεί τα αιτήματά τους.
Είναι θλιβερό, λοιπόν -και πάλι το λέω- το ότι για να αποκτήσεις τα αυτονόητα, πρέπει να αγωνίζεσαι έτη και να καταφεύγεις σε κινητοποιήσεις του πεζοδρομίου, όταν μάλιστα είσαι ένστολο όργανο της τάξης. Εκεί τους οδήγησε η αδιαφορία, η αναλγησία, ο εμπαιγμός της πολιτικής ηγεσίας του Υπουργείου Δημόσιας Τάξης. Και μάλιστα δε γνωρίζω τι έχει συμβεί με τα αιτήματα των αξιωματικών. Πολύ φοβάμαι ότι αυτές οι πρωτοβουλίες της Κυβέρνησης, οδηγούν σε ένα διχαστικό κλίμα μέσα στην Αστυνομία.
Είναι δυνατό να αγωνίζονται έτσι τα όργανα ασφαλείας -οι άνθρωποι τους οποίους περιβάλλουμε με στοργή και θα έπρεπε πρώτα προς αυτούς να εκδηλώνεται το ενδιαφέρον της Κυβέρνησης- να αντιμετωπίζονται μ' αυτό τον τρόπο, να τους εξαναγκάζουν σε τέτοιες κινητοποιήσεις; Χθες οι αξιωματικοί τέσσερις ώρες μπροστά στη Βουλή προέβαλλαν τα αιτήματά τους και σήμερα χιλιάδες αστυνομικοί, λιμενικοί, πυροσβέστες, διαδήλωναν στους δρόμους της Αθήνας;
Αυτό δεν είναι θέαμα. Είναι εξευτελισμός. Λυπούμαι που το λέω, αλλά εξευτελίζεται η Κυβέρνηση και αυτοϋπονομεύεται.
Δεύτερη επισήμανση που θέλω να κάνω. Το ανέπτυξε ο πρώτος επερωτών συνάδελφος κ. Μαρκογιαννάκης. Ακούμε τον κύριο Υπουργό κάθε τόσο, με την ευκαιρία κάποιου προβλήματος, κάποιας τρομοκρατικής ενέργειας να δηλώνει "πάμε καλά, προχωρούμε, σε λίγο θα τους συλλάβουμε". 
Θέλω να του θυμίσω -και δεν νομίζω ότι σφάλλω- τις δηλώσεις που έκανε την επομένη της δολοφονικής απόπειρας κατά του συναδέλφου μας κ. Μιχαλολιάκου. Τι είπε; "Μην ανησυχείτε, σε λίγες μέρες θα τους έχουμε συλλάβει". Έχει περάσει πάνω από χρόνος. Πού είναι; 
Έχουμε εξαγγελίες για τον περιορισμό του εγκλήματος, αλλά αντίθετα αυξάνεται η εγκληματικότητα, είναι πιο οργανωμένη, είναι πιο μεθοδευμένη, είναι πιο αποτελεσματική. 
Τι κάνει; Σιωπή, αδράνεια, αναποτελεσματικότητα. Σωστά επισημάνθηκε. Επιτίθενται στο Αστυνομικό Τμήμα Εξαρχείων προχθές καταστρέφουν αυτοκίνητα και μοτοσικλέτες αστυνομικών ή πολιτών και κανείς δεν συλλαμβάνεται. Έχουμε τον τελευταίο καιρό μικροκρούσματα, αν θέλετε, τρομοκρατικών εκδηλώσεων, ευτυχώς όχι οδυνηρά και εν τούτοις κανένας δεν συλλαμβάνεται. Δεν λέω τους δράστες της 17ης Νοέμβρη, άλλα μέλη, άλλων τρομοκρατικών οργανώσεων γνωστών ή πρωτοεμφανιζομένων. Πού είναι η περίφημη αστυνομία, η οποία υποτίθεται ότι έχει μπει πλέον στο δρόμο του εκσυγχρονισμού και της αποτελεσματικότητας; Θέλουν οι αστυνομικοί, να αποκτήσουν τις προϋποθέσεις για να είναι αποτελεσματικοί. Θέλουν καλύτερη εκπαίδευση, καλύτερη υλικοτεχνική υποδομή, καλύτερες απολαβές και μέχρι σήμερα η Κυβέρνηση τους παραπλανά, τους εμπαίζει και τους κοροϊδεύει. 
Αυτό είναι το θέαμα της πολιτικής ηγεσίας του Υπουργείου Δημόσιας Τάξης και αυτό έχει χρέος να το καταγγείλει η Νέα Δημοκρατία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των επερωτώντων.
Ο Υπουργός Δημόσιας Τάξης κ. Χρυσοχοΐδης έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κυρία Πρόεδρε, κυρία και κύριοι συνάδελφο, για μια ακόμη φορά έρχεται επερώτηση, αυτήν τη φορά επίκαιρη, από την πλευρά της Νέας Δημοκρατίας, με αφορμή κάποια περιστατικά, για να προσπαθήσει και πάλι η Νέα Δημοκρατία, για μια φορά ακόμη ανεπιτυχώς, να δημιουργήσει την εντύπωση της ανασφάλειας στη χώρα και του αισθήματος ανασφάλειας που κυριαρχεί δήθεν στον ελληνικό λαό.
Η δική μου άποψη είναι ότι, αν δεν συμφωνείτε με τα στατιστικά στοιχεία -γιατί εσείς μιλάτε και με κάποιους αστυνομικούς, κάτι ακούω για δήθεν βιβλία που υπάρχουν κρυφά, λες και είναι μπακάλικο η Αστυνομία- να απευθύνεσθε στον ελληνικό λαό για να σας απαντήσει. Ο ελληνικός λαός βιώνει μια πραγματικότητα σήμερα. Εσείς που είσθε στην επαρχία ξέρετε πολύ καλά, με ποιο τρόπο τα σχέδια αντιεγκληματικής δράσης της Αστυνομίας οδήγησαν στο να εμπεδωθεί εν τοις πράγμασι η ασφάλεια σ΄ αυτήν τη χώρα, αλλά και το αίσθημα ασφάλειας των κατοίκων.
Σας παρακαλώ πάρα πολύ να μην παίζετε με τις φοβίες των απλών ανθρώπων. Η δημοκρατία δεν έχει ανάγκη από αυτά.
Με αφορμή το συγκεκριμένο περιστατικό αναφερθήκατε στο ζήτημα του ποδοσφαίρου και των γεγονότων που συνέβησαν στη Λεωφόρο Αλεξάνδρας, τον λαλίστατο, όμως, και με πολύ υψηλό τόνο κ. Λυκουρέζο δεν τον άκουσα να καταδικάζει όλους αυτούς τους τύπους, τους παράγοντες, οι οποίοι προκάλεσαν τα γεγονότα. Κανείς σας δεν το έκανε.
ΑΛΕΞΑΝΔΡΟΣ ΛΥΚΟΥΡΕΖΟΣ: Τους καταδικάσαμε δημόσια πολλές φορές.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Σας άκουσα να καταδικάζετε την Αστυνομία εκείνη την ημέρα, κύριε Λυκουρέζο. Δεν σας άκουσα σήμερα εδώ με κατηγορηματικό τρόπο να καταδικάζετε αυτούς, οι οποίοι δημιούργησαν τα προβλήματα, προπηλάκισαν το διαιτητή και όξυναν το κλίμα.
ΑΛΕΞΑΝΔΡΟΣ ΛΥΚΟΥΡΕΖΟΣ : Τους καταδικάζουμε απερίφραστα.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κανείς σας δεν το έκανε αυτό.
ΑΛΕΞΑΝΔΡΟΣ ΛΥΚΟΥΡΕΖΟΣ : Τους καταδικάσαμε.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Λυκουρέζο, σας άκουσα εκείνη την ημέρα να καταδικάζετε την Αστυνομία. Δεν σας άκουσα σήμερα εδώ μέσα με κατηγορηματικό τρόπο να καταδικάζετε αυτούς, οι οποίοι δημιούργησαν τα προβλήματα, προπηλάκισαν το διαιτητή και όξυναν το κλίμα. Επαναλαμβάνω ότι αυτό πρέπει να κάνετε.
Η θέση της πολιτικής ηγεσίας του Υπουργείου, η δική μου, ήταν ευθεία την επόμενη μέρα. Νομίζω ότι το ίδιο ευθεία θα πρέπει να είναι και η δική σας θέση.
Αγαπητοί συνάδελφοι, η Αστυνομία διέθεσε στο συγκεκριμένο αγώνα χιλίους εκατό αστυνομικούς, οι οποίοι δούλευαν από το πρωί, προκειμένου να προστατεύσουν τους φιλάθλους, τους παράγοντες, τους παίκτες και γενικά όσους συμμετείχαν στο παιχνίδι αυτό. Γενικά κατάφερε κατά τρόπο άψογο να προστατεύσει όλους αυτούς και να διεξαχθεί ο αγώνας κατά τρόπο υποδειγματικό.
Υπήρξε, όμως, μία ολιγωρία, την οποία ετόνισα και για την οποία υπάρχουν ευθύνες. Υπήρξε μία αβελτηρία τη συγκεκριμένη στιγμή, η οποία οφείλεται στο γεγονός ότι κάποιοι συγκεκριμένοι παράγοντες μπήκαν μέσα στο γήπεδο. Η Αστυνομία, όμως, δεν φυλάει τους παράγοντες. Βρίσκεται εκεί για τους χούλιγκανς και τους φιλάθλους. 
Επαναλαμβάνω, λοιπόν, ότι υπάρχει ολιγωρία από την πλευρά των συγκεκριμένων δυνάμεων. Αυτούς, λοιπόν, τους παράγοντες πρέπει να τους καταδικάσετε, όπως πρέπει να καταδικάσετε και τα επεισόδια. Δεν είναι η Αστυνομία υπεύθυνη για τα επεισόδια. Διαθέτουμε πολλές δυνάμεις κάθε Σαββατοκύριακο, προκειμένου να προστατεύσουμε πράγματι όλους αυτούς, που συμμετέχουν στους αγώνες. Πρέπει να ζητήσουμε όλοι μαζί την αυστηρή εφαρμογή των νόμων.
Πρέπει να σας πω -επειδή αναφερθήκατε γενικότερα στα γήπεδα- ότι το μεν ζήτημα των ερασιτεχνικών γηπέδων έχει τελειώσει για την Αστυνομία. Θέλω, επίσης, να σας πω ότι, για το ζήτημα των ΠΑΕ, ήδη έχουμε περάσει μία διάταξη για την πληρωμή των αστυνομικών και φέρνουμε ακόμα μία συμπληρωματική διάταξη, για να λαμβάνουν οι αστυνομικοί ένα ποσοστό από τα τηλεοπτικά δικαιωμάτα.
Δεν είναι δυνατόν να φύγει εντελώς η Αστυνομία από τα γήπεδα, διότι, όπως αντιλαμβάνεστε, υπάρχουν εκεί θέματα δημόσιας τάξης. Πρέπει να τα αντιμετωπίσει η ίδια η Αστυνομία και όχι κάποιοι σεκιουριτάδες. Φαντάζεστε, αν μέσα στο γήπεδο της Λεωφόρου Αλεξάνδρας υπάρχουν σεκιουριτάδες, πώς θα διατηρηθεί η τάξη; Από την άλλη πλευρά οι αστυνομικοί, που συμμετέχουν, πρέπει να πληρώνονται από τις ΠΑΕ, έτσι όπως τις περιγράψατε εσείς.
Σε ό,τι αφορά το ατυχές γεγονός των Εξαρχείων, που το περιγράψατε εδώ, θα ήθελα να πω ότι το αναφέρατε σαν να λέτε ότι η ανίκανη Αστυνομία δεν μπορεί να προστατεύσει τον εαυτό της. 
Υπάρχουν και τέτοια γεγονότα, αγαπητοί συνάδελφοι. Η Αστυνομία είναι μάχιμο σώμα καθημερινά στην κοινωνία και υπάρχουν και τέτοια γεγονότα, που δεν πρέπει να συμβούν, αλλά συμβαίνουν. Υπάρχουν ευθύνες αυτών που είναι υπεύθυνοι, αλλά δεν είναι ώρα να μιλάμε εδώ για τις ευθύνες απλών αστυνομικών. 
Σε κάθε περίπτωση, όμως, δεν μπορείτε να γενικεύετε τα γεγονότα. Δεν μπορείτε να δημιουργείτε εντυπώσεις, αφήνοντας αιχμές για την ίδια τη χώρα, λέγοντας ότι "αυτή η χώρα είναι ανασφαλής" και "πώς θα πάμε στους Ολυμπιακούς Αγώνες". 
Κοιτάξτε, εγώ με αίσθημα ευθύνης θέλω να σας πω ότι η Ελλάδα αυτήν τη στιγμή είναι όαση σε όλη την Ευρώπη. Σας τα είπα και την άλλη φορά. Πρέπει να σας τα υπενθυμίσω και πάλι. Η Ελλάδα είναι όαση σε όλη την Ευρώπη. Είναι όαση ασφάλειας και ειρήνης μιας κοινωνίας φιλειρηνικής με τη χαμηλότερη εγκληματικότητα σε όλη την Ευρώπη και σε όλον τον κόσμο, τουλάχιστον το γνωστό που γνωρίζουμε. Είναι μια χώρα, η οποία δεν αντιμετωπίζει αυτήν τη στιγμή προβλήματα άγριας εγκληματικότητας, που αντιμετωπίζουν όλες οι χώρες της Ευρώπης. Επειδή μιλήσατε για εξιχνίαση, πρέπει να σας πω ότι η Ελληνική Αστυνομία είναι δεύτερη σε εξιχνιάσεις όλων των εγκλημάτων μετά τη βρετανική Scotland Yard. 
Μην προσπαθείτε, λοιπόν, να παρουσιάσετε εδώ την εικόνα μιας Αστυνομίας, η οποία είναι αναποτελεσματική. Είναι αποτελεσματική. Πρέπει να την κάνουμε ακόμη περισσότερο αποτελεσματική, γιατί κάθε μέρα, όσο περνάνε τα χρόνια και διαμορφώνεται γύρω μας ένα διαφορετικό περιβάλλον, έχουμε εισαγόμενα προβλήματα, τα οποία επηρεάζουν τη χώρα μας. Πρέπει να προετοιμαζόμαστε, όπως την άλλη φορά είχαμε πει, ώστε να αντιμετωπίσουμε όλα τα οξυμμένα προβλήματα του οργανωμένου εγκλήματος, της τρομοκρατίας, των ναρκωτικών και όποιο άλλο φαινόμενο εισάγεται στη χώρα μας από το πολύ ασταθές περιβάλλον μας. 
Αυτή, λοιπόν, είναι η πραγματικότητα, την οποία δεν θα την αλλάξετε, αγαπητοί συνάδελφοι, με δηλώσεις ή με ομιλίες. Η πραγματικότητα έχει να κάνει με την πατρίδα μας, με τη χώρα μας. Η ασφαλής Ελλάδα έχει να κάνει με όλους μας.
Και οι Ολυμπιακοί Αγώνες του 2004 που είναι δική μας υπόθεση -και η ασφάλειά τους- θα γίνουν εν απολύτω τάξει και ασφαλεία, γιατί εμείς που αναλάβαμε την ευθύνη για να οργανώσουμε την ασφάλεια των Ολυμπιακών Αγώνων εργαζόμαστε συστηματικά κάθε μέρα με μέθοδο και σύστημα, έτσι ώστε να προετοιμάσουμε δύναμη, περίπου σαράντα-πενήντα χιλιάδων για να αναλάβουμε αυτό το δύσκολο και βαρύ έργο.
Μιλήσατε επίσης για τις -πάλι μηχανιστικά, για μια ακόμη φορά μηδενιστικά- αναδιαρθρώσεις. Να πάτε να δείτε τα καινούρια τμήματα που φτιάξαμε εδώ στην Αθήνα. Της Ομόνοιας, στον Άγιο Παντελεήμονα, στη Δάφνη. Ένα σωρό καινούρια αστυνομικά τμήματα, πολιτισμένοι χώροι στους οποίους εργάζονται καθημερινά οι αστυνομικοί. Βεβαίως είναι μια διαδικασία εξελεγκτική αυτή. Βεβαίως απαιτούνται δαπάνες, χρόνος και καλός σχεδιασμός για να ολοκληρώσουμε αυτήν την προσπάθεια. Είμαι ο τελευταίος που υποστηρίζω ότι όλη αυτή η προσπάθεια έχει αποδώσει και ότι σήμερα τα πράγματα είναι τόσο ευχάριστα. Από την άλλη πλευρά, όμως, καθημερινά όλο και περισσότερο η Ελληνική Αστυνομία είναι παρούσα στην ελληνική κοινωνία, είναι κοντά στον πολίτη, είναι μια αστυνομία, η οποία κάθε μέρα γίνεται και θα γίνεται ακόμη πιο αποτελεσματική με τα μέσα που διαθέτουμε. Και τα μέσα που διαθέτουμε είναι πάρα πολλά, με το εξοπλιστικό πρόγραμμα που αναπτύσσεται. Εγώ, δεν θέλω να αναφέρω εδώ μεγέθη και χρηματοδοτικούς πόρους. Δεν θέλω να το κάνω, αλλά επαναλαμβάνω υπάρχει μια εξελισσόμενη προσπάθεια θετική με κάποιο αποτέλεσμα και κάθε χρόνο το αποτέλεσμα αυτό είναι υπέρ των πολιτών αυτής της χώρας. Να σας πω μόνο χαρακτηριστικά ότι η Τροχαία σήμερα -μια πολύ σημαντική υπηρεσία της Ελληνικής Αστυνομίας- πραγματοποιεί ένα εξαιρετικό έργο, μειώνοντας κάθε μέρα, κάθε χρόνο τους νεκρούς και τους τραυματίες στην Ελλάδα. Σιγά-σιγά θα φθάσουμε στα ευρωπαϊκά επίπεδα σε ό,τι αφορά τα τροχαία ατυχήματα, εξ αιτίας της εξαιρετικής δουλειάς την οποία κάνει. Υπάρχει, λοιπόν, αποτέλεσμα. Υπάρχει αποτέλεσμα χάρη στην προσπάθεια και μάλιστα χάρη στη σχεδιασμένη προσπάθεια που γίνεται από την πλευρά της πολιτικής ηγεσίας και από την πλευρά των επιχειρησιακών δυνάμεων της Ελληνικής Αστυνομίας. 
Δεν θα ερχόμαστε εδώ, λοιπόν, κάθε φορά μετά από ένα γεγονός, για να δημιουργούμε λαθεμένες εντυπώσεις. Η πραγματικότητα είναι ορατή, βοά, είναι αντιληπτή από τον κάθε Έλληνα πολίτη, είτε αυτός ζει στα αστικά κέντρα είτε ζει στην ύπαιθρο. 
Άκουσα επίσης κάτι για τρομοκρατικές ενέργειες. Δόξα τω Θεώ η Ελλάδα ούτε γκαζάκι έχει τον τελευταίο καιρό. Και ας ευχόμαστε να μην έχουμε ποτέ. Η Ελλάδα, ούτε γκαζάκι επαναλαμβάνω έχει τον τελευταίο καιρό. Τη στιγμή που όλη η Ευρώπη αντιμετωπίζει προβλήματα, εμείς έχουμε αυτήν τη στιγμή εδώ κοινωνική ειρήνη. Προσπαθούμε να πάρουμε μέτρα για να αντιμετωπίσουμε και αυτά τα μικρά φαινόμενα, έτσι ώστε πράγματι η χώρα μας να μη δίνει καμία κακή εικόνα προς τα έξω εν όψει των Ολυμπιακών Αγώνων. 
Αναφερθήκατε και στα θέματα του προσωπικού. Και εδώ, ισοπέδωση. Κατ' αρχήν, δεν καταδικάσατε, αγαπητοί συνάδελφοι, το γεγονός ότι σήμερα οι κινητοποιηθέντες αστυνομικοί με επικεφαλής κάποιους Βουλευτές της Νέας Δημοκρατίας, δεν ξέρω ποιοί ακριβώς ήταν και πόσοι…
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Όχι, όχι. Επικεφαλής δεν μπορεί να είναι οι Βουλευτές.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Με επικεφαλής λέω κάποιους από σας, δεν καταδικάσατε το γεγονός ότι ένστολοι αστυνομικοί, πυροσβέστες και λιμενικοί απέκλεισαν το Υπουργείο Εθνικής Οικονομίας.
ΒΥΡΩΝ ΠΟΛΥΔΩΡΑΣ: Δεν προσέξατε τι είπε. 
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Δεν παρακολουθείτε τι λέμε.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Είναι καταδικαστέα και απαράδεκτη πράξη.
ΑΙΚΑΤΕΡΙΝΗ ΣΙΔΗΡΟΠΟΥΛΟΥ - ΠΑΠΑΚΩΣΤΑ: Δεν τα λέτε καλά.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Εγώ είμαι ο πρώτος που ανέπτυξα την επερώτηση.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Δεν αναφέρομαι σε σας, αναφέρομαι στους αστυνομικούς που τα πραγματοποίησαν. Και όποιος ήταν επικεφαλής, ας πάρει και τις ευθύνες του απέναντι στην κοινή γνώμη.
ΑΙΚΑΤΕΡΙΝΗ ΣΙΔΗΡΟΠΟΥΛΟΥ - ΠΑΠΑΚΩΣΤΑ: Οι Βουλευτές είναι πιο…
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Δεύτερον. Μάλλον, έχετε σύγχυση ως προς τα ζητήματα, ή θέλετε να έχετε σύγχυση ως προς τα ζητήματα του προσωπικού και εμφανίζετε σήμερα τον αστυνομικό, τον πυροσβέστη, τον λιμενικό, τον στρατιωτικό, γενικά τους ένστολους ρακένδυτους. Ο λαϊκισμός δεν είναι ο καλύτερος σύμβουλος για να ασκήσεις πολιτική. Πέρσι περάσαμε τις μισθολογικές προαγωγές οι οποίες ήταν γενναίες και το ξέρετε πολύ καλά ότι ήταν γενναίες. Πέρσι αυξήσαμε την αμοιβή για το πενθήμερο.
Νομοθετήσαμε ένα ανθρώπινο ωράριο. Πολλαπλασιάστηκε και ισχύει από 1η Ιουλίου η εκτός έδρας αποζημίωση των αστυνομικών, κυρίως αυτών που πάνε για την εκπαίδευση. Καθιερώθηκε η νυχτερινή αποζημίωση.
Όλα αυτά έγιναν πριν από ένα χρόνο. Όλα αυτά, επαναλαμβάνω, τη στιγμή που οι υπόλοιποι δημόσιοι υπάλληλοι έπαιρναν 1% και 2% αυξήσεις. Ένστολοι τα πήραν όλα αυτά; Βεβαίως, αποφασίσαμε μαζί με τις συνδικαλιστικές ενώσεις -και θέλω να το τονίσω αυτό- να προχωρήσουμε με μία βελτιωτική πρόταση σε ό,τι αφορά στις μισθολογικές προαγωγές. Και αυτό κάναμε. 
Υπήρξαν ορισμένα οικονομικά προβλήματα και υπάρχουν ορισμένα οικονομικά προβλήματα. Σήμερα, λοιπόν, λύθηκε το θέμα ως προς τους χαμηλόβαθμους και έγινε αποδεκτή η σχετική τροπολογία. Προσωπικά θα κοιτάξω και το ζήτημα των αξιωματικών της Ελληνικής Αστυνομίας και του Πυροσβεστικού Σώματος, έτσι ώστε να ικανοποιηθεί και το δικό τους αίτημα. Δεν νομίζω ότι είναι πολύ μεγάλη δαπάνη, για να λυθεί και αυτό το συγκεκριμένο θέμα.
ΦΟΙΒΟΣ ΙΩΑΝΝΙΔΗΣ: Αυξήσατε σοβαρά το εφάπαξ κατά τις επιθυμίες τους.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Ιωαννίδη, προφανώς ξέρετε τα ασφαλιστικά ζητήματα καλύτερα από εμένα.
Αγαπητοί συνάδελφοι, νομίζω ότι είναι σημαντική όλη αυτή η προσπάθεια που γίνεται, την οποία προσωπικά δεν επιχειρώ να την πιστωθώ πολιτικά ή να την πιστωθεί πολιτικά η Κυβέρνηση. Δεν είναι το ζητούμενο αυτό ούτε το κρίσιμο ζήτημα είναι αυτό. Το κρίσιμο ζητούμενο είναι να νιώθει ο πολίτης ασφαλής. Το κρίσιμο ζήτημα είναι να νιώθει ο ίδιος ο αστυνομικός ένα αίσθημα αυτοεκτίμησης, αυτοπεποίθησης και εμπιστοσύνης στον εαυτό του. Το κρίσιμο θέμα είναι να έχει η χώρα μας αυτήν την καλή εικόνα που έχει σήμερα. 
Ο δρόμος αυτός για την κατάκτηση της ασφάλειας της χώρας είναι μακρύς, ιδιαίτερα μετά τα γεγονότα της 11ης Σεπτεμβρίου. Μια σειρά από γεγονότα που συμβαίνουν στην περιοχή μας, που δημιουργούν αστάθεια, είναι προφανές ότι μας βάζουν συνεχώς μπροστά σε νέες ευθύνες. Αυτές οι νέες ευθύνες μας καθιστούν ακόμα περισσότερο ενεργούς, δραστήριους και υπεύθυνους στο να προχωρήσουμε σε ακόμα βαθύτερες τομές, έτσι ώστε η Ελληνική Αστυνομία να ανταποκρίνεται στο έργο της. Αυτό θα κάνουμε. Θα εργαζόμαστε καθημερινά, σιωπηλά και δραστήρια. Προσέχουμε πάρα πολύ τα λόγια μας σε ό,τι αφορά στα κρίσιμα ζητήματα και έτσι πρέπει να κάνουμε, έτσι ώστε το αποτέλεσμα της δουλειάς αυτής να το καρπούται ο ελληνικός λαός.
Σας ευχαριστώ, κυρία Πρόεδρε.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας ο κ. Πολύδωρας.
ΒΥΡΩΝ ΠΟΛΥΔΩΡΑΣ: Κύριοι συνάδελφοι, η απάντηση του κυρίου Υπουργού μου θύμισε χειρισμό σε ποινική δίκη του κατηγορούμενου, ο οποίος δεν μπορεί να βρει το δίκιο του, δεν το έχει το δίκιο του από την ουσία της υποθέσεως και βάζει μάρτυρες και ο ίδιος στην απολογία του, που να μιλούν για τον καλό του χαρακτήρα και για το ποιόν του.
Αυτό, όμως, έχει νομική σημασία ή και πραγματική αξία μόνο για την επιμέτρηση της ποινής και όχι για την κρίση της ενοχής. Με άλλα λόγια, συνήθως σε τέτοιες περιπτώσεις και με τέτοιους τρόπους, όπως ξέρουν οι διακονούντες την ποινική δικηγορία, ένας τέτοιος χειρισμός εμμέσως αποτελεί ομολογία της ενοχής.
ΦΟΙΒΟΣ ΙΩΑΝΝΙΔΗΣ: Αυτά τα κρίνει ο δικαστής και όχι ο εισαγγελέας.
ΒΥΡΩΝ ΠΟΛΥΔΩΡΑΣ: Και αυτό είναι σωστό. Όμως, εγώ εκθέτω σε σας και στον ελληνικό λαό -αυτός είναι ο κριτής- αυτήν την εκδοχή και τη φωτίζω. 
Τέσσερα είναι τα ζητήματα της επίκαιρης επερώτησής μας. Είναι στην κρίση σας εάν είπε ο κύριος Υπουργός κάτι ουσιώδες επ' αυτών.
Πρώτον τα επεισόδια, τα απαράδεκτα επεισόδια και η ολιγωρία, η αβελτηρία της Αστυνομίας στο γήπεδο της Λεωφόρου Αλεξάνδρας. Εκεί περίπου είχαμε -θυμίζω σε σας- τους "ενόρκους", τους συνέδρους ότι είπε ο Υπουργός, ναι υπάρχουν ευθύνες. Ομολόγησε δηλαδή την ενοχή του. Σε πολιτικό επίπεδο το κρίνουμε εμείς. 
Τα Εξάρχεια. Ρητά ομολόγησε την ενοχή του. Πήγε να το ελαχιστοποιήσει λέγοντας ότι έτσι συμβαίνουν αυτά τα πράγματα, είναι οργανισμός μάχης και συμβαίνουν τέτοια επεισόδια.
Στο τρίτο δεν μίλησε για τη συγκεκριμένη αιτίαση των ληστειών, της αυξήσεως των ληστειών, αλλά πήγε να το συμπεριλάβει στη γενική στατιστική επίκλησή του ότι έχουμε μείωση της εγκληματικότητας. 
Το τέταρτο που αναλύεται από την επικαιρότητα, δεν είναι στο κείμενο, αφορά τις κινητοποιήσεις των αστυνομικών και πυροσβεστών για συνδικαλιστικές τους διεκδικήσεις. Άδικος ήταν ο Υπουργός όταν είπε για την απόκλιση από τη διαδήλωση ότι εμείς δεν καταδικάσαμε. Εμείς συμπαριστάμεθα στους αστυνομικούς και στις διαδηλώσεις. Τη συμπαράστασή μας την παρέχουμε γιατί πιστεύουμε στο δίκιο τους. Πρόλαβε ο βασικός εισηγητής μας, ο πρώτος επερωτών ο κ. Μαρκογιαννάκης και ως όφειλε καταδίκασε την απόκλιση, δηλαδή την ένταση, το περισσότερο, το παράνομο εκείνο που δεν επιτρέπεται. Αποκλεισμό οιονεί ομηρία ανθρώπων, αυτό που ήταν πέρα από τα όρια. Το καταδικάζω και εγώ. Μη θέλετε να αξιοποιήσετε γραμμή συκοφαντίας προς εμάς. Να χαιρόσαστε τη συνεννόησή μας την έντιμη. Και μη μιλάτε για λαϊκισμό που μιλήσατε εν παρενθέσει γιατί θα ρίξει αστραπή να σας κάψει ο Θεός. Οι διδάξαντες τον λαϊκισμό, εκείνοι που γκρέμιζαν τη Νομαρχία Χανίων, εκείνοι που υιοθέτησαν τα πάντα, μιλούν για λαϊκισμό; Μιλάω για την πολιτική σας οντότητα, όχι την προσωπική. Και εμείς εισφέρουμε στη δημοκρατία και στο κυβερνάν την αρωγή μας να κάνουμε τη λελογισμένη Αντιπολίτευση, όχι τη δομική αντιπολίτευση, γκρεμίστε τα πάντα ως επί εχθρικού εδάφους που έκανε το ΠΑΣΟΚ; Τίποτα δεν εκτιμάται εδώ πέρα; Η ιστορία καταγράφεται εν πάση περιπτώσει και υπάρχουν συμπεριφορές οι οποίες έχουν ειδικό βάρος στο κυβερνάν, στην πολιτική αγωγή, στο πολιτικώς φέρεσθαι, στη δημοκρατία με ένα λόγο. 
Έτσι λοιπόν, νομίζω ότι ήταν τουλάχιστον ατυχής η επίκληση του ισχυρισμού περί λαϊκισμού. 
Για τα αιτήματα ξαναερχόμαστε πάλι από το τέταρτο. Ξέρετε ότι έχουν δίκιο. Τους το λέτε ανοικτά και ισχύει αυτό που μας θύμισε ο κ. Λυκουρέζος από το πανό του συλλαλητηρίου, "είπα ξείπα η Κυβέρνηση δεν έχει τσίπα". Ξέρετε τι σημαίνει αυτό; Μιλήστε ευθέως. Μιλάμε για την εξομάλυνση. Να μπορείτε να εξομαλύνετε, να φέρετε σε ισορροπία, να μην έχουμε τη δραματική ανισότητα των ενστόλων στο ίδιο περίπου έργο. Που είναι οι ειδοποιείς διαφορές στην πράξη και στο έργο εκεί να αποτυπωθούν και οι διαφορές θεμιτές και να τους το πείτε ευθέως στο μισθό και στα επιδόματα. Έτσι γίνεται η συνεννόηση μεταξύ των ενδιαφερομένων όταν αυτοί ήταν οι βραχίονες του κράτους. Οι ένστολοι πάσης μορφής. Υποτίθεται ότι θα πρέπει να έχει μια λογική ενότητα στη συμπεριφορά και στη μεταχείριση που είναι και προϊόν της διοικητικής επιστήμης. Λέει διάλεξε όποιους θέλεις και όποιους χρειάζεσαι για οποιαδήποτε διοικητική δράση και το δεύτερο ο νόμος του μανατζμέντ να τους κάνεις ευτυχισμένους.
Και τους κάνεις ευτυχισμένους με τα οικονομικά κίνητρα και με το πνεύμα δικαιοσύνης, να μην υφίστανται την ψυχολογία του αδικουμένου -στοιχειώδης υποχρέωση του διοικητή, του μάνατζερ που λέμε στα αγγλοσαξωνικά, δεν είμαστε στην εποχή της Οθωμανικής Αυτοκρατορίας με την ιδιότητα του γενικού υπηρέτου του κράτους- στον καταμερισμό έργων, καθηκόντων, εκεί και αμοιβές, εκεί και οι βαθμοί, εκεί και το πνεύμα δικαιοσύνης και αξιοκρατίας. Αυτά ζητούν. Και στις κατ' ιδίαν επικοινωνίες σας -γνωρίζετε ασφαλώς εσείς και εμείς δεν σφάλλουμε να σας το υπενθυμίζουμε- τους τα αναγνωρίζετε αυτά και τους περιπαίζει το Υπουργείο Οικονομικών. Και κακώς τους παραπέμπετε εσείς στο Υπουργείο Οικονομικών. Αυτό είναι ενδοκυβερνητική υπόθεση, να τη βρείτε. 
Πώς έχετε τη γενναιότητα και τη φαντασία να βρείτε τα κομματικά σας και να λέτε ότι χρειάζεται επανίδρυση και χρειάζεται τόσες και τόσες προτάσεις, ομολογώντας δηλαδή ότι ακυρώθηκε ή κατηναλώθη αυτό το πράγμα που λέγεται ΠΑ.ΣΟ.Κ. και μπράβο σας από τη σκοπιά μου; Ε, το ίδιο να διαχειριστείτε και το κυβερνητικό μέρος και να πείτε, κύριε Υπουργέ των Οικονομικών, αυτά έχουμε δεσμευτεί, πρέπει να καταβληθούν και στους αξιωματικούς και στους αστυνομικούς υπαλλήλους και πυροσβέστες. Ούτε υιοθετούμε ακρίτως οποιοδήποτε αίτημά τους. Αλλά σας λέμε να σεβαστείτε την υπογραφή σας. Και σας λέμε ότι και έτσι όπως υπογράψατε, όπως υπέγραψε ο κ. Χριστοδουλάκης, πάλι είναι ένας ευτελισμός της κρατικής οντότητας. 
Και το έμμεσο δίδαγμα τι λέει, κυρία και κύριε συνάδελφε; Ότι κάντε διαμαρτυρία, διαδηλώστε όσο γίνεται πιο δυνατά για να έλθει μία ενδοτική κυβέρνηση για να σας ικανοποιήσει τα αιτήματά σας. Δεν είναι ο σωστός δρόμος, προπαντός στην ικανοποίηση αιτημάτων των ενστόλων. Είναι πολύ ολισθηρός δρόμος, επικίνδυνος δρόμος. Κανονίστε τι σας παίρνει να δώσετε, ποιο είναι το ανυπέρβλητο δίκαιό τους που πρέπει να ικανοποιηθεί, δεν πάει άλλο και κάντε μία σοβαρή πολιτική. 
Τώρα τους λέγει επανειλημμένως ότι: "Η τροπολογία θα υπογραφεί. Δεσμεύομαι εγώ, το Υπουργείο Δημόσιας Τάξεως, να δούμε τι θα βγάλει το Υπουργείο Οικονομικών. Το Υπουργείο Οικονομικών θα βγάλει μόνο με πίεση". Γίνεται η πίεση -μάλιστα, εκεί γίνεται και μία έτσι απόκλιση, φεύγει από τα όρια η πράξη, πράγμα που καταδικάσαμε- υπογράφει ο Υπουργός των Οικονομικών, υπογράφει βεβιασμένα, έτσι με ένα πνεύμα μικρόψυχο και στενόκαρδο και δεν ικανοποιεί και μάλλον κοροϊδεύει, με αποτέλεσμα να διαμαρτύρονται πάλι οι υπάλληλοι και οι συνδικαλιστικές οργανώσεις αστυνομικών, λιμενικών και πυροσβεστών. 
Ε, είναι κράτος οπερέτα, είναι κράτος καμποτίνικο. Δεν είναι σοβαρό κράτος και ζητούμε να είσαστε σοβαροί όσο είσαστε ως Κυβέρνηση. Αυτά για τα συνδικαλιστικά.
Στο γήπεδο οι αστυνομικοί έδρασαν ως agents provocateurs στα νομικά, με το να απουσιάσουν και να μη φυλάξουν στη σέντρα το διαιτητή. Έδωσαν πρόσχημα σε κάποιους άλλους να βιαιοπραγήσουν. Περίπου είναι συντελεστές στο αδίκημα οι ολιγωρήσαντες αστυνομικοί. Αντί να έλθει ο Υπουργός να απολογηθεί πολιτικά ή να εξηγηθεί -όχι να απολογηθεί- ότι υπήρξαν διαταγές, ότι υπάρχουν ευθύνες κλπ. περί άλλων μας ομιλούσε. Και αυτά τα άλλα τα κατήγγειλε πρώτος ο κ. Μαρκογιαννάκης, όταν είπε ότι για τους μικρούς και τους αδύνατους πήρε τους αστυνομικούς από τα γήπεδα όπου γίνονται αγώνες ερασιτεχνικοί. Για τους μεγάλους, άστους θα δούμε!
Μας λέγει ακόμη ότι πήγαν στο γήπεδο χίλιοι εκατό αστυνομικοί να φυλάξουν. Τόσο το χειρότερο για την οργανωτική δομή και την αποτελεσματικότητα της Αστυνομίας. Και λέγει ότι φυλάμε τους χουλιγκάνους και την εξέδρα και δεν φυλάμε τους παράγοντες. 
Απλά, όσο πιο ταπεινά γίνεται, ζητούμε, ή μάλλον ζητήσαμε να φυλάξετε το διαιτητή. Κατηγγέλθη ότι έγιναν και σχετικές συνεννοήσεις να φυλάξουν το διαιτητή, μεταξύ των τεσσάρων διαιτητών και κάποιων υπευθύνων αξιωματικών. Αυτό το ειδικό, δεν είναι σοβαρό και για το οποίο δεν θα πρέπει να μας δώσετε κάποια εξήγηση για το τι έγινε και γιατί τόσο επιδεικτικά απουσίασαν από τη σέντρα οι αστυνομικοί; 
Και αν δει κανείς τη σειρά των γεγονότων και είναι ασκημένος με νομική σκέψη να δει τι γεννά τι, ποιο γεγονός γεννά το άλλο, θα δει ότι η απουσία των αστυνόμων από τη σέντρα, γέννησε τα πάντα. Είναι τρομερό. 
ΦΟΙΒΟΣ ΙΩΑΝΝΙΔΗΣ: Κύριε Πολύδωρα…
ΒΥΡΩΝ ΠΟΛΥΔΩΡΑΣ: Όχι δεν σφάλλω στο νομικό, δεν σφάλλω καθόλου. 
Ποιος εγέννησε τι; Αυτό είναι. Και είναι δευτερεύον να καταδικάζουμε εμείς οι πολιτικοί σαν μοιρολογίστρες το κακό που μας βρήκε και καταδικάζουμε…Στοιχειώδεις πρόνοιες, αυτό απαιτούμε πολιτικά, διοικητικά, από την Ελληνική Αστυνομία και από την πολιτική ηγεσία του Υπουργείου Δημοσίας Τάξεως. 
Εξάρχεια. Δεν είναι δευτερεύον ζήτημα. Δεν βγαίνει με την επίκληση του επιχειρήματος "συμβαίνουν και εις Παρισίους" ή "έχουμε και κάποια κρούσματα τρομοκρατικά στην Ευρώπη, δεν έχουμε εδώ". Εδώ η απαίτηση δεν είναι μήπως και φυτρώσει κανένα κρούσμα το οποίο θα ανατρέψει όλο το κλίμα. Δηλαδή δεν συζητείται αυτό, είναι εκτός συζητήσεως. Η απαίτηση είναι πιάστε τους. Και όχι να τους συλλάβετε τυφλά, αλλά να μπείτε σε δρόμο. Αυτό είναι παρενθετικό. Και να είσαστε σε δρόμο. Σε κάποιον να το πείτε ότι είμαστε σε δρόμο. 
Ακόμη εγώ αποδέχομαι και το εχέμυθο, δεν θέλω δημόσιο λόγο ούτε με Βουλή ούτε με δημοσιεύματα ούτε με συνεντεύξεις ούτε και με Βουλή. Αλλά το ότι πρέπει να ξέρει η ελληνική κοινωνία όχι τον ισχυρισμό του κυρίου Υπουργού, αλλά κάποια στοιχεία τα οποία αποδεικνύουν ότι είμαστε σε δρόμο, αυτό περιμένουν και άλλοι. Αυτό περιμένει η ίδια η εικόνα των Ολυμπιακών Αγώνων. Όχι ότι εμείς θα έχουμε τη διάθεση να επιχαίρουμε ότι υπάρχει κάποιο ρίσκο για τους Ολυμπιακούς Αγώνες. Την απαίτηση της ελληνικής κοινωνίας διατυπώνουμε. Και κάθε φορά που μιλάμε για χαμηλή εγκληματικότητα στην ελληνική κοινωνία κλπ., θα πρέπει να σημειώνουμε και να απευθύνουμε ένα μεγάλο εύγε στην ελληνική κοινωνία, η οποία κρατά τον πιο φιλικό, τον πιο αντεγκληματικό, τον πιο κοινωνικό με πνεύμα αλληλεγγύης χαρακτήρα όλων των κοινωνιών. Είναι τεράστιο το πλεονέκτημα που δίνει στην Αστυνομία ο χαρακτήρας της ελληνικής κοινωνίας, η ίδια η ελληνική κοινωνία. Μπορεί να περπατήσει κάποιος απ' άκρου εις άκρον της χώρας ακινδύνως, ακριβώς γιατί θα συναντά στην ελληνική ύπαιθρο ακόμη -γιατί ερήμωσε- Έλληνες, φιλόξενους με καθαρή αγαθή διάθεση και μη εγκληματική. 
Ληστείες. Επικίνδυνο φαινόμενο. Είναι από τις ειδικές μορφές του οργανωμένου εγκλήματος. Έχω πει και θα το επαναλάβω όλες τις φορές και αν μιλάμε για τις ληστείες τραπεζών, σας παρακαλώ φυλάξτε τις τράπεζες ως Ελληνική Αστυνομία. Εντάξει ο συνδυασμός της φυλάξεως με τους σεκιουριτάδες. 
Τι θέλω να αποσοβηθεί, να αποκρούσουν, εσείς δηλαδή η Ελληνική Αστυνομία, τι να αποκρούσει. Να αποκρούσει τη συμφιλίωση με τη ληστεία της ημέρας. Δηλαδή οι τραπεζίτες μπορεί να είναι πολύ άνετοι με το σύστημα ασφαλειών και αντασφαλειών και να μην τους νοιάζει αν συνετελέσθη ληστεία ή όχι οικονομικώς, εκτός εάν φθάσει στα όριά τους, στο όρια από πλευράς απωλειών. Αυτό, όμως, δεν είναι καλό σήμα για την ελληνική κοινωνία, παιδευτικό σήμα. Πρέπει να κυριαρχεί η εντύπωση και η βεβαιότητα ότι είναι κακό και το διώκει ο εξουσιοδοτημένος από το Σύνταγμα και από το νόμο αστυνόμος, να το διώκει, αυτό το κακό της ληστείας τραπεζών, της ένοπλης ληστείας. Και το νου σας, να μην έρθει το οργανωμένο έγκλημα εδώ και καταστήσει τις μορφές του σύγχρονου εγκλήματος ως μορφές μιας σύγχρονης τυραννίας, από την οποία τυραννία θα επιζήσει ο Έλληνας μόνο κρυπτόμενος, μόνο διαφεύγων, μόνον υποδουλωμένος στις διάφορες μαφίες, στις ποικιλώνυμες μαφίες είτε της νύχτας είτε των ληστών είτε των συμμοριών των λαθρομεταναστών κλπ.
Έχουμε πολλή δουλειά να κάνουμε στην επίκαιρη επερώτησή μας με τα Εξάρχεια, με το γήπεδο, με τις ληστείες και με τα συνδικαλιστικά. Τέσσερα θέματα ηγέρθησαν και ανεπτύχθησαν. Μόνο ομολογία ενοχής είδα από εσάς. Ας υποθέσουμε ότι αυτή η ομολογία ενοχής είναι το πρώτο βήμα, ώστε να προχωρήσετε ύστερα σε διορθωτικές κινήσεις, αν βέβαια μπορείτε, γιατί, όπως είπε και ο κ. Τασούλας, δεν ξέρω αν μπορείτε, μολονότι εσείς έχετε δημιουργήσει όλη αυτή την υπόθεση της ανασφάλειας, της αρρυθμίας στον τομέα της δημόσιας τάξης. Δεν μπορείτε να το πράξετε, αλλά τουλάχιστον επιχειρείστε το. Είναι πολιτικά έντιμο. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου.
ΦΛΩΡΟΣ ΚΩΝΣΤΑΝΤΙΝΟΥ: Θα παρατηρήσατε, κυρία Πρόεδρε, κι εσείς, όπως και όλη η Αίθουσα, ότι στην επερώτηση αυτή που κατέθεσε η Νέα Δημοκρατία, πιστεύω μετά από μελέτη και προεργασία, τόσο ο Κοινοβουλευτικός της Εκπρόσωπος -μόλις κατήλθε από το Βήμα- διέθεσε τα δέκα από τα δεκαπέντε λεπτά της ομιλίας του για ένα εκ των θεμάτων το οποίο δεν περιλαμβάνεται στην επερώτηση, όπως και ο πρώτος των ομιλητών των επερωτώντων, ο κ. Μαρκογιαννάκης, αφιέρωσε αντίστοιχο χρόνο από το χρόνο που είχε γι' αυτό το θέμα. Οι σημερινές δηλαδή κινητοποιήσεις των ένστολων συμπολιτών μας, κατά τη γνώμη μου, απετέλεσαν το μάννα εξ ουρανού για την επερώτηση της Νέας Δημοκρατίας και θα προσπαθήσω στη συνέχεια να αποδείξω, γιατί δεν έχει η Νέα Δημοκρατία επιχειρήματα για τα τρία θέματα που θέτει στο Σώμα σε αυτήν καθ' εαυτήν την επερώτηση.
Ήταν έντεχνο δε από πλευράς του ευφυέστατου συναδέλφου κ. Πολύδωρα να μας θυμίσει ότι τα θέματα είναι τέσσερα, όπως ο ίδιος τα αρίθμησε. Στην επερώτηση είναι τρία, δεν είναι τέσσερα, όπως προσπάθησε να μας πείσει. Είχε, όμως, το θάρρος ο συνάδελφος κ. Τασούλας να πει ότι η επερώτηση που κατέθεσε η Νέα Δημοκρατία, η επίκαιρη επερώτηση, είναι ανεπίκαιρη τώρα. Το ομολόγησε στην ομιλία του. Και πράγματι είναι ανεπίκαιρη, διότι η Νέα Δημοκρατία δεν ήθελε να μιλήσει για τα τρία προηγούμενα θέματα για τα οποία θα μιλήσω κι εγώ και που δια πολλών ανέλυσε ήδη ο κύριος Υπουργός, ήθελε να μιλήσει για το τέταρτο, που με επίταση έθεσαν όλοι οι ομιλητές, ιδιαίτερα, όπως είπα, ο Κοινοβουλευτικός Εκπρόσωπος και ο κ. Μαρκογιαννάκης. 
ΙΩΑΝΝΗΣ ΚΕΦΑΛΟΓΙΑΝΝΗΣ: Πάντως, είναι υπαρκτό θέμα. 
ΦΛΩΡΟΣ ΚΩΝΣΤΑΝΤΙΝΟΥ: Αν μου επιτρέπετε, εγώ σας άκουσα με προσοχή και θα πρέπει να με ακούσετε κι εσείς με προσοχή. Έτσι, κυρία Πρόεδρε, σε ό,τι αφορά το τέταρτο θέμα, το μισθολογικό ή των δικαιωμάτων των ένστολων συμπολιτών μας, δεν νομίζω ότι χρειάζεται να προσθέσω τίποτε σε αυτά που η Κυβέρνηση είτε δια του Υπουργού Οικονομικών είτε δια του παρισταμένου Υπουργού Δημόσιας Τάξης έχει πει, έχει δεσμευθεί κι έχει δηλώσει ότι θα επιλύσει. Και πάντως κατ' απόλυτο τρόπο εδώ είπε το πρόγραμμά της και τη θέλησή της. 
Έρχομαι στα άλλα θέματα, κυρία Πρόεδρε. Το μέγιστο εκ των τριών θεμάτων είναι τα γεγονότα που έγιναν στον αγώνα δύο μεγάλων ομάδων, Παναθηναϊκού - Ολυμπιακού στο γήπεδο "Απόστολος Νικολαϊδης". Και γι' αυτό το θέμα έχουμε όλοι μας, κι εγώ, τρία έγγραφα: 
Το ένα είναι η ερώτηση του συναδέλφου κ. Λυκουρέζου, ο οποίος εδώ, προς τιμήν του, είπε ότι καταδικάζει τα γεγονότα. Κύριε Λυκουρέζο, δεν σας είδα να τα καταδικάζετε στο έγγραφο, στην ερώτηση που καταθέσατε. Και αναφέρομαι στην ερώτηση με αριθμό 6424/26.3.2002. 
Το δεύτερο κείμενο που έχουμε είναι η αμέσως επόμενη ερώτηση γι' αυτό το θέμα, με αριθμό 6503/28.3.2002. Περίπου λέξη προς λέξη η δεύτερη ερώτηση άλλου συναδέλφου της Νέας Δημοκρατίας, απόντος, επαναλαμβάνει την ερώτηση του κ. Λυκουρέζου. Ούτε κι εκεί καταδικάζονται τα γεγονότα, αλλά και το κείμενο της σημερινής επερώτησης δεν έχει καμία καταδίκη των γεγονότων.
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Μου είναι υπέρ αρκετό ότι σήμερα ο κ. Πολύδωρας τα καταδίκασε. Και είναι δεκτό. Χρειάζεται, όμως, αυτά να γίνονται τη στιγμή που πρέπει. Και δεν είμαστε μοιρολογήτρες, κύριε Πολύδωρα, όταν καταδικάζουμε τέτοιες βιαιοπραγίες ενάντια στον πολιτισμό από συγκεκριμένους τραμπούκους που απομυζούν τον ιδρώτα, αλλά και το πάθος των φιλάθλων της Ελλάδας. 
ΒΥΡΩΝ ΠΟΛΥΔΩΡΑΣ: Θέλουμε περισσότερο, θέλουμε δράση.
ΦΛΩΡΟΣ ΚΩΝΣΤΑΝΤΙΝΟΥ: Δεν έχω καμιά αμφιβολία προσωπικά για εσάς, κύριε Πολύδωρα, ότι είστε κατά. Δεν νομίζω, όμως, ότι ισχύει γενικά τη Νέα Δημοκρατία και δεν θέλω ούτε πρόβλημα να δημιουργήσω ούτε να υπονοήσω κάτι. 
(Θόρυβος από την πτέρυγα της Νέας Δημοκρατίας)
Δικαιούμαι να το πω, κύριοι συνάδελφοι. Αφήστε με να ολοκληρώσω τη σκέψη μου και θα δείτε. Διότι προχθές είχαμε παρόμοια γεγονότα βιαιοπραγιών στο Κιλελέρ -και δεν θέλω να πάω αλλού το θέμα- όπου οφείλαμε όλοι, όλα τα κόμματα αμέσως να καταδικάσουμε τέτοια γεγονότα. 
(Θόρυβος από την πτέρυγα της Νέας Δημοκρατίας)
Σας παρακαλώ, κύριοι συνάδελφοι. Σας άκουσα με προσοχή και πρέπει να ακούμε με προσοχή. 
Μια ιστορική επέτειο έκαναν κάποιοι προσπάθεια να τη μετατρέψουν σε κάτι άλλο. Και λέω εγγράφως, ότι υπάρχουν έγγραφα. Δύο ερωτήσεις, μία επερώτηση. Δεν υπάρχει καταδίκη αυτών των γεγονότων, στήριξη στον άνθρωπο που λέγεται διαιτητής. Έτυχε να είναι διαιτητής. Πρώτα είναι άνθρωπος. 
Έτσι, λοιπόν, κύριε Πρόεδρε, θεωρώ ότι το ενδιαφέρον που δείχνει τώρα η Νέα Δημοκρατία και η στροφή της συζήτησης της επίκαιρης επερώτησης από τα θέματα που περιέχονται στο σώμα της επερώτησης στις σημερινές διεκδικήσεις των ένστολων -επαναλαμβάνω για μία ακόμα φορά- συμπολιτών μας, είναι σκόπιμη. Και είναι σκόπιμη για να μη μιλήσει γι' αυτά καθ' αυτά τα γεγονότα στο γήπεδο "ΑΠΟΣΤΟΛΟΣ ΝΙΚΟΛΑΪΔΗΣ".
Εγώ προσωπικά έχω μία εξήγηση. Αν καταδίκαζε αυτά τα γεγονότα, έπρεπε να καταδικάσει και παράγοντες, συμμετέχοντες, για να μην πω πρωτοδημιουργούς αυτών των γεγονότων ένθεν και ένθεν. Τουλάχιστον εξ όσων είδαμε στις τηλεοράσεις. Και αυτοί που έπρεπε να καταδικαστούν θα ήταν σκληρό για τη Νέα Δημοκρατία να το κάνει για στελέχη που προέρχονται, κατά πως γράφει ο Τύπος τουλάχιστον, από το δικό της χώρο. 
ΑΔΑΜ ΡΕΓΚΟΥΖΑΣ: Μόνο;
ΦΛΩΡΟΣ ΚΩΝΣΤΑΝΤΙΝΟΥ: Όχι, μόνο. Δεν έχω καμία διάθεση, αλλά και κανείς από τους Βουλευτές του ΠΑΣΟΚ δεν έχει διάθεση να καλύψει κανέναν, κύριε συνάδελφε. Γι' αυτό ξέφυγαν νόμισε η Νέα Δημοκρατία αναφερόμενη στις σημερινές κινητοποιήσεις. Δεν αναφέρθηκαν στα γεγονότα. Κατέθεσαν τα χαρτιά δήθεν ότι ασχολήθηκαν με το θέμα. Δεν καταδίκασαν τα γεγονότα, αλλά νομίζουν ότι θα έχουν πολιτικό όφελος μιλώντας για τις κινητοποιήσεις των ένστολων Ελλήνων σήμερα. 
Κάνετε λάθος, κύριοι συνάδελφοι. Κάνετε πολύ μεγάλο λάθος και επιτρέψτε μου να πω ότι αυτή δεν είναι η πιο υπεύθυνη συμπεριφορά. Και για να ξεφύγετε από αυτό ακόμη περισσότερο, μας παρουσιάσατε τη χώρα ότι βρίσκεται γενικώς σε ένα σημείο πλήρους ανασφάλειας. Κανείς δεν αισθάνεται ασφαλής! Ούτε οι ίδιοι οι αστυνομικοί! Αν είναι δυνατόν να υπάρχει έστω και ένας Βουλευτής που να το πιστεύει αυτό και πολύ περισσότερο γι' αυτόν το λόγο να τίθεται επικεφαλής κινητοποιήσεων. Ή αν δεν είναι επικεφαλής εν πάση περιπτώσει -δεν το γνωρίζω- χωρίς να το καταδικάσει να είναι ανάμεσα σε αυτούς που διαδηλώνουν με τον τρόπο που διαδήλωναν σήμερα έξω από το Υπουργείο Οικονομικών.
Κύριε Πρόεδρε, γνωρίζω ότι δεν έχω χρόνο και πρέπει να σταματήσω. Νομίζω, όμως, ότι η σημερινή επίκαιρη επερώτηση της Νέας Δημοκρατίας πράγματι δεν ήταν επίκαιρη, πράγματι προσπάθησε να τη στρέψει αλλού και πράγματι ήταν απολύτως ανεπιτυχής ο τρόπος που προσπάθησε εδώ να στηρίξει πράγματα που κανείς πολιτισμένος άνθρωπος δεν επιτρέπεται να στηρίξει. Και αναφέρομαι στα γεγονότα στο γήπεδο "ΑΠΟΣΤΟΛΟΣ ΝΙΚΟΛΑΪΔΗΣ".
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε στο στάδιο των δευτερολογιών. 
Ο κ. Μαρκογιαννάκης έχει το λόγο. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, με εντυπωσίασε ο εκνευρισμός σήμερα του κυρίου Υπουργού κατά την τοποθέτησή του προηγουμένως. Δεν μας έχει συνηθίσει σε τέτοιες συμπεριφορές. Μέχρι τώρα ήταν ή παρίστανε τον ήρεμο. Σήμερα ούτε υποκριτικά μπόρεσε να εμφανιστεί ήρεμος. 
Είναι τουλάχιστον αστείο να ακούγεται εδώ μέσα ότι η Νέα Δημοκρατία κάνει λαϊκισμό. Για όνομα του Θεού! Μιλάτε εσείς που καθιερώσατε το λαϊκισμό; Εσείς που είστε οι αρχιερείς της δημαγωγίας; Μιλάτε εσείς για λαϊκισμό της Νέας Δημοκρατίας και ότι η Νέα Δημοκρατία, κύριε Υπουργέ, επιχειρεί, όπως είπατε, να δημιουργήσει κλίμα ανασφάλειας στην ελληνική κοινωνία;
Το κλίμα ανασφάλειας έχει δημιουργηθεί και το δημιουργήσατε εσείς, οι προκάτοχοί σας και οι συμπεριφορές σας. Η Νέα Δημοκρατία είναι υπεύθυνη παράταξη και όταν χρειάζεται να στηρίζει κυβερνητικές επιλογές, τις οποίες κρίνει ότι είναι σωστές, το κάνει. Και ρωτήστε τον πρώην συνάδελφό σας τον κ. Σταθόπουλο, όταν έφερε στη Βουλή και προσπάθησε να περάσει τον τελευταίο νόμο για την τρομοκρατία, τότε που οι συνάδελφοι του ΠΑΣΟΚ σχεδόν στο σύνολό τους, όσοι μίλησαν, τάχθηκαν εναντίον του νόμου και τον στηρίξαμε εμείς. 
Εμείς είμαστε κόμμα ευθύνης. Το σωστό το στηρίζουμε. Δεν κάνουμε την αντιπολίτευση, την οποίαν κάνατε εσείς κάποτε, όπου τίποτα δεν ήταν σωστό. Και μας κατηγορείτε -για όνομα του Θεού!- ότι σήμερα αναφερθήκαμε στα γεγονότα που διαδραματίστηκαν στο Υπουργείο Εθνικής Οικονομίας από μία ομάδα -όχι από το σύνολο- των ένστολων, οι οποίοι διαμαρτύρονταν. Διότι η συντριπτική πλειοψηφία ήταν αντίθετοι οι άνθρωποι. Και λέτε ότι δεν καταδικάσαμε. Εγώ πρώτος μίλησα, κύριε Υπουργέ, και ακούσατε τι είπα. Είπα ότι δεν συμφωνούμε. Είμαστε αντίθετοι μ' αυτά που έγιναν.
Αλλά το θέμα και το πρόβλημα δεν είναι αυτό. Μας κατηγορήσατε ότι δεν έπρεπε να τοποθετηθούμε και να μιλήσουμε γι' αυτά, για ένα πρόβλημα που προέκυψε την ημέρα που συζητείται μια επίκαιρη επερώτηση. Και δεν πρέπει να μιλήσει η Αξιωματική Αντιπολίτευση; Τι θα κάνατε εσείς; Θα είχατε γκρεμίσει το Κοινοβούλιο, εάν συνέβαιναν αυτά τα πράγματα και ήσασταν Αντιπολίτευση. Και κατηγορείτε εμάς επειδή κάναμε μία ευπρεπή αναφορά με επιχειρήματα, στα οποία δεν απαντήσατε;
Εγώ θα σας ρωτήσω το εξής: Δώσατε απάντηση σ' αυτά που είπαμε; Από τη μια μεριά ψέξαμε εκείνους, οι οποίοι παρεκτράπηκαν και από την άλλη μεριά σας κατηγορούμε ότι ως Κυβέρνηση και ως Υπουργείο συμπεριφερθήκατε κατά τον πλέον ανεύθυνο και επικίνδυνο τρόπο. Διότι έχετε βάλει σε έγγραφο την υπογραφή σας. Τιμάτε ή δεν τιμάτε την υπογραφή σας, κύριε Υπουργέ; Τιμά ή δεν τιμά η Κυβέρνηση την υπογραφή της;
Εσείς είπατε: "Ναι, τα δικαιούστε, θα τα πάρετε". Και τους πηγαίνατε από το Γενάρη στο Φλεβάρη, από το Φλεβάρη στο Μάρτη και εν τέλει τους είπατε: "Δεν ξέρουμε αν θα γίνει τίποτα, διότι δεν συμφωνεί ο Υπουργός Οικονομικών". Έχουν ή δεν έχουν δίκιο οι άνθρωποι να διαμαρτύρονται; Έχουν ή δεν έχουν δίκιο να μιλούν για ξετσιπωσιά; Έχουν ή δεν έχουν δίκιο να μιλούν για Κυβέρνηση, η οποία είναι τελείως ανεύθυνη; 
Επ' αυτού του θέματος, κύριε Υπουργέ, απαντήσατε; Απαντήσατε γι' αυτήν την ολιγωρία και παλινδρόμηση της Κυβέρνησης; Λέω και ξελέω; Είπα, ξείπα; Δεν απαντήσατε τίποτα. Και φαίνεται ότι εν τέλει δίνετε κάποια λύση, η οποία είναι ό,τι χειρότερο μπορεί να υπάρξει. Τι κάνατε; Επειδή οι πολλοί είναι χαμηλόμισθοι, επειδή οι πολλοί ήταν εκείνοι που διαμαρτύρονταν σήμερα, έρχεστε και ενώ έχετε συστήσει μία διυπουργική επιτροπή που αντιμετωπίζει τα προβλήματα συνολικά, πιάνετε και επιλύετε το πρόβλημα -όπως τουλάχιστον λέτε- μόνο για τους μικρούς χαμηλόμισθους. Και έχετε τους αξιωματικούς διαμαρτυρόμενους. Ανέγνωσα τη διαμαρτυρία τους όταν πρωτολογούσα προηγουμένως, όπου σας μιλούν με σκληρές φράσεις για αλχημεία, σας μιλούν για διχασμό, τον οποίον επιχειρείτε, σας λένε ότι εφαρμόζετε την τακτική του "διαίρει και βασίλευε".
Έτσι θα προχωρήσουμε; Έτσι θα λειτουργήσει η Ελληνική Αστυνομία, με το να έχουμε τους μεν απέναντι στους δε; Και γνωρίζετε ότι υπάρχει ήδη πρόβλημα, γι' αυτό υπάρχουν και δύο ομοσπονδίες. Γι' αυτό υπάρχει η ΠΟΑΞΙΑ και η ΠΟΑΣΥ. Γι' αυτό υπάρχουν οι μικροί και οι μεγάλοι. Υπάρχει μια οιονεί, μία υφέρπουσα αντιπαλότητα. Και τι κάνετε τώρα μ' αυτήν την τακτική, μ' αυτήν τη συμπεριφορά, μ' αυτήν τη λύση που δίνετε; Αυτήν ακριβώς την κατάσταση όχι τη διαιωνίζετε, αλλά την κάνετε να εξελίσσεται πλέον σε ευθεία σύγκρουση. Διότι λύνετε τα προβλήματα των μεν, αγνοείτε τους δε, επειδή οι πολλοί διαμαρτυρήθηκαν και παρεκτράπηκαν.
Συρθήκατε στη λύση του προβλήματος μετά απ' αυτήν την εκτροπή, η οποία έγινε σήμερα; Τι διδάσκετε στους πολίτες, κύριε Υπουργέ; Όσοι πιο πολλοί παρανομείτε και όσο πιο έντονα διαμαρτύρεστε τόσο ευκολότερα θα λυθούν τα προβλήματά σας. Είναι αυτή συμπεριφορά ευθύνης; Είναι συμπεριφορά Κυβέρνησης, η οποία στέκει ψύχραιμα, νηφάλια και λύνει τα προβλήματα εκεί που υπάρχουν;
Έρχομαι τώρα στη ρήση σας, κύριε Υπουργέ: "Η Ελλάδα είναι όαση νομιμότητας και ηρεμίας". 
Να τα λέτε αυτά αλλού, κύριε Υπουργέ, και όχι εδώ μέσα, σε εμάς που γνωρίζουμε πρόσωπα και πράγματα. 
Εγώ θα σας υπενθυμίσω ελάχιστα μόνο γεγονότα, για να δείτε πού οδηγούν οι επιτελείς της Ελληνικής Αστυνομίας αυτό το Σώμα που δικαιούται καλύτερης μοίρας, καλύτερης τύχης και προπαντός καλύτερης εκτίμησης από τον ελληνικό λαό, από την ελληνική κοινωνία. Θα σας υπενθυμίσω ελάχιστα μόνο γεγονότα, που έγιναν το 2001, για να δείτε πόσο η έλλειψη φαντασίας είναι υπαρκτή. Και δεν ευθύνεται γι' αυτό ο μέσος αστυνομικός, αλλά οι επιτελείς που εσείς επιλέξατε. Αυτό σημαίνει ότι η ευθύνη είναι πλέον δική σας.
Να σας θυμίσω ποια ήταν η αντίδραση της Αστυνομίας στην κακοκαιρία στις αρχές του χρόνου. Τότε ο Γενικός Αστυνομικός Διευθυντής της Λαμίας επέτρεψε να περάσουν όλες οι νταλίκες, χωρίς να υπάρχουν οι σχετικές αλυσίδες. Ο δρόμος έκλεισε και αυτόν τον κύριο στη συνέχεια τον προαγάγατε και τον κάνατε υποστράτηγο, αυτόν τον κύριο που έχει την κύρια ευθύνη για όλα αυτά τα προβλήματα που δημιουργήθηκαν από την κακοκαιρία.
Είχαμε την ιστορία με τον Τούρκο Υπουργό Εξωτερικών, τον κ. Τζεμ, όπου δόθηκε η δυνατότητα σε κάποιο Κούρδο να πλησιάσει σε απόσταση αναπνοής και παρ' ολίγο να δημιουργηθεί διπλωματικό επεισόδιο. 
Είχαμε τα γεγονότα των γηπέδων.
Προχθές είχαμε τα γεγονότα στο Μαξίμου, κάτι που αναφέρεται στην επερώτηση. Παρότι υπήρχαν εκατοντάδες αστυνομικοί για να προστατεύσουν το Μέγαρο Μαξίμου από τους διαδηλωτές του ΠΑΜΕ, με έναν ελιγμό που έκαναν, βρέθηκαν σχεδόν μέσα στο γραφείο του Πρωθυπουργού οι διαμαρτυρόμενοι και οι διαδηλούντες.
Επίσης, έχουμε τις ληστείες για τις οποίες σας είπα προηγουμένως. Θα αναφερθώ και σε ένα άλλο περιστατικό, το οποίο αντιμετωπίστηκε από την Ελληνική Αστυνομία με μεγάλη επιπολαιότητα, τη δολοφονία του Ρώσου -μου διαφεύγει το επίθετό του- στη Θεσσαλονίκη πριν από μερικές ημέρες, όπου βγήκε ο Διοικητής Ασφαλείας με πλείστη αφέλεια και υιοθέτησε τους ισχυρισμούς μιας νεαρής ότι έκανε τη δολοφονία για ερωτικούς λόγους, διότι πειθαναγκαζόταν σε βιασμό, ενώ αποκαλύπτεται σιγά-σιγά ότι πίσω απ' αυτήν την ιστορία κρύβονται άλλα σοβαρά και μεγάλα εθνικά θέματα, όπως οι παράγοντες των παρανόμων ελληνοποιήσεων.
Και όμως, η Ελληνική Αστυνομία γίνεται αυτήν τη στιγμή δυστυχώς εργαλείο στα χέρια της Κυβέρνησης για να καλύψει ανομήματα και εγκλήματα μεγάλου βάθους, μόνο και μόνο για να πούμε: "Ξέρετε κάτι; Ήταν μια απλή δολοφονία και δεν έχει να κάνει με τις παράνομες ελληνοποιήσεις".
Κύριε Υπουργέ, τελειώνοντας, έχω να σας πω δυο κουβέντες. Ως Κυβέρνηση, ως κόμμα, ως Υπουργείο κουράσατε και κουραστήκατε. Είναι αλήθεια! Τόσα χρόνια στην εξουσία είναι λογικό άλλωστε αυτό. Επειδή μετά από λίγο θα έχουμε εμείς την ευθύνη, καλό είναι κάποια πράγματα να τα οργανώσουμε εμείς. Εμείς που θα έχουμε την ευθύνη της διεξαγωγής κάποιων αγώνων, κάποιων γεγονότων, θα είναι και ορθό να οργανώσουμε την καλύτερη διεξαγωγή τους. 
Είναι ώρα, λοιπόν, κουρασμένοι και κουράσαντες να απέρχεστε, να ξεκουραστείτε λίγο ως Αντιπολίτευση, να εκπαιδευτείτε καλύτερα και ίσως κάποτε να επανέλθετε.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Υπουργέ, υποθέτω θα συμφωνήσετε ότι και η σημερινή συζήτηση και αυτές που θα γίνουν στο μέλλον, δεν είναι ένας ανταγωνισμός για να πείσουμε τους αστυνομικούς είτε αυτοί είναι απλοί υπάλληλοι είτε είναι αξιωματικοί, ποιος πραγματικά ενδιαφέρεται περισσότερο γι' αυτούς. Εννοείται ότι όταν συζητούμε εδώ, μέσα από τους ρόλους που μας έχει αναθέσει ο ελληνικός λαός, αυτό το ενδιαφέρον είναι αυτονόητο.
Θα πιαστώ από τη φράση σας ότι η Ελλάδα είναι μια όαση ασφαλείας, την οποία εμείς επιμένουμε να μην αντιλαμβανόμαστε, για να σας πω ότι αυτός ο στρουθοκαμηλισμός είναι κάτι το οποίο καθόλου δεν προάγει το σκοπό για τον οποίο σήμερα συζητούμε εδώ, αλλά κυρίως δεν προάγει όχι απλώς τις συζητήσεις, αλλά το κατ' εξοχήν πρώτιστο καθήκον σας, που είναι να βελτιώσετε το επίπεδο της αστυνόμευσης που επικρατεί στη χώρα.
Επικαλεστήκατε τη μαρτυρία των Βουλευτών της επαρχίας. Ως Βουλευτής της επαρχίας θα σας πω ότι αυτό το οποίο σήμερα κρατά ένα επίπεδο ασφάλειας δεν είναι -για να επαναλάβω τα λόγια σας- οι προσπάθειες της πολιτικής ηγεσίας. Είναι ένα άλλο πανό, όχι αυτό που ανέφερε ο κ. Λυκουρέζος προσφυώς, που είδα εγώ σήμερα, το οποίο μίλαγε για το φιλότιμο. "Ως πότε θα βασίζεσθε και θα ποντάρετε στο φιλότιμό μας;"
Αυτό το φιλότιμο, το οποίο εμείς σαν ένα είδος σπανίου μεταλλεύματος εκμεταλλευόμαστε ως πολιτεία, ως πότε θα υπάρχει για να το εξορύσσουμε; Αυτό το φιλότιμο αυτών των ανθρώπων που τους κρατάει όρθιους και παρέχουν αυτό το επίπεδο ασφαλείας, ως πότε θα απαιτούμε να υπάρχει χωρίς να έχει την παραμικρή υποστήριξη από την πολιτεία; 
Σήμερα η επαρχία δοκιμάζεται από πλευράς αστυνομεύσεως. Στο Νομό Ιωαννίνων λόγου χάρη, κύριε Υπουργέ, οι συνοριακοί φύλακες, πεντακόσιοι τον αριθμό, έχουν κυριευθεί από έναν έντονο πανικό -τολμώ να πω και δεν θέλω να δημιουργήσω φοβίες όπως ενδεχομένως να με κατηγορήσετε- για το επαγγελματικό, για το υπηρεσιακό τους αύριο. Αυτό δεν υπονομεύει την απόδοσή τους; Ως πότε θα βασιζόμαστε στο φιλότιμό τους; Στην Κόνιτσα εύχονται οι αξιωματικοί του τμήματος να μη συμβεί ένα περιστατικό, διότι για να το αντιμετωπίσουν, πρέπει να κλείσουν το τμήμα για να βγουν έξω. Χρειάζεται βοήθεια, χρειάζεται υποστήριξη η επαρχία. Χρειάζεται δυνάμωμα σε αριθμό. 
Όταν αναφέραμε ότι πρέπει να τους πλησιάσετε και να τους βοηθήσετε στα μισθολογικά, δεν είναι από λαϊκισμό ευτελή, όπως εύκολα είπατε, αλλά είναι μια σύσταση για να γίνει το πρώτο βήμα πραγματικής προσέγγισης, το οποίο θα επιτρέψει εν συνεχεία και τα υπόλοιπα βήματα που έχουν να κάνουν με ένα σωρό άλλα θέματα. 
Ως προς την κατηγορία που απηύθυνε ο κ. Κωνσταντίνου, ότι παραδέχθηκα πως είναι ανεπίκαιρη η επερώτηση, νομίζω ότι αγνοεί, πρώτον ότι υπάρχουν και τα οψιγενή γεγονότα τα οποία δεν καταργούνται, και δεύτερον υπάρχει και η θεωρία του Ηρακλείτου, ότι κανείς δεν δύναται να μπει δυο φορές στον ίδιο ποταμό. Συμβαίνουν, λοιπόν, γεγονότα και αυτή είναι και η γοητεία του κοινοβουλευτισμού, αυτά τα γεγονότα να μπαίνουν στη συζήτηση και να καταδεικνύουν αυτό που βασικά καταδεικνύει η επερώτηση: την ανεπάρκειά σας στο θέμα της αστυνομεύσεως. 
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κα Παπακώστα.
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Κύριε Πρόεδρε, κύριοι συνάδελφοι, ουδεμίαν απάντηση πήραμε για τα θέματα τα οποία στοιχειοθετημένα θίξαμε. Πολύ περισσότερο δε εκείνο το οποίο έχω να παρατηρήσω όσον αφορά υποτίθεται τον άκρατο λαϊκισμό, όπως μας κατηγόρησε -πλην όμως θα έλεγα εντελώς χωρίς επιχειρήματα- ο κύριος Υπουργός, ως παράταξη θέλω να πω ότι όλοι θυμόμαστε την περίοδο '90-'93 όπου εκαίγετο το σύμπαν, θυμόμαστε ανθρώπους να ξεγυμνώνονται από στελέχη του ΠΑ.ΣΟ.Κ. εν μέση οδώ και θυμόμαστε βεβαίως τη συμπεριφορά των κοινοβουλευτικών στελεχών τότε του ΠΑ.ΣΟ.Κ. μέσα στο Κοινοβούλιο. Κατά συνέπεια λοιπόν, ας μείνουν αυτά στα Πρακτικά και θα δοθούν κάποτε και στη δημοσιότητα για να δει ο ελληνικός λαός σήμερα πώς συμπεριφέρεται το ΠΑΣΟΚ και τι ζητά από τη Νέα Δημοκρατία να κάνει. 
Είπε ο Κοινοβουλευτικός Εκπρόσωπος του ΠΑ.ΣΟ.Κ προηγουμένως ότι πρέπει να μη μιλούμε και πρέπει να σιωπούμε. Τι ιδιότυπος κοινοβουλευτικός φασισμός είναι αυτός, να σιωπά η Αντιπολίτευση και να συναινεί, να συνηγορεί σε όσα αήθη ή μη σωστά ή σε πράξεις ή παραλείψεις, τις οποίες πράττει η Κυβέρνηση; Αυτός είναι ο ρόλος της; 
Εν πάση περιπτώσει, είναι αλήθεια ναι ή όχι; Διότι ο κύριος Υπουργός προηγουμένως ακύρωσε τον ίδιο τον εαυτό του. 'Οταν μιλά για επανίδρυση του κόμματός του για νέο κυβερνητικό όχημα, για νέο όνομα, αναφέρεται προφανώς στην επιτυχία ή την αποτυχία της Κυβέρνησής του και των πολιτικών επιλογών τις οποίες σήμερα εδώ υπερασπίζεται προφανώς αυτοϋπονομευόμενος σε αυτά τα οποία προχθές είπε. 
Είναι αλήθεια ναι ή όχι, πως το "ΕΘΝΟΣ" είχε τίτλο "Ξέφραγα τμήματα"; Το "ΕΘΝΟΣ" είναι μια εφημερίδα, η οποία ασφαλώς δεν προσφέρει υπηρεσίες στη Νέα Δημοκρατία, γιατί προηγουμένως κατηγορηθήκαμε ότι η Νέα Δημοκρατία δημιουργεί τέτοιο κλίμα ανασφάλειας στην ελληνική κοινωνία. Αναφέρεται, λοιπόν, το "ΕΘΝΟΣ" και λέει: "Ξανά στην επιφάνεια το θέμα της ασφάλειας και της αναποτελεσματικής φρούρησης των αστυνομικών σταθμών, ύστερα από την επίθεση στα Εξάρχεια". Προσέξτε τις λέξεις που χρησιμοποιεί, κύριε Πρόεδρε και κύριοι συνάδελφοι: "Ασφάλεια" και "αναποτελεσματικότητα". Είναι αλήθεια ναι ή όχι πως το "ΒΗΜΑ" θεώρησε αναγκαία υποχρέωσή του στην ερώτηση της ημέρας να θέσει ως ερώτημα στους πολίτες: "Τι σας δείχνει η επίθεση σε αστυνομικό τμήμα;" Η Νέα Δημοκρατία υπέβαλε στο "ΒΗΜΑ" και στον Οργανισμό Λαμπράκη να υποβάλει την ερώτηση αυτή στους πολίτες, οι οποίοι απαντούν ότι φαίνεται εδώ πλέον η ανικανότητα της Κυβέρνησης να δώσει λύση στο πρόβλημα της τάξης, και της ασφάλειας που πρέπει να νιώθουν όλοι οι 'Ελληνες;
Ποιες είναι οι λέξεις που χρησιμοποιούν οι πολίτες; Τάξη και ασφάλεια. Γιατί, λοιπόν, κατηγορείται η Νέα Δημοκρατία; Γιατί μεταφέρει τη φωνή της κοινωνίας; Γιατί προσπαθεί πράγματι να δώσει στην Κυβέρνηση να αντιληφθεί ότι όσος καιρός της απομένει θα πρέπει να λειτουργήσει και να κυβερνήσει τον τόπο;
Είναι αλήθεια ή όχι ότι τη χαοτική κατάσταση στην οποία έχει περιέλθει η Αστυνομία από την πολιτική των κυβερνήσεων του ΠΑΣΟΚ αποδεικνύουν και τα εξής αναμφισβήτητα γεγονότα; 'Εκθεση αξιωματικού που φέρνει στη δημοσιότητα η εφημερίδα "ΕΠΕΝΔΥΤΗΣ" στις 9.3.2002 επισημαίνει τα προβλήματα στην εκπαίδευση και τις πληγές του εκπαιδευτικού συστήματος.
Είναι αλήθεια ή όχι το όργιο των ατασθαλιών που επισημαίνεται από την εφημερίδα "ΑΔΕΣΜΕΥΤΟΣ ΤΥΠΟΣ" και ερευνούν οι δικαστικές αρχές Θεσσαλονίκης για την προμήθεια ελαττωματικών τζιπ από τη Διεύθυνση Τεχνικών Εφαρμογών Βορείου Ελλάδος; 
Είναι αλήθεια η όχι οι επιφυλάξεις του Σώματος των Αδιαφθόρων με βάση το δημοσίευμα της εφημερίδας "ΤΟ ΒΗΜΑ" στις 15.3.2002 ύστερα από εντοπισμό δεκατεσσάρων εστιών της διαφθοράς κατά τη διϋπουργική σύσκεψη που έλαβε χώρα στις 13.3.2002 και υπό το κράτος των γνωστών αποκαλύψεων για τον παράνομο ηλεκτρονικό τζόγο;
Είναι αλήθεια ή όχι ο ξεσηκωμός και οι αντιδράσεις ανωτέρων και ανωτάτων αξιωματικών μετά τις τελευταίες κρίσεις αφού οι αξιωματικοί στην πυραμίδα της ιεραρχίας κατάφεραν να ανατρέψουν δυναμικά την όποια πολιτική βούληση της Κυβέρνησης;
Εν πάση περιπτώσει, κύριε Πρόεδρε και κύριοι συνάδελφοι, σ' αυτό που θα πρέπει να συμφωνήσουμε όλοι μας είναι ότι το σύγχρονο πολιτικό διακύβευμα είναι η ποσοτική και η ποιοτική μετεξέλιξη της σύγχρονης βίας, στην οποία πρέπει να είμαστε αποφασισμένοι, ενωμένοι και αποτελεσματικοί.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Λυκουρέζος έχει το λόγο.
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, απαντώντας στον Υπουργό θέλω να κάνω τρεις επισημάνσεις:
Πρώτον, τα έκτροπα και τις βιαιοπραγίες της περασμένης Κυριακής καταδίκασα από την πρώτη στιγμή και υπογράμμισα ότι θα έπρεπε όλοι οι υπεύθυνοι να λογοδοτήσουν ενώπιον της αθλητικής και ποινικής δικαιοσύνης.
Δεύτερον, φαίνεται πράγματι ότι ο Υπουργός ζει σε ένα γυάλινο κόσμο και δεν αντιλαμβάνεται, δεν εισπράττει αυτό που εισπράττει η συντριπτική πλειοψηφία του ελληνικού λαού. Κατασκευάζει ο κύριος Υπουργός το αίσθημα της ασφάλειας αλλά θα έπρεπε να ρωτήσει τον κόσμο που εισπράττει στο πετσί του το ανάποδο ακριβώς, την ανασφάλεια, την αβεβαιότητα, το φόβο και όχι μόνο στην επαρχία, αλλά και μέσα στην Αθήνα, ακόμη και σε συνοικίες του Δήμου Αθηναίων. Δεν τα βλέπει; Είναι δυνατόν τόσος στρουθοκαμηλισμός; Αποτυπώνεται δε αυτή η ανασφάλεια, αυτός ο φόβος, αυτή η αμηχανία του πολίτη και στις δημοσκοπήσεις. Μόνον ο Υπουργός δεν το βλέπει αυτό.
Τρίτον, το θέαμα σήμερα της πρωτεύουσας με τη μεγάλη κινητοποίηση των χιλιάδων αστυνομικών, πυροσβεστών και λιμενοφυλάκων, ήταν προϊόν του αδιεξόδου και της απελπισίας στην οποία οδήγησε η πολιτική της Κυβέρνησης τους ένστολους. Διότι επί χρόνια τους εμπαίζει. Δεν τηρούνται υποσχέσεις που δίδονται προφορικά ή γραπτά. Αυτά είναι που τους ανάγκασαν σήμερα να φθάσουν σ' αυτήν την εκδήλωση, για να αποσπάσουν τελικά, όπως πληροφορηθήκαμε από το Υπουργείο Εθνικής Οικονομίας, την τροπολογία που ήθελαν. Μα είναι δυνατόν τον 21ο αιώνα για να αποκτήσουν οι ένστολοι τα αυτονόητα -θα έπρεπε η στοργή μας προς αυτούς να είναι ευρύχωρη και γενναιόδωρη- να αγωνίζονται επί έτη και να κατεβαίνουν σε κινητοποιήσεις και διαδηλώσεις στο κέντρο της πρωτεύουσας; Αυτό είναι το θέαμα της κυβερνητικής πολιτικής, αυτό είναι το αποτέλεσμά της. Είναι δυνατόν να καταγγέλουν δημόσια μέσα στους δρόμους της πρωτεύουσας τον εμπαιγμό της Κυβέρνησης και την ασυνέπειά της;
Αυτά καταγγείλαμε. Γι' αυτά, όμως, δεν απήντησε ο κύριος Υπουργός. Μας είπε πολλά και ωραία. Επικαλέσθηκε, αν θέλετε, τη συνείδηση ευθύνης την οποία, ως ισχυρίζεται, δεν έχουμε. Ακριβώς, αυτή η συναίσθηση χρέους μας ανάγκασε να καταγγείλουμε την ολιγωρία, τις παλινδρομήσεις, τον εμπαιγμό, που επέδειξε όλον αυτόν τον καιρό η Κυβέρνηση προς τους ένστολους αστυνομικούς, πυροσβέστες και λιμενικούς.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Δημόσιας Τάξης, κ. Χρυσοχοϊδης έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, απάντησα με σαφήνεια σε όλα τα θέματα τα οποία ετέθησαν από τους συναδέλφους, από τα θέματα προσωπικού που ετέθησαν με αφορμή τη σημερινή κινητοποίηση των ενστόλων, μέχρι και σε ζητήματα που δεν συμπεριλαμβάνονται στην επερώτηση. Νομίζω, όμως, ότι απευθύνθηκα σε μη ακούοντες, γιατί ορισμένοι από σας πιστεύουν ότι μπορείτε να πάρετε στην πλάτη σας τα Σώματα Ασφαλείας, τους ένστολους γενικά και να τους κουβαλάτε πολιτικά. Αυτό είναι ένα κρίσιμο λάθος.
Αυτοί οι οποίοι υπηρετούν εν τοις πράγμασι τα συμφέροντα των ενστόλων και γενικότερα του ελληνικού λαού είναι αυτοί που αγωνίζονται καθημερινά εργαζόμενοι όπως τους έταξε ο ελληνικός λαός να υπηρετήσουν συγκεκριμένο πρόγραμμα που ψηφίστηκε από τον ελληνικό λαό. Πρέπει να συμφωνήσουμε εδώ μέσα ότι δεν πρέπει να παραποιούμε την πραγματικότητα. Άκουσα για την επαρχία, για αίσθημα ανασφάλειας, για διάφορα μεμονωμένα περιστατικά. Κάποιος συνάδελφος αναφέρθηκε σε τρία περιστατικά που συνέβησαν από πέρυσι μέχρι φέτος. Όλα αυτά μου δημιουργούν απορία για το πώς έχει δημιουργηθεί ανασφάλεια στον ελληνικό λαό.
Τα πράγματα είναι πολύ καθαρά. Η Αστυνομία είναι μάχιμο σώμα. Όλη μέρα βρίσκεται στους δρόμους μαχόμενη με το έγκλημα. Έχει μια δύσκολη αποστολή. Γι' αυτό προσπαθούμε το προσωπικό να έχει ένα αίσθημα ευθύνης και αυτοπεποίθησης μέσα από τις δυνατότητες που υπάρχουν. Όπου υπάρχουν ευθύνες τις αναλαμβάνω εγώ προσωπικά πρώτα ως πολιτικός προϊστάμενος. Μετά οι ευθύνες ανήκουν στους αστυνομικούς.
Επιτέλους έχετε μια σύγχυση την οποία πρέπει να επιλύσετε. Άλλοτε φταίει η πολιτική ηγεσία, άλλοτε η Αστυνομία. Ακούω δηλώσεις σας, κύριε Λυκουρέζο, να καταδικάζετε την Αστυνομία εν θερμώ, για όσα έγιναν μέσα στο γήπεδο. Εκεί η Αστυνομία είχε υπηρεσιακή ολιγωρία και αβελτηρία και πρέπει να αποδοθούν ευθύνες. Άλλος, όμως, συνάδελφος απηύθυνε κατηγορίες κατά της πολιτικής ηγεσίας για την ολιγωρία των αστυνομικών. Γενικώς έχετε μια σύγχυση. 
Αν θέλουμε να συνεννοηθούμε για ένα μεγάλο ζήτημα όπως είναι τα Σώματα Ασφαλείας και η ασφάλεια στη χώρα πρέπει να συμφωνούμε στοιχειωδώς στις βασικές παραμέτρους του προβλήματος. Ο κ. Πολύδωρας είπε πολύ μειλίχια ότι αυξάνονται οι ληστείες. Δεν αυξάνονται, αλλά απλώς τον τελευταίο καιρό μέσα στις ληστείες περιλαμβάνεται και ένα καινούριο πολύ ανησυχητικό φαινόμενο, το οποίο έχει εμφανιστεί σε μεγάλο βαθμό σε κάποιες ευρωπαϊκές πρωτεύουσες. Τώρα έχει αρχίσει να εμφανίζεται και στην Αθήνα. Μιλάω για τις αρπαγές στο δρόμο κινητών τηλεφώνων, τσαντών, που γίνονται κυρίως από χρήστες ναρκωτικών. Οι ληστείες στις τράπεζες έχουν μειωθεί διότι τον τελευταίο καιρό έχουν εξιχνιαστεί κάποιες μεγάλες ληστείες που έγιναν πέρυσι και εξαφανίστηκαν κάποιες συμμορίες. Επιπλέον έχει εμφανιστεί και το οργανωμένο έγκλημα στο οποίο είχατε αναφερθεί σε προηγούμενη ερώτησή σας. Αυτά τα καινούρια φαινόμενα εμφανίζονται λόγω και των κοινωνικών προβλημάτων. Γι' αυτό πρέπει να ασχοληθούμε και με τα κοινωνικά προβλήματα και να μην έχουμε μόνο την αστυνομολαγνική προσέγγιση σε όλα τα θέματα. Έχουμε χρέος ως Kυβέρνηση και ως πολιτεία να αντιμετωπίσουμε αποφασιστικά τα κοινωνικά προβλήματα. 
Όσον αφορά την ασφάλεια συνολικότερα δεν μπορούμε να διαπραγματευόμαστε αυτό το θέμα ως χώρα. Εννοώ ότι δεν μπορούμε να διαπραγματευόμαστε την εικόνα μας σε αυτό το θέμα. Είναι υπερηφάνειά μας που η Ελλάδα έχει αυτήν την εικόνα προς τα έξω. Πρέπει δε να κάνουμε ακόμα μεγαλύτερη προσπάθεια εν όψει της διοργάνωσης των Ολυμπιακών Αγώνων, για να διατηρήσουμε αυτήν την εικόνα. Και πρέπει παίρνοντας συγκεκριμένα επιχειρησιακά μέτρα να ευχόμαστε να μη συμβεί τίποτα στη χώρα μας μέχρι το συγκεκριμένο γεγονός, ώστε να μην πληγεί το κύρος της και δημιουργηθούν αμφιβολίες κατά πόσο μπορούμε να διοργανώσουμε ασφαλείς Ολυμπιακούς Αγώνες.
Η πραγματική ασφαλής Ελλάδα προάγει την υπόθεση της ασφάλειας, ο μηδενισμός, η ισοπέδωση και η συνεχής αμφισβήτηση και το παίξιμο με τις φοβίες των απλών ανθρώπων δεν προάγει την υπόθεσή μας. 
Νομίζω ότι όλη αυτή η προσπάθεια που γίνεται και επαναλαμβάνω και πάλι επιχειρούν σήμερα πενήντα χιλιάδες άνθρωποι θρωποι στον τομέα της αστυνόμευσης και άλλες δώδεκα χιλιάδες άνθρωποι στον τομέα της αντιμετώπισης των φυσικών καταστροφών που είναι οι πυροσβέστες, σε ό,τι αφορά το Υπουργείο Δημόσιας Τάξης. Είναι αυτοί οι άνθρωποι που αγωνίζονται καθημερινά για να προάγουν την ασφαλή Ελλάδα. 
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Πρέπει, λοιπόν, να συμφωνήσουμε ότι δεν έχουν γίνει όλα απ' αυτά που έπρεπε να γίνουν. Συμφωνώ μαζί σας ότι έπρεπε να γίνουν κάποια πράγματα ακόμα πιο γρήγορα και δεν τα έχουμε πραγματοποιήσει για πάρα πολλούς λόγους. Όμως αν αμφισβητούμε τη δυνατότητά μας να τα κάνουμε, τότε δημιουργούμε το αίσθημα ανασφάλειας και στον πολίτη και στο προσωπικό μας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Πολύ λίγα πράγματα θα πω στη δευτερολογία μου τα οποία απευθύνονται ευθέως στα όσα ο Υπουργός διατύπωσε. Σε μία σύγχρονη δημοκρατία κατά τη γνώμη μου ή έτσι όπως έχει γίνει αποδεκτό το τελικό ζητούμενο είναι οι μορφές συνεργασίας. Έχω να σας πω ότι αποτυγχάνετε παρά τις καλές προθέσεις σας. Μορφές συνεργασίας αναζητούνται μεταξύ της πολιτικής ηγεσίας και αυτό θα είναι η επιτυχία και των ενστόλων εξήντα χιλιάδων ανθρώπων, αξιωματικών και οπλιτών. Δεν επιτρέπεται να μην επιβάλλεται το κλίμα της ευρυθμίας και της ηρεμίας και με την ικανοποίηση των οικονομικών αιτημάτων. Κάτι φταίει. Έκαναν πολύ εύστοχες επισημάνσεις οι συνάδελφοι σας είπα και εγώ ότι δεν επιτρέπεται η δοβλετοποίηση στην Κυβέρνηση. Δεν είπα τη λέξη από το Βήμα, τη λέω τώρα. Μπορώ να σας αποδώσω κάλλιστα ότι ο Χρυσοχοϊδης θέλει να προχωρήσει η μισθολογική εξομάλυνση και το ζητεί. Όμως δεν είναι Κυβέρνηση αυτό, διότι τους παραπέμπει στον Καϊάφα, ο Άννας στον Καϊάφα, στον Χριστοδουλάκη και γίνονται όσα γίνονται σήμερα και αυτό είναι παρωδία πολιτικής. Καταλαβαίνετε τι έγινε υπό το κράτος πιέσεων εντόνων περιλαμβανομένων και εκτρόπων που καταδικάσαμε για την τάξη. Υπεγράφη τροπολογία που δεν ικανοποιεί κανέναν και αυτό είναι αδιέξοδο πολιτικό στη γραμμή που σας είπα προηγουμένως, γιατί αναζητούνται σε μία δημοκρατία του 21ου αιώνα μορφές συνεργασίας και εδώ έχουμε τη συνεργασία με τους ενστόλους, δηλαδή τους υπαλλήλους των οποίων προΐστασθε πολιτικά. Συνεργασία με μας, όχι με την έννοια των συμφωνιών αλλά με την έννοια της αποδοχής του κλασικού διαλεκτικού σχήματος. Δεν μας ακούτε σε τίποτα. Μου κάνει εντύπωση αυτό και διερωτώμαι τι είδους εγωισμός είναι αυτός. 
Και έρχομαι να σας πω και ένα παρενθετικό που ισχύει μεταξύ Νέας Δημοκρατίας και Υπουργού Δημόσιας Τάξης. Μετά τη θεομηνία με τα χιόνια σας ζήτησα πήγαμε στην Πυροσβεστική με τον Καραμανλή και στην Αστυνομία και ρωτήσαμε τι επιχειρησιακές παρατηρήσεις έχετε, να τις πείτε στον Υπουργό σε μία έκθεση και φαντάζομαι ο Υπουργός να μας τις στείλει. Τη ζήτησα με επιστολή. Αγνοήσατε τη Νέα Δημοκρατία. Γιατί; Αλαζονεία, αυτάρκεια. Αυτό είναι το ζητούμενο;
Την επιστολή μου αυτή, προ τετραμήνου, προς τον κύριο Υπουργό Δημοσίας Τάξεως στην οποία του λέω "δώσε μας, ζήτα από τους πυροσβέστες και από τους αστυνόμους την έκθεση για ελλείψεις και παραλείψεις", την καταθέτω για τα Πρακτικά.
(Στο σημείο αυτό ο Βουλευτής κ. Βύρων Πολύδωρας καταθέτει για τα Πρακτικά την προαναφερθείσα επιστολή, η οποία έχει ως εξής:
"ΝΕΑ ΔΗΜΟΚΡΑΤΙΑ
Δευτέρα, 7 Ιανουαρίου 2002
Ο Συντονιστής της ΟΔΕ Δημόσιας Διοίκησης, Δημόσιας Τάξης και Δικαιοσύνης, κ. Β. Πολύδωρας, με αφορμή τα προβλήματα που προέκυψαν από την έντονη κακοκαιρία του τριημέρου, απέστειλε επιστολή προς τον Υπουργό Δημόσιας Τάξης κ. Μιχ. Χρυσοχοΐδη.
Ακολουθεί το πλήρες κείμενο της επιστολής:
"Κύριε Υπουργέ,
Με την παρούσα επιστολή μου, την οποία υποβάλλω εκ μέρους της Νέας Δημοκρατίας συνολικά, ήθελα να σας προτείνω να ζητήσετε από την Πυροσβεστική και από την Αστυνομία μία έκθεση αξιολόγησης της καταστάσεως (της πρωτοφανούς κακοκαιρίας του τριημέρου 4 - 7 Ιανουαρίου, με τις έντονες χιονοπτώσεις).
Ευκταίο θα ήταν να καταγραφούν στις εκθέσεις αξιολόγησης και πεπραγμένων οι ελλείψεις και παραλείψεις που παρατηρήθηκαν στη "μάχη με το χιόνι", ώστε την άλλη φορά να είμαστε περισσότερο ετοιμοπόλεμοι και αξιόμαχοι. Αναζητούνται οι ελλείψεις σε εργαλεία, ειδικότητες, προσωπικό και υποδομές με βάση την τελευταία εμπειρία. Αντίγραφα αυτών των εκθέσεων επιθυμεί να έχει η Νέα Δημοκρατία και την επιθυμία αυτή εκφράζει επισήμως δια της παρούσης".
ΒΥΡΩΝ ΠΟΛΥΔΩΡΑΣ: Η επιστολή μου αυτή με ημερομηνία 7 Ιανουαρίου είναι μορφή συνεργασίας. Εμείς ερχόμαστε εδώ και σας κάνουμε επισημάνσεις και σας λέμε, παραδείγματος χάρη ο κ. Μαρκογιαννάκης, ας προσέξουν οι αστυνόμοι. Έχουμε θέμα δολοφονίας στη Θεσσαλονίκη το οποίο έχει σοβαρή ουρά από πίσω, έχει να κάνει με τις παράνομες ελληνοποιήσεις και είναι αποκαλυπτικό σοβαρών καταστάσεων, τις οποίες εμείς ζητούμε ως Νέα Δημοκρατία να τις δει το Υπουργείο Δημοσίας Τάξεως και να είμαστε συγκεκριμένοι και να αξιοποιήσουμε όλο αυτό το δεδομένο και όλο αυτό το υλικό, για να έχουμε περισσότερο αστυνομικό αποτέλεσμα, όχι με την έννοια της ερμηνείας και της κοινωνιολογίας -τα σεβόμαστε και αυτά- αλλά επί της ουσίας. 
Θέλω, δηλαδή, να μου πείτε το ποιος έφταιγε γι' αυτό. Αξιώνω ως Αξιωματική Αντιπολίτευση, από εσάς να μου πείτε, ως Υπουργός, ότι αυτό το περιστατικό αξιοποιήθηκε αστυνομικά σε εύλογο χρόνο. Αυτό είναι Υπουργείο Δημοσίας Τάξεως, αυτό είναι δυνάμεις ασφαλείας. Παραδείγματος χάρη: Είχαν κάνει πλαστογραφίες, παράνομες πράξεις, είχαν φέρει την αδελφή της συζύγου του ως θυγατέρα του και έχουμε έναν, δύο, τρεις, τέσσερις υπευθύνους επί των οποίων οι κυρώσεις. Αυτό είναι κράτος δικαίου. Αυτό είναι αστυνομική αποτελεσματικότητα και αυτό είναι το πνεύμα ασφάλειας που ζητούν. 
Θέλω μορφή συνεργασίας ώστε -όταν λέει η Νέα Δημοκρατία "προσοχή: υπάρχει πρόβλημα με το ειδικής μορφής έγκλημα" και το αποδέχεστε και μου λέτε διάφορους τίτλους κάθε φορά, ότι έχουμε δηλαδή την αρπαγή, τη ληστεία που λέτε ότι μειώθηκαν- να μπορείτε να μας φέρετε έναν απολογισμό συνολικότερο.
Ο νους μου πηγαίνει και στα ναρκωτικά στα σχολεία και σε περιοχές -εγώ ξέρω δέκα περιοχές και εσείς θα ξέρετε περισσότερες στην Αθήνα- όπου είναι άβατο για τον αστυνόμο. Από θέατρο στην οδό τάδε μέχρι πλατεία, μέχρι γειτονιά. Δεν πρέπει να ανεχθεί η Ελληνική Αστυνομία εστίες μολύνσεως, οάσεις του κακού. Αυτά είναι καταγγελίες πολύ υπεύθυνες από πλευράς μας, συζητούμε ένα δημόσιο λόγο ο οποίος προσπαθεί να φτιάξει αυτήν τη δημοκρατική βάση των μορφών συνεργασίας που σας λέω. 
Λοιπόν, μας κατηγορείτε ότι εμείς λαϊκίζουμε; Τα είπαμε αυτά στο πρώτο μέρος της συζήτησής μας. Εμείς ειλικρινώς θέλουμε να δώσουμε τη συμβολή μας προς την κατεύθυνση της επιβολής της εννόμου δημοκρατικής τάξης, δηλαδή με νομιμότητα και με νομιμοποίηση. Δεν τα ξεχνάμε ποτέ αυτά. 
Στο διεθνές επίπεδο θέλω να σας πω ότι αναζητούνται -επειδή μεγάλωσαν τα μεγέθη και όσο κοιτάμε τι γίνεται στη Μέση Ανατολή και τη μεγάλη δραματική αφετηρία της 11ης Σεπτεμβρίου, δεν επιτρέπεται κανένας εγωϊσμός και καμία αυτάρκεια- συνεργασίες και με την Αμερική και με τους άλλους εξπέρ και με την Αγγλία και με τους άλλους εξπέρ για να οργανώσουμε την άμυνα κατά της τρομοκρατίας. Η εθνική κυριαρχία παραμένει εθνική κυριαρχία και μακάρι εκεί επάνω στις μορφές συνεργασίας η Ελληνική Αστυνομία και το Υπουργείο Δημοσίας Τάξεως να δείξει όλες τις ικανότητές του, τις ικανότητές της, δηλαδή, η Αστυνομία και το Υπουργείο Δημόσιας Τάξης.
Θέλω παραδείγματος χάρη να σας υπενθυμίσω και είσαστε εκ πλαγίου υπεύθυνος -άσχετο αυτό αλλά βρίσκεται μέσα στη Βουλή, αυτήν την ώρα- για το νομοσχέδιο για την πολιτική προστασία το οποίο εάν το βλέπατε, το βλέπατε σοβαρά, θα βλέπατε ότι δεν μπορούμε να οργανώσουμε πολιτική προστασία επιχειρησιακά. 
Σας λέω αυτόν τον τίτλο τώρα -δεν είναι της παρούσης ούτε θέλω να μου απαντήσετε, αλλά τον επικαλούμαι αυτόν τον τίτλο τώρα γιατί τα γιγνόμενα στην άλλη Αίθουσα για το νομοσχέδιο περί πολιτικής προστασίας- για να σας πω ότι δεν μπορείτε να λειτουργήσετε πολιτικά. Είσαστε διαχειριστές της απραξίας. Εσείς είσαστε κάτι καλύτερο, είσαστε απλά διαχειριστής της ρουτίνας, αλλά η Κυβέρνηση είναι διαχειριστής της απραξίας. Τα πάντα αργούν και τίποτα δεν κινείται και μάλιστα εσείς έχετε μία -χθες μου το έλεγε μία δημοσιογράφος, η Βάνα Ράπτη στην τηλεόραση- μία ιδρυματική συμπεριφορά και ζείτε περίπου με μία νοσηρή εικόνα για τον εαυτόν σας και για τα πράγματα σαν σε ίδρυμα, αυτό που λέμε αλλιώς σε γυάλινο πύργο ή κάτι τέτοιο.
Σας παρακαλούμε, λοιπόν, η πρόκληση, η πρόταση είναι: Μορφές συνεργασίας μέσα σε μια δημοκρατική συνεννόηση. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για πέντε λεπτά να τριτολογήσετε.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, παρά τις προσωπικές μου επανειλημμένες εκκλήσεις για συνεργασία μέσα στη Βουλή αλλά και εκτός Βουλής, νομίζω ότι η συνεργασία θα υλοποιηθεί κατά ένα και μοναδικό τρόπο: αν συμφωνήσουμε πάνω στα σοβαρά και μείζονα προβλήματα που αντιμετωπίζει ο τόπος, στα σοβαρά και μείζονα προβλήματα που αντιμετωπίζει ο τομέας της δημόσιας τάξης και ασφάλειας χωρίς τη λογική επαναλαμβάνω του μηδενισμού και της ισοπέδωσης που οδηγεί σε ασυνεννοησία. 
ΒΥΡΩΝ ΠΟΛΥΔΩΡΑΣ: Δεν την έχουμε. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Εσείς έχετε αυτή τη λογική δυστυχώς και την ακούσαμε εδώ προηγουμένως, την εισπράττουμε. Μάλιστα στον τομέα της δημόσιας τάξης και ασφάλειας, επειδή η ανασφάλεια είναι μια καραμέλα η οποία μπορεί να παίζει πάρα πολύ εύκολα, την επικαλείστε διαρκώς αλλά δυστυχώς σε ώτα μη ακουόντων. Ο ελληνικός λαός, οι 'Ελληνες πολίτες σήμερα γνωρίζουν πολύ καλά -το τονίζω αυτό- τις προσπάθειες που έχουν γίνει και πώς αποδίδουν αυτές. 
Δεύτερο ζήτημα. Η μείωση της εγκληματικότητας, κύριε Πολύδωρα, είναι μια πραγματικότητα. Θα γυρίσετε λίγο πίσω πριν από τρία - τέσσερα χρόνια να δείτε τι γινόταν στην Ελλάδα, ποιο ήταν το κλίμα, πώς συμπεριφέρονταν οι πολίτες, ποια ήταν η ατζέντα των μέσων ενημέρωσης, τι έπαιζαν τα μέσα ενημέρωσης εκείνη την εποχή και πώς είναι η κατάσταση σήμερα. Αυτή είναι η πραγματικότητα. Δεν μπορείτε, λοιπόν, να την αλλοιώσετε. Αυτό είναι επίτευγμα μιας προσπάθειας που έγινε από όλους τους ανθρώπους της Ελληνικής Αστυνομίας.
Τρίτο ζήτημα σχετικά με τα οικονομικά. Τονίζω και πάλι ότι έγιναν πολλά τον ενάμιση τελευταίο χρόνο. Έγιναν πάρα πολλά. Δεν τα κάναμε όλα. Δεν το υποστηρίζω αυτό. Θα συνεχίσουμε την προσπάθεια για ακόμη παραπέρα στήριξη. Αλλά εσείς δεν μπορείτε να εμφανίζεστε εδώ και να κουβαλάτε στην πλάτη σας τους ενστόλους, επαναλαμβάνω, διεκδικώντας εδώ μέσα τα αιτήματά τους. Η πολιτική ηγεσία του Υπουργείου, εγώ προσωπικά συνεννοούμαι μαζί τους, μαζί προωθούμε τα ζητήματα και μαζί τα επιλύουμε. Σήμερα λύθηκε ένα μέρος του προβλήματος το οποίο εσείς εδώ περιγράψατε με όλα αυτά τα μελανά χρώματα που ακούσαμε και τις υπερβολές. 
'Ενα είναι βέβαιο, εκείνο που χρειάζεται να γίνει σήμερα, είναι επιτέλους αυτή η συνεννόηση την οποία εγώ επαναλαμβάνω έχω ζητήσει και ορισμένες φορές τη βρήκα εδώ μέσα στην Αίθουσα αυτή από τη Νέα Δημοκρατία σε πάρα πολλά ζητήματα. Θα πρέπει, λοιπόν, να τη συνεχίσουμε συμφωνώντας σε κάποιες βασικές παραμέτρους του προβλήματος.
Και δεύτερον, ένα είναι ακόμα πιο βέβαιο ότι πρέπει να αυξήσουμε την προσπάθειά μας για να βελτιώσουμε τις συνθήκες ασφάλειας της χώρας τις συνθήκες ασφάλειας του πολίτη και την εικόνα της χώρας.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Υπουργέ.
Κηρύσσεται περαιωμένη η συζήτηση επί της υπ' αριθμόν 53/8/26.3.2002 επίκαιρης επερώτησης Βουλευτών της Νέας Δημοκρατίας προς τον Υπουργό Δημόσιας Τάξης σχετικά με θέματα αρμοδιότητας του Υπουργείου Δημόσιας Τάξης για την Ελληνική Αστυνομία.
Έχουν διανεμηθεί τα Πρακτικά της Τρίτης 19 Μαρτίου 2002 και ερωτάται το Σώμα αν τα επικυρώνει.
ΟΛΟΙ ΟΙ ΒΟΥΛΕΥΤΕΣ: Μάλιστα μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 19 Μαρτίου 2002 επικυρώθηκαν. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.24΄, λύεται η συνεδρίαση για αύριο ημέρα Τετάρτη 3 Απριλίου 2002 και ώρα 10.30', με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


 


