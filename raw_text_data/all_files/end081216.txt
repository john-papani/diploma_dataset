(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄ 
ΣΥΝΕΔΡΙΑΣΗ  ΝΔ΄
Τρίτη 16 Δεκεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί διαδικαστικού θέματος, σελ.
3. Επί προσωπικού θέματος, σελ.
4. Ειδική Ημερήσια Διάταξη:
Συζήτηση επί του κατατεθέντος πορίσματος της Εξεταστικής Επιτροπής «για τη διερεύνηση του συνόλου της υπόθεσης της Μονής Βατοπεδίου», σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεων Διαρκούς Επιτροπής:
Η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων του Υπουργείου Ανάπτυξης:
α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για συνεργασία στον τομέα της ενέργειας», σελ.
β) «Κύρωση της Σύμβασης μεταξύ της Κυβέρνησης της Ελληνικής Δημοκρατίας, του Ινστιτούτου Παστέρ και του Ελληνικού Ινστιτούτου Παστέρ», σελ.

ΟΜΙΛΗΤΕΣ
Α. Επί διαδικαστικού θέματος:
ΒΕΝΙΖΕΛΟΣ Ε., σελ.
ΚΑΚΛΑΜΑΝΗΣ Α., σελ.
ΠΑΠΑΓΕΩΡΓΙΟΥ Γ. (Ν. Εύβοιας), σελ.
ΠΑΠΑΔΗΜΗΤΡΙΟΥ Ε., σελ.
ΠΕΤΣΑΛΝΙΚΟΣ Φ., σελ.
ΡΟΒΛΙΑΣ Κ., σελ.

Β. Επί προσωπικού θέματος:
ΠΑΥΛΟΠΟΥΛΟΣ Π., σελ.
ΠΕΤΑΛΩΤΗΣ Γ., σελ.
ΡΟΒΛΙΑΣ Κ., σελ.

Γ. Επί της Ειδικής Ημερήσιας Διάταξης:
ΑΛΑΒΑΝΟΣ Α., σελ.
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΑΥΓΕΝΑΚΗΣ Ε., σελ.
ΒΕΝΙΖΕΛΟΣ Ε., σελ.
ΒΟΛΟΥΔΑΚΗΣ Μ., σελ.
ΒΟΡΙΔΗΣ Μ., σελ.
ΓΚΑΤΖΗΣ Ν., σελ.
ΔΕΝΔΙΑΣ Ν., σελ.
ΔΡΙΒΕΛΕΓΚΑΣ Ι., σελ.
ΚΑΚΛΑΜΑΝΗΣ Α., σελ.
ΚΑΛΑΝΤΖΗΣ Γ., σελ.
ΚΑΡΑΤΖΑΦΕΡΗΣ Γ., σελ.
ΚΑΡΧΙΜΑΚΗΣ Μ., σελ.
ΚΕΓΚΕΡΟΓΛΟΥ Β., σελ.
ΚΟΥΒΕΛΗΣ Φ., σελ.
ΜΑΡΚΟΓΙΑΝΝΑΚΗΣ Χ., σελ.
ΜΑΡΚΟΠΟΥΛΟΣ Κ., σελ.
ΜΠΕΝΑΚΗ-ΨΑΡΟΥΔΑ Α., σελ.
ΜΠΟΛΑΡΗΣ Μ., σελ.
ΜΠΟΥΓΑΣ Ι., σελ.
ΝΙΩΤΗΣ Γ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΓΕΩΡΓΙΟΥ Γ. (Ν. Ευβοίας), σελ.
ΠΑΠΑΚΩΣΤΑ Α., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.
ΠΑΥΛΟΠΟΥΛΟΣ Π., σελ.
ΠΕΤΑΛΩΤΗΣ Γ., σελ.
ΠΕΤΣΑΛΝΙΚΟΣ Φ., σελ.
ΠΛΕΥΡΗΣ Α., σελ.
ΡΟΒΛΙΑΣ Κ., σελ.
ΣΚΥΛΛΑΚΟΣ Α., σελ.
ΤΖΑΒΑΡΑΣ Κ., σελ.
ΤΖΑΚΡΗ Θ., σελ.
ΤΖΑΜΤΖΗΣ Ι., σελ.
ΤΣΟΥΚΑΛΗΣ Ν., σελ.
ΧΑΛΒΑΤΖΗΣ Σ., σελ.
ΧΑΤΖΗΓΑΚΗΣ Σ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΝΔ΄
      Τρίτη 16 Δεκεμβρίου 2008
      
      Αθήνα, σήμερα στις 16 Δεκεμβρίου 2008, ημέρα Τρίτη και ώρα 18.14.΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
        ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 15 Δεκεμβρίου 2008 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΝΓ΄ συνεδριάσεώς του, της Δευτέρας 15 Δεκεμβρίου 2008, σε ό,τι αφορά την ψήφιση στο σύνολο του σχεδίου νόμου: «Αναδιοργάνωση της δημοτικής αστυνομίας και ρυθμίσεις λοιπών θεμάτων αρμοδιότητας Υπουργείου Εσωτερικών.») 
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Ελευθέριο Αυγενάκη,  Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία  το Σωματείο Εργαζομένων Δακοκτονίας Νομού Λέσβου ζητεί τη χορήγηση στα μέλη του επιδόματος για βαρέα και ανθυγιεινή εργασία.
	2) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  ο Δήμος Φιγαλείας Ηλείας ζητεί τη χορήγηση πίστωσης για την κατασκευή της οδικής σύνδεσης Γιαννιτσοχώρι-Νέα Φιγαλεία.
      3) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  οι κυρίες Πολυχρονία Ρουσίδου και η Σοφία Κοσμίδου, μόνιμοι υπάλληλοι του κλάδου ΤΕ9 Βρεφονηπιοκομίας ζητούν τη χορήγηση με αναδρομική ισχύ του επιδόματος ειδικής απασχόλησης.
      4) Οι Βουλευτές Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, και Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  ο Δήμος Ταύρου καταγγέλλει τη συνεχιζόμενη αντικουμμουνιστική εκστρατεία του Ευρωπαϊκού Κοινοβουλίου.
      5) Οι Βουλευτές Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  ο Δήμαρχος Κέρκυρας ζητεί την έγκριση της τακτικής επιχορήγησης του Ν.Π.Δ.Δ. «Δημοτικοί Παιδικοί και Βρεφονηπιακοί Σταθμοί».
      6) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  ο Σύνδεσμος Συνταξιούχων Τ.Ε.Β.Ε. Νομού Κέρκυρας «Ο ΑΓΙΟΣ ΣΠΥΡΙΔΩΝ» διαμαρτύρεται για τις απαράδεκτες συνθήκες που επικρατούν στις Υπηρεσίες του Ι.Κ.Α. Κέρκυρας.
      7) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο Σύλλογος Γονέων με τρία παιδιά Νομού Πρέβεζας ζητεί το χαρακτηρισμό των τρίτεκνων οικογενειών ως πολυτέκνων και την ένταξή τους στις διατάξεις των νόμων περί πολυτεκνίας.
      8) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο Δήμος Πασσαρώνος Ιωαννίνων και άλλοι μαζικοί φορείς της περιοχής ζητούν  την απομάκρυνση υποσταθμού και πυλώνων της Δ.Ε.Η. από το Γυμνάσιο και Λύκειο Ελεούσας.
      9) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο κ. Giwrgos  Pasomenos διαμαρτύρεται για απώλεια κοινοτικών πόρων  300.000.000 ευρώ .
      10) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύνδεσμος Ελαιοκομικών Συνεταιρισμών Δήμων Κρήτης και ο Σύνδεσμος Προστασίας και Ανάδειξης του Κρητικού Ελαιολάδου διαμαρτύρεται για την καθυστέρηση αναγνώρισης του ελαιολάδου Π.Ο.Π. «Κρήτη» στην Ευρωπαϊκή Ένωση.
      11) Ο Βουλευτής Σερρών κ. ΕΥΣΤΑΘΙΟΣ  ΚΟΥΤΜΕΡΙΔΗΣ  κατέθεσε αναφορά με την οποία  η Πανκαπνεργατική Ένωση Νομού Σερρών ζητεί την καταβολή δεδουλευμένων αποδοχών από την Α.Τ.Ε. στους εργαζόμενους στην εταιρεία «A.T.I.C. A.E.».
      12) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  το Εργατικό Κέντρο Νομού Λάρισας ζητεί την άμεση πρόσληψη 60 επιτυχόντων στο διαγωνισμό πρόσληψης προσωπικού στη Δημόσια Επιχείρηση Συντήρησης Έργων.
	13) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  ο Αγροτικός Συνεταιρισμός Κυμίνων Θεσσαλονίκης ζητεί τη στήριξη του εισοδήματος των αγροτών με άμεση στρεμματική ενίσχυση, τον έλεγχο στις τιμές των γεωργικών εφοδίων κ.λπ..
      14) Η Βουλευτής Καστορίας κ. ΠΑΡΑΣΚΕΥΗ ΜΠΟΥΖΑΛΗ κατέθεσε αναφορά με την οποία  το Σωματείο Εργαζομένων στα Λιγνιτωρυχεία Βόρειας Ελλάδας της Εταιρείας «ΛΑΡΚΟ Α.Ε.» ζητεί τη λήψη μέτρων για τη συνέχιση τής λειτουργίας της πιο πάνω εταιρείας και τη διασφάλιση των θέσεων εργασίας των εργαζομένων.
      15) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο Δήμος Ζαγοράς Μαγνησίας ζητεί την άμεση αποκατάσταση του ιστορικού μνημείου «Σχολείο του Ρήγα Φεραίου» που βρίσκεται στο δήμο του.
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 11931/13-5-2008 ερώτηση του Βουλευτή κ. Κώστα Αϊβαλιώτη δόθηκε με το υπ’ αριθμ. Κ2264/141/2-6-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω σχετικής ερώτησης αναφορικά με τη φορολογική επιβάρυνση ιστορικών οχημάτων καθώς και τους τυχόν περιορισμούς κατά την εισαγωγή αυτών στην Ελλάδα, η οποία διαβιβάστηκε στην Υπηρεσία μας από το Αυτοτελές Γραφείο Κοινοβουλευτικού Ελέγχου του Υπουργείου μας με το αριθμ. πρωτ.1382/16-5-2008 υπηρεσιακό σημείωμα, σας γνωρίζουμε τα ακόλουθα:
      1. Σύμφωνα με τις διατάξεις του ισχύοντος για το έτος 2008 Κοινού Δασμολογίου των Ε.Κ (Συνδυασμένη Ονοματολογία (Σ.Ο.) των Ε.Κ, καν. (ΕΚ) 1214/2007 της 20ής Σεπτεμβρίου 2007), τα αυτοκίνητα οχήματα που είναι «συλλεκτικά αντικείμενα ιστορικού ενδιαφέροντος», κατατάσσονται στη δασμολογική κλάση 9705 του εν λόγω Κοινού Δασμολογίου, εφόσον πληρούν τις προϋποθέσεις που αναφέρονται στις Επεξηγηματικές Σημειώσεις της Συνδυασμένης Ονοματολογίας των Ε.Κ. για την κλάση αυτή.
      Οι προαναφερόμενες Επεξηγηματικές Σημειώσεις, οι οποίες και επισυνάπτονται στο παρόν, έχουν δημοσιευτεί στην «Επίσημη Εφημερίδα της Ε.Ε.», σειρά C, τεύχος 50/28-2-2006 και κατά συνέπεια εφαρμόζονται από όλα τα κράτη μέλη της Ε.Ε.
      2. Σύμφωνα με το ισχύον για το έτος 2008 Κοινό Δασμολόγιο των Ε.Κ, τα οχήματα που εισάγονται από τρίτες προς την Ε.Ε. χώρες και κατατάσσονται στην προαναφερόμενη δασμολογική κλάση 9705, εισάγονται ατελώς στην Ε.Κ (0% συντελεστής συμβατικού δασμού) και κατά συνέπεια δεν επιβαρύνονται με εισαγωγικό δασμό κατά την εισαγωγή τους στην Ελλάδα (επισυνάπτεται η σχετική σελίδα).
      3. Σύμφωνα με τις διατάξεις των άρθρων 20 και 21 του ν.2859/00, τα συλλεκτικά αντικείμενα ιστορικού ενδιαφέροντος της δασμολογικής κλάσης 9705 που εισάγονται από τρίτες προς την Κοινότητα χώρες επιβαρύνονται με ΦΠΑ, ο συντελεστής του οποίου είναι εννέα τοις εκατό (9%), επί της φορολογητέας αξίας.
      Όταν αυτά αποκτώνται από άλλο κράτος μέλος της Κοινότητας, μετά την διαπίστωση από τις αρμόδιες Τελωνειακές Αρχές ότι αυτά πληρούν τα κριτήρια χαρακτηρισμού τους ως συλλεκτικά αντικείμενα ιστορικού ενδιαφέροντος, δεν καταβάλουν ΦΠΑ στα αρμόδια Τελωνεία της χώρας μας.
      4. Τα οχήματα τα οποία δεν κατατάσσονται στη δασμολογική κλάση 9705 του Κοινού Δασμολογίου των Ε.Κ (Συνδυασμένη Ονοματολογία (Σ.Ο.) επειδή δεν πληρούνται οι ως άνω προϋποθέσεις, θεωρούνται επιβατικά οχήματα και υπάγονται στη δασμολογική κλάση 8703 του Κοινού Δασμολογίου των Ε.Κ., στα οποία σύμφωνα με τα οριζόμενα στο άρθρο 121 του Ν.2960/01(ΦΕΚ 265 Α) «Εθνικός Τελωνειακός Κώδικας)) επιβάλλεται τέλος ταξινόμησης, οι συντελεστές του οποίου προσδιορίζονται με βάση τον κυλινδρισμό του κινητήρα τους και την αντιρρυπαντική τους τεχνολογία.
      5. Όσον αφορά, τέλος, στους περιορισμούς κατά την εισαγωγή, τα εν λόγω οχήματα, τα οποία ανήκουν στην κατηγορία των πολιτιστικών αγαθών και περιλαμβάνονται στο Παράρτημα του Καν (ΕΟΚ) 3911/92 του συμβουλίου, σχετικά με την εισαγωγή των πολιτιστικών αγαθών, τον οποίο συνημμένα σας αποστέλλουμε, δεν υπόκεινται σε περιορισμούς κατά την εισαγωγή τους και δεν παρακολουθούνται μετά από αυτή.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 12026/13-5-2008 ερώτηση του Βουλευτή κ. Κώστα Αϊβαλιώτη δόθηκε με το υπ’ αριθμ. Φ900α/5864/9672/5-6-08 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 12026/13-05-2008 ερώτησης της Βουλής των Ελλήνων, που κατέθεσε ο Βουλευτής κ. Κωστής Αϊβαλιώτης, με θέμα την απονομή ηθικών αμοιβών, σας γνωρίζουμε τα ακόλουθα:
      Σύμφωνα με τις διατάξεις του άρθρου 1 του ΠΔ 146/93 «Περιγραφή, τύπος, ιεραρχική τάξη, προϋποθέσεις απονομής και διαδικασία υποβολής προτάσεων και απονομής διαμνημονεύσεων συμμετοχής σε ειρηνευτικές αποστολές», καθιερώνεται διαμνημόνευση με τίτλο «διαμνημόνευση συμμετοχής σε ειρηνευτικές αποστολές» και απονέμεται σε Έλληνες στρατιωτικούς για την ευδόκιμη συμμετοχή τους σε ειρηνευτικές αποστολές εκτός της επικράτειας.
      Επίσης, σύμφωνα με τις διατάξεις του άρθρου 6 του ως άνω ΠΔ, μετά την ολοκλήρωση της ειρηνευτικής αποστολής και τον επαναπατρισμό των στρατιωτικών, οι αρμόδιες Διευθύνσεις των Γενικών Επιτελείων, κατόπιν προτάσεως του επικεφαλής της αποστολής, συντάσσουν ονομαστικούς πίνακες με τους Αξιωματικούς, Υπαξιωματικούς και Οπλίτες που πληρούν τις προϋποθέσεις απονομής. Οι παραπάνω πίνακες εισάγονται στο Σ.Α.Γ.Ε., μέσω του ΓΕΕΘΑ/Β΄ ΚΛ/ΔΙΔΥΠ & ΟΡΓ., το οποίο εισηγείται στον Υπουργό Εθνικής Άμυνας την έκδοση απόφασης απονομής της διαμνημονεύσεως. Κατά τα λοιπά ισχύουν τα οριζόμενα στο άρθρο 7 του ΠΔ 192/1991.
      Ήδη έχουν δοθεί οι σχετικές κατευθύνσεις και το Γ.Ε.ΕΘ.Α θα επιληφθεί της διαδικασίας, ενώ επισημάνθηκε στα Γενικά Επιτελεία να αποστείλουν έγκαιρα τους ονομαστικούς πίνακες των κλάδων.
      Επιπρόσθετα, σας γνωρίζουμε ότι τυχόν καθυστερήσεις που έχουν σημειωθεί στη χορήγηση των μεταλλίων, που αντιστοιχούν στις ως άνω διαμνημονεύσεις, οφείλονται και στη χρονοβόρα διαδικασία κατασκευής και προμήθειάς τους.
      Τέλος, ειδικά για τον Στρατό Ξηράς, υπάρχει κατά την παρούσα χρονική στιγμή μία εγκύκλιος που βρίσκεται στη διαδικασία της χορήγησης και μία ακόμη η οποία εκτυπώνεται στο ΤΥΕΣ προκειμένου να κοινοποιηθεί και να χορηγηθεί στη συνέχεια η σχετική ηθική αμοιβή στους δικαιούχους.
      Ο Υπουργός
      ΕΥΑΓΓΕΛΟΣ – ΒΑΣΙΛΕΙΟΣ Ι. ΜΕΪΜΑΡΑΚΗΣ»
      3. Στην με αριθμό 10332/14-4-2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 17456/ΕΥΣ2254/9-5-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την υπ’ αρ. πρωτ. 10332 της 14-4-2008 ερώτηση του Βουλευτή κ. Β. Κεγκέρογλου, σας γνωστοποιούμε τα ακόλουθα:
      Επειδή τα Επιχειρησιακά Προγράμματα (Ε.Π.) της Προγραμματικής Περιόδου 2000-2006 ολοκληρώνονται μέσα στο έτος 2008 με ήδη ενταγμένα έργα, δεν είναι δυνατή η ένταξη νέων έργων σε αυτήν τη φάση.
      Όσον αφορά το Εθνικό Στρατηγικό Πλαίσιο Αναφοράς (ΕΣΠΑ) που καλύπτει την Προγραμματική Περίοδο 2007-2013, υπάρχουν προοπτικές ένταξης έργων βιολογικών καθαρισμών και αποχετευτικών δικτύων. Οι σχετικές εντάξεις θα ακολουθήσουν τις διατάξεις που ισχύουν για τα Διαρθρωτικά Ταμεία της Ε.Ε. που συγχρηματοδοτούν τα Επιχειρησιακά Προγράμματα του ΕΣΠΑ.
      Τα έργα ή οι ομάδες έργων επιλέγονται από τις Διαχειριστικές Αρχές, με την εφαρμογή κριτηρίων που καθορίζονται από τις Επιτροπές Παρακολούθησης των Ε.Π.. Προηγείται η δημοσίευση σχετικών προσκλήσεων προς τους δυνητικούς δικαιούχους για την υποβολή προτάσεων. Προαπαιτούμενο για τη σύνταξη και δημοσίευση της προσκλήσεων αυτών από τις Διαχειριστικές Αρχές είναι να έχει εξειδικευτεί το αντίστοιχο θέμα προτεραιότητας του κάθε Ε.Π.. Η διαδικασία εξειδίκευσης των Επιχειρησιακών Προγραμμάτων του ΕΣΠΑ βρίσκεται σε εξέλιξη.
      Από τα προαναφερόμενα προκύπτει ότι:
      α) οι Διαχειριστικές Αρχές των Επιχειρησιακών Προγραμμάτων είναι αρμόδιες για την ένταξη των έργων σε ένα Πρόγραμμα
      β) για την επιλογή των έργων, τα οποία θα ενταχθούν σε ένα Ε.Π. ακολουθείται συγκεκριμένη διαδικασία, η οποία θα είναι δυνατόν να ξεκινήσει μετά την εξειδίκευση του αντίστοιχου θέματος προτεραιότητας.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      4. Στην με αριθμό 10707/17-4-2008 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./803/9-5-2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 10707/17.4.08 ερώτησης του Βουλευτή κ. Βαΐτση Αποστολάτου και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      1. Όπως είναι γνωστό, η προβολή του ελληνικού πολιτισμού τόσο σε επίπεδο πολιτιστικής κληρονομιάς, όσο και σε επίπεδο σύγχρονου πολιτισμού μεθοδεύεται στο πλαίσιο των διακρατικών σχέσεων που η Ελλάδα, δια του Υπουργείου Πολιτισμού και στο πλαίσιο των οικονομικών δυνατοτήτων αυτού, καλλιεργεί σταθερά και επί σειρά πολλών ετών με την Ιταλία.
      Σε αυτό το πλαίσιο το Υπουργείο Πολιτισμού στηρίζει οικονομικά ένα σημαντικό Δίκτυο Τμημάτων Νεοελληνικών Σπουδών σε Ιταλικά Πανεπιστήμια, μεταξύ των οποίων και η Βενετία (στα Πανεπιστήμια των πόλεων Παλέρμο, Βενετίας, Μπάρι, Αραβακάτα ντι Ρέντα/περιοχή Καλαβρίας, Κατάνια, Λέτσε, Μιλάνο, Νάπολη, Πάδοβα, Ρώμη, Τεργέστη) για την υλοποίηση συγκεκριμένων Προγραμμάτων (π.χ. δημιουργία και εμπλουτισμός βιβλιοθηκών, οργάνωση εξειδικευμένων Συνεδρίων και Σεμιναρίων, πραγματοποίηση εκδόσεων που καλύπτουν βιβλιογραφικά κενά, υλοποίηση διεπιστημονικών και συγκριτικών Ελληνο-Ιταλικών Προγραμμάτων).
      Σε πολλές περιπτώσεις υπάρχει συνεργασία των Τμημάτων Νεοελληνικών Σπουδών στα Ιταλικά Πανεπιστήμια με τις ελληνικές κοινότητες και πολιτιστικούς και επιστημονικούς Συλλόγους ελληνικού ενδιαφέροντος στην Ιταλία για την υλοποίηση Προγραμμάτων προβολής ελληνικού πολιτισμού σε διαχρονική διάσταση, ειδικότερα στα ιταλικά σχολεία, αλλά και στην ευρύτερη περιοχή δραστηριοποίησης των φορέων αυτών, με την οικονομική στήριξη και του Υπουργείου Πολιτισμού (εκτός του Υπουργείου Εξωτερικών και του Υπουργείου Εθνικής Παιδείας και Θρησκευμάτων).
      Σημειώνεται ότι ένας μείζων φορέας για την προβολή του ελληνικού πολιτισμού, ειδικότερα στον ιταλικό χώρο, είναι, ως γνωστόν, το Ελληνικό Ινστιτούτο Βυζαντινών και Μεταβυζαντινών Σπουδών Βενετίας, το οποίο λειτουργεί 50 και πλέον έτη και με την επιστημονική του δραστηριότητα συμβάλλει τα μέγιστα για την προβολή του ελληνικού πολιτισμού στη διαχρονική του διάσταση, τόσο στην περιοχή του Βένετο όσο και σε ολόκληρη την Ιταλία. Σε αυτό το πλαίσιο το Υπουργείο Πολιτισμού στηρίζει οικονομικά τα επιστημονικά Προγράμματα του Ελληνικού Ινστιτούτου.
      Εξάλλου, προς την ίδια κατεύθυνση δραστηριοποιείται και η Εστία Ελληνισμού, την οποία ίδρυσε προσφάτως το Ελληνικό Ίδρυμα Πολιτισμού στην Τεργέστη, πόλη η οποία αποτελεί κέντρο διαχρονικής σημασίας για την παρουσία των Ελλήνων στην Ιταλία με αντίστοιχη προβολή του ελληνικού πολιτισμού και γέφυρα για τις σχέσεις με τον εκτός Ελλάδας ελληνισμό της ΝΑ Ευρώπης. Ως γνωστόν, οι δραστηριότητες του Ελληνικού Ιδρύματος Πολιτισμού στηρίζονται οικονομικά από το Υπουργείο Πολιτισμού.
      Ειδικότερα σε ό,τι αφορά στην περιοχή της Μεγάλης Ελλάδας (Magna Grecia) δραστηριοποιούνται για τη στήριξη της διαχρονικής παρουσίας του ελληνικού πολιτισμού ιστορικά Τμήματα Νεοελληνικών Σπουδών, τόσο της Κάτω lταλίας (π.χ. στο Istituto Orientale του Πανεπιστημίου της Νάπολης), όσο και της Σικελίας (π.χ. στα Πανεπιστήμια του Παλέρμο και της Κατάνιας). Προγράμματα σε αυτό το πλαίσιο στηρίζει οικονομικά το ΥΠ.ΠΟ..
      2. Για περισσότερο από έναν αιώνα δραστηριοποιείται στη χώρα μας η Ιταλική Αρχαιολογική Σχολή Αθηνών, στο πλαίσιο της οποίας διεξάγονται αρχαιολογικές έρευνες σε πολλές περιοχές της Ελλάδας από Ιταλικά Πανεπιστήμια, από το ιταλικό Εθνικό Ίδρυμα Ερευνών και από την Ιταλική Αρχαιολογική Υπηρεσία. Η συνεργασία του Υπουργείου Πολιτισμού με την Ιταλική Αρχαιολογική Σχολή έχει συμβάλλει όλο αυτό το διάστημα στην καλλιέργεια και παγίωση ισχυρών επιστημονικών σχέσεων μεταξύ των δύο κρατών.
      Παράλληλα, το 2006, ως αποτέλεσμα των συντονισμένων ενεργειών της ελληνικής και ιταλικής πλευράς, κατά τη διάρκεια επίσημης επίσκεψης του Προέδρου της Ελληνικής Δημοκρατίας κ. Κάρολου Παπούλια στην Ιταλία, τέθηκαν οι βάσεις για την ίδρυση Ελληνικής Αρχαιολογικής Σχολής στη Ρώμη. Το προηγούμενο έτος έγιναν ενέργειες για την κατασκευή ενός πρώτου πυρήνα βιβλιοθήκης, την αρχειοθέτηση, καταλογογράφηση, δημιουργία ηλεκτρονικής πληροφορικής βάσης δεδομένων εργασίας τα όποια θα χρησιμεύσουν στο ξεκίνημα της Γραμματείας της Σχολής μας στη Ρώμη και στη δημιουργία των πρώτων επαφών του Υπουργείου Πολιτισμού.
      Η Σχολή θα αποκτήσει ένα σαφές πλαίσιο λειτουργίας με την ψήφιση του σχεδίου νόμου, που καταρτίστηκε το προηγούμενο έτος από ειδική επιτροπή, σχετικά με την ίδρυση Ελληνικών Αρχαιολογικών Σχολών στο εξωτερικό.
      Τέλος, σας ενημερώνουμε ότι από το 2005, κατόπιν πρόσκλησης της ιταλικής πλευράς το Υπουργείο Πολιτισμού συμμετέχει δια της ΣΤ΄ Εφορείας Προϊστορικών και Κλασικών Αρχαιοτήτων στις ανασκαφές που διενεργεί η Ιταλική Αρχαιολογική Υπηρεσία και το Universita degli Studi di Napoli «L’ Orientale» στη Σύβαρι της Κάτω Ιταλίας, υπό τη διεύθυνση του καθηγητή και Διευθυντή της Ιταλικής Αρχαιολογικής Σχολής στην Αθήνα κ. Emmanuele Greco. Η Σύβαρι υπήρξε αποικία πόλεων της αρχαίας Αχαΐας και η προέλευση της κεραμικής αλλά και άλλων ευρημάτων της αρχαίας Συβάρεως αποτέλεσε το έναυσμα για τη συμμετοχή της ελληνικής πλευράς στην εν λόγω ανασκαφή.
      Ο Υπουργός
      ΜΙΧΑΛΗΣ ΛΙΑΠΗΣ»
      	5. Στην με αριθμό 9019/30.10.08 ερώτηση της Βουλευτού κ. Δήμητρας Αράπογλου δόθηκε με το υπ’ αριθμ. 148779/26.11.08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 9016/30-10-08 ερώτηση που κατατέθηκε στη Βουλή από τη Βουλευτή κ. Δ. Αράπογλου, σχετικά με τη λειτουργία των υπηρεσιών ψυχικής υγείας για παιδιά και εφήβους, σας γνωρίζουμε τα εξής:
      Η λειτουργία 4 Παιδοψυχιατρικών κλινικών σε Γ.Ν. Αττικής απαιτεί την προηγούμενη διοικητική διαδικασiα μεταφοράς των 4 τμημάτων του Π.Ν.Α. και του αντιστοιχούντος προσωπικού και την προώθηση των απαιτούμενων ενεργειών για την λειτουργική ανάπτυξη των κλινικών στους νέους χώρους με τον απαραίτητο εξοπλισμό και προσωπικό. Ήδη το Υπουργείο Υγείας και Κοινωνικής Αλληλεγγύης έχει ολοκληρώσει τη έκδοση των δύο πρώτων Υπουργικών Αποφάσεων (Υ5α/ΓΠ. 44364/21-05-08 και Υ5α/ΓΠ.40502/20-06-08), ενώ μέχρι την ολοκλήρωση των ενεργειών για την έναρξη λειτουργίας των παιδοψυχιατρικών τμημάτων στο Γ.Ν. Σισμανόγλειο, στο Γ.Ν. Παίδων «Π. και Α. Κυριακού» και στο Γ.Ν. Παίδων Πεντέλης, όπως αναφέρονται αναλυτικά παρακάτω, το Υ.Υ.Κ.Α. έχει ήδη εξασφαλίσει την άμεση μεταφορά της Μ.Ε.Π. από το χώρο που λειτουργεί σήμερα σε ισόγειο κτίριο επιφάνειας 346τ.μ., το οποίο γειτνιάζει με κτίριο στο οποίο λειτουργεί σήμερα η συγκεκριμένη μονάδα. Ήδη, η σχετική Αρχιτεκτονική Μελέτη και οι τεχνικές προδιαγραφές Οικοδομικών και Η/Μ εργασιών συνολικού προϋπολογισμού 120.000 ευρώ (συμπεριλαμβανομένου Φ.Π.Α.) έχουν συνταχθεί και αποσταλεί στην Α΄ Υ.Π.Ε., η οποία ανέλαβε και τη χρηματοδότηση του έργου.
      Ειδικότερα, σχετικά με τη λειτουργία του Παιδοψυχιατρικού Τμήματος στο Γ.Ν.Α. «ΣΙΣΜΑΝΟΓΛΕΙΟ» αναμένεται εντός 10ημερου η λειτουργία της Κλινικής καθόσον έχει ήδη ολοκληρωθεί η αναμόρφωση του κτιρίου και υπολείπεται η ολοκλήρωση της μεταφοράς του εξοπλισμού. Η Διοίκηση του Νοσοκομείου έχει προβλέψει προσωρινά τη λειτουργία της στο χώρο που στεγάζονταν παλαιά τα εξωτερικά ιατρεία, μέχρι την ολοκλήρωση του κυρίως έργου κατασκευής επιπλέον ορόφου άνωθεν της λειτουργούσας ψυχιατρικής κλινικής. Αναφορικά δε με το κυρίως έργο, εντός των ημερών αναμένεται η υπογραφή του αναδόχου κατασκευής του με εκτιμώμενο χρόνο αποπεράτωσης 18 μήνες από την έναρξη των εργασιών. Το προσωπικό που θα στελεχώσει το Παιδοψυχιατρικό Τμήμα αποτελείται από 13 άτομα μεταφερόμενο προσωπικό (Ιατρικό και Νοσηλευτικό) από το Π.Ν.Α. και 12 άτομα με προσωπικό που θα προσληφθεί μέσω ΑΣΕΠ από το Σισμανόγλειο Νοσοκομείο. Το Νοσοκομείο εκτιμά ότι οι προσλήψεις θα ολοκληρωθούν εντός τριών (3) μηνών.
      Σχετικά με τη λειτουργία της Παιδοψυχιατρικής Κλινικής στο Γ.Ν. Παίδων «Π. & Α. Κυριακού», αυτή προβλέπεται σύμφωνα με την ενημέρωσή μας από τη Διοίκησή του να λειτουργήσει τελικά εντός του χώρου του Νοσοκομείου και όχι σε χώρο εκτός αυτού όπως προβλεπόταν αρχικά.
      Αναφορικά με τη λειτουργία του Παιδοψυχιατρικού Τμήματος στο Γενικό Νοσοκομείο Παίδων Πεντέλης, η Διοίκηση του Νοσοκομείου έχει επιλέξει ένα κτίριο από το πρώην Αναρρωτήριο Πεντέλης συνολικού εμβαδού 431,32 τ.μ. που βρίσκεται σε απόσταση 500 μέτρων από τον κτίριο κορμό του Νοσοκομείου και για το οποίο υπάρχει ήδη σχετική παραχώρηση. Το εν λόγω κτίριο χρήζει ανακατασκευής και διαμόρφωσης και η Διοίκηση του Νοσοκομείου έχει υποβάλει σχετικά Τεχνικά Δελτία και αναμένεται η απόφαση ένταξης από το ΥΠΟΙΟ για να γίνει η δημοπράτηση του έργου από τη Νομαρχία Αθηνών. Κατά την πληροφόρησή μας από τη Διοίκηση του Π.Ν.Α. εκτιμώμενος χρόνος για να ξεκινήσει το έργο είναι ένα δίμηνο από το παρόν και έξι μήνες για την αποπεράτωσή του από το χρόνο εγκατάστασης του εργολάβου. Το Παιδοψυχιατρικό Τμήμα πρoβλέπεται να στελεχωθεί με υπηρετούν προσωπικό ιατρικό και νοσηλευτικό από το Π.Ν.Α. και δέκα άτομα προσωπικό που θα προσληφθεί από το Γ.Ν.Π.Π. Ήδη έχει ξεκινήσει η διαδικασία και ο εκτιμώμενος χρόνος πρόσληψης του προσωπικού από Το εν λόγω Νοσοκομείο είναι τρεις μήνες από το παρόν.
      Ειδικότερα για τα Ν.Π.Δ.Δ. μη κερδοσκοπικού χαρακτήρα το κόστος λειτουργίας των μονάδων τους, μετά την περίοδο συγχρηματοδότησης αρχικώς καλύπτονταν μόνο από τον κωδικό 2544 του Υπουργείου Υγείας και Κοινωνικής Αλληλεγγύης. Η ανωτέρω πηγή χρηματοδότησης έχει ενισχυθεί πλέον με άλλες δύο θεσμοθετημένες από το 2007 πηγές χρηματοδότησης και συγκεκριμένα: α) από το τέλος κοινωνικής και ανθρωπιστικής αντίληψης 2% μετά την από 18-06-2008 ενεργοποίηση της Επιτροπής Προμηθειών, και β) από την είσπραξη του ειδικoύ ενοποιημένου νοσηλίου μετά τη σύναψη των συμβάσεων των φορέων με τα ασφαλιστικά ταμεία σε επίπεδο άδειας ίδρυσης. Ήδη, η διαδικασία αυτή προωθείται μετά τις πρώτες εγκριτικές αποφάσεις των Δ-Σ. των ασφαλιστικών οργανισμών ΟΓΑ και ΙΚΑ και έχουν κληθεί οι φορείς από τους Ασφαλιστικούς Οργανισμούς για την υπογραφή των σχετικών συμβάσεων.
      Ειδικότερα, αναφορικά με την πρώτη πηγή χρηματοδότησης του κωδικού 2544 του Υ.Υ.Κ.Α., η επιχορήγηση προς τα Ν.Π.Ι.Δ. γίνεται με 4 τριμηνιαία εντάλματα προπληρωμής επί τη βάσει συγκεκριμένων προϋπολογιστικών στοιχείων των φορέων και όχι απολογιστικών (δηλαδή πραγματοποιηθεισών δαπανών), όπως κανονικά προβλέπεται στον Κώδικα Δημοσίου λογιστικού. Κατά το τρέχον έτος, το Υ.Υ.Κ.Α., και δεδομένων των πλεονασμάτων/ελλειμμάτων που εμφανίστηκαν από τα απολογιστικά στοιχεία χρήσης 2007 από το σύνολο των φορέων που προσκομίστηκαν, προχωρά στις επιχορηγήσεις στα Ν.Π.Ι.Δ. πάλι με εντάλματα προπληρωμής ανάλογα με τις εγκεκριμένες πιστώσεις και αφού ληφθούν υπόψη τα τριμηνιαία πλέον απολογιστικά στοιχεία και οι οφειλές μισθoδoσίας όλων των μονάδων ψυχικής υγείας που αυτά λειτουργούν.
      Το Υπουργείο Υγείας και Κοινωνικής Αλληλεγγύης έχει ήδη επιτύχει την αύξηση του αρχικού ποσού του κωδικού 2544 που είχε εγκριθεί για το σύνολο των δαπανών των μονάδων ψυχικής υγείας από 38.000.000 ευρώ σε 45.800.000 ευρώ, παράλληλα με την ενεργοποίηση και των άλλων δύο πηγών χρηματοδότησης, ώστε ουδέν πρόβλημα χρηματοδότησης και βιωσιμότητας να υφίσταται πλέον.
      Στο πλαίσιο της ψυχιατρικής μεταρρύθμισης του νόμου 2716/99 (Ι.Ε.Κ. 961 Α/99) και του εθνικού προγράμματος «ΨΥΧΑΡΓΩΣ» του Υπουργείου μας αναπτύσσονται και λειτουργούν μονάδες ψυχικής υγείας για παιδιά και εφήj!)ους στον τομέα της πρωτoβάθμιας, δευτεροβάθμιας και τριτoβάθμιας περίθαλψης.
      Συγκεκριμένα, στον τομέα της πρωτοβάθμιας περίθαλψης λειτουργούν :
      Α) Κέντρα Ψυχικής Υγείας που παρέχουν και παιδοψυχιατρικές υπηρεσίες στην Αττική (5), στην Ορεστιάδα, στην Αλεξανδρούπολη, στο Καρπενήσι, στη Θεσσαλονίκη (3), στα Ιωάννινα, στην Kαβάλα, στη Λάρισα, στο Βόλο, στην Καλαμάτα, στην Ξάνθη, στην Κατερίνη, στη Σάμο και στις Σέρρες.
      Β) Το Ελληνικό Κέντρο Ψυχικής Υγιεινής και Ερευνών έχει παραρτήματα σε όλη την Ελλάδα με υπηρεσίες για παιδιά και εφήβoυς και συγκεκριμένα στην Αττική, στην Πάτρα, στη Ζάκυνθο, στο Ηράκλειο, στη Θεσσαλονίκη και στο Βόλο.
      Γ) Ιατροπαιδαγωγικά Κέντρα, που αποτελούν εξειδικευμένα κέντρα για παιδιά και εφήβoυς στην Αττική (7), στη Θεσσαλονίκη (2) και στο Ηράκλειο.
      Δ) Κινητές Μονάδες, σε απομονωμένες περιοχές για παροχή υπηρεσιών ψυχικής υγείας σε παιδιά, εφήβoυς και τις οικογένειες τους από ειδικευμένο προσωπικό. Κινητές Μονάδες λειτουργούν στην Αλεξανδρούπολη, στη Ζάκυνθο, στα Ιωάννινα, στην Καρδίτσα, στα Τρίκαλα, στην Κεφαλλονιά, στην Κοζάνη, στις Κυκλάδες (3) και στη Χίο.
      Ε) Αναπτύσσονται επίσης Κέντρα Ημέρας με στόχο την αποτροπή της κοινωνικής απομόνωσης και περιθωριοποίησης του παιδιού και του εφήβoυ με ψυχικές δυσκολίες καθώς και τη βελτίωση εκείνων των δεξιοτήτων και ικανοτήτων του που επιτρέπουν την κοινωνική ενσωμάτωσή του. Επίσης, έχουν αναπτυχθεί Κέντρα Ημέρας για παιδιά με αυτισμό και αναπτυξιακές διαταραχές στην Αττική (9), το Μεσολόγγι, τη Θεσσαλονίκη, τη Λάρισα και την Καλαμάτα και για παιδιά - εφήβoυς με ψυχικές διαταραχές στην Αττική (1).
      Στον τομέα της δευτεροβάθμιας περίθαλψης λειτουργούν Παιδοψυχιατρικά Τμήματα στα Γενικά Νοσοκομεία της Αττικής (2), της Αλεξανδρούπολης, του Ηρακλείου, της Πάτρας και της Θεσσαλονίκης (3).
      Επίσης, πρόκειται να λειτουργήσουν τέσσερα (4) Παιδοψυχιατρικά Τμήματα με μεταφορά από το Παιδοψυχιατρικό Νοσοκομείο Αττικής (ήταν το μόνο Νοσοκομείο για παιδιά και εφήβoυς που παρείχε και ιδρυματικού τύπου περίθαλψη και Το οποίο έχει ολοκληρώσει την κατάργηση των ασυλιακών του εγκαταστάσεων, πλην της Μονάδας Επειγόντων Περιστατικών) στα Γενικά Νοσοκομεία Ασκληπιείο Βούλας (Τμήμα Eφήβων), Παίδων Πεντέλης, Σισμανόγλειο (Τμήμα Eφήβων) και Παίδων «Αγλαΐα Κυριακού» .
      Στον τομέα της τριτοβάθμιας περίθαλψης αναπτύσσονται ξενώνες για παιδιά και εφήβους με ψυχικές δυσκολίες διαφόρων διαγνωστικών κατηγοριών όπως παρατηρητικότητα. αυτιστικές και άλλες εξελικτικές δυσκολίες, ανορεξία, κλπ. Συγκεκριμένα, έχουν αναπτυχθεί οι ακόλουθες δομές:
      Α. Ξενώνες (2) και Οικοτροφείο (1) για παιδιά-εφήβους με αυτισμό στην Αττική, στη Λάρισα και στη Ζίτσα Ιωαννίνων
      Β. Ξενώνες (3) για παιδιά-εφήβους με ψυχικές διαταραχές στην Αθήνα
      Γ. Ξενώνας εφήβων με εναντιωματική συμπεριφορά στην Αθήνα, και
      Δ. Ξενώνας παιδιών ψυχικά ασθενών γονέων.
      Αναφορικά με τα μέτρα για τη διασφάλιση της εύρυθμης λειτουργίας τους, σας γνωρίζουμε ότι έχουν εγκριθεί για προκήρυξη 51 θέσεις παιδοψυχιάτρων και 49 ψυχιάτρων καθώς και 997 θέσεων λοιπού προσωπικού από το 2005 έως τα τέλη του 2007 σε Κέντρα Ψυχικής Υγείας με ιατροπαιδαγωγικές Υπηρεσίες, ψυχιατρικά τμήματα ενηλίκων και εφήβων Γενικών Νοσοκομείων και σε ιατροπαιδαγωγικά Κέντρα προκειμένου να στελεχωθούν οι μονάδες αυτές με εξειδικευμένο προσωπικό.
      Εκτός των ανωτέρω υπηρεσιών στο πλαίσιο της Δ' Προγραμματικής Περιόδου στον τομέα «Ψυχική Υγεία - Ψυχιατρική Μεταρρύθμιση» πρόκειται να:
      Α) λειτουργήσουν Κέντρα Ψυχικής Υγείας με ιατροπαιδαγωγικές Υπηρεσίες και ιατροπαιδαγωγικά Κέντρα σε όλη σχεδόν την χώρα, τα οποία θα καλύψουν τις ανάγκες ψυχικής υγείας παιδιών και εφήβων,
      Β) υλοποιηθούν προγράμματα πρόληψης των διαταραχών σε μαθητές στο πλαίσιο οριζόντιων - διατομεακών προγραμμάτων πρόληψης των διαταραχών σε επιλεγμένους πληθυσμούς «υψηλού κινδύνου».
      Επιπροσθέτως, στο πλαίσιο της υλοποίησης του Ε.Π. «Υγεία-Πρόνοια» προβλέπεται η ανάπτυξη επιδημιολογικού χάρτη της χώρας για παιδιά, εφήβους και ενηλίκους. Η διενέργεια ψυχιατρικής επιδημιολογικής μελέτης για όλη την ελληνική επικράτεια είναι απαραίτητη για τον βέλτιστο σχεδιασμό εθνικών δράσεων.
      Τέλος, όσον αφορά ερώτηση του Συνηγόρου του Πολίτη για την κατάσταση που επικρατεί, σας διαβιβάζουμε την σχετική απάντηση του Υπουργείου μας.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      6. Στην με αριθμό 4611/17-1-08 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 7017/4/7808/8-2-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Β. Οικονόμου, σας γνωρίζουμε ότι τα στατιστικά στοιχεία της εγκληματικότητας, που ανακοινώνονται από το Αρχηγείο της Αστυνομίας, προέρχονται από τις μηνιαίες αναφορές των αστυνομικών Υπηρεσιών της χώρας, σύμφωνα με την υπ' αριθ. 3002/10/71-ι από 08-01-1999 διαταγή του Αρχηγείου. Τα στοιχεία αυτά αφορούν σε 19 κύρια εγκλήματα που διαπράττονται στη χώρα μας και τα οποία καταγράφονται στο Βιβλίο Αδικημάτων και Συμβάντων των Υπηρεσιών και αναφέρονται τηλεομοιοτυπικά απευθείας στο Αρχηγείο. Για τον έλεγχο της ορθότητας των στατιστικών στοιχείων που αναφέρονται μηνιαίως, γίνεται αντιπαραβολή αυτών με ηλεκτρονική εφαρμογή (εφαρμογή «Υποδείγματος 1»), όπου αποθηκεύονται, αυτοματοποιημένα (ηλεκτρονικά), τα στοιχεία των προαναφερόμενων σηματικών αναφορών που υποβάλλονται καθημερινά επίσης προς το Αρχηγείο, από όλες τις Υπηρεσίες επιπέδου Αστυνομικού Σταθμού και άνω. Με τη διαδικασία αυτή αποκλείεται κάθε περίπτωση αυθαίρετης αλλαγής των συγκεντρωτικών στατιστικών δεδομένων.
      Στο σημείο αυτό πρέπει να επισημάνουμε ότι τα στατιστικά στοιχεία για τις κλοπές, που επικαλείται στην ερώτηση ο κ. Βουλευτής, αφορούν σύγκριση εκείνων του έτους 1999 με αυτά του πρώτου 9μήνου του 2007, που είχαν δοθεί στη δημοσιότητα τον Οκτώβριο του παρελθόντος έτους. Ως εκ τούτου, δεν είναι δυνατόν να εξαχθούν συμπεράσματα για μείωση του συγκεκριμένου εγκλήματος, ούτε υπήρξε πρόθεση, από μέρους της Αστυνομίας, να γίνει σύγκριση στατιστικών στοιχείων διαφορετικών χρονικών διαστημάτων, δηλαδή 9μήνου 2007 με προηγούμενα έτη (12 μήνες). Άλλωστε, τα στατιστικά στοιχεία της εγκληματικότητας αναρτώνται στο διαδικτυακό τόπο του Υπουργείου μας και επομένως ο κάθε ενδιαφερόμενος έχει πρόσβαση σε αυτά. Προ ημερών αναρτήθηκαν στον εν λόγω τόπο τα στοιχεία του έτους 2007, τα οποία είναι ασφαλώς συγκρίσιμα με αυτά των προηγούμενων ετών. Για την πληρέστερη ενημέρωσή σας, σας διαβιβάζουμε πίνακα των κλοπών-διαρρήξεων που έλαβαν χώρα ~την περιοχή της Γενικής Αστυνομικής Διεύθυνσης Αττικής, κατά τα έτη 1998 έως 2007. Επίσης σας διαβιβάζουμε πίνακες με τα στοιχεία εγκληματικότητας στις περιοχές των Διευθύνσεων Αστυνομίας Βορειοανατολικής, Νοτιοανατολικής και Δυτικής Αττικής, κατά τα έτη 2003 έως 2007.
      Σε ό,τι αφορά την αντιμετώπιση της εγκληματικότητας στην Ανατολική Αττική, αλλά και στην υπόλοιπη χώρα, σας πληροφορούμε ότι η διασφάλιση της δημόσιας τάξης και ασφάλειας και η εμπέδωση αισθήματος ασφάλειας στους πολίτες αποτελεί βασικό στόχο και καθημερινή επιδίωξη του Υπουργείου μας και κύρια αποστολή της Ελληνικής Αστυνομίας. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, αξιώνοντας διαρκώς αναβάθμιση της ποιότητας των παρεχομένων αγαθών και υπηρεσιών, το Υπουργείο μας, με ιδιαίτερη ευαισθησία και υπευθυνότητα, εφαρμόζει την πολιτική δημόσιας τάξης και ασφάλειας που έχει σχεδιάσει με προοπτική αποτελεσματικότητας σε τοπικό και εθνικό επίπεδο.
      Για το έτος 2007, ο σχεδιασμός της πολιτικής δημόσιας τάξης και ασφάλειας βασίστηκε σε εμπεριστατωμένη μελέτη και ανάλυση των δεδομένων της εγκληματικότητας, της διαφοροποίησης των ποιοτικών χαρακτηριστικών των διαπραττόμενων εγκλημάτων, των επιστημονικών ερευνών, των απόψεων κοινωνικών φορέων και πολιτών και της διεθνούς εμπειρίας. Εξετάστηκε, επίσης, η απόδοση και η αποτελεσματικότητα των αστυνομικών Υπηρεσιών, ενώ ελήφθησαν υπόψη οι απόψεις και οι προτάσεις των διευθυντών των Υπηρεσιών μας.
      Ο κεντρικός στρατηγικός στόχος της πολιτικής δημόσιας τάξης και ασφάλειας για το έτος 2007 ήταν «Αστυνομία με ανθρώπινο πρόσωπο και νόμιμη δράση». Για την επίτευξη του στόχου αυτού αναπτύχθηκαν δράσεις, στηριζόμενες στο τρίπτυχο της πρόληψης των εγκλημάτων, της καταστολής και της συνεργασίας με τις Υπηρεσίες άλλων Υπουργείων, τους πολίτες, τους Ο.Τ.Α. και άλλους φορείς, αποσκοπώντας στην αποτελεσματικότητα της Αστυνομίας στην πρόληψη, τη μείωση των εγκλημάτων και την εξιχνίαση αυτών, την καλύτερη και αποτελεσματικότερη αστυνόμευση, την πληρέστερη εξυπηρέτηση των πολιτών και την αναβάθμιση του προσφερόμενου έργου.
      Στο πλαίσιο αυτό, από τις αρμόδιες περιφερειακές αστυνομικές Υπηρεσίες, εκπονήθηκαν ειδικά και στοχευμένα σχέδια δράσης, εναρμονισμένα με τις ειδικές συνθήκες και ιδιαιτερότητες της κάθε περιοχής και προσαρμοσμένα στο προσωπικό, τα μέσα και τους πόρους που αυτές διαθέτουν, για την αντιμετώπιση των ιδιαίτερων μορφών εγκληματικότητας κατά τόπους και των αστυνομικών προβλημάτων των περιοχών ευθύνης τους.
      Για την υλοποίηση των στόχων και προτεραιοτήτων που τέθηκαν, επανακαθορίσθηκε το πλαίσιο λειτουργίας για τις πεζές και εποχούμενες περιπολίες και τον «Αστυνομικό της Γειτονιάς», προγραμματίσθηκε η συγκρότηση Συνεργείων Αστυνομικών Ελέγχων, χαρτογραφήθηκαν οι εγκληματογόνες περιοχές και εκπονήθηκαν ολοκληρωμένα σχέδια δράσεων αστυνόμευσης σε όλη τη χώρα. Στο πλαίσιο αυτό εφαρμόστηκαν ολοκληρωμένα προγράμματα αστυνόμευσης, με καθορισμό τοπικών στόχων και προτεραιοτήτων και τοπικό σχεδιασμό μέχρι και σε επίπεδο Αστυνομικού Τμήματος. Τα εν λόγω σχέδια δράσης αξιολογήθηκαν ανά τετράμηνο, με βάση τα κριτήρια και τις κατευθύνσεις που δίδονται κάθε φορά. από το Αρχηγείο της Ελληνικής Αστυνομίας, ενώ πρόσφατα προς τις περιφερειακές Υπηρεσίες δόθηκαν ειδικότερες κατευθύνσεις για τη λήψη πρόσθετων μέτρων, όπου η εμφανής αστυνόμευση κατέχει κυρίαρχη θέση.
      Πέραν αυτών, πρέπει να επισημάνουμε ότι η πολιτική δημόσιας τάξης και ασφάλειας, την οποία εφαρμόζουμε ήδη από το έτος 2007, στο ενιαίο Υπουργείο Εσωτερικών, στηρίζεται στην αποτελεσματική διάθεση των κάθε είδους οργάνων της δημόσιας τάξης στην υπηρεσία του Ανθρώπου και του Πολίτη, με πλήρη σεβασμό των δικαιωμάτων του. Η φιλοσοφία αυτή παραμένει στον κορμό της πολιτικής μας και κατά το σχεδιασμό του Προγράμματος Πολιτικής Δημόσιας Τάξης και Ασφάλειας 2008-2010, ο οποίος περιλαμβάνει εξειδικευμένα σχέδια δράσης με ποσοτικούς και ποιοτικούς στόχους, σύμφωνα με τις σύγχρονες συνθήκες και απαιτήσεις που έχουν διαμορφωθεί τόσο στο εθνικό όσο και στο διεθνές περιβάλλον ασφάλειας.
      Βασικές αρχές της πολιτικής μας, μεταξύ άλλων, αποτελούν:
      -Η σφυρηλάτηση σχέσεων εμπιστοσύνης της Ελληνικής Αστυνομίας με τους πολίτες, με σκοπό τη διαμόρφωση σχέσεων αμοιβαιότητας και την εμπέδωση της ευρύτερης δυνατής κοινωνικής αποδοχής-σύνεσης στις προληπτικές και κατασταλτικές δράσεις της Αστυνομίας.
      -Η ουσιαστική συνεργασία με τους φορείς της τοπικής Αυτοδιοίκησης μέσα από την αξιοποίηση του υπάρχοντος θεσμικού πλαισίου (Τοπικά Συμβούλια Πρόληψης Παραβατικότητας, μνημόνια συνεργασίας με Δημοτική Αστυνομία).
      -Η βελτίωση των υποδομών και ο εκσυγχρονισμός των μεθόδων έρευνας, συλλογής και αξιοποίησης πληροφοριών, για την καταπολέμηση ιδίως του οργανωμένου εγκλήματος.
      	Στα πλαίσια αυτά, για την πρόληψη της εγκληματικότητας και εμπέδωση του αισθήματος ασφαλείας στους πολίτες, προωθούνται, μεταξύ άλλων, τα ακόλουθα μέτρα:
      	-Εμφανής αστυνόμευση-επιτήρηση και έλεγχοι σε πολυσύχναστους χώρους και ιδιαίτερα σε χώρους όπου κινούνται ανήλικοι.
      	-Ανάπτυξη επαφών και συνεργασίας με εξειδικευμένους σε θέματα ανηλίκων, ιδιωτικούς και δημόσιους φορείς.
      	-Ευαισθητοποίηση της κοινής γνώμης και ιδίως της νεολαίας και ενημέρωση για τα ναρκωτικά και την παιδική πορνογραφία.
      -Ενημέρωση για το ηλεκτρονικό έγκλημα και την ψηφιακή ασφάλεια, καθώς και για τους κινδύνους χρήσης του διαδικτύου από ανηλίκους (σεξουαλική εκμετάλλευση, παρότρυνση τους σε ακραίες ενέργειες όπως αυτοκτονίες, λήψη ναρκωτικών κ.λπ.).
      Παράλληλα θα καταβληθεί προσπάθεια, για την περαιτέρω ενίσχυση με προσωπικό των Υπηρεσιών της Γενικής Αστυνομικής Διεύθυνσης Αττικής, κατά τις τακτικές μεταθέσεις του τρέχοντος έτους, αλλά και με νέους αστυνομικούς που θα εξέλθουν των Σχολών, προκειμένου να καλυφθούν τα ελλείμματα που εμφανίζουν στη δύναμή τους πολλές Υπηρεσίες της.
      Τέλος πρέπει να σημειώσουμε ότι πρώτιστο μέλημά μας είναι η βελτίωση της καθημερινότητας του πολίτη, η αποτελεσματική θωράκιση και προστασία του, η εμπέδωση αισθήματος ασφάλειας και εμπιστοσύνης στα Σώματα Ασφαλείας ως εγγυητών των δικαιωμάτων του. Το προαναφερόμενο Πρόγραμμα Πολιτικής Δημόσιας Τάξης και Ασφάλειας 2008-2010 παρέχει όλα τα επιχειρησιακά εχέγγυα για την ευόδωση αυτών των στόχων και την εξασφάλιση της κοινωνικής ειρήνης και συνοχής.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      7. Στην με αριθμό 11164/30-4-2008 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. Δ13/Β/Φ525/11412/19-5-2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω σχετικής ερώτησης που κατέθεσε στη Βουλή των Ελλήνων η Βουλευτής κα Ε. Τσουρή, σας διαβιβάζουμε το υπ' αριθ. 2511/12.5.2008 έγγραφο της Δημοσίας Επιχείρησης Ηλεκτρισμού (ΔΕ Η Α.Ε.), με το οποίο δίδεται απάντηση στα θιγόμενα στην ανωτέρω ερώτηση θέματα.
    Ο Υπουργός
    ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 1143/29-4-2008 ερώτηση του Βουλευτή κ. Σπυρίδωνος – Άδωνι Γεωργιάδη δόθηκε με το υπ’ αριθμ. Δ16/Φ15/12215/942/20-5-2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης 11143/29.4.2008 που κατέθεσαν στη Βουλή των Ελλήνων οι Βουλευτές κ. Σ. Α. Γεωργιάδης κ.λπ. και όσον αφορά τα ζητήματα που θίγονται, θέτουμε υπόψη σας τα ακόλουθα:
      Κατ' αρχήν όσον αφορά το ενδεχόμενο χρήσης της πυρηνικής ενέργειας στη χώρα μας, επισημαίνεται η πάγια θέση της κυβέρνησης και του Υπουργείου Ανάπτυξης, η οποία έχει εκφρασθεί επανειλημμένα και κατηγορηματικά τόσο στο εσωτερικό όσο και σε όλα τα διεθνή fora, σύμφωνα με την οποία η Ελληνική Ενεργειακή πολιτική δεν περιλαμβάνει τη χρήση της πυρηνικής ενέργειας στην ηλεκτροπαραγωγή.
      Οι λόγοι που συνηγορούν στον αποκλεισμό της χρήσης πυρηνικής ενέργειας στην χώρα μας εδράζονται σε κριτήρια οικονομικά, περιβαλλοντικά και κοινωνικά.
      Σε σχέση με το δεύτερο ερώτημα και ειδικότερα όσον αφορά τον μελλοντικό σχεδιασμό του Υπουργείου Ανάπτυξης επισημαίνουμε ότι, η Κυβέρνηση και το Υπουργείο Ανάπτυξης τα τελευταία χρόνια προωθούν μέσα από συγκροτημένες πολιτικές, στρατηγική και σχέδια δράσης αφενός την περαιτέρω διείσδυση του φυσικού αερίου στο ενεργειακό ισοζύγιο της χώρας αφετέρου τη βέλτιστη αξιοποίηση του διαθέσιμου ενεργειακού δυναμικού που φιλικές προς το περιβάλλον (Αιολικούς, Φωτοβολταϊκούς και προέρχεται από πηγές Υβριδικούς σταθμούς).
    Ο Υπουργός
    ΧΡΗΣΤΟΣ ΦΩΛΙΑΣ»
      9. Στην με αριθμό 12141/14-5-2008 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. Β-13-323/4-6-2008 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Γ. Σούρλας, με θέμα «Σύσταση Χρηματιστηρίου αγροτικών προϊόντων», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε ότι η λειτουργία δημοπρατηρίων για τα αγροτικά προϊόντα μπορεί να βοηθήσει στην κατεύθυνση της εύρυθμης λειτουργίας της αγοράς. Το Υπουργείο Ανάπτυξης αντιμετωπίζει, μάλιστα, θετικά το συγκεκριμένο θεσμό καθώς μπορεί να, βοηθήσει στη διευκόλυνση πρόσβασης των παραγωγών στις μεγάλες αγορές.
      Σημειώνεται ότι, ήδη σε περιοχές της χώρας λειτουργούν δημοπρατήρια (π.χ. Κρήτη), στα οποία διατίθεται, αντίστοιχα, η παραγωγή αγροτικών προϊόντων.
      Παράλληλα, σημειώνεται ότι στο πλαίσιο των 41 μέτρων έχει ήδη προωθηθεί:
      - Η υποχρεωτική διακίνηση αγροτικών προϊόντων από χονδρεμπόρους προς λιανοπωλητές μόνον σε Κεντρικές Αγορές ή πιστοποιημένους επαγγελματικούς χώρους.
      - Η λειτουργία Παρατηρητηρίου Τιμών (θα τεθεί σε λειτουργία το Σεπτέμβριο).
      - Η δημιουργία Μητρώου Συσκευαστηρίων.
      - Η δημοσιοποίηση από τις ιστοσελίδες των Κεντρικών Αγορών Αθήνας -Θεσσαλονίκης των τιμών χονδρικής.
      Ταυτόχρονα προωθείται και η Θέσπιση Μητρώου Διακινητών Οπωροκηπευτικών και Φρούτων, για παραγωγούς και εμπόρους με στόχο τόσο την προστασία του εισοδήματος των παραγωγών, όσο και των καταναλωτών.
    Ο Υφυπουργός
    ΓΕΩΡΓΙΟΣ ΒΛΑΧΟΣ»
     10. Στην με αριθμό 12065/13.5.2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 7017/4/8367/5.6.2008 έγγραφο από τον Yφυπουργό Εσωτερικών, η ακόλουθη απάντηση:
      « Σε απάντηση της ανωτέρω ερώτησης, που κατέθεσε ο Βουλευτής κ. Κ. Βελόπουλος, σας γνωρίζουμε ότι, για την αστυνόμευση και την αντιμετώπιση της εγκληματικότητας στη Θεσσαλονίκη, έχουν εκπονηθεί και εφαρμόζονται από τις Υπηρεσίες της Γενικής Αστυνομικής Διεύθυνσης Θεσσαλονίκης ειδικά σχέδια δράσης, με έμφαση στην εμφανή αστυνόμευση σε όλες τις περιοχές. Στην κατεύθυνση αυτή, οι Υπηρεσίες μας παρακολουθούν την εξέλιξη της εγκληματικότητας σε κάθε περιοχή και αναπροσαρμόζουν το σχεδιασμό τους, όπου και όποτε αυτό επιβάλλεται, παρεμβαίνοντας με ενισχυτικές δράσεις κυρίως στις περιοχές που παρουσιάζουν ιδιαίτερο πρόβλημα.
      Ειδικότερα, ο Δήμος Συκεών αστυνομεύεται από το Αστυνομικό Τμήμα και το Τμήμα Ασφαλείας Συκεών, τα οποία έχουν στελεχωθεί με το αναγκαίο για την εκπλήρωση της αποστολής τους αστυνομικό προσωπικό, βάσει προγράμματος που έχει εκπονηθεί, ώστε να επιτυγχάνεται η συνεχής και έντονη παρουσία της Αστυνομίας και η άμεση επικοινωνία με τους πολίτες και τους φορείς. Παράλληλα στην εν λόγω περιοχή δραστηριοποιούνται και οι λοιπές Υπηρεσίες της Γενικής Αστυνομικής Διεύθυνσης Θεσσαλονίκης για θέματα αρμοδιότητάς τους, ενώ σημαντική είναι και η δράση των Ομάδων Πρόληψης και Καταστολής της Εγκληματικότητας (Ο.Π.Κ.Ε.) και Ελέγχου και Πρόληψης των Τροχαίων Ατυχημάτων (Ο.Ε.Π.Τ.Α.), καθώς και του 10μελούς Κινητού Τμήματος, αποστολή των οποίων είναι η προγραμματισμένη και στοχευμένη επέμβαση, με ιδιαίτερη έμφαση γύρω από τις εγκαταστάσεις και επιχειρήσεις κοινής ωφέλειας, καθώς και τους λοιπούς δημόσιους χώρους (πάρκα, αλσύλια, παιδικές χαρές κ.λπ.).
      Στο σημείο αυτό πρέπει να επισημανθεί ότι η εγκληματικότητα στην ανωτέρω περιοχή δεν παρουσιάζει έξαρση και δεν διαφοροποιείται από αυτή άλλων περιοχών της Θεσσαλονίκης, σύμφωνα με τα υφιστάμενα στατιστικά στοιχεία και σε καμία περίπτωση η κατάσταση δεν εμπνέει ιδιαίτερη ανησυχία στους κατοίκους. Ειδικότερα, σε ό,τι αφορά τις αναφερόμενες στην ερώτηση φθορές-υλικές ζημιές σε παιδικές χαρές, σας ενημερώνουμε ότι ο Δήμος Συκεών με την από 09-04-2008 εmστολή του ενημέρωσε τις αστυνομικές Υπηρεσίες γενικά για φθορές που προκαλούνται από άτομα που συγκεντρώνονται στους εν λόγω χώρους, ενώ δεν καταγγέλθηκε έως σήμερα περίπτωση πρόκλησης φθοράς-ζημιάς σε συγκεκριμένη παιδική χαρά του οικείου Ο.Τ.Α.
      Με αφορμή και τα ανωτέρω, στις αρμόδιες Υπηρεσίες μας δόθηκαν πρόσθετες εντολές και οδηγίες, για περαιτέρω δραστηριοποίηση του προσωπικού και εντατικοποίηση των αστυνομικών ελέγχων στους προαναφερόμενους χώρους, ώστε να αποτραπεί η διάπραξη παρόμοιων πράξεων στο μέλλον, σε συνεργασία με τον οικείο Ο.Τ.Α..
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     11. Στην με αριθμό 11300/6.5.2008 ερώτηση του Βουλευτή κ.  Χαράλαμπου Καστανίδη δόθηκε με το υπ’ αριθμ. Φ900α/5851/9652/30.5.2008 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 11300/06-05-2008 Eρώτησης της Βουλής των Ελλήνων, που κατέθεσε ο Βουλευτής κ. Χάρης Καστανίδης, με θέμα την προετοιμασία για την πρόληψη δασικών πυρκαγιών, σας γνωρίζουμε τα ακόλουθα:
      Η ευθύνη και ο επιχειρησιακός σχεδιασμός της καταστολής των πυρκαγιών στα δάση και στις δασικές εκτάσεις έχει ανατεθεί στο Πυροσβεστικό Σώμα, με τον Νόμο 2612/98/(ΦΕΚ 112).
      Οι Ένοπλες Δυνάμεις συνδράμουν στο έργο της δασοπροστασίας δια της διαθέσεως προσωπικού και μέσων, όπως καθορίζεται στην Κ-Υ.Α υπ. αρ. 12030Φ 109.1110/5/99 (ΦΕΚ 713/19/5/99 τεύχος Β΄).
      	Αναφορικά με τη σχεδίαση αντιμετώπισης πυρκαγιών για το έτος 2008, όσον αφορά τις Ε.Δ., επισημαίνονται τα παρακάτω:
      · Έχει δοθεί εντολή να μη χρησιμοποιούνται κατά τη διάρκεια του καλοκαιριού, σε βολές ή ασκήσεις με πραγματικά πυρά, πυρομαχικά που είναι δυνατόν να προκαλέσουν πυρκαγιές (όπως εμπρηστικά, καπνογόνα λευκού φωσφόρου, φωτιστικά, φωτοβολίδες, κροτίδες λάμψης, τροχιοδεικτικά κ.λ.π.), ιδιαίτερα σε εύφλεκτες περιοχές.
      . Όσον αφορά στην εκτέλεση βολών από αεροσκάφη της Π.Α. στα πεδία βολής, έχει δοθεί εντολή να μη γίνεται χρήση πραγματικών πυρομαχικών αλλά να επιτρέπεται η χρήση εκπαιδευτικών πυρομαχικών.
      . Λαμβάνονται όλα τα απαραίτητα μέτρα αποφυγής προκλήσεως πυρκαγιάς από τα στρατιωτικά οχήματα που κινούνται μέσα ή πλησίον δασικών περιοχών.
      . Ήδη έχει λάβει χώρα (και θα συνεχιστεί καθ' όλη τη διάρκεια της αντιπυρικής περιόδου) η αποψίλωση της βλάστησης μέσα και γύρω από τις στρατιωτικές εγκαταστάσεις, με ιδιαίτερη σχολαστικότητα σε αυτές που γειτνιάζουν με δάση, δασύλλια κ.λπ..
      . Έχουν δοθεί κατάλληλες οδηγίες σε Γ.Ε.Σ., Γ.Ε.Ν., Γ.Ε.Α., ώστε παράλληλα με τις εκπαιδευτικές πτήσεις των εναερίων μέσων, τους πλόες των πολεμικών πλοίων και τις μετακινήσεις των τμημάτων του Στρατού Ξηράς να διενεργείται επιτήρηση των εγγύς περιοχών (όπου τα μέσα και τα τμήματα αυτών δραστηριοποιούνται) και να αναφέρεται πάραυτα οποιαδήποτε εστία πυρκαγιάς, προς ανάληψη περαιτέρω μέτρων καταπολέμησης αυτής από τις πυροσβεστικές δυνάμεις.
      Τέλος, βρίσκονται σε ετοιμότητα προσωπικό και μέσα των Ενόπλων
      Δυνάμεων ανά νομαρχιακή αυτοδιοίκηση, για από 1ης Μαίου έως 31ης Οκτωβρίου 2008 ανάληψη δράσης για αντιμετώπιση δασικών πυρκαγιών.
      Κατά τα έτη 2006 και 2007 το Γ.Ε.Α. διέθεσε τα παρακάτω πτητικά μέσα αεροπυρόσβεσης:
      . 2006: Δεκατέσσερα (14) αεροσκάφη τύπου CL-215, εννέα (9) τύπου CL-415, δεκαοχτώ (18) τύπου PEZETEL και τέσσερα (4) τύπου GRUMMAN.
      . 2007: Δεκατρία (13) αεροσκάφη τύπου CL-215, εννέα (9) τύπου CL-415, δεκαοχτώ (18) τύπου PEZETEL και τέσσερα (4) τύπου GRUMMAN.
      Αντίστοιχα, για το τρέχον έτος, το Γ.Ε.Α. διαθέτει αντίστοιχα δεκατρία (13) αεροσκάφη τύπου CL-215, οκτώ (8) τύπου CL-415, δεκαοχτώ (18) τύπου PEZETEL και τέσσερα (4) τύπου GRUMMAN.
      Το πτητικό έργο της Π.Α. κατά τα έτη 2006 και 2007 φαίνεται συγκεντρωτικά στους συνημμένους πίνακες τους οποίους σας καταθέτουμε (Σχετικό 1), στους οποίους αναγράφεται επίσης αναλυτικά το κόστος συντήρησης, ανταλλακτικών, καυσίμων κάι αποζημίωσης των πληρωμάτων ανά ώρα πτήσης όλων των πτητικών μέσων που διατέθηκαν.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
    ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην 
    ΕΙΔΙΚΗ ΗΜΕΡΗΣΙΑ ΔΙΑΤΑΞΗ
    ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ
    Συζήτηση, σύμφωνα με το άρθρο 148 του Κανονισμού της Βουλής, επί του κατατεθέντος πορίσματος της Εξεταστικής Επιτροπής «για τη διερεύνηση του συνόλου της υπόθεσης της Μονής Βατοπαιδίου», που ανακοινώθηκε στη Βουλή στις 15 Δεκεμβρίου 2008.
    Η Εξεταστική Επιτροπή, η οποία κατέληξε στο υπό συζήτηση πόρισμα, συνεστήθη με ομόφωνη απόφαση της Ολομέλειας της Βουλής, που ελήφθη κατά τη συνεδρίαση της 22ας Οκτωβρίου 2008. Κατατέθηκε το πόρισμά της στις 15 Δεκεμβρίου 2008, το οποίο ανακοινώθηκε στη Βουλή, καταχωρίστηκε στα Πρακτικά της συνεδρίασης αυτής και διανεμήθηκε στους συναδέλφους.
    Η συζήτηση επί του πορίσματος θα διεξαχθεί σύμφωνα με τις διατάξεις των άρθρων 148 και 137 του Κανονισμού της Βουλής. 
    Έχω την τιμή να θέσω υπ’ όψιν του Σώματος την ομόφωνη απόφαση της Διάσκεψης των Προέδρων, την οποία ανακοίνωσα και στη χθεσινή συνεδρίαση, για την οργάνωση της συζήτησης, σύμφωνα με την οποία η διαδικασία που ακολουθήσαμε, θα είναι η ίδια σε ανάλογες συζητήσεις. Σύμφωνα με αυτή την κατ’ εφαρμογή της διάταξης της παραγράφου 5 του άρθρου 65 του Κανονισμού της Βουλής, θα υπάρξει κατάλογος, κατά προτεραιότητα, ομιλητών που θα ορισθούν από τα κόμματα ως εξής: Τρεις Βουλευτές από το κόμμα της Νέας Δημοκρατίας, τρεις Βουλευτές από το Πανελλήνιο Σοσιαλιστικό Κίνημα και ανά ένας συνάδελφος από τις άλλες τρεις Κοινοβουλευτικές Ομάδες. Επίσης, τα κόμματα, πέραν των ανωτέρω, εφ’ όσον το επιθυμούν, μπορούν να δώσουν κατάλογο ομιλητών, οι οποίοι θα προηγηθούν εκείνων που θα εγγραφούν με το ηλεκτρονικό σύστημα. Εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους, όποιος άλλος συνάδελφος θέλει να μιλήσει, θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή. 
    Οι πέντε πρώτοι ομιλητές, ένας από κάθε κόμμα, προτείνω να μιλήσουν για δεκαπέντε λεπτά και οι υπόλοιποι τέσσερις για οκτώ λεπτά. Σύμφωνα με τον Κανονισμό, οι συνάδελφοι που θα εγγραφούν στον κατάλογο, είτε με το ηλεκτρονικό σύστημα είτε με τους καταλόγους που ενδεχομένως θα δώσουν τα κόμματα, θα μιλήσουν από πέντε λεπτά. Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. Οι Πρόεδροι των Κοινοβουλευτικών Ομάδων θα μιλήσουν σύμφωνα με το χρόνο που προβλέπεται στο άρθρο 97 παράγραφοι 2 και 3 του Κανονισμού της Βουλής. Δηλαδή η διάρκεια της αγόρευσης του Προέδρου της Νέας Δημοκρατίας και του Προέδρου του ΠΑ.ΣΟ.Κ. μέχρι είκοσι λεπτά, της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας, του Προέδρου της Κοινοβουλευτικής Ομάδας του ΣΥ.ΡΙΖ.Α. και του Προέδρου του Λαϊκού Ορθόδοξου Συναγερμού μέχρι δεκαπέντε λεπτά. Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι δώδεκα λεπτά. Εάν, όμως, προηγηθεί η ομιλία του Προέδρου της Κοινοβουλευτικής Ομάδας, ο αναπληρωτής θα λάβει το λόγο για πέντε λεπτά. Οι Υπουργοί θα μιλήσουν για δεκαοκτώ λεπτά της ώρας. Κατά τα λοιπά, θα εφαρμοστούν οι διατάξεις των άρθρων 97, 167 και 137 του Κανονισμού της Βουλής. 
    Αποδέχεται το Σώμα τη συγκεκριμένη πρόταση, που είναι και ομόφωνη απόφαση της Διάσκεψης των Προέδρων;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΟΣ (Δημήτριος Σιούφας): Το Σώμα απεδέχθη ομοφώνως.
    Τα κόμματα έχουν υποδείξει: 
    Η Νέα Δημοκρατία τους κυρίους Χρήστο Μαρκογιαννάκη, Νικόλαο Δένδια και Ιωάννη Μπούγα,
    Το Πανελλήνιο Σοσιαλιστικό Κίνημα τους κ.κ. Μάρκο Μπόλαρη, Μιχαήλ Καρχιμάκη και Θεοδώρα Τζάκρη,
    Το Κομμουνιστικό Κόμμα Ελλάδας τον κ. Αντώνη Σκυλλάκο,
    Ο Συνασπισμός Ριζοσπαστικής Αριστεράς τον κ. Νικόλαο Τσούκαλη,
    Ο Λαϊκός Ορθόδοξος Συναγερμός τον κ. Αθανάσιο Πλεύρη.
    Τέλος, προτείνω η συζήτηση να ολοκληρωθεί την 1.00΄ πρωινή. 
    Συμφωνεί το Σώμα;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΟΣ (Δημήτριος Σιούφας): Το Σώμα συνεφώνησε ομοφώνως.
    Κατόπιν τούτου, το λόγο έχει ο συνάδελφος κ. Χρήστος Μαρκογιαννάκης από τη Νέα Δημοκρατία. 
    ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, παρακολουθώντας χθες βράδυ την ειδησιογραφία από τις τηλεοράσεις, είδα και άκουσα κάτι το οποίο με ενόχλησε ιδιαίτερα. Είπαν περίπου ότι για σαράντα μέρες που δούλεψε αυτή η επιτροπή δεν έκανε τίποτα, γιατί ό,τι ξέραμε πριν από τη σύστασή της, ξέρουμε και τώρα. Αυτό για όλους μας, και τους είκοσι τρεις συναδέλφους, που συμμετείχαμε σ’ αυτή την επιτροπή, είναι πολύ προσβλητικό. Δεν λέει τίποτα ότι εξετάστηκαν εκατόν είκοσι δύο μάρτυρες, οι  δεκατρείς χιλιάδες σελίδες των Πρακτικών, οι διακόσιες πενήντα ώρες δουλειάς, το ξενύχτι, τα Σαββατοκύριακα; Για το αν προέκυψε οτιδήποτε άλλο, θα το δούμε στη συνέχεια.
    Κυρίες και κύριοι συνάδελφοι, η υπόθεση, την οποία ερευνήσαμε, διαδραματίζεται σε δύο φάσεις. Η πρώτη φάση ήταν την περίοδο 1998-2004 και η δεύτερη την περίοδο 2004-2008. Κατ’ αυτές τις δύο περιόδους λήφθηκαν αποφάσεις από υπηρεσιακούς παράγοντες, υπουργικές αποφάσεις και από ανεξάρτητες θεσμοθετημένες αρχές, για να καταλήξουμε στο τέλος στο να υπάρχει μεγάλη διακινδύνευση των συμφερόντων του δημοσίου. 
    Εγώ δεν θα αναφερθώ σε εκείνους τους μη πολιτικούς, οι οποίοι με διάφορους τρόπους ενεπλάκησαν στην υπόθεση. Άλλωστε, η ελληνική δικαιοσύνη, η ανεξάρτητη δικαιοσύνη, ερευνά την υπόθεση και εκτιμώ ότι εν τέλει θα αποδοθούν στον καθένα τα επίχειρα των πράξεών του και εφ’ όσον υπάρχουν ποινικές ευθύνες, θα αποδοθούν.
Το πόρισμα άλλωστε αναφέρεται σε ευθύνες πολιτικών προσώπων, μόνο πολιτικών προσώπων.
	Ας πάμε τώρα στην πρώτη περίοδο. Όλα τα κόμματα πλην του ΠΑ.ΣΟ.Κ. αποδέχονται πολιτικές ευθύνες για δύο Υπουργούς, οι οποίοι ήταν Υπουργοί της τότε κυβέρνησης, τον κ. Δρυ και τον κ. Φωτιάδη. Μόνο το ΠΑ.ΣΟ.Κ. έρχεται και λέει ότι εκείνη την περίοδο όλα έγιναν καλά και ότι δεν υπήρξε κανένα πρόβλημα. Ειλικρινά σας λέω ότι εάν δεν υπήρχε αυτή η υπερβολή συν εκείνη που λέει ότι πρέπει να πάει φυλακή το μισό Υπουργικό Συμβούλιο περίπου, θα αρκούμουν σήμερα στην τοποθέτησή μου σε περισσότερο θεσμικές παραινέσεις διότι αν κάτι μας δίδαξε αυτή η επιτροπή, είναι ότι υπάρχουν τόσα προβλήματα στη Δημόσια Διοίκηση, που, αν δεν καθίσουμε όλοι μαζί να τα αντιμετωπίσουμε, αν δεν κάνουμε τις αναγκαίες παρεμβάσεις, τότε πολύ φοβάμαι ότι στο μέλλον είναι πολύ ενδεχόμενο, πάρα πολύ πιθανό, να αντιμετωπίσουμε παρόμοια φαινόμενα. 
	Αυτές οι υπερβολές όμως με αναγκάζουν να μπω στην ουσία της υπόθεσης και να υπερασπιστώ την αλήθεια η οποία προέκυψε από την Εξεταστική Επιτροπή. 
      Τι έγινε την περίοδο 1998-2004; Kύριοι συνάδελφοι, είχαμε τρεις αποφάσεις, τρεις γνωμοδοτήσεις γνωμοδοτικών συμβουλίων οι οποίες έγιναν αποδεκτές από τους συναδέλφους, τους πρώην Υπουργούς, οι οποίοι τις απεδέχθησαν και είπαν «ναι», ό,τι είπαν τα γνωμοδοτικά συμβούλια. Ουσιαστικά παραδόθηκαν στη Μονή η λίμνη Βιστωνίδα, οι παραλίμνιες περιοχές και κάποια νησιά τα οποία είναι μέσα στη λίμνη, η Νήσος Αντά Μπουρού, η Παντάνασσα, ο Άγιος Νικόλαος και άλλα. Εάν ήταν μόνο αυτό, αν δηλαδή είχαμε τρεις γνωμοδοτήσεις και τρεις αποδοχές από τρεις Υπουργούς, σας λέω ειλικρινά ότι εγώ θα έλεγα ότι δεν υπάρχει πρόβλημα, διότι όταν έχεις αρμόδια, θεσμοθετημένα, ανεξάρτητα όργανα τα οποία σου λένε ομόφωνα ότι πρέπει να κάνεις αυτό το πράγμα, είναι πάρα πολύ δύσκολο να αναγνωρίσεις ευθύνες, εκτός αν απαιτήσουμε εξιδιασμένη επιμέλεια, αν πούμε ότι πρέπει να έχεις υπερβολικές ικανότητες ή ένα επιτελείο στο οποίο θα αναθέτεις κάθε φορά να σε συμβουλεύει για το τι πρέπει να κάνεις. 
	Δεν ήταν μόνο αυτό. Ήταν πάρα πολλά αυτά τα οποία συνέβησαν την εποχή εκείνη και όλα μαζί συνθέτουν ένα τοπίο όπου πολύ επιεικώς η Νέα Δημοκρατία, σεβόμενη τους θεσμούς, σεβόμενη το πολιτικό κλίμα αυτού του τόπου και μη θέλοντας να ποινικοποιήσει την πολιτική ζωή, μιλά μόνο για πολιτικές ευθύνες. 
	Γίνομαι σαφής: Πρώτα απ’ όλα υπήρχε ένα «ζέσταμα», θα έλεγα, πριν ξεκινήσουν οι γνωμοδοτήσεις. Τι ήταν αυτό; Κατ΄αρχάς υπήρχε μια προστασία της περιοχής. Είχε χαρακτηριστεί με κοινές υπουργικές αποφάσεις ως εθνικό πάρκο Ανατολικής Μακεδονίας και Θράκης μία ευρύτερη περιοχή στην οποία περιλαμβανόταν και η περιοχή της Βιστωνίδας περιέργως; Τυχαίως; Όμως από το 1999 έπαψε να υπάρχει αυτή η προστασία κι έτσι άνοιξε η όρεξη του οποιουδήποτε για επιχειρηματικές δραστηριότητες στην περιοχή. 
	(Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
	Ένα δεύτερο το οποίο συνέβη είναι το εξής: Το 2001 ο κ. Φωτιάδης επ’ ευκαιρία ενός ερωτήματος αν πρέπει να απαλλαγεί το Νησί Άγιος Νικόλαος -που ήταν μετόχι της Μονής Βατοπεδίου- από το Φ.Π.Α., παρεμπιπτόντως έρχεται και λέει το εξής μέσα στο έγγραφο, το οποίο έστειλε, ότι είναι προέκταση της Μονής, διότι είναι σε έδαφος το οποίο ανήκει στη Μονή. Πριν δηλαδή υπάρξει οποιαδήποτε γνωμοδότηση του γνωμοδοτικού συμβουλίου για το συγκεκριμένο, έρχεται ο κ. Φωτιάδης και δίνει το εναρκτήριο λάκτισμα και λέει «ελάτε εδώ, εμείς αναγνωρίζουμε ότι ανήκει στη Μονή».
	Μετά από την άσκηση της αναγνωριστικής αγωγής η οποία έγινε στις 15 Ιανουαρίου του 2003 από τη Μονή, τότε που πλέον κατέστη σαφές ότι υπάρχει μία αντιδικία μεταξύ Μονής και ελληνικού δημοσίου και που θα έπρεπε από την ώρα που πήγαμε στα δικαστήρια να ενισχύσουμε τη θέση του δημοσίου, έρχεται ο κ. Φωτιάδης και κάνει δύο απίστευτες κινήσεις. Η μία κίνηση ήταν η αποδοχή και της τρίτης γνωμοδότησης εν επιδικία, που έδινε τη λίμνη στη Μονή και η δεύτερη ήταν ότι έγινε το πρωτόκολλο παράδοσης και παραλαβής. Αν θέλουμε να δούμε τι έλεγαν αυτά τα πρωτόκολλα –και το καταθέτω για τα Πρακτικά- είναι ξεκάθαρο. Όποια και αν είναι η έκταση η οποία αναγνωρίζεται ότι ανήκει στην Ιερά Μονή Βατοπεδίου επ’ αυτής το ελληνικό δημόσιο δεν έχει το οποιοδήποτε δικαίωμα.
	(Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά το προαναφερθέν έγγραφο το οποίο έχει ως εξής:
(Να φωτογραφηθεί η σελίδα 13)
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Το σημαντικότερο όμως με το οποίο αγγίζουμε πλέον ποινικές ευθύνες –απιστία- είναι το εξής: Ο κανονισμός που προέβλεπε τις ανταλλαγές μεταξύ δημοσίου και Μονής μέχρι το 2003 –από το ΄80 ήταν μία υπουργική απόφαση 167 του Υπουργείου Οικονομικών- προέβλεπε ότι: Εάν εκείνο που προσφέρει ο ιδιώτης για ανταλλαγή προς το δημόσιο διεκδικείται από το δημόσιο, τότε δεν μπορεί να γίνει ανταλλαγή. Είναι λογικό. Δεν μπορούμε να ανταλλάξουμε τα δικά μας με τα δικά μας. 
	Το 2003 λοιπόν, εν όψει της ασκηθείσας αγωγής από τη Μονή όπου όλη η περιοχή των είκοσι πέντε χιλιάδων στρεμμάτων έγινε επίδικη και άρα αμφισβητείται από το δημόσιο, αντικαθιστά τη διάταξη αυτή με άλλη υπουργική απόφαση και βγάζει αυτόν τον όρο. Δηλαδή με την προηγούμενη απόφαση δεν μπορούσε να γίνει ανταλλαγή, αλλά με την καινούργια απόφαση -που βγάζει τον όρο, εφόσον είναι διεκδικούμενη από το δημόσιο- έρχεται πλέον και επιτρέπει την ανταλλαγή. 
	Τι είναι αυτά; Πώς μπορεί κανείς να τα χαρακτηρίσει; Πώς μπορεί να τα αποδεχτεί και να πει ότι; «Δεν υπάρχει» -λέει- «καμμία ευθύνη από την περίοδο εκείνη, καμμία πολιτική ευθύνη». Γιατί; «Διότι» -λέει- «έγινε αναπομπή».
	Στις 30 Οκτωβρίου του 2003 έρχεται ο κ. Φωτιάδης και πράγματι μετά από πίεση των φορέων της περιοχής στέλνει ένα έγγραφο στο γνωμοδοτικό συμβούλιο με το οποίο ζητά την επανεξέταση ντροπαλά-ντροπαλά, χωρίς καν να υιοθετεί τους ισχυρισμούς. Εν πάση περιπτώσει, αυτό είναι άλλο θέμα. Το σημαντικό ποιο είναι; Ότι οποιοσδήποτε από μας ή εγώ αν ήμουν στη θέση του και αντιλαμβανόμουν και πίστευα ότι είχα κάποιο πρόβλημα, ότι «την πάτησα» κατά το κοινώς λεγόμενο και ότι κινδυνεύω, τι θα έκανα; Θα επικοινωνούσα με τον πρόεδρο του γνωμοδοτικού και θα του έλεγα «επίσπευσε γρήγορα την εκδίκαση». Εσείς αποτελούσατε το γνωμοδοτικό μέχρι τώρα, διότι κατά περίεργο τρόπο η ίδια σύνθεση ήταν από το 1999 μέχρι το 2004, ο ίδιος εισηγητής πάντα, να δηλώσετε κώλυμα, να έλθουν άλλοι να δικάσουν για να δούμε τι θα πουν αυτοί οι άλλοι. Το σημαντικότερο; Θα ενημέρωνε κανείς το διάδοχό του για να του πει «εδώ έχουμε μια «καυτή πατάτα», πρόσεξε τι θα γίνει στο μέλλον». Επιπλέον θα απαιτούσε σύντομη και γρήγορη διαδικασία. 
      Ακούστε τι έγινε. Στις 30 Οκτωβρίου εννοείται ότι κάνει την αναπομπή. Ξέρετε πότε έφτασε στο γνωμοδοτικό; Χελώνα να τραβούσε το χαρτάκι -δίπλα ήταν- θα το πήγαινε σε μία μέρα! Τέσσερις μήνες. Ξέρετε πότε έφτασε; Στις 24 Φεβρουαρίου, μία εβδομάδα προ των εκλογών, όπου όλα είχαν κριθεί και φαινόταν ότι θα κερδίσει η Νέα Δημοκρατία. Καμμία νύξη στο διάδοχό του. Το σημαντικότερο: Αν οποιοσδήποτε από μας, που βρισκόμαστε σ’ αυτήν την Αίθουσα, είχε αυτό το πρόβλημα, μετά τις εκλογές του 2004 που επανεξελέγη Βουλευτής ο συνάδελφος, δεν θα παρακολουθούσε το θέμα, δεν θα επισκεπτόταν το διάδοχό του να του πει τι γίνεται εδώ; Αντ’ αυτού σιωπά, αντ’ αυτού ούτε μία ερώτηση, όταν μάλιστα είναι Βουλευτής ομόρου περιοχής, όταν μάλιστα περνούσε από κει κάθε μέρα. 
	Αυτά ήταν τα έργα και οι ημέρες της εποχής εκείνης. Ήλθε το ΠΑ.ΣΟ.Κ. τώρα γυρνώντας στο 1980 -διότι δεκαετία του 1980 θυμίζει αυτή η τακτική- και λέει «δεν συνέβη τίποτα» και μάλιστα επιστρατεύτηκε και καθηγητής του πανεπιστημίου για να γνωμοδοτήσει επ’ αυτού για να προστατευτεί ο κ. Φωτιάδης.
	Κύριοι συνάδελφοι, εγώ έχω μία απορία την οποία οφείλω να καταθέσω: Για μία τροπολογία διεγράφησαν δέκα Βουλευτές του ΠΑ.ΣΟ.Κ., μεταξύ τους και ο κ. Κουρουμπλής ως ένατος ή δέκατος υπογράφων. Για μία φράση που είπε ένας Πρωθυπουργός διεγράφη και διεγράφη μαζί και μια οκταετία και όλα αυτά συνέβησαν και δεν τολμάμε να πούμε «φταίτε κι εσείς, κύριε Φωτιάδη, κι εσείς, κύριε Δρυ»; 
	Τι συμβαίνει; Τι ξέρει ο Φωτιάδης που μπορεί να το πει ενδεχομένως; Δεν μπορούμε να κάνουμε τέτοιες σκέψεις; Ασφαλώς και μπορούμε να κάνουμε τέτοιες σκέψεις, εκτός εάν νοούμε τον εκσυγχρονισμό έτσι, εκτός εάν νοούμε ότι εκσυγχρονισμός σημαίνει το 2008 που λέμε ότι επαγγελλόμαστε νέες πολιτικές και μία άλλη κοινωνία, να ερχόμαστε και να καλύπτουμε τους δικούς μας, επειδή έτσι το θέλουμε.
	Έρχομαι στη δεύτερη φάση για την οποία εμείς με θάρρος, με πολιτική παρρησία από τη βάση μέχρι την κορυφή αναγνωρίσαμε τις πολιτικές μας ευθύνες και αυτό απαιτεί ο λαός, αυτό θέλει η σημερινή κοινωνία.
     Κανείς δεν είναι αλάνθαστος. Όλοι κάνουμε λάθη, και οι απλοί άνθρωποι και οι πολιτικοί και οι ιερωμένοι και οι δικαστές. Οι πάντες κάνουν λάθη. Όταν έχεις το θάρρος να αναγνωρίσεις το λάθος σου, τότε μπορείς να σταθείς όρθιος και να κοιτάξεις την κοινωνία στα μάτια. Και τότε θα σε καταλάβει η κοινωνία. Εμείς αυτό κάναμε. 
     Ήρθε ο κ. Δούκας στη συνέχεια, ο οποίος, χωρίς να έχει ενημερωθεί, αποδέχεται δύο ομόφωνες αποφάσεις. Η μία ήταν του Γνωμοδοτικού Συμβουλίου και η άλλη του Νομικού Συμβουλίου του Κράτους. Εάν ισχύει η γνωμοδότηση του κ. Αλιβιζάτου για τους συναδέλφους του ΠΑ.ΣΟ.Κ., προφανώς ισχύει περισσότερο για τον κ. Δούκα, διότι ο κ. Δούκας ούτε διόρισε τα μέλη του Γνωμοδοτικού Συμβουλίου ή του Νομικού Συμβουλίου του Κράτους, ούτε γνώριζε την υπόθεση, ούτε την είχε παραπέμψει. Του ήρθε ξαφνικά, τρεις μήνες μετά από τότε που πήγε στο Υπουργείο.
     Απεδέχθη, λοιπόν, δύο αποφάσεις. Η μία ήταν του Γνωμοδοτικού Συμβουλίου, η οποία απέρριψε την κατ’ επίφαση αναπομπή του κ. Φωτιάδη, η οποία, για να πάει από το ένα γραφείο στο άλλο, έκανε τριάντα μία ημέρες και εν συνεχεία, για να πάει στην Κομοτηνή, έκανε σαράντα πέντε μέρες, για να ζητήσει έγγραφα τα οποία δεν ήρθαν ποτέ, μόνο και μόνο για να κάνει βόλτες, προκειμένου να πάει η «αναπομπή» παραμονές των εκλογών, που είχαν χαθεί πλέον για το ΠΑ.ΣΟ.Κ.. Αποδέχεται, λοιπόν, αυτές τις δύο αποφάσεις, που είναι προϊόν γνωμοδότησης αρμοδίων θεσμικά οργάνων να γνωμοδοτήσουν. 
     Νομικό Συμβούλιο του Κράτους. Εάν ο Υπουργός δεν ακούσει το Νομικό Συμβούλιο του Κράτους, αγαπητοί συνάδελφοι, εάν δεν ακούσει το Γνωμοδοτικό Συμβούλιο, ποιον θα ακούσει; Εάν δεν απεδέχετο τις αποφάσεις και πήγαινε στραβά η υπόθεση, τελείως διαφορετικά απ’ ό,τι πήγε, δεν θα ζητούσαμε το κεφάλι επί πίνακι του κ. Δούκα; Ασφαλώς ναι. 
     Βγαίνοντας αυτές οι δύο αποφάσεις, βρισκόμαστε μπροστά στην εξής κατάσταση. Μία κατάσταση ανάγκης στην περιοχή της Θράκης, όπου οι άνθρωποι είχαν χάσει τα χωράφια τους, τα σπίτια τους, τα πάντα και έπρεπε να δοθεί μία λύση. Επελέγη η λύση των ανταλλαγών. Καλή, κακή, αυτή ήταν αναγκαία. Εν πάση περιπτώσει, αυτή η λύση επελέγη. 
     Με ομόφωνες γνωμοδοτήσεις πάλι του Νομικού Συμβουλίου του Κράτους εκρίθη ότι είναι νόμιμη η διαδικασία των ανταλλαγών. Είναι προφανές -και θα πρέπει να το πούμε- ότι έχουν γίνει λάθη. Εγώ δεν μπαίνω αυτή τη στιγμή στη λογική να κρίνω τι θα κρίνει η δικαιοσύνη. Η δικαιοσύνη θα αποφανθεί, αλλά ίσως, επαναλαμβάνω, ότι είναι πολύ πιθανόν να έχουν γίνει και υποεκτιμήσεις και υπερεκτιμήσεις αντιθέτως, μπορεί να παρατηρούνται άλλου είδους καταστάσεις, αλλά εδώ δεν ανακατεύονται οι Υπουργοί. Εδώ οι Υπουργοί δεν έχουν πάρει θέση, δεν έχουν υπογράψει, δεν παρενέβησαν. Άλλωστε, η ερώτηση που ετέθη σε όλους τους μάρτυρες ανεξαιρέτως, από τους οποίους το 80% είχε προταθεί από το ΠΑ.ΣΟ.Κ. …
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, σας παρακαλώ την ανοχή σας για δύο λεπτά ακόμη.
     ΠΡΟΕΔΡΕΥΩΝ (Γεώργιος Σούρλας): Όχι, όμως, παραπάνω από δύο λεπτά. 
     Κύριοι συνάδελφοι, ισχύει για όλους αυτό. Να κανονίσετε ανάλογα τις ομιλίες σας.
     Συνεχίστε, κύριε συνάδελφε.
     ΧΡΗΣΤΟΣ ΜΑΡΚΟΓΙΑΝΝΑΚΗΣ: Το 80% των μαρτύρων είχε προταθεί από το ΠΑ.ΣΟ.Κ.. Όλοι είπαν ότι δεν έγινε καμμία παρέμβαση. 
     Θα ήθελα να μιλήσω για την επιχειρηματική δραστηριότητα της Μονής, αλλά θα τα πουν και οι άλλοι συνάδελφοι.
     Θα καταλήξω, λέγοντας το εξής: Ποινικές ευθύνες, αγαπητοί συνάδελφοι, δεν υπάρχουν, δεν διαφαίνονται. 
     Θα ήθελα, όμως, να πω και κάτι άλλο. Μιλάτε όλα τα κόμματα της Αντιπολίτευσης για παραπέρα διερεύνηση. Θέσατε θέμα στην Εξεταστική Επιτροπή. Έχει τις ίδιες αρμοδιότητες που έχει η επιτροπή για την προκαταρκτική εξέταση, ακριβώς τις ίδιες. Θέσατε θέμα παράτασης της επιτροπής για παραπέρα διερεύνηση; Σας ρώτησα πολλές φορές ως προεδρεύων της επιτροπής: «Θέλετε παράταση; Πείτε το.». Όλοι, με μία φωνή, λέγατε δεν θέλουμε παράταση. Τι θέλετε τότε τη νέα διερεύνηση; Για να τραβήξετε το θέμα ένα, δύο, τρεις, πέντε, δέκα μήνες, για να έχετε όμηρο την πολιτική ζωή του τόπου σε αυτήν τη κατάσταση. Αυτό επιδιώκετε, αυτός είναι ο εκσυγχρονισμός τον οποίο επαγγέλλεσθε.
     Όσον αφορά τις ποινικές ευθύνες, θα ήθελα να πω δυο κουβέντες. Κύριοι συνάδελφοι, δόλος -απαραίτητη προϋπόθεση για οποιοδήποτε αδίκημα- που θα μπορούσε να υποτεθεί ως προκείμενο δεν υπήρχε. Κανείς δεν είπε ότι έγινε οποιαδήποτε παρέμβαση. 
     Τελειώνω, λέγοντας το εξής: Δύο εισαγγελείς πρωτοδικών, ένας στη Θράκη το 2004 και ένας στην Αθήνα το 2007, έκαναν προκαταρκτικές εξετάσεις, για να διαπιστώσουν τέλεση αξιοποίνων πράξεων. Οι δύο αυτοί εισαγγελείς απεφάνθησαν αρνητικά και μάλιστα ο δεύτερος ερεύνησε τις ανταλλαγές. Τα πορίσματά τους, οι εκθέσεις τους, ετέθησαν στο αρχείο και ενεκρίθησαν οι ενέργειες από τον αντίστοιχο εισαγγελέα εφετών. Πώς έρχεσθε και απαιτείτε από έναν Υπουργό να έχει περισσότερες γνώσεις και μεγαλύτερες δυνατότητες από έναν εισαγγελέα, που είναι η δουλειά του να διαγνώσει εάν υπάρχουν ποινικές ευθύνες;
      Εμείς λέμε ότι ποινικές ευθύνες δεν υπάρχουν. Λέμε ότι πολιτικές ευθύνες υπάρχουν και την περίοδο 1998-2004 και την περίοδο του 2004-2008, αντικειμενικές, με την έννοια ότι δεν επεδείχθη η δέουσα εποπτεία στα κατώτερα όργανα της διοίκησης, τα οποία ήταν αρμόδια για να υλοποιήσουν τις αποφάσεις. 
     Εσείς λέτε ότι δεν έγινε τίποτα. Το μόνο που άκουσα είναι να μέμφεστε τον υπολογιστή σας ότι χάθηκε από μία σελίδα που καταλογίζονται πολιτικές ευθύνες στον Πρωθυπουργό. Πάτε τον υπολογιστή για πολιτικές ευθύνες. Εν ανάγκη βάλτε τον και φυλακή. Κάτι να γίνει επιτέλους από σας. 
     Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Μαρκογιαννάκη. 
      Κυρίες και κύριοι συνάδελφοι, ο Λαϊκός Ορθόδοξος Συναγερμός ορίζει για τη σημερινή συζήτηση ως Κοινοβουλευτικό Εκπρόσωπο τον κ. Βορίδη. 
      Το λόγο έχει ο κ. Μπόλαρης. 
      ΜΑΡΚΟΣ ΜΠΟΛΑΡΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, επί ένα δεκάλεπτο-δεκαπεντάλεπτο, δεν ακούσαμε τίποτα απολύτως για το σκάνδαλο. Δεν ακούσαμε τίποτα απολύτως για τη σειρά των εγκλημάτων που έχουν διαπραχθεί. Δεν ακούσαμε τίποτα για τη ζημία που έχει υποστεί το ελληνικό δημόσιο και ξεπερνά κατά πολύ το 1.000.000.000 ευρώ. Ακούσαμε, όμως, το πρωί τον κύριο Πρωθυπουργό να λέει ότι αναλαμβάνει τις πολιτικές ευθύνες για τη σκανδαλώδη διαχείριση στην υπόθεση Βατοπεδίου. 
      Κυρίες και κύριοι συνάδελφοι, αναλαμβάνω την ευθύνη, την πολιτική ευθύνη, για τη ζημία που έχει υποστεί το ελληνικό δημόσιο, σημαίνει ότι προβαίνω σε πολύ συγκεκριμένες ενέργειες, ώστε να άρω τις συνέπειες και τα αποτελέσματα, έτσι ώστε να εκμηδενιστεί η ζημία, την οποία έχει υποστεί το ελληνικό δημόσιο. Όμως, την περασμένη εβδομάδα σε αυτήν εδώ την Αίθουσα είχαμε συζήτηση για την πρόταση νόμου του ΠΑ.ΣΟ.Κ.. Μία πρόταση νόμου με την οποία γυρνούσαν όλα πίσω. Τα οικόπεδα επέστρεφαν στο ελληνικό δημόσιο και όποιοι είχαν ζητήματα και ήθελαν να αναζητήσουν αποζημιώσεις, θα έπρεπε να προσφύγουν στα δικαστήρια. Να, μία κίνηση με την οποία θα μπορούσε ο κύριος Υπουργός αποδεχόμενός την, να αναλάβει πολιτικές ευθύνες. Όμως, έχασε την ευκαιρία. 
      Υπάρχει ζημία σήμερα; Υφίσταται. Μπορεί ο κύριος Πρωθυπουργός να κάνει άλλες ενέργειες σήμερα, ώστε να την περιορίσει; Βεβαίως. Γιατί ξέρετε, η συζήτηση στην Εξεταστική Επιτροπή έγινε για ένα βασικό λόγο. Γιατί πρέπει να μάθουν οι Έλληνες πολίτες τι έγινε σε αυτή την υπόθεση. Και πρέπει να μάθουν οι Έλληνες πολίτες ποιοι φταίνε και με ποιες συγκεκριμένες ενέργειες ζημίωσαν το δημόσιο. 
      Ο άρτι κατελθών του Βήματος, μέχρι χθες πρόεδρος της Εξεταστικής Επιτροπής, δεν μας είπε ποια ζημία έχει υποστεί το δημόσιο στην περίοδο του ΠΑ.ΣΟ.Κ. Ούτε μία δραχμούλα. Ούτε ένα ευρώ. Θα επανέλθω σ’ αυτό. Σήμερα, όμως, η ελληνική κοινωνία ξέρει πάρα πολύ καλά –και ξέρει γιατί μας το είπαν στην Εξεταστική Επιτροπή οι επιθεωρητές της Τράπεζας της Ελλάδος- ότι ένα νομικό πρόσωπο δημοσίου δικαίου, που είναι η Ιερά Μονή Βατοπεδίου, έχει συστήσει και είναι πραγματικός δικαιούχος δύο off shore εταιρειών, δηλαδή δύο εταιρειών, οι οποίες στη διεθνή οικονομική πρακτική συστήνονται, για να υπάρξει αδιαφανής κίνηση του χρήματος, μεγάλων χρηματικών ποσών. Και σιωπά ο Πρωθυπουργός, σιωπά η κυβέρνηση, σιωπά ο αρμόδιος Υπουργός των Οικονομικών, ενώ η επιτροπή που συστήθηκε από το Σεπτέμβριο, αντικαθιστώντας την ανεξάρτητη αρχή Ζορμπά, δεν έχει κάνει καμμία απολύτως ενέργεια. Εσείς, κύριοι συνάδελφοι της Νέας Δημοκρατίας, πιστεύετε ότι με αυτή τη μεθόδευση πείθεται κάποιος Έλληνας, όταν του λέτε ότι αναλαμβάνουμε πολιτικές ευθύνες; Δόθηκε εντολή στην επιτροπή Γκρόζου να ερευνήσει, να ανοίξει τις κινήσεις αυτών των off shore εταιρειών; 
      Κατατέθηκε στην επιτροπή ότι σε αυτές τις δύο off-shore εταιρείες υπάρχουν 130.000.000 ευρώ. Πείθεται κανείς Έλληνας όταν δεν διατάσσεται το άνοιγμα των λογαριασμών αυτών των εταιρειών ότι δεν υπάρχει διακίνηση μαύρου χρήματος, ότι δεν υπάρχει διακίνηση βρώμικου χρήματος; Μας είπαν οι επιθεωρητές της Τράπεζας της Ελλάδος ότι υπάρχει κρυφό λογιστήριο, ότι δεν μπορεί η διακίνηση αυτών των ιλιγγιωδών ποσών, τα οποία μπήκαν στο ταμείο της Μονής Βατοπεδίου, να έχει γίνει από το μοναστήρι, από το γραφείο του οικονομικού λογιστηρίου που υπάρχει στο μοναστήρι. Είναι σύνθετες κινήσεις, είναι κινήσεις οι οποίες αφορούν διακίνηση εκατοντάδων εκατομμυρίων ευρώ, άρα το συμπέρασμά τους είναι ότι χρειάζεται λογιστήριο, το οποίο  πρέπει να έχει εξειδικευμένες γνώσεις, για να μπορεί να χειρίζεται και τα τραπεζικά και τα δανειοληπτικά και τα χρηματιστηριακά. 
      Είναι δυνατόν να λέει σήμερα ο Πρωθυπουργός ότι αναλαμβάνει τις πολιτικές ευθύνες όταν δεν έχει διαταχθεί έλεγχος της Μονής Βατοπεδίου για να βρούμε το κρυφό λογιστήριο και να δούμε πού πάνε αυτά τα χρήματα; Είναι δυνατόν να μην έχει επέμβει μέχρι σήμερα η Υπηρεσία Ειδικών Ελέγχων για να μας πει τι συμβαίνει σε αυτήν την ιστορία; Οι πολίτες, απ’ έξω εδώ, οι καταστηματάρχες που μας ακούνε, ξέρουν πως αν πέσει μία ανώνυμη καταγγελία στην εφορία, στη Δ.Ο.Υ., στην Υπηρεσία Ειδικών Ελέγχων, ότι κρατούν δεύτερα βιβλία, τους κλείνουν τα λογιστήρια και τους κάνουν σκόνη και φτερό και τους επιβάλλουν αντίστοιχα πρόστιμα. Είναι δυνατόν να πιστέψει κανείς ότι εδώ δεν επιχειρείται συγκάλυψη με αυτές τις πληροφορίες που έχουν δοθεί από τις αρμόδιες υπηρεσίες; 
      Κύριοι συνάδελφοι, αυτά τα οποία αντηλλάχθησαν, αυτά τα οποία προσφέρθηκαν προς ανταλλαγή, δείχνουν το μέγεθος της υπόθεσης, δείχνουν το μέγεθος του σκανδάλου. Όταν η Νέα Δημοκρατία ανέλαβε τη διακυβέρνηση στις 7 Μαρτίου 2004, στην υπόθεση της Μονής Βατοπεδίου στη Βιστωνίδα ήταν σαφές ότι υπήρχε μια εκκρεμής δίκη, ήξεραν όλοι της επιτροπής αγώνα, μεταξύ των οποίων και ο αρμόδιος Υφυπουργός πολιτικής γης, ότι τα επιχειρήματα της Μονής Βατοπεδίου έχουν συντριβεί, έχουν κονιορτοποιηθεί, ήξεραν όλοι δηλαδή, ότι η Μονή δεν έχει νόμιμους τίτλους, ήξεραν ότι τα χρυσόβουλα που επικαλείται δεν μπορούν να εφαρμοσθούν επί χάρτου, ήξεραν ότι τα χρυσόβουλα αναφέρονται σε κτήματα και σε δυνατότητα ιχθυοκαλλιέργειας, ιχθυοτροφείου και ότι κανένα χρυσόβουλο δεν αναφέρεται σε ιδιότητα της λιμνοθάλασσας, ήξεραν ότι η δίκη θα κερδηθεί και ότι υπάρχει αναπομπή της υπόθεσης από τον Υπουργό Φωτιάδη. 
      Όλα όσα σχολιάστηκαν προηγουμένως για το ότι άργησε να πάει η αναπομπή στο Υπουργείο και ότι άργησε να συζητηθεί είναι εκ του πονηρού. Είναι ξεκάθαρο πως το γνωμοδοτικό, όταν υπάρχει δικαστήριο, όταν η υπόθεση έχει συζητηθεί στο δικαστήριο, δεν νομιμοποιείται να βγάλει απόφαση, διότι είναι σαν να πηγαίνει κόντρα στη δικαιοσύνη. Ορθώς, λοιπόν, το γνωμοδοτικό από τη στιγμή που έγινε αναπομπή, έπρεπε να περιμένει την έκδοση της απόφασης, η οποία κερδήθηκε, εκδόθηκε. Εδώ είναι το σκάνδαλο. Από εδώ ξεκινάει το σκάνδαλο. Από εδώ φαίνεται η μεθόδευση, ο κεντρικός συντονισμός ο οποίος οδήγησε σε αυτή την κακουργηματική βλάβη της περιουσίας του ελληνικού δημοσίου. Γίνεται ωμή παρέμβαση να μη δημοσιευθεί η απόφαση. Έγινε ωμή παρέμβαση, υπήρξαν υπουργικές αποφάσεις, παρά το γεγονός ότι υπήρχαν μειοψηφίες. Υπήρχαν άνθρωποι οι οποίοι δεν παραπλάνησαν κανέναν Υπουργό αλλά τους τα είπαν, τους είπαν ότι δεν δικαιούμαστε να ανακαλέσουμε, ότι ακόμη και εάν παραιτηθούμε από την έκδοση απόφασης, το δημόσιο έχει προβάλει ένσταση ιδίου δικαιώματος. Και αναφέρουν εκεί τους δεκαπέντε λόγους για τους οποίους το δημόσιο είχε δικαίωμα ιδίας κυριότητας. 
      Η λιμνοθάλασσα είναι κοινόχρηστο κατά το Σύνταγμα. Δεν το συζητάμε. Είναι εκτός συναλλαγής πράγμα. Ένα θέμα. 
      Δεύτερο θέμα. Υπήρχαν χωράφια τα οποία μοιράστηκαν για την αποκατάσταση των προσφύγων από τριάντα, σαράντα, πενήντα χρόνια με τίτλους. Οι άνθρωποι ήταν μέσα και καλλιεργούσαν. Υπήρχε στην περιοχή μία ολόκληρη βυζαντινή πόλη, η Αναστασιούπολη. Κυρίες και κύριοι συνάδελφοι, θα τα καταθέσω στη Βουλή. Δείτε τους πύργους και τα κάστρα. Σε ύψος πέντε μέτρων είναι σήμερα εκεί. Αυτός ο χώρος, αυτοί οι πύργοι ανταλλάχθηκαν, θεωρήθηκαν κτήμα και περιουσία της Μονής Βατοπεδίου.
      (Στο σημείο αυτό ο Βουλευτής κ. Μάρκος Μπόλαρης καταθέτει για τα Πρακτικά τους προαναφερθέντες χάρτες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και ξέρετε ποιο είναι το φοβερό; Στις 10 Ιουλίου του 2004, όταν είχαν αποφασίσει οι συντονιστές αυτής της υπόθεσης να γίνουν ανταλλαγές, ο ηγούμενος Εφραίμ στέλνει μια επιστολή στον κ. Τσιτουρίδη και του λέει: «Προτείνω να κάνουμε ανταλλαγές, για να μην μπλέξουμε με τους ακτήμονες».
      Και σ’ αυτή την επιστολή τι λέει; «Εκεί όμως υπάρχει και μια αρχαία πόλη για την οποία εμείς παραιτούμαστε». Ζήτησε να παραιτηθούνε. Έχω καταθέσει φωτογραφίες. Η επιστολή είναι μέσα στη δικογραφία την οποία έχει σχηματίσει η εεταστική Επιτροπή.
      Παρ’ όλα αυτά τι γίνεται; Όταν γίνονται οι ανταλλαγές, οι κύριοι Υπουργοί που βάζουν τις υπογραφές τους ανταλλάσσουν και το χώρο της αρχαίας Αναστασιούπολης. Και σήμερα έχουμε επιστολές, διαμαρτύρονται κάποιοι.
      Δεν είναι όμως μόνο η λίμνη, δεν είναι μόνο τα κτήματα των γεωργών, δεν είναι μόνο η αρχαία πόλη, είναι ο υγροβιότοπος. Συνθήκη «Ραμσάρ», λυμένα ζητήματα, οι βάλτοι. 
      Χρησιμοποιήθηκε αυτή η περιουσία του ελληνικού λαού για να γίνει ανταλλαγή με ποιους; Έστειλε έγγραφο η ιδιαιτέρα του Υπουργού και λέει «Επείγον, προθεσμία, θέλουμε σε δέκα μέρες να μας πείτε παραθαλάσσια οικόπεδα, τουριστικά οικόπεδα, γιατί θέλουμε να τα ανταλλάξουμε».  Γύρευαν δηλαδή οι κύριοι να ανταλλάξουν τα χωράφια που είχαν μοιραστεί στους αγρότες και τους αρχαιολογικούς χώρους με παραθαλάσσια οικόπεδα σε Θεσσαλονίκη και Αττική. Και αυτό δεν είναι ευθύνη, αυτό δεν είναι ζημία του ελληνικού δημοσίου, αυτό δεν δείχνει ότι υπάρχει πρόβλημα, αυτό δεν σημαίνει ότι πρέπει να δούμε και  να εξετάσουμε ποια είναι η συνέχεια σ’ αυτή την υπόθεση! 
      Τα ερωτήματα, κυρίες και κύριοι συνάδελφοι, είναι πάρα πολλά. Κλείνοντας η Εξεταστική Επιτροπή μπορεί να πει ότι στο μεγάλο παζλ της αλήθειας έχουν μπει πολλές ψηφίδες όντως, τις ξέρουμε, τις είδαμε. Είδαμε ποια είναι η υπόθεση, είδαμε ότι υπάρχει εξαρχής συντονισμός, είδαμε πού κατέληξε. Τα ερωτήματα πρέπει να διευκρινιστούν. 
      Το ΠΑ.ΣΟ.Κ. έχει ξεκάθαρη θέση. Δεν λέει ότι θα πρέπει να ποινικοποιήσουμε την πολιτική ζωή του τόπου. Ποιος όμως από μας θα τολμήσει αν βγει αύριο παραμονές Χριστουγέννων στον τόπο του και να πει ότι όλη η υπόθεση είναι καλά και ότι αποδίδουμε αντικειμενικές ευθύνες στις καρέκλες και στα γραφεία των Υπουργών δηλαδή; 
      Κυρίες και κύριοι συνάδελφοι, η υπόθεση σαφέστατα και χρήζει διευκρινίσεων, η υπόθεση σαφέστατα και χρειάζεται περαιτέρω έλεγχο. Και χρειάζεται τον περαιτέρω έλεγχο γιατί; Διαπιστώνουμε ότι υπάρχουν πολιτικές ευθύνες σε μια σειρά από Υπουργούς. Διαπιστώνουμε όμως ότι υπάρχει και εμπλοκή με υπογραφές Υπουργών και Υφυπουργών. Δεν είναι κανείς Έλληνας πολίτης αφελής για να πιστέψει ότι ο Υφυπουργός Δούκας έβαλε υπογραφή για να παραιτηθεί από είκοσι επτά χιλιάδες στρέμματα στη Βιστωνίδα ή για να παραιτηθεί από αρχαιολογικούς χώρους, ούτε είναι κανείς αφελής να πιστέψει ότι παραιτήθηκε ο Υπουργός Μαγγίνας από το κτήριο στο οποίο επρόκειτο να μεταφερθεί η κεντρική μονάδα του Υπουργείου του στο Ολυμπιακό Χωριό, εάν δεν τους έδιναν εντολές. Εάν είχαν πάρει μόνοι τους τις αποφάσεις θα τους είχανε στημένους στην πλατεία Συντάγματος. Σαφέστατα τα ξέρανε οι Υπουργοί, σαφέστατα υπήρχε κεντρικός σχεδιασμός. Αυτό λέει η κοινή πείρα, αυτό προέκυψε στην Εξεταστική Επιτροπή.
      Ξέρετε, κατά τη διάρκεια των εργασιών της Εξεταστικής Επιτροπής επιχειρήθηκε από κάποιους ένας επικοινωνιακός χειρισμός. Το καταλαβαίνουμε. Όταν κανείς αισθάνεται ότι έχει πρόβλημα, σαφέστατα πρέπει να κάνει επικοινωνιακούς χειρισμούς. 
      Όμως, κυρίες και κύριοι συνάδελφοι, εάν εμείς δεν συμβάλλαμε στη δημιουργία αυτού του πορίσματος αλλά απλώς καταγράφαμε τι έχουν πει οι Υπουργοί ο ένας για τον άλλον, μόνον αυτό, τι έχει πει ο ένας Υπουργός για τον άλλον, καταλαβαίνοντας ότι πρέπει να μεταφέρει τις ευθύνες, εάν καταγράφαμε τι έχει πει ο Δήμαρχος Ξάνθης και Πρόεδρος της Τ.Ε.Δ.Κ. Ξάνθης, τι έχει πει ο Νομάρχης Ξάνθης, τι έχει πει ο Μητροπολίτης Ξάνθης τι έχουν γράψει οι τοπικές εφημερίδες δεξιών παραγόντων, δεξιές εφημερίδες, εφημερίδες που πρόσκεινται στη Νέα Δημοκρατία, θα αρκούσε για να πείσουμε κάθε καλόπιστο Έλληνα πολίτη που μας ακούει ότι αυτή η υπόθεση πρέπει να πάει παραπέρα, ότι πρέπει να υπάρξει έλεγχος στον οποίο πρέπει να σκύψει η Βουλή. 
      Είναι λοιπόν σαφές ότι η Κυβέρνηση και όχι μόνο όσοι αναφέρονται ρητά και ονομαστικά έχει και στο σύνολο ευθύνες, οι οποίες προσωποποιούνται στο πρόσωπο του Πρωθυπουργού. Όταν τα κόμματα της Αντιπολίτευσης άλλος με πέντε και άλλος με έξι αναφέρονται σε πολιτικές ευθύνες, είναι σαφές ότι τις ευθύνες αυτές τις έχει ο Πρωθυπουργός. 
      Η σημερινή του, δηλαδή, δήλωση ότι αναλαμβάνει ο ίδιος τις πολιτικές ευθύνες είναι κενή περιεχομένου, διότι αυτές οι πολιτικές ευθύνες του έχουν καταλογιστεί, του καταλογίζονται καθημερινά από τον ελληνικό λαό. Αποτυπώνονται αυτές οι πολιτικές ευθύνες και πιστεύουμε ότι έτσι όπως συνεχίζει, δείχνοντας ότι κάνει δήλωση ανάληψης πολιτικών ευθυνών, χωρίς να προβαίνει σε καμμία απολύτως ενέργεια για να αναστρέψει τις δυσμενείς συνθήκες, για να αναστρέψει τη ζημία την οποία έχει υποστεί το ελληνικό δημόσιο, αυτή η πολιτική ευθύνη θα του χρεωθεί και στις εκλογές. 
      Κυρίες και κύριοι συνάδελφοι, κλείνω λέγοντας ότι λέχθηκε επανειλημμένα αυτές τις μέρες πως συντάχθηκαν πέντε πορίσματα και πως κάποιοι θα περίμεναν ένα πόρισμα. Εμείς καταλαβαίνουμε ότι και αυτήν τη στιγμή επιχειρείται μία επικοινωνιακή διαχείριση, προκειμένου να φύγει η υπόθεση από την ουσία και ουσία είναι η ζημία που έχει υποστεί το ελληνικό δημόσιο, να φύγει η υπόθεση από την ουσία και η ουσία είναι οι ευθύνες των μελών της Κυβέρνησης οι οποίοι με δικές τους υπογραφές, με δικές τους πρωτοβουλίες, με δικό τους συντονισμό οδήγησαν το δημόσιο σε αυτήν τη ζημία και να μείνουμε στα επικοινωνιακά. Εις μάτην γίνονται αυτοί οι χειρισμοί. Οι Έλληνες πολίτες κατάλαβαν. Ο κάθε ένας Έλληνας πολίτης έχει την κρίση του μέσου Έλληνα και αυτός αποδίδει ευθύνες και τις πολιτικές και όσες υπάρχουν για τη συνέχεια. Είναι δική μας ευθύνη, απόλυτη δική μας ευθύνη να ασχοληθούμε συγκροτώντας την προκαταρκτική επιτροπή, προκειμένου να διερευνηθεί η υπόθεση μέχρις ότου φτάσουμε στις κινήσεις του χρήματος από τις off-shore εταιρείες, οι οποίες συστήθηκαν επί τούτου. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπόλαρη.
      Ο κ. Σκυλλάκος έχει το λόγο. 
      ΑΝΤΩΝΗΣ ΣΚΥΛΛΑΚΟΣ: Κυρίες και κύριοι συνάδελφοι, το σκάνδαλο του Βατοπεδίου είναι μεγάλο, αλλά υπάρχουν δύο επίπεδα -έτσι το διαχωρίζουμε- που αφορούν αυτό το σκάνδαλο, ένα γενικότερο σκάνδαλο που υπάρχει διαχρονικά και δεν αφορά μόνο τις κυβερνήσεις της Νέας Δημοκρατίας και του ΠΑ.ΣΟ.Κ., αφορά και όλες τις παλαιότερες κυβερνήσεις και θα συνεχίζει να βαραίνει και τις επόμενες κυβερνήσεις. Τι συμβαίνει ακριβώς; Είναι το νομικό καθεστώς, το οποίο προβλέπει ότι μπορούν να αποκτήσουν ή να αναγνωριστούν σαν ιδιοκτήτες αυτοί οι οποίοι παρουσιάζουν κάποια χρυσόβουλα αυτοκρατορικά, κάποια σιγγίλια από πατριάρχες και αξιωματούχους της Εκκλησίας και κάποια οθωμανικά φιρμάνια. Με βάση αυτούς τους τίτλους ιδιοκτησίας έχουν παραχωρηθεί από την ίδρυση του ελληνικού κράτους σε μοναστήρια και Εκκλησία πάνω από ένα εκατομμύριο  στρέμματα -άλλοι μιλούν και για τρία εκατομμύρια στρέμματα- δασικών εκτάσεων, ορεινών όγκων, δασών, παραθαλάσσιων κτημάτων, λιμνών. Δηλαδή ό,τι αυτονόητο ο μέσος Έλληνας πολίτης καταλαβαίνει ότι είναι δημόσιο, ότι είναι κοινόχρηστο, αυτά έχουν παραχωρηθεί σε μονές και είναι περιουσία των μονών και αυτήν τη στιγμή υπάρχουν τεράστιες διεκδικήσεις από τις μονές. Δεν είναι μόνο το Βατοπέδιο. Υπάρχουν πολλά Βατοπέδια. Άμα διαβάσετε τις χθεσινές εφημερίδες, τουλάχιστον στο «ΡΙΖΟΣΠΑΣΤΗ» στις τελευταίες σελίδες θα δείτε ότι στο Νομό Βοιωτίας διεκδικούνται από τέσσερις μονές διακόσιες χιλιάδες στρέμματα. Διεκδικούνται από την Εκκλησία τεράστιες εκτάσεις στο Νομό Αττικής. Στην Κρήτη είναι η Μονή Τοπλού. Στο Νομό Μαγνησίας, στις Νιες, διεκδικούνται άλλες εκτάσεις. Αν ψάξουμε, θα βρούμε εκατοντάδες χιλιάδες στρέμματα που διεκδικούνται. Μας είπε μάρτυρας, ανώτατο στέλεχος του Υπουργείου Γεωργίας, συνταξιούχος τώρα, ότι διεκδικούνται στη Χαλκιδική από μονές του Αγίου Όρους, όχι ειδικά από τη Μονή του Βατοπεδίου, εκτάσεις μεγάλες και ότι από αυτές τις εκτάσεις οι οποίες αποκτήθηκαν και οι οποίες διεκδικούνται στη Σιθωνία στο μεσαίο πόδι της Χαλκιδικής το 80% ανήκει ή διεκδικείται από τις Μονές. 
      Αυτό είναι το μεγάλο σκάνδαλο και μέσα σ’ αυτό το σκάνδαλο εμπεριέχεται και το σκάνδαλο του Βατοπεδίου. Τι θα κάνουμε μ’ αυτά; Γιατί δεν μιλούν τα άλλα κόμματα; Θα συνεχίσουμε να δεχόμαστε τους τίτλους σαν τίτλους ιδιοκτησίας, τα χρυσόβουλα και τα οποιαδήποτε χαρτιά πριν από την ίδρυση του ελληνικού κράτους; 
      Θα λέμε ότι οι δασικοί όγκοι, τα δάση ή οτιδήποτε είναι κοινόχρηστο με την κοινή λογική ότι δεν ανήκει στο δημόσιο; Θα πρέπει να γίνει συζήτηση ανάμεσα στα πολιτικά κόμματα. Γιατί σιωπούν τα άλλα κόμματα; Να που βρίσκεται μια τεράστια πολιτική ευθύνη.
      Δεύτερο θέμα. Έχουν αποκτηθεί εκτάσεις και από ιδιώτες, ιδιωτικά δάση, ιδιωτικές εκτάσεις που θα έπρεπε να είναι στο δημόσιο και αυτοί με χαρτιά, με ταπιά ή με άλλα από την Οθωμανική Αυτοκρατορία. Έχουν μεταβιβαστεί στην πορεία και έχουν υπάρξει νόμοι να μπορεί να γίνεται εκμετάλλευση, ιδιωτική πολεοδόμηση και με άλλες μορφές για να γίνονται επιχειρηματικές δραστηριότητες. Τι θα γίνει με αυτήν την υπόθεση; Και αυτό είναι ένα τεράστιο σκάνδαλο υπέρ των επιχειρηματιών. 
      Η προσπάθεια που γίνεται, με τις αλλαγές στο άρθρο 24 και επί ΠΑ.ΣΟ.Κ. παλαιότερα μαζί με τη Νέα Δημοκρατία στην Αναθεώρηση του 2001 και αργότερα με την προσπάθεια που έκανε η Νέα Δημοκρατία στην καινούργια Αναθεώρηση που δεν πέρασε, είναι να γίνει ένας τέτοιος διαχωρισμός ανάμεσα στα δάση και στις δασικές εκτάσεις, ώστε όλες οι δασικές εκτάσεις, εκατομμύρια στρέμματα, να μπορούν να αξιοποιηθούν επιχειρηματικά για τουριστικούς και για άλλους λόγους. Αυτά είναι τα μεγάλα σκάνδαλα. Βεβαίως μεγάλο σκάνδαλο είναι και το θέμα της Μονής Βατοπεδίου.
      Με την ευκαιρία αυτή θέλουμε να θέσουμε και το εξής ζήτημα, ότι σχετικό είναι και το θέμα χωρισμού Εκκλησίας από το Κράτος, όχι ότι από μόνο του θα λύσει τα περιουσιακά ζητήματα της Εκκλησίας ή της περιουσίας των μοναστηριών σε σχέση με το δημόσιο. Επειδή είναι σχετικό, επανακαταθέσαμε την πρότασή μας. Βεβαίως και η Εκκλησία πρέπει να φορολογείται για τις επιχειρηματικές της δραστηριότητες, όπως όλες οι επιχειρήσεις και όχι να έχει ειδικά φορολογικά προνόμια.
      Έρχομαι στη συγκεκριμένη υπόθεση που ψάξαμε, με πάρα πολύ κόπο πράγματι για πολλές μέρες, στην Εξεταστική των πραγμάτων Επιτροπή. Το δικό μας συμπέρασμα επιβεβαιώνει αυτό που λέγαμε και πριν ξεκινήσει η Εξεταστική Επιτροπή. Υπάρχουν πολιτικές ευθύνες, όχι αντικειμενικές, όχι για να τα φορτώσουμε στους παρακάτω, δηλαδή στις κρατικές υπηρεσίες και να περιορίσουμε την ευθύνη μονάχα στην έλλειψη της αναγκαίας επιμέλειας, όπως λέει η Νέα Δημοκρατία. 
      Υπάρχουν ευθύνες, υπάρχει θέληση των κυβερνήσεων και του ΠΑ.ΣΟ.Κ. και της Νέας Δημοκρατίας που εκφράζεται με τη θέληση και με τις πράξεις συγκεκριμένων Υπουργών που ήθελαν να βοηθήσουν τη Μονή Βατοπεδίου για διάφορους λόγους. Δεν ξέρω ολοκληρωμένα τα κίνητρα, αλλά υπήρξε συστηματική προσπάθεια να βοηθηθεί η Μονή Βατοπεδίου σε βάρος του δημοσίου και από τις δυο πλευρές των κομμάτων εξουσίας. 
      Βεβαίως, έτσι όπως παρουσιάζει το θέμα των αντικειμενικών ευθυνών η Νέα Δημοκρατία, ουσιαστικά σε μεγάλο βαθμό δίνει συγχωροχάρτι στις προσωπικές ευθύνες που έχουν οι Υπουργοί που ασχολήθηκαν με την υπόθεση.
      Το ΠΑ.ΣΟ.Κ. για τους δικούς του Υπουργούς δίνει από την αρχή συγχωροχάρτι. Ούτε καν πολιτική ευθύνη δεν βλέπει για τον κ. Δρυ και τον κ. Φωτιάδη. 
      Τι έχουμε συγκεκριμένα; Ειπώθηκαν ορισμένα στοιχεία. Θα επαναλάβω ορισμένα, αλλά θα αποφύγω τη μεγάλη ανάλυση. Πότε ξεκινάει η μεγάλη υπόθεση; Το 1998 επί Δρυ. Δεν ειπώθηκε σ’ αυτή την Αίθουσα, αλλά πρέπει να γίνει γνωστό. 
      Τι ακριβώς συνέβη; Έρχεται η Εποπτεία Αλιείας του Νομού Ξάνθης, η αρμόδια υπηρεσία για την αλιεία της Λίμνης Βιστωνίδας και λέει ότι η Μονή και ο συνεταιρισμός των ψαράδων θέλει να καταπατήσει όλο το νησάκι Άντα Μπουρού που είναι μέσα στη λίμνη, ενώ στη Μονή και στο συνεταιρισμό ανήκουν μόνο τα τετρακόσια στρέμματα και όχι και τα χίλια εξακόσια.
      
      Τι έπρεπε να κάνει ο Υπουργός; Να πάει την υπόθεση στον εισαγγελέα. Να πει ότι εδώ γίνεται προσπάθεια καταπάτησης. Να παρθούν διοικητικά μέτρα αποβολής της Μονής και του Συνεταιρισμού από τα υπόλοιπα πέραν των τετρακοσίων μέτρων. Και αντί γι’ αυτό ξαφνικά αναζητείται γνωμοδότηση χωρίς να το ζητήσει η Μονή. Παραπέμπεται το θέμα από τις υπηρεσίες –ερήμην, λένε, του Υπουργού- στο Γνωμοδοτικό Συμβούλιο το οποίο βγάζει το εξής αποτέλεσμα: ότι το νησάκι ολόκληρο, τα χίλια εξακόσια στρέμματα, ανήκουν στη Μονή. Έως εκεί καλώς, ας πούμε. Το λέει και η δικαστική απόφαση που βγήκε. Αλλά, από εκεί και πέρα, για να αποδείξει ότι το νησάκι ανήκει στη Μονή, όλο το σκεπτικό λέει ότι και η ευρύτερη περιοχή και η λίμνη ολόκληρη και παραλίμνια με βάση τα χρυσόβουλα –αναφέρεται σε χρυσόβουλα, σε σιγγίλια και σε φιρμάνια- ανήκουν στη Μονή.
      Αυτό είναι το σκεπτικό της απόφασης. Και καταλήγει να λέει μόνο για το νησάκι. Έχει φτιαχτεί όμως το σκεπτικό, το οποίο, καρμπόν, με τα ίδια λόγια, με τον ίδιο τρόπο χρησιμοποιείται σε όλες τις παραπέρα γνωμοδοτήσεις. Και στις γνωμοδοτήσεις που υπογράφονται επί ΠΑ.ΣΟ.Κ., από τον κ. Φωτιάδη και στη γνωμοδότηση που υπογράφει ο κ. Δούκας από τη Νέα Δημοκρατία. Αυτή είναι η σειρά των γεγονότων.
      Δεύτερο θέμα. Αυτά ειπώθηκαν εδώ και δεν θα αναλύσω πολλά πράγματα για τον κ. Φωτιάδη. Όταν υπάρχει εκκρεμής δίκη και η Μονή διεκδικεί με αναγνωριστική αγωγή δικαιώματα στη Βιστωνίδα, δεν μπορεί ένας Υπουργός να υπογράφει γνωμοδότηση ότι το δημόσιο δεν προβάλλει τα δικαιώματά του –ουσιαστικά, δηλαδή, να αναγνωρίζει κυριότητα στη Μονή- ούτε να κάνει πράξη παράδοσης και παραλαβής της Μονής. Είναι δυο ενέργειες που, ενώ είναι επίδικη απόφαση, βοηθάνε στο να εκδοθεί απόφαση σε βάρος του δημοσίου. 
      Εκδικάζεται η υπόθεση. Ο εκπρόσωπος του δημοσίου, ο κ. Χειμώνας, μας είπε ο άνθρωπος ότι ένα μήνα προσπαθούσε να μαζέψει χαρτιά για να υποστηρίξει την υπόθεση, χωρίς καμμία βοήθεια από το Υπουργείο και μάλιστα πολλές υπηρεσίες του έστελναν χαρτιά που υποστήριζαν τη Μονή και τα κατάφερε και έκανε ευπρόσωπη, όπως είπε, υπεράσπιση των δικαιωμάτων του δημοσίου. 
      Πάει μια επιτροπή και φωνάζει στον Φωτιάδη «τι είναι αυτά που κάνετε;» και ο κ. Φωτιάδης αντί να ανακαλέσει τα πάντα, κάνει απλώς επανεξέταση που τραβάει σε μάκρος μέχρι να έρθει η Νέα Δημοκρατία στην Κυβέρνηση. 
      Υπάρχουν ευθύνες. Είναι φανερή η θέληση να γύρει η πλάστιγγα υπέρ της Μονής στα χρόνια που κυβερνούσε το ΠΑ.ΣΟ.Κ..
      Ερχόμαστε στα χρόνια που κυβερνάει η Νέα Δημοκρατία. Κομβικό στοιχείο είναι αυτό που υπάρχει από τον Δούκα και είναι η μεγαλύτερη ευθύνη. Η Μονή ενώ έχει κάνει αγωγή –δεν της αρκούν οι γνωμοδοτήσεις και οι υπογραφές, δηλαδή οι διοικητικές πράξεις, που την βοηθούσαν στην κατεύθυνση να αποκτήσει την κυριότητα- θέλει δικαστική απόφαση να είναι 100% σίγουρη και κάνει αναγνωριστική αγωγή. Ξαφνικά αλλάζει τακτική και λέει ότι δεν θέλω να βγει αποτέλεσμα απ’ αυτή τη δίκη.. Απευθύνεται στο δημόσιο και λέει ότι να τη σταματήσουμε τη δίκη. Γιατί το κάνει αυτό η Μονή; Η απλή λογική λέει διότι καταλαβαίνει ότι θα χάσει την υπόθεση. Ήδη κυκλοφορεί εκεί στη μικρή κοινωνία της Ξάνθης, στα δικαστήρια ότι η απόφαση έχει παρθεί δύο προς ένα σε βάρος της Μονής και ότι καθυστερεί να εκδώσει την απόφαση η δικαστής, η οποία είναι υπόλογος πλέον στα ποινικά δικαστήρια γιατί δεν εξέδωσε την απόφαση. 
      Σε εκείνο το κρίσιμο σημείο ο κ. Δούκας και επικυρώνει την τέταρτη γνωμοδότηση –τη λεγόμενη κατόπιν επανεξέτασης που είχε κάνει ο Φωτιάδης- και μετά από γνωμοδότηση του Νομικού Συμβουλίου του Κράτους συμφωνεί στο να σταματήσει η δίκη, δηλαδή να μη βγει κανένα αποτέλεσμα, όταν είχαμε μάρτυρες που ήξεραν ότι η απόφαση είναι υπέρ του δημοσίου ή τουλάχιστον ότι η εισηγήτρια εισηγείται υπέρ του δημοσίου και όταν ο Εφραίμ -και η Μονή- ήξερε ότι χάνει την υπόθεση. Αυτές οι ενέργειες γίνονται επί υπουργίας του κ. Δούκα. Είναι κομβικό σημείο αυτό και είναι μεγάλες αυτές οι ευθύνες.
      Από εκεί και πέρα αρχίζει η σειρά των ανταλλαγών. Αρχίζουν οι ανταλλαγές. 
      Ποιο είναι το μεγάλο πρόβλημα με τις ανταλλαγές; Με τις ανταλλαγές έχουν γίνει μεγάλες υπερτιμολογήσεις και υποτιμολογήσεις. Οι πιο χαρακτηριστικές είναι, πρώτον, ότι η λίμνη ενώ κόστιζε στην πραγματικότητα λιγότερο διότι προστατευόταν από τη Συνθήκη Ραμσάρ και ήταν στο Πρόγραμμα «NATURA» και άρα δεν μπορούσε να γίνει εντατική εκμετάλλευση ώστε να έχει μεγάλη αξία εκμετάλλευσης, δηλαδή να παράγει πολλά ψάρια και να έχει πολλά έσοδα όποιος την εκμεταλλευόταν, την εμφανίζουν υπερτιμολογημένη παίρνοντας σαν συγκριτικά στοιχεία άλλες γειτονικές λίμνες οι οποίες δεν ήταν εντός της Συνθήκης Ραμσάρ και εντός του Προγράμματος «NATURA». Εδώ έγινε υπερτιμολόγηση υπέρ της Μονής.
      Έγιναν και τεράστιες υποτιμολογήσεις πρώτα και κύρια στην Ουρανούπολη σε ένα φιλέτο. Οι ορκωτοί εκτιμητές έβγαλαν ότι αυτή η έκταση των οκτώ χιλιάδων εξακοσίων στρεμμάτων κόστιζε 1.000.000 ευρώ. Με τους μετριότερους υπολογισμούς, ακόμα και να τη δεχτούμε σαν δασική έκταση, ο νέος έλεγχος που έγινε πρόσφατα λέει ότι αντί για 1.000.000 έπρεπε να υπολογιστεί στα 34.000.000 ευρώ. Υπάρχουν και άλλες υπερτιμολογήσεις και υποτιμολογήσεις σε πάρα πολλά ακίνητα, στο Γραμματικό, στον Ξεροπόταμο, στην Καμάριζα, στην Καλαμαριά κ.λπ.
      Ερευνητέο είναι αν αυτά ήταν σε γνώση των Υπουργών ή ήταν μόνο η λειτουργία του Σώματος Ορκωτών Λογιστών ή της Κτηματικής Εταιρείας του Δημοσίου. Θα μπορούσαν τα πράγματα να είχαν γίνει διαφορετικά, δηλαδή ή να γίνει απαλλοτρίωση ή τουλάχιστον να κάνουν διαγωνισμό και να πουλήσουν τα ακίνητα. Δηλαδή, η Κτηματική Εταιρεία του Δημοσίου θα μπορούσε να κάνει πλειοδοτικό διαγωνισμό και από το τίμημα να πληρωθεί η Μονή. Έτσι θα κέρδιζε το δημόσιο και τα ακίνητα θα βρισκόντουσαν κοντά στην αγοραία αξία. Αυτό δεν το δέχτηκαν ούτε ο κ. Μπασιάκος ούτε ο κ. Κοντός. Μάλιστα, η υπηρεσία της οποίας ηγείτο ο κ. Κοντός υποδείκνυε να δοθούν ακίνητα για ανταλλαγές τα οποία είχαν τη μεγαλύτερη αξία. Η αρμόδια υπηρεσία έστελνε έγγραφα στις νομαρχίες που έλεγε δώστε τα παραθαλάσσια, τα οικόπεδα που έχουν αξία. Όλα αυτά είναι μια πραγματικότητα και γι’ αυτό υπάρχουν και πολιτικές ευθύνες.
      Υπήρχε συντονισμός, γιατί ορισμένα πράγματα δεν μπορούν να εξηγηθούν χωρίς να υπάρχει συντονισμός. Δεν μπορούμε να είμαστε σίγουροι για το ποιος ήταν ο συντονιστής. Πιθανολογείται ότι ήταν ο κ. Ρουσόπουλος. Δεν μας έπεισε ο κ. Ρουσόπουλος ότι λέει την αλήθεια όταν συναντιόταν τακτικά είτε στο Μέγαρο Μαξίμου είτε στο σπίτι του είτε επισκεπτόμενος τη Μονή Βατοπεδίου και έχοντας συνεχείς συναντήσεις με τον Εφραίμ ότι δεν γνώριζε τι διεκδικεί η Μονή.
      Υπάρχουν και αντιφατικές καταθέσεις για το τι διημήφθη σε μία συνάντηση που είχε με τους φορείς. Υπάρχουν σοβαρά ερωτηματικά. Εμείς βάζουμε και ορισμένα άλλα ζητήματα. Τι γίνεται με τις διάφορες υπηρεσίες  που λένε ότι λειτουργούν ανεξάρτητα, δηλαδή το Σώμα Ορκωτών Εκτιμητών, την Κτηματική Εταιρεία του Δημοσίου, την υπηρεσία που αφορά την πολιτική γης, τις δασικές υπηρεσίες,  που έχουν μεγάλες εξουσίες και γίνονται ρεμούλες. Να σας φέρω ένα παράδειγμα. Μας ειπώθηκε ότι στις αρμόδιες υπηρεσίες  του Υπουργείου Γεωργίας ανήκουν οκτακόσιες χιλιάδες στρέμματα για εποικισμό. Εποικισμός χρειαζόταν μετά την έλευση των προσφύγων από τη Μικρά Ασία. Αυτό το θέμα έχει τελειώσει. Παρ’ όλα αυτά υπάρχουν στις νομαρχίες οκτακόσιες χιλιάδες στρέμματα που μπορούν και τα δίνουν κάθε μέρα, είτε σε ιδιώτες για ρουσφέτια είτε για να προσαρτηθούν δίπλα σε ένα ξενοδοχείο, ή δίπλα σε μια βιομηχανία και τα δίνουν δωρεάν.
Υπάρχει η δυνατότητα με τη νομοθεσία. Αυτά τα πράγματα πρέπει να αλλάξουν.
      Τώρα, όσον αφορά τα γνωμοδοτικά όργανα, είτε λέγονται γνωμοδοτικά για τα κτήματα είτε λέγονται νομικά συμβούλια του κράτους, υπάρχει γνωμοδοτικό που να μη βγάλει απόφαση τέτοια που θέλει ο Υπουργός; Σπάνιο φαινόμενο. Συνήθως έτσι μας μπαίνουν τα ερωτήματα ή όπως εικάζεται ποια είναι η θέληση της Κυβέρνησης, έτσι βγαίνουν οι αποφάσεις.
      Για όλους αυτούς τους λόγους, εμείς λέμε ότι υπάρχουν βαριές πολιτικές ευθύνες και στις δυο κυβερνήσεις και στα συγκεκριμένα πρόσωπα που αναμείχθηκαν. Δεν μπορέσαμε να ανακαλύψουμε, μπορεί να υποπτευόμαστε ότι υπάρχουν και ποινικές ευθύνες, αλλά χρειάζεται το θέμα παραπέρα διερεύνηση, γι’ αυτό τασσόμαστε υπέρ του να υπάρξει προανακριτική επιτροπή η οποία, μέσω προκαταρκτικής εξέτασης, να διερευνήσει παραπέρα τις ποινικές ευθύνες όσων έχουν αναμειχθεί και εννοώ τα πολιτικά πρόσωπα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο.
      Το λόγο έχει ο κ. Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Κυρίες και κύριοι συνάδελφοι, η συντριπτική πλειοψηφία των Ελλήνων πολιτών έχει καταλήξει. Θεωρεί ότι το σκάνδαλο του Βατοπεδίου είναι το μεγαλύτερο σκάνδαλο που έχει ανακύψει στη χώρα μας μεταπολιτευτικά, στη νεότερη ιστορία. Έχει καταλήξει στους υπευθύνους. Έχει καταλογίσει πολιτικές ευθύνες σε ποσοστά δυσθεώρητα, της τάξεως του 98% και στα δύο κόμματα. Θεωρεί ότι πρέπει να υπάρξει περαιτέρω διερεύνηση ποινικών ευθυνών σε ποσοστό άνω του 80%. Αδιαφορεί για την περιπτωσιολογία, ποιος Υπουργός υπέγραψε, πού υπέγραψε, τι έπραξε. Όλη η περιπτωσιολογία βρίσκεται στα πορίσματα που έχουμε καταθέσει.
      Άλλα περιμένει ο ελληνικός λαός, ο Έλληνας πολίτης. Περιμένει απ’ όλα τα κόμματα να του πουν με βεβαιότητα, με ακρίβεια τι έφταιξε, να του πουν ποιος συνέπραξε σ’ αυτό το έγκλημα και κυρίως να του προτείνουν το θεσμικό εκείνο πλαίσιο, όπου οτιδήποτε εμφανίστηκε ως Βατοπέδι να μην ξαναεμφανιστεί σ’ αυτήν τη χώρα.
      Πιστεύω, χωρίς να θέλω να υποτιμήσω τους αγαπητούς συναδέλφους που ήμαστε μαζί στην επιτροπή όλες αυτές τις ημέρες και δεινοπαθήσαμε, ότι αυτό που ζητάει ο ελληνικός λαός δεν το άκουσε απ’ αυτό εδώ το Βήμα.
      Κυρίες και κύριοι συνάδελφοι, όπως είπα, η ιστορία του Βατοπεδίου είναι το σοβαρότερο σκάνδαλο που έχει συμβεί ποτέ στη χώρα μας. Ενέσκηψε σ’ αυτή εδώ τη χώρα εν είδει ακραίου φαινομένου. Σάρωσε τα πάντα και αυτό, όχι μόνο για το ύψος και το μέγεθος της κατασπατάλησης του δημόσιου χρήματος και της δημόσιας περιουσίας, αλλά και γιατί, ίσως για πρώτη φορά με τέτοια καθαρότητα, ξεδίπλωσε όλες τις δομές και τις διαδρομές που ακολουθούν τα οργανωμένα συμφέροντα για να λεηλατούν την ελληνική κοινωνία.
      Αν αφαιρέσει κανείς τις λεπτομέρειες και τα ονόματα, θα δούμε ότι σε όλα τα σκάνδαλα υπάρχει ένα επαναλαμβανόμενο μοτίβο, μια διαρκής συναλλαγή πολιτικών και κρατικών στελεχών με οργανωμένα συμφέροντα, που έχει σκοπό τη λεηλασία του δημόσιου πλούτου, τη δημιουργία μαύρου χρήματος και πολιτικής δύναμης. Μέσα από το συγκλονιστικό αποδεικτικό υλικό ξετυλίγεται με τον πλέον παραστατικό τρόπο ο συνεκτικός ιστός ή το υπόστρωμα, αν θέλετε, πάνω στο οποίο εκτυλίχθηκε το σκάνδαλο, η διαχρονική, νοσηρή και αδιαφανής σχέση αλληλεξάρτησης και συνενοχής μεταξύ πολιτικής και Εκκλησίας, σχέση που διαμορφώνει εξωθεσμικά κέντρα παρέμβασης και επιβολής, όπου πολιτικές ηγεσίες, πολιτικοί, δικαιοσύνη, θεσμικά όργανα, οικονομικοί και κοινωνικοί φορείς υποτάσσονται και διεκπεραιώνουν θεϊκώ δικαίω.
      Δυστυχώς στη χώρα μας εξακολουθούν να υπάρχουν σοβαροί τομείς της δημόσιας ζωής, όπου επικρατούν οι θεσμοί και οι νόμοι της Βυζαντινής Αυτοκρατορίας. Το δέος του ρασοφόρου οδηγεί σε συμπεριφορές που προσιδιάζουν σε θεοκρατικό καθεστώς.
Παρακάμπτεται κάθε κοσμικός θεσμός και οι υπηρεσιακοί παράγοντες μετατρέπονται σε μεταπράτες της θεϊκής βούλησης. 
      Θα ήταν απρόσφορο και αναποτελεσματικό, κυρίες και κύριοι συνάδελφοι, να αναζητήσουμε τον ενορχηστρωτή του εκπληκτικού συντονισμού των διαφόρων επιπέδων και παραμέτρων του σκανδάλου μόνο στις πολιτικές ηγεσίες και τις κυβερνήσεις. Αυτή η στενή θεώρηση μπορεί να οδηγήσει στο επιφανειακό και επιπόλαιο συμπέρασμα ότι μία κυβερνητική αλλαγή θα μπορούσε ίσως να υπαγορεύσει και τη λύση του προβλήματος. Όμως, αυτό είναι ουτοπικό και ατελέσφορο και θα πρέπει να το καταλάβουμε, κυρίες και κύριοι συνάδελφοι.
      Σοκ και δέος, λοιπόν, προκάλεσαν σε όλα τα μέλη της επιτροπής όσα εκτυλίχθηκαν ενώπιόν της. Τα ίδια συναισθήματα διακατέχουν το σύνολο σχεδόν των πολιτών. Διαισθητικά έστω υπονοούν πλήρως τη σοβαρότητα του σκανδάλου, το εύρος και το βάθος του. Και καταλογίζω, όπως είπα προηγουμένως, με συντριπτικά ποσοστά πολιτικές και ποινικές ευθύνες σε πολιτικούς και των δύο κυβερνητικών κομμάτων. Απαιτούν εδώ και τώρα κάθαρση έμπρακτη, μακριά από ανώδυνες αντικειμενικές πολιτικές ευθύνες και δήθεν αναπομπές και έμπρακτες μετάνοιες. 
      Και καταλήξαμε σήμερα στην Ολομέλεια με ουσιαστικά δύο τελείως αντιφατικά πορίσματα –μη σας παραξενεύει αυτό, θα το καταλάβετε- ή μάλλον με πορίσματα δύο κατηγοριών. Από τη μία έχουμε τα πορίσματα των δύο μεγάλων κομμάτων, των δύο κυβερνητικών κομμάτων που διαχειρίστηκαν τη συγκεκριμένη υπόθεση. Και μιλάμε για τα δύο κόμματα, τα οποία διαβρωμένα από τον κυβερνητισμό και την αλαζονεία, είναι ανίκανα και ανήμπορα να διαπιστώσουν ακόμα και πολιτικές ευθύνες –δεν αναφερόμαστε στις ποινικές- κατά την περίοδο της διακυβέρνησής τους. Και με τα πορίσματα των δύο κομμάτων, οι πολίτες, κυρίες και κύριοι συνάδελφοι, αυτή τη στιγμή καγχάζουν, λοιδορούν και εξοργίζονται. Και έχουν απόλυτο δίκιο.
      Εμείς, ως Κοινοβουλευτική Ομάδα του ΣΥ.ΡΙΖ.Α., νιώθουμε απολύτως δικαιωμένοι για την αρχική επιμονή μας για σύσταση μόνο της Εξεταστικής Επιτροπής για διερεύνηση του σκανδάλου σε βάθος χρόνου και όχι στις απαγορευτικές προθεσμίες της προκαταρκτικής επιτροπής, αλλά και γιατί είναι πάγια θέση μας για πλήρως τεκμηριωμένες αιτιάσεις όταν πρόκειται για αναφορές σε ποινικές ευθύνες πολιτικών προσώπων.
      Το αποτέλεσμα μας δικαίωσε, γιατί τώρα –και μόνο τώρα- μπορούμε να αχθούμε σε ασφαλή συμπεράσματα και κρίσεις, με καθαρή συνείδηση και σύμφωνα με τις αρχές μας.
      Κυρίες και κύριοι συνάδελφοι, είχαμε την πολιτική υποχρέωση τόσο απέναντι στους πολίτες όσο και απέναντι στους ψηφοφόρους μας, να καταθέσουμε εγκαίρως και ολοκληρωμένες τις πορισματικές μας θέσεις για την ουσία του σκανδάλου, τις αιτίες που το προκάλεσαν, τις πολιτικές που το εξέθρεψαν και το γιγάντωσαν και τους τρόπους αποτροπής επανεμφάνισής του. 
      Κατόπιν αυτού, η φιλοσοφία του δικού μας πορίσματος δεν θα μπορούσε σε καμμία περίπτωση να ταυτιστεί με αυτή των δύο κομμάτων. Εμείς διαπιστώνουμε, βεβαίως, σαφέστατες, διακριτές και προσωποποιημένες πολιτικές ευθύνες σε εννέα συγκεκριμένα πρόσωπα, τόσο της περιόδου διακυβέρνησης του ΠΑ.ΣΟ.Κ. όσο και της περιόδου διακυβέρνησης της Νέας Δημοκρατίας, δηλαδή συγκεκριμένα στους κυρίους Δρυ, Φωτιάδη, Κοντό, Δούκα, Μπασιάκο, Ρουσόπουλο, Βουλγαράκη, Κιλτίδη και Μπέζα.
      Ξεκινώντας απ’ αυτά τα πολιτικά πρόσωπα οδηγούμαστε αναπόφευκτα στο συμπέρασμα του καταλογισμού πολιτικής ευθύνης στην κορυφή της πυραμίδας, δηλαδή μέχρι το πρωθυπουργικό γραφείο. 
      Θεωρούμε, επίσης, ότι εκτός των πολιτικών ευθυνών απαιτείται περαιτέρω διερεύνηση για τη διακρίβωση ύπαρξης ποινικών ευθυνών σε ορισμένα από τα πρόσωπα αυτά. Αυτά τα πρόσωπα, λοιπόν, κατανέμονται σε τρεις κατηγορίες. Τα δύο πρώτα που είναι ο κ. Δρυς και ο κ. Φωτιάδης, δυστυχώς όσον αφορά τις ποινικές ευθύνες, είναι παραγεγραμμένα τα αδικήματα. Σε αντίθετη περίπτωση, θα προτείναμε και την παραπομπή αυτών των δύο πολιτικών στην προκαταρκτική επιτροπή. 
      Τα άλλα τρία πρόσωπα είναι αυτά που έχουν αφήσει αποτύπωμα στην όλη διαδικασία με την υπογραφή τους σε διάφορες αποφάσεις ή γνωμοδοτήσεις ή άλλα έγγραφα. Και είναι οι κύριοι Δούκας, Κοντός και Μπασιάκος. 
      Και είναι και οι δύο τελευταίοι, οι οποίοι ναι μεν δεν έχουν αφήσει αποτύπωμα υπογραφής, πλην όμως τα κενά τα οποία είχαμε και έχουμε ως επιτροπή από την όλη διαδικασία δεν μπορούν να μας οδηγήσουν σε ασφαλή κρίση για το βαθμό εμπλοκής τους στην όλη υπόθεση. Αναφερόμαστε στους κυρίους Ρουσόπουλο και Βουλγαράκη, οι οποίοι άφησαν και με τις καταθέσεις τους, αλλά και με το αποδεικτικό υλικό που έχουμε στα χέρια μας, μεγάλα κενά όσον αφορά το βαθμό εμπλοκής τους στην όλη υπόθεση.
      Ένα τεράστιο κενό, κυρίες και κύριοι συνάδελφοι, στην όλη προσπάθεια διερεύνησης του σκανδάλου ήταν τα ελλιπέστατα στοιχεία που αφορούσαν τη διακίνηση των τεράστιων ποσών, που αφορούσαν στις συναλλαγές της μονής αλλά και όχι μόνο. Παρατηρήθηκε περίεργη ολιγωρία των αρμοδίων αρχών να διερευνήσουν τους σχετικούς λογαριασμούς.
      Κατόπιν αυτού, ήταν αδύνατο να ακολουθήσουμε μέχρι τέλους την πορεία του χρήματος. Γνωρίζετε όλοι πάρα πολύ καλά ότι η παρακολούθηση της πορείας του χρήματος είναι ένας από τους καθοριστικούς παράγοντες, προκειμένου να διαλευκανθούν όλες οι πτυχές ενός σκανδάλου. Εδώ, λοιπόν, δεν έχουμε φτάσει ούτε στη μέση της πορείας αυτής. Δεν γνωρίζουμε τους τελικούς αποδέκτες ποσών άνω των 10.000.000 ευρώ και βεβαίως δεν έχουμε αξιολογήσει ακόμα τους λογαριασμούς που ήρθαν από την Κύπρο, στο αν κατέληξε και σε ποια φυσικά πρόσωπα. Και μόνο αυτό θα ήταν επαρκής δικαιολογία, προκειμένου να ζητήσουμε τη σύσταση της προκαταρκτικής επιτροπής. 
      Δεν θα μπορούσαμε, όμως, κυρίες και κύριοι συνάδελφοι, να ολοκληρώσουμε τη διαδικασία αυτής της Εξεταστικής Επιτροπής χωρίς να καταλήξει το πόρισμά μας σε κάποιες προτάσεις θεσμικού χαρακτήρα, προτάσεις που θα θωρακίσουν τον πολιτικό και δημόσιο βίο με νέους θεσμούς ή θα αναδιαρθρώσουν και ενισχύσουν τους ήδη υφιστάμενους. Η προσπάθεια αυτή απαιτεί γενναίες πολιτικές αποφάσεις και ρήξεις με πάγιες ιδεοληψίες και εμμονές και ευρύτερες κοινωνικές και πολιτικές συναινέσεις. Προϋποθέσεις, όμως, κυρίες και κύριοι συνάδελφοι, που σήμερα θεωρούμε ότι, δυστυχώς, το πολιτικό μας σύστημα δεν τις έχει. Και αναφερόμαστε σ’ αυτές τις προτάσεις τις οποίες περίμενα να τις ακούσουμε από όλους, αλλά δυστυχώς μέχρι τώρα δεν τις ακούσαμε.   
      Η Κοινοβουλευτική Ομάδα του ΣΥ.ΡΙΖ.Α. ήδη από τις 22 Νοεμβρίου 2005 είχε καταθέσει πρόταση νόμου για τη ρύθμιση σχέσεων Πολιτείας και Εκκλησίας, θρησκευτικές ενώσεις και κατοχύρωση της θρησκευτικής ελευθερίας, η οποία μπορεί να θεσπιστεί ανεξάρτητα από την απαραίτητη και αναγκαία συνταγματική Αναθεώρηση. Εδώ και τώρα διακριτές σχέσεις μεταξύ Κράτους και Εκκλησίας. 
      Το τεράστιο θέμα της εκκλησιαστικής περιουσίας -τα εκατομμύρια στρεμμάτων εκκλησιαστικής και μοναστηριακής περιουσίας- συνιστά από μόνο του ένα «θερμοκήπιο» διαπλοκής και διαφθοράς. Η ατολμία των κυβερνήσεων συντηρεί αυτή την εκκρεμότητα. Οι αποτυχημένες μέχρι τώρα προσπάθειες αναδεικνύουν ακριβώς αυτές τις κυβερνητικές επιλογές.
      Θα αναφερθώ στην τεράστια προσπάθεια του αείμνηστου Αντώνη Τρίτση η οποία έμεινε μετέωρη. Και εδώ, βεβαίως, η ευθύνη και του ΠΑ.ΣΟ.Κ. και της Νέας Δημοκρατίας στη συνέχεια είναι εμφανής. Εδώ και τώρα, λοιπόν, να επαναφέρουμε εκείνο το όραμα του Αντώνη Τρίτση και να προχωρήσουμε στην ολοκλήρωση αυτής της άριστης εκκρεμότητας. 
      Για την άρση των φορολογικών προνομίων της Εκκλησίας, όσον αφορά τις επιχειρηματικές δραστηριότητες, υπάρχει πρόσφατη νομοθετική μας πρωτοβουλία η οποία, δυστυχώς, δεν τελεσφόρησε. 
      Θέλω να αναφερθώ εδώ, κυρίες και κύριοι συνάδελφοι, και να πω ότι η κοινωνία όσον αφορά αυτά τα τρία θέματα, δυστυχώς είναι πιο ώριμη από τα κυβερνητικά κόμματα της χώρας, η οποία με συντριπτικά ποσοστά αποδέχεται αυτές τις θέσεις. Και όσον αφορά αυτό το θεσμικό πλαίσιο, τα κυβερνητικά κόμματα είναι άτολμα να προχωρήσουν και να τα αγγίξουν, προφανώς για λόγους κομματικού συμφέροντος. 
      Τέταρτη παρέμβαση θεσμικού χαρακτήρα είναι η ριζική αναθεώρηση του θεσμικού πλαισίου διαχείρισης και αξιοποίησης της δημόσιας περιουσίας με συγκεκριμένες επί μέρους προτάσεις. Προέκυψε τεράστιο ζήτημα στην επιτροπή όσον αφορά στον τρόπο διαχείρισης. Εμείς –πιστεύω ότι είναι ομόφωνη η θέση όλων των μελών της επιτροπής, ανεξαρτήτως αν δεν το ομολογούν όλοι- μιλάμε για καταλήστευση της δημόσιας περιουσίας. 
      Κατάργηση του αναγκαστικού νόμου 1539/38, του μεταξικού, ο οποίος καθορίζει τον τρόπο διαχείρισης της δημόσιας περιουσίας. Λεπτομερής καταγραφής αυτής της περιουσίας. Κανένας δεν γνωρίζει πού βρίσκεται, σε ποια κατάσταση είναι τώρα, πόσες καταπατούνται. Γενική αναδιάρθρωση του φορέα διαχείρισης της δημόσιας περιουσίας. Η Κ.Ε.Δ. φαίνεται ότι είναι ανεπαρκής. Μέθοδοι, τρόποι εκτίμησης της δημόσιας περιουσίας. Τρόπος σύνταξης συμβολαίων που εκχωρούν ή συναλλάσσονται με πολίτες όσον αφορά δημόσια περιουσία. 
      Πέμπτη θεσμική πρόταση. Η ριζική αναδιάρθρωση του Νομικού Συμβουλίου του Κράτους. Εδώ πραγματικά απογοητευθήκαμε όλοι. Δυστυχώς δεν είναι μόνο πλέον ότι το Νομικό Συμβούλιο γνωμοδοτεί βάσει συγκεκριμένων και μεθοδευμένων ερωτημάτων που τίθενται από την εκάστοτε πολιτική εξουσία, αλλά ότι δεν έχει τη δυνατότητα να διευρύνει τον προβληματισμό του και την κρίση του πέρα από αυτές, από αυτά τα ερωτήματα. 
      Έχουμε φτάσει, οδηγηθήκαμε στο συμπέρασμα πλέον ότι το Νομικό Συμβούλιο γνωμοδοτεί βάσει της εικαζόμενης βούλησης της πολιτικής ηγεσίας. Σ’ αυτό το σημείο έχουμε φτάσει. Πρέπει, λοιπόν, να διευρυνθεί, να αναθεωρηθεί το πλαίσιο του Νομικό Συμβούλιο του Κράτους. 
      Η προστασία δασών και δασικών εκτάσεων αποτελεί τεράστιο πρόβλημα. 
	Η διαδικασία χαρακτηρισμού της περιοχής της Ουρανούπολης είναι παράδειγμα προς αποφυγή. Είναι ένα από τα μεγαλύτερα σκάνδαλα, που, αν τελεσφορούσε, θα προσέφερε στη μονή κέρδος άνω των 500.000.000. Έκταση οκτώ χιλιάδων εξακοσίων στρεμμάτων αποτιμήθηκε από τους ορκωτούς εκτιμητές 1.100.000 ευρώ και με τη διαδικασία χαρακτηρισμού που μεθοδευόταν είχαν χαρακτηριστεί «χορτολίβαδο» οικόπεδα άρτια και οικοδομήσιμα με δυνατότητα επιχειρηματικής δραστηριότητας, με κάλυψη 10% στην περιοχή. Φανταστείτε την υπεραξία! Ευτυχώς η αποκάλυψη αυτού του σκανδάλου απέτρεψε την πλήρη καταλήστευση της δημόσιας περιουσίας. 
	Κυρίες και κύριοι συνάδελφοι, αλλαγή του νόμου «περί ευθύνης Υπουργών». Εδώ έχουμε αναλάβει και εμείς ακόμη την υποχρέωση για νομοθετική πρωτοβουλία της αλλαγής. Τα κενά φάνηκαν τώρα, δυστυχώς, και κυρίως με την πρόταση για τη λεγόμενη «προκαταρκτική επιτροπή», όπου κάποιοι, κυρίως από τη Νέα Δημοκρατία, παραπλανητικά την ονομάζουν «προανακριτική επιτροπή». 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Τελειώνω, κύριε Πρόεδρε. 
	Δεν είναι προανακριτική επιτροπή. Το προανακριτικό έργο πλέον το αναλαμβάνει απευθείας η δικαστική εξουσία και όχι η Βουλή. Η Βουλή διερευνά και το κενό αυτό είναι ότι στη συγκεκριμένη διαδικασία θα έπρεπε να ακολουθείται, όπως λέμε εμείς, η νομική διαδικασία in rem. Θα έπρεπε δηλαδή να εξετάζουμε τις πράξεις, δίχως αναφορά σε πρόσωπα και στη συνέχεια καταληκτικά, όταν ολοκληρώνει τις εργασίες της αυτή η επιτροπή, να αναφέρει σε ποια συγκεκριμένα πρόσωπα αναφέρονται οι συγκεκριμένες πράξεις. 
	Αναβάθμιση της Επιτροπής Καταπολέμησης Νομιμοποιήσης Εσόδων από Εγκληματικές Δραστηριότητες. 
      Κυρίες και κύριοι συνάδελφοι, δεν έχουν περάσει παρά ελάχιστοι μήνες όπου επιβεβαιώθηκε αυτό που σχεδόν όλα τα κόμματα της Αντιπολίτευσης είχαν καταλογίσει στην Κυβέρνηση. Υποβαθμίζοντας την ανεξάρτητη αρχή σε απλή επιτροπή ουσιαστικά την κατέστησαν υποχείριο του εκάστοτε Υπουργού Οικονομικών. Οι ανακολουθίες, οι καθυστερήσεις και οι ανεπάρκειες που επέδειξε η επιτροπή αυτή όσον αφορά το άνοιγμα των λογαριασμών και την παροχή των απαραίτητων στοιχείων στην Εξεταστική Επιτροπή θεωρούνται από πολλούς της επιτροπής ύποπτα έως και μεθοδευμένα. 
	Τελειώνουμε λέγοντας ότι πραγματικά ήταν μια εξουθενωτική διαδικασία. Πρέπει πραγματικά να δώσουμε συγχαρητήρια στους συναδέλφους από όλες τις παρατάξεις που συμμετείχαν εκεί. 
      Θεωρώ, κυρίες και κύριοι συνάδελφοι, πως αν η επιτροπή ανεξάρτητα, αδέσμευτα, χωρίς την κομματική πίεση οδηγούνταν στη σύνταξη του πορίσματος, το πόρισμα θα ήταν ομόφωνο. Αυτή είναι η προσωπική εκτίμηση. Αυτό προσπαθήσαμε να κάνουμε και σαν κόμμα. Δυστυχώς, όμως, οι κομματικές σκοπιμότητες και η Ολομέλεια υπαγορεύουν διαφορετικά από τη συνείδηση του καθενός Βουλευτή ξεχωριστά. 
      Ευχαριστώ πολύ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσούκαλη. 
      Το λόγο έχει ο κ. Πλεύρης. 
      ΑΘΑΝΑΣΙΟΣ ΠΛΕΥΡΗΣ: Κύριοι συνάδελφοι, η Εξεταστική Επιτροπή, τα μέλη της και το Προεδρείο προσπάθησαν να κάνουν την καλύτερη δυνατή εργασία, προκειμένου να φθάσουμε σε κάποια συμπεράσματα αναφορικά με το σκάνδαλο της Μονής Βατοπεδίου. Πραγματικά έγινε μια επίπονη δουλειά, η οποία, όμως, κηλιδώθηκε από κάποια σημεία τα οποία δεν μας επιτρέπουν να φθάσουμε στα συμπεράσματα στα οποία θα μπορούσαμε. 
      Πρώτον, αναφέρουμε ότι κλείνουμε την επιτροπή μας, χωρίς να έχουμε την κατάθεση του Εφραίμ και του Αρσένιου. Προφανώς, αν είχαμε αυτές τις καταθέσεις, θα μπορούσαμε να διευκρινίσουμε καλύτερα το ρόλο κάποιων Υπουργών. 
      Παράλληλα, κλείνουμε την Επιτροπή μας, ενώ δεν έχουμε μάθει, όπως μας είχε υποσχεθεί κιόλας η κυβερνητική Πλειοψηφία, τι έγινε αυτή η επιστολή Ψωμιάδη. Υπάρχει μια επιστολή Ψωμιάδη, που έχει πάει και στο γραφείο του αξιότιμου κυρίου Πρωθυπουργού. Δεν μας είπε κανείς τι έγινε αυτή η επιστολή. Εγώ θεωρώ δεδομένο ότι από το Δεκέμβριο του 2005 η Κυβέρνηση γνωρίζει ότι γίνονται παράνομες ανταλλαγές. Αυτό θα πει αντικειμενική πολιτική ευθύνη. Τα υπόλοιπα είναι υποκειμενική πολιτική ευθύνη. 
     Τρίτο σημείο. Κλείνουμε την Επιτροπή μας χωρίς να έχουμε όλη την εικόνα των λογαριασμών. Ένα πράγμα έχουμε βέβαιο από τους λογαριασμούς, ότι από τη Μονή Βατοπεδίου υπήρξαν δύο εταιρείες κυπριακών συμφερόντων, συμφερόντων όμως της ιδίας της μονής και κινήθηκε μαύρο χρήμα. Έγιναν αναλήψεις σε ζεστό μαύρο χρήμα. Δεν έχουμε, όμως, βρει πού πήγε αυτό το ζεστό χρήμα, ώστε να μπορούμε να πούμε με ασφάλεια ότι είναι πολιτικό χρήμα. Και μάλιστα στο αίτημα που έκανα στην Επιτροπή και ταυτίστηκαν και τα υπόλοιπα κόμματα της Αντιπολίτευσης, να ανοίξει ο κοινός λογαριασμός της κ. Πελέκη-Βουλγαράκη που του ξέφυγε του ελεγκτή και είπε ότι κινήθηκαν 5,5 εκατομμύρια ευρώ κατά τη διάρκεια των ανταλλαγών, η κυβερνητική Πλειοψηφία το κάλυψε. Και στηριζόμαστε σε μία δήλωση του κ. Βουλγαράκη ότι δεν υπάρχουν ύποπτες συναλλαγές. Και εγώ δεν βλέπω τι χρήματα είναι αυτά τα 5,5 εκατομμύρια ευρώ. Διότι αναλογιστείτε, κύριοι συνάδελφοι της Νέας Δημοκρατίας, που καλύψατε αυτόν το λογαριασμό μέσα στην Επιτροπή, σε ποιανού το λογαριασμό γίνεται κίνηση 5,5 εκατομμυρίων ευρώ. 
     Υπάρχει και ένα άλλο θέμα, το οποίο έγινε στην Επιτροπή. Μόνο εμείς και ο ΣΥ.ΡΙΖ.Α. το καταψηφίσαμε ως κόμματα. Έγινε προβολή ενός dvd. Ήταν ένα παρανόμως κτηθέν αποδεικτικό μέσο, το οποίο κακώς προβλήθηκε και αυτό προσβάλλει το Κοινοβούλιο που δεν σέβεται τους νόμους που  ψηφίζει και γι’ αυτόν το λόγο δεν το μνημονεύουμε καθόλου στο πόρισμά μας. 
     Αυτό που πρέπει να πω είναι ότι μεταξύ των δύο κομμάτων υπήρξε και μία προσυνεννόηση, την οποία εμείς την καταγγείλαμε. Όταν ήταν να φθάσουμε σε πρόσωπα που άπτονται του Πρωθυπουργού και του γραφείου του Προέδρου της Αξιωματικής Αντιπολίτευσης, δηλαδή του κ. Αγγέλου και του κ. Παπακωνσταντίνου, τότε εδώ πέρα υπήρξε ομοφωνία, να μην κληθούν. Πιο χρήσιμη μάρτυρας ήταν η συμπαθεστάτη κ. Ατζέλ να μας πει για το dvd και δεν ήταν ο Παπακωνσταντίνου. Πιο χρήσιμοι μάρτυρες ήταν άλλοι να μας πουν για την επιστολή Ψωμιάδη και δεν ήταν ο κ. Αγγέλου που την παρέλαβε. Όλα αυτά εμείς, λοιπόν, τα καταγγέλλουμε. 
     Ερχόμαστε τώρα με βάση αυτά που βρήκαμε να δούμε τι έχει συμβεί στο Βατοπέδι και είναι ξεκάθαρο. Για ογδόντα και πλέον χρόνια το ελληνικό δημόσιο δεν δέχεται καμμία συζήτηση για τη κυριότητα της λίμνης Βιστωνίδας. Από το 1924 κάνει αγώνα η Μονή Βατοπεδίου και δεν μπορεί να την πάρει. Και έρχεται το 1998 ένα γνωμοδοτικό συμβούλιο και λέει ότι η νησίδα Άντα Μπούρου ανήκει στη Μονή Βατοπεδίου, την οποία αποδέχεται ο κ. Δρυς το 1999. Ποια είναι η πολιτική ευθύνη του κ. Δρυ; Διότι δικαστικώς δικαιώνεται ο κ. Δρυς. Το Πρωτοδικείο Ροδόπης λέει ότι η Άντα Μπούρου ανήκει στη μονή. Η πολιτική του ευθύνη είναι ότι ανοίγει το δρόμο των διοικητικών αναγνωρίσεων. Έπρεπε να πει ο κ. Δρυς, εάν θέλετε τη νησίδα να πάτε δικαστικώς, τα δικαστήρια θα κρίνουν. Νομιμοποίησε μία ολόκληρη διαδικασία. Και αυτή η γνωμοδότηση γίνεται πιλότος για όλες τις άλλες γνωμοδοτήσεις που θα βγουν. Συνεπώς υπάρχει πολιτική ευθύνη του. 
     Έρχεται τώρα ο κ. Φωτιάδης. Και εδώ πέρα δεν καταλαβαίνω γιατί το ΠΑ.ΣΟ.Κ. καλύπτει τον κ. Φωτιάδη. Έχουμε ορισμένα όργια και το λέω ευθέως. Έχουμε μία γνωμοδότηση που  λέει ότι τα είκοσι πέντε χιλιάδες στρέμματα ανήκουν στη μονή. Την αποδέχεται ο κ. Φωτιάδης το 2002 και κάνει και πρωτόκολλο παράδοσης, παραλαβής στην Ξάνθη για οκτακόσια στρέμματα, το οποίο σημειωτέον γράφεται σε γραφομηχανή ενώ η Κτηματική Υπηρεσία Ξάνθης είχε κομπιούτερ. Γραφομηχανή είχε η Ιερά Μονή Βατοπεδίου. Και εν συνεχεία, τον Ιανουάριο του 2003 κάνει μία αγωγή η μονή γι’ αυτά τα εικοσιπέντε χιλιάδες στρέμματα. Και προσέξτε, ενώ το Νομικό Συμβούλιο του Κράτους αρχικά λέει, μην πάτε στο δικαστήριο να εγείρετε αίτημα ιδίας κυριότητας, αλλά να συνομολογήσετε το περιεχόμενο της αγωγής της μονής, στις 3 Ιουνίου 2003 κάνει μεταστροφή της θέσης του και λέει, θα πάτε και θα προτείνετε ένσταση ιδίας κυριότητας. Θα πείτε ότι τα είκοσι πέντε χιλιάδες στρέμματα ανήκουν στο δημόσιο. Αυτό έγινε στις 3 Ιουνίου 2003. Και στις 4 Ιουνίου 2003, μία μέρα μετά, ο κ. Φωτιάδης αποδέχεται την τρίτη γνωμοδότηση που λέει ότι η λίμνη Βιστωνίδα ανήκει στη μονή. 
     Θέλετε να μου πείτε ότι αυτό είναι σύμπτωση; Ο κ. Φωτιάδης αδειάζει τη νομική επιχειρηματολογία. 
        Μετά γίνεται μια φοβερή πίεση και στις 30 Οκτωβρίου γίνεται η αίτηση του κ. Φωτιάδη, πέντε ημέρες πριν το δικαστήριο, για επανεξέταση της υπόθεσης, η οποία δεν έφθασε ποτέ στο νομικό σύμβουλο που δίκαζε στις 5 του μηνός. Και γι’ αυτό τη μνημονεύει στην προσθήκη-αντίκρουση. Δεν την είχε για να κάνει το αίτημα της αναβολής. Αυτό είναι δευτερευούσης σημασίας, αλλά γιατί είναι προσχηματική η κίνηση αυτή του κ. Φωτιάδη; Όταν θέλεις να κάνεις ανάκληση της απόφασης, με το που ζητάς επανεξέταση λες: «Εντός δέκα ημερών θα μου φέρετε γνωμοδότηση». Πέφτει η κυβέρνηση του ΠΑ.ΣΟ.Κ. και δεν έχει συγκληθεί το γνωμοδοτικό. Στις 20 Μαΐου συνεκλήθη το γνωμοδοτικό, δύο μήνες μετά την πτώση της κυβέρνησης του ΠΑ.ΣΟ.Κ..
        Συνεπώς η όλη λειτουργία του κ. Φωτιάδη, είναι προσχηματική. Απλώς επειδή στο ΠΑ.ΣΟ.Κ. ήξεραν να κάνουν κάποιες δουλειές καλύτερα, προκειμένου να καλύψει την όλη διαδικασία, κάνει μια αίτηση για επανεξέταση και ποτέ δεν ενδιαφέρεται για την τύχη της.
        Ερχόμαστε τώρα στη δεύτερη φάση. Να ξεκαθαρίσουμε ότι στη δεύτερη φάση δεν κάνουμε συμψηφισμό ευθυνών. Είναι βαρύτατες οι ευθύνες της Νέας Δημοκρατίας. Τέλη Απριλίου γίνεται το περίφημο δικαστήριο, η διάσκεψη και έχουμε πλέον έκδοση απόφασης, ξεκάθαρη έκδοση απόφασης δύο προς ένα υπέρ του δημοσίου, πράγμα που το γνωρίζει ο Αρσένιος. Και πώς το ξέρουμε αυτό; Έρχεται η πρόεδρος του δικαστηρίου που μειοψήφησε υπέρ της μονής και λέει «με πήρε τηλέφωνο ο Αρσένιος και μου είπε ότι μάθαμε ότι χάσαμε τη δίκη». Και του το επιβεβαίωσε. Αυτά λέει σε ανωμοτί κατάθεση ενώπιον του πταισματοδίκη που έκανε την προκαταρκτική εξέταση.  
        Ξέρει, λοιπόν, η ιερά μονή ότι έχει χάσει το δικαστήριο. Όλοι οι φορείς στους νομούς πανηγυρίζουν -και της Νέας Δημοκρατίας και του ΠΑ.ΣΟ.Κ.- ότι έχουν κερδίσει το δικαστήριο. Προσέξτε τώρα συμπτώσεις, ασύλληπτες για το βραδυκίνητο δημόσιο. Στις 20 Μαΐου συγκαλείται το γνωμοδοτικό, το ξεχασμένο από την επανεξέταση Φωτιάδη, βγάζει γνωμοδότηση ότι δεν πρέπει να γίνει επανεξέταση και την 1η  Ιουνίου η μονή κάνει αίτηση βάσει αυτής της γνωμοδότησης για συμβιβαστική επίλυση των θεμάτων και παραίτηση από κοινού από την έκδοση απόφασης, την επόμενη ημέρα ο κ. Δούκας αποδέχεται τη γνωμοδότηση και μετά από δεκατέσσερις ημέρες συγκαλείται το Νομικό Συμβούλιο του Κράτους, το Δ΄ Τμήμα, αν θυμάμαι καλά, και λέει ότι είναι προς  το συμφέρον του δημοσίου να παραιτηθεί από την έκδοση απόφασης. Και ο κ. Δούκας το αποδέχεται. Συνεπώς το δημόσιο για πρώτη φορά στα χρονικά παραιτείται από έκδοση απόφασης. Ένα δημόσιο που φθάνει χαμένες αποφάσεις μέχρι τον Άρειο Πάγο, ξέρει ότι θα τις χάσει σίγουρα αλλά τις φθάνει ως εκεί, παραιτείται από έκδοση απόφασης κερδισμένης. 
        Κυρίες και κύριοι συνάδελφοι, εδώ υπάρχουν βαρύτατες ευθύνες. Θα εξετάσουμε και τις πολιτικές και τις ποινικές. Αλλά, τουλάχιστον, οι πολιτικές είναι ξεκάθαρες. Αποδέχεται ο κ. Δούκας δύο αποφάσεις οι οποίες ήταν εις βάρος των συμφερόντων του δημοσίου. Και ποιο είναι το αστείο της υπόθεσης; Λέει ότι παραιτούμαστε προκειμένου να γίνει συμβιβασμός. Ποιος ήταν ο συμβιβασμός; Ο συμβιβασμός ήταν ότι αποδεχόμαστε ότι η λίμνη ανήκει στη μονή. Άρα ποιος ο λόγος να παραιτηθεί από την έκδοση απόφασης; Τι χειρότερο μπορούσε να πει αυτή η απόφαση, που δεν ήταν για τη λίμνη, ήταν για τα είκοσι πέντε χιλιάδες στρέμματα; 
        Σε εκείνο, λοιπόν, το σημείο έχουμε και κάποιες περίεργες συμπτώσεις. Ο κ. Κοντός ως Βουλευτής της Αξιωματικής Αντιπολίτευσης μιλάει για στημένα γνωμοδοτικά επί ΠΑ.ΣΟ.Κ., κάνει έναν φοβερό αγώνα και ξαφνικά είναι Υφυπουργός Αγροτικής Ανάπτυξης. Θα έπρεπε να τρίβει τα χέρια του, να λέει τώρα θα ρυθμίσω το θέμα. Και έρχεται ο κ. Τσιτουρίδης στην Επιτροπή και μας λέει «ναι, μου είχε πει, είχε μια αγωνία για το θέμα». Και δεν κάνει τίποτε στο πλαίσιο των αρμοδιοτήτων του. Αντ’ αυτού πηγαίνει το Σεπτέμβριο και συναντά τον κ. Ρουσόπουλο. Στις 6 Σεπτεμβρίου γίνεται αυτή η συνάντηση.
        Επειδή εμείς θέλουμε να είμαστε αντικειμενικοί. Κάποιοι φορείς που δεν ήταν παρόντες είπαν ότι ο κ. Ρουσόπουλος ανέφερε ότι το θέμα έχει κλείσει και πάμε σε ανταλλαγές. Κανένας από τους παρόντες φορείς δεν το επιβεβαίωσε αυτό. Συνεπώς εγώ δεν μπορώ να το αποδεχθώ. Βλέπω κάποια ύποπτα θέματα, διότι μετά τη συνάντηση με τον κ. Ρουσόπουλο σταματάνε οι διαμαρτυρίες των φορέων, όλα ηρεμούν στην περιοχή. Ο κ. Ρουσόπουλος ενημερώνει μετά από δεκαπέντε-είκοσι ημέρες τον κ. Μπασιάκο που έχει αναλάβει καθήκοντα μετά την παραίτηση του κ. Τσιτουρίδη. Υπάρχει μία στενή φιλία του κ. Ρουσόπουλου με τον κ. Εφραίμ. 
        Όμως, ενώ εμείς πιστεύουμε ότι υπάρχει ένας κεντρικός εγκέφαλος που καθοδήγησε όλα αυτά τα θέματα και σίγουρα συντόνισε και το Σώμα των Ορκωτών Εκτιμητών και την Κ.Ε.Δ. και τους συμβολαιογράφους και τους δικηγόρους και τα γνωμοδοτικά, με συγχωρείτε, με τη θεσμική θέση την οποία έχουμε δεν μπορούμε να πούμε ότι αυτά τα περιφερειακά στοιχεία μας επιβεβαιώνουν ότι αυτός ο κεντρικός εγκέφαλος είναι ο κ. Ρουσόπουλος.
    Ούτε μπορούμε να στηριχθούμε στο γεγονός ότι έρχονται κάποιοι δημοσιογράφοι και μας λένε, «μας είπαν οι Υπουργοί ότι πίεζε ο Ρουσόπουλος», αλλά δεν μας λένε ποιοι Υπουργοί είναι αυτοί. Αν θέλετε προσωπική εκτίμηση, μπορεί να θεωρώ ότι είναι ο κ. Ρουσόπουλος αυτός που συντονίζει, αλλά εδώ πέρα δεν έχουμε έρθει να μεταφέρουμε τις προσωπικές μας εκτιμήσεις και πεποιθήσεις, αλλά να δούμε τα στοιχεία τα οποία έχουν προκύψει από την Εξεταστική Επιτροπή. 
    Μετά λοιπόν απ’ αυτήν τη συνάντηση ξεκινάει η τρίτη φάση, η δεύτερη κατά τη διάρκεια της Νέας Δημοκρατίας και η χειρότερη όλων, που είναι οι ανταλλαγές. Εδώ, λοιπόν, έχουμε αρχικά μία υπουργική απόφαση από τον Υπουργό Αγροτικής Ανάπτυξης και εν συνεχεία, την κοινή υπουργική απόφαση του κ. Μπασιάκου και του κ. Δούκα. Τις ανταλλαγές τις αναλαμβάνει η Κ.Ε.Δ.. Υπάρχει, όμως, ένας όρος που λέει ξεκάθαρα ότι σε κάθε στάδιο θα πρέπει να ενημερώνεται ο Γενικός Γραμματέας του Υπουργείου Αγροτικής Ανάπτυξης. Αυτό σημαίνει, λοιπόν, ότι υπάρχει μια γνώση για το Υπουργείο. Στις ανταλλαγές γίνονται όργια! Βλέπουμε εκεί πέρα πραγματικά η χείριστη μορφή του δημοσίου που υπάρχει. Μία Κ.Ε.Δ. η οποία δεν κάνει τίποτα! Τα συμβόλαια τα κάνει ο κ. Πελέκης και τα στέλνει την προηγούμενη ημέρα στο δικηγόρο της Κ.Ε.Δ. και του λένε: «Θα τα υπογράψεις». Συμβολαιογράφος δεν είναι συμβολαιογράφος του δημοσίου. Είναι η συμβολαιογράφος του δικηγορικού γραφείου Πελέκη, η γυναίκα του κ. Βουλγαράκη. Και τοπογράφος για τα ακίνητα του δημοσίου δεν είναι τοπογράφος του δημοσίου, αλλά είναι τοπογράφος της μονής κ. Κιάκας. Και το Σώμα Ορκωτών Εκτιμητών έρχεται και μας αποδεικνύει το εξής: «Ότι άλλα πράγματα εκτιμούσε». Τους έδιναν εκτάσεις με διαφορετικά χαρακτηριστικά. Τους έλεγαν ότι είναι εντός Ζ.Ο.Ε., τους έλεγαν ότι είναι δασικές εκτάσεις, τους έλεγαν ότι έχουν περιορισμούς στη δόμηση και μετά στα συμβόλαια, με την ανοχή των δικηγόρων του κ. Πελέκη, αλλά και των εκπροσώπων της Κ.Ε.Δ. μεταβιβάζονταν οικόπεδα άρτια και οικοδομήσιμα. Συνεπώς, αυτή τη στιγμή είχαμε υποεκτιμήσεις της περιουσίας του δημοσίου και μετά μεταβιβάζονταν διαφορετικά. 
    Θα μου πείτε όσοι είστε νομικοί, επειδή στα συμβόλαια μεταβιβάζονται διαφορετικά, αλλάζει και ο χαρακτηρισμός τους; Όχι. Δεν αλλάζει. Αλλά εμένα μου προκαλεί μεγάλη περιέργεια, πώς η Κ.Ε.Δ. δέχεται να μεταβιβάζονται διαφορετικά. Και προφανώς, η μονή με τις άκρες που είχε στη διακυβέρνηση της Νέας Δημοκρατίας, όπως πιο πριν στο ΠΑ.ΣΟ.Κ., θα μπορούσε να κάνει τις αλλαγές τις οποίες ήθελε.
    Συνεπώς, καταλήγουμε ότι είναι ένα διαχρονικό σκάνδαλο, το οποίο βέβαια έχει πολύ μεγαλύτερη βαρύτητα στη διακυβέρνηση της Νέας Δημοκρατίας, αλλά τα θεμέλια μπήκαν, όπως σας είπα, στις κυβερνήσεις ΠΑ.ΣΟ.Κ..
    Ερχόμαστε και λέμε τώρα τις προτάσεις, τα συμπεράσματα στα οποία έχουμε καταλήξει: Το πρώτο και βασικό συμπέρασμα είναι ότι είδαμε οι Υπουργοί να συμπεριφέρονται ως «χειρίστου είδους δημόσιοι υπάλληλοι». Ερχόντουσαν στην Επιτροπή μέσα και κρυβόντουσαν πίσω από τις γνωμοδοτήσεις. Δεν βρέθηκε ένας Υπουργός να έρθει να πει: «Ναι, υπήρχε λανθασμένη γνωμοδότηση, κακώς υπέγραψα την υπουργική απόφαση και αναλαμβάνω την ευθύνη». 
    Κύριοι Υπουργοί, δεν μας διοικεί το Γνωμοδοτικό Συμβούλιο. Αν μας διοικούσε το Γνωμοδοτικό Συμβούλιο, να πάτε σπίτια σας και να αποφασίζουν οι νομικοί σύμβουλοι. Εσείς διοικείτε. Όταν μία απόφαση του Γνωμοδοτικού είναι σωστή, τα «μπράβο» δεν τα παίρνει το Γνωμοδοτικό, τα «μπράβο» τα παίρνει ο Υπουργός. 
    (Χειροκροτήματα από την πτέρυγα του ΛΑ.Ο.Σ.)
     Έτσι και μία απόφαση του Γνωμοδοτικού Συμβουλίου είναι λανθασμένη, την πολιτική ευθύνη την έχει ο Υπουργός. 
     Δεύτερον, θα πρέπει να είμαστε πάρα πολύ προσεκτικοί στο θέμα των «Χρυσοβούλων». Δεν μπορούμε συλλήβδην να τα καταγγέλλουμε. Η περιουσία του Πατριαρχείου της Κωνσταντινουπόλεως και των Ιεροσολύμων στηρίζεται σε «Χρυσόβουλα». Δεν θέλω να γίνεται κατάχρηση αυτής της εθνικής ευαισθησίας, αλλά να είμαστε προσεκτικοί.
     Τρίτον, υπάρχει και μία ευθύνη στην Κυβέρνηση της Νέας Δημοκρατίας μετά την επιστολή Ψωμιάδη. Το 2005 λέει σε όλη την Κυβέρνηση και στο Γραφείο του Πρωθυπουργού ότι εδώ γίνονται σκάνδαλα και κανείς δεν δίνει καμμία σημασία.
     Τέταρτον, σε καμμία περίπτωση δεν πρέπει να πάμε σε λογικές που προσπαθούν κάποια κόμματα να δημιουργήσουν το διαχωρισμό Κράτους-Εκκλησίας. Σας πληροφορώ ότι αν ήταν ιδιώτης η Ιερά Μονή Βατοπαιδίου, θα είχαν γίνει πολύ χειρότερα πράγματα. Τώρα, τουλάχιστον, στα πλαίσια του δημοσίου έχουμε τους ελεγκτικούς μηχανισμούς και τους ελέγχους.
     Εκεί, λοιπόν, που θέλω να καταλήξω, για να αποδοθούν και οι πολιτικές ευθύνες, όπως σας ανέφερα, αλλά και οι ποινικές, οι οποίες πιστεύουμε, είναι το εξής: Για τον μεν κ. Δρυ και κ. Φωτιάδη είναι ξεκάθαρο ότι έχουν πολιτικές ευθύνες όπως τις ανέλυσα, για το δε κ. Φωτιάδη –όχι για τον κ. Δρυ- θα υπήρχε και η δυνατότητα ποινικής διερεύνησης, αν δεν υπήρχε αυτός ο απαράδεκτος νόμος «περί ευθύνης Υπουργών» που προσβάλλει το νομικό μας πολιτισμό και ουσιαστικά λέει ότι κανένας Υπουργός ποτέ δεν θα μπει φυλακή. 
    (Χειροκροτήματα από την πτέρυγα του ΛΑ.Ο.Σ.)
      Για τη δε διακυβέρνηση της Νέας Δημοκρατίας, για εμάς, είναι πέντε πρόσωπα προς διερεύνηση. Είναι οι τρεις που υπέγραψαν. Υπάρχει ένα αποτύπωμα. Είναι ο κ. Δούκας, ο κ. Μπασιάκος και ο κ. Κοντός. Και ξεκαθαρίζουμε –το είπε και ο κ. Τσούκαλης- ότι η προκαταρκτική δεν σημαίνει ότι καθιστούμε ανθρώπους κατηγορουμένους. Από τη στιγμή όμως που υπάρχει μία υπογραφή, εάν τυχόν υπάρχει δόλος ή δεν υπάρχει, δεν θα το κρίνουμε εμείς. Θα το κρίνει η προκαταρκτική, ένα δικαστήριο αργότερα. Από τη στιγμή που υπάρχει παράνομη πράξη, αντικειμενική υπόσταση εγκλήματος, πρέπει να το διερευνήσουμε.
      Τα άλλα δύο πρόσωπα που εμπλέκονται, είναι ο κ. Βουλγαράκης και ο κ. Ρουσόπουλος.
      Για τον κ. Βουλγαράκη, όσο δεν έχουμε πειστικές απαντήσεις για το λογαριασμό του, θεωρούμε ότι είναι ύποπτο «πολιτικό μαύρο χρήμα» και πρέπει να διερευνηθεί. 
      Για τον κ. Ρουσόπουλο, αναφέρθηκα και πιο πριν. Εμείς έχουμε ένα θεσμικό ρόλο. Μπορούμε να πούμε ότι έχουμε βρει περιφερειακά στοιχεία που καταδεικνύουν ένα ρόλο συντονιστή, όμως σε καμμία περίπτωση δεν μπορούμε να πούμε ότι έχουμε βρει αυτά τα στοιχεία, που με ασφάλεια θα μας έλεγαν ότι μπορούμε να πάμε σε μία περαιτέρω ποινική διερεύνηση. Εάν τυχόν κάποιοι που ήρθαν, που φαίνονταν ότι ήξεραν και μιλούσαν αλλά δεν μίλησαν μπορεί να είχαμε κάποια στοιχεία. Αυτήν τη στιγμή, όμως, εδώ είμαστε, για να υπηρετήσουμε ένα θεσμικό ρόλο και όχι για να εκτελούμε, πολιτικά, ανθρώπους.
    (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πλεύρη.
      Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Δέκα σχόλια έχω να κάνω για το θέμα αυτό, το οποίο έχει απασχολήσει τόσο πολύ την κοινή γνώμη και για το οποίο νομίζω ότι τη θέση μας πολύ εύγλωττα και τεκμηριωμένα ανέπτυξε ο συνάδελφος κ. Τσούκαλης.
      Πρώτον, έχουμε πέντε κόμματα στη Βουλή, έχουμε, όμως έξι πορίσματα. Το έκτο πόρισμα, κατά τη γνώμη μου, το πιο βαρυσήμαντο πόρισμα και το πιο ελπιδοφόρο είναι οι αγώνες αμφισβήτησης όλου του τρόπου που λειτουργεί το σύστημα σήμερα, από μαθητές και μαθήτριες, φοιτητές και φοιτήτριες, τους νέους και τις νέες της χώρας μας. 
      Δεν είναι τυχαίο ότι πολλές έγκριτες ξένες εφημερίδες, με έγκριτους αρθρογράφους στην ανάλυσή τους θεωρούν ως πηγή της αντίδρασης αυτής σε αυτά που γίνονται στη χώρα μας από τη νέα γενιά, πλάι στην αφορμή της δολοφονίας, την πολύ κακή οικονομική κατάσταση λόγω οικονομικών μεταρρυθμίσεων της Νέας Δημοκρατίας και διεθνούς κρίσης, αλλά και τη διαφθορά και τη διαπλοκή της διαφθοράς της πολιτικής με την Εκκλησία. 
      Εγώ βάζω ένα ερώτημα: Ειδικά όσοι εδώ –και είναι από πολλές πτέρυγες- ζητούν από τους μαθητές να καθίσουν μπροστά στην τηλεόραση, όπως κάθονταν μέχρι πριν από λίγο καιρό, σε τι τους ζητάμε να πιστέψουν; Στο «άβατο» του Αγίου Όρους, το παραδοσιακό «άβατο» για τις γυναίκες, που έχει γίνει «άβατο» για τους ελεγκτές της εφορίας ή τους οικονομικούς ελεγκτές; Να πιστέψουν στον «Οίκο του Θεού» που έχει γίνει «οίκος off shore εταιρειών»; Να έχουν εμπιστοσύνη στα κυκλώματα, όπου συμμετέχουν εξομολογητές μαζί και εξομολογούμενοι και που καταληστεύουν τη δημόσια περιουσία; Σε τι από όλα αυτά να τους ζητήσουμε να πιστέψουν; 
      Με αυτήν την έννοια, εμείς, ως Συνασπισμός Ριζοσπαστικής Αριστεράς, το κάνουμε άλλη μία φορά σαφές, παρά τις πιέσεις, τις κριτικές, τις διαβολές, τις συκοφαντίες πολλαχόθεν, ότι θα στηρίξουμε και το κίνημα της νέας γενιάς και ελπίζουμε - σε σχέση και με το σημερινό ζήτημα που συζητάμε- σε αυτό το μοναδικό κίνημα της νέας γενιάς. Δεν θα περάσει το τέχνασμα εκείνων, που στο όνομα του ότι σε περιόδους κοινωνικής αναταραχής παρουσιάζονται εκδηλώσεις τυφλής βίας, στις οποίες εμείς είμαστε κατηγορηματικά αντίθετοι, θα μπορέσουν να διαλύσουν και αυτούς οι οποίοι ζητούν κάτι άλλο και θέλουν να βρουν κάτι στο οποίο μπορούν να ακουμπήσουν με εμπιστοσύνη και το κίνημά τους και τις προοπτικές τους. 
      Επομένως, για εμάς το πιο σημαντικό είναι το έκτο πόρισμα, παρ’ ότι ένα από τα πέντε το έχουμε καταθέσει και εμείς. Γιατί; Γιατί μπορεί να είναι αποτελεσματικό αυτό. 
      Δεύτερον. Ο Πρωθυπουργός ανέλαβε την πολιτική ευθύνη σήμερα, με τη δημόσια τοποθέτηση που έκανε. Θα έλεγα αργά. Και κάνει μεγάλο λάθος η Νέα Δημοκρατία αν πιστεύει ότι οι πολιτικές ευθύνες σε τέτοια ζητήματα μπορεί να αναληφθούν τόσο φθηνά. Από το 2003, πριν καν έρθετε εσείς στην Κυβέρνηση, ο Συνασπισμός Ριζοσπαστικής Αριστεράς με την πρώτη ερώτηση που κατέθεσε τότε ο σημερινός Αντιπρόεδρος της Βουλής, ο Γιάννης Δραγασάκης, έθεσε και  το ζήτημα του σκανδάλου της Μονής Βατοπεδίου. Μπορεί ένας Πρωθυπουργός να έρχεται καθυστερημένος πέντε χρόνια μετά, απέναντι σε ένα Βουλευτή της Αθήνας του Συνασπισμού Ριζοσπαστικής Αριστεράς; Η ευθύνη σας είναι μεγάλη. Ανεχθήκατε. Συμμετείχατε. Οργανώσατε αυτό το τεράστιο σκάνδαλο και η ευθύνη αυτή ξεπλένεται μόνο με έναν τρόπο, με την αποχώρηση της Νέας Δημοκρατίας από τη διακυβέρνηση του τόπου.
       Άκουσα την κριτική του συναδέλφου του εισηγητή του ΠΑ.ΣΟ.Κ. -σε μεγάλο βαθμό συμφωνώ- που έκανε προς τον Πρωθυπουργό και αφορούσε τις πολιτικές ευθύνες. Θέλω να πω, όμως, ότι η κριτική του ΠΑ.ΣΟ.Κ. δεν είναι αξιόπιστη μέχρι σήμερα. Διότι ενώ έχει τη δυνατότητα και είναι καυστικό και αν θέλετε και τεκμηριωμένο να επισημαίνει τις ευθύνες της Νέας Δημοκρατίας, δεν μιλάει καθόλου για τις δικές της ευθύνες. Η ιστορία του τόπου μας και η ιστορία του σκανδάλου δεν ξεκινά με όλα αυτά από το 2004. Υπάρχει και πριν το 2004. 
      Θα ήθελα να επισημάνω ότι έχετε μία ευκαιρία, αξιοποιήστε την. Την παρέμβαση, την ομιλία του Προέδρου του ΠΑ.ΣΟ.Κ., εφόσον γίνει σήμερα εδώ ή την κεντρική σας ομιλία, προκειμένου να αναλάβετε το μερίδιο των δικών σας ευθυνών. Εμείς δεν λέμε ότι είναι ίδιες με της Νέας Δημοκρατίας. Και ποιοτικά στοιχεία διαφορετικά έχουμε, εσείς όμως, ξεκινήσατε την υπόθεση, αλλά μείνατε στο θέμα της ιδιοκτησίας, της μεταφοράς της από το δημόσιο στο μοναστήρι. Η Νέα Δημοκρατία ολοκλήρωσε αυτή τη διαδικασία και προχώρησε στη δεύτερη φάση με πολλαπλάσιο βάρος, δηλαδή στο σκάνδαλο των ανταλλαγών. Ξαναλέω, έχετε ακόμη μια ευκαιρία, κατά τη γνώμη μου, να αντιμετωπιστούν σωστά τα ζητήματα. 
      Τρίτον. Δημιουργούνται πολλά ερωτήματα και τα είδα στον Τύπο για την Εξεταστική Επιτροπή. Εγώ νομίζω ότι έχει θετικά στοιχεία η Εξεταστική Επιτροπή και δεν πρέπει να τα μηδενίσουμε. Είναι μία Εξεταστική Επιτροπή, η οποία αποφασίστηκε ομόφωνα από τη Βουλή. Είναι μία Εξεταστική Επιτροπή που πρώτη φορά ίσως στην ιστορία του Κοινοβουλίου, ερευνώμενη, είναι και Βουλευτές Υπουργοί ή πρώην Υπουργοί που ανήκουν στη Συμπολίτευση, ενώ συνήθως οι εξεταστικές επιτροπές γίνονται μέσα στο κλίμα της βεντέτας. Η νέα Κυβέρνηση αντιτίθεται απέναντι στην παλαιά Κυβέρνηση. Η Βουλή βρέθηκε μπροστά από την τέταρτη εξουσία, από τα Μέσα Μαζικής Ενημέρωσης, τα οποία τα ακολουθούσαμε από πίσω με τις αποκαλύψεις εδώ. Βγήκαν πολλές πλευρές. Εδώ βγήκαν τα διάφορα κυκλώματα με καλλιτέχνες της νύχτας, με δικηγόρους που έπαιζαν διπλό παιχνίδι, με αοιδούς νομάρχες, με διάφορα στοιχεία που συνθέτουν σε μεγάλο βαθμό αυτό το κέντρο ανάπτυξης αυτού του σκανδάλου και θέτουν ένα πρόβλημα να προβληματιστούμε για το τι γίνεται στη βόρεια Ελλάδα, τι γίνεται στη Θεσσαλονίκη. Επομένως, δεν πρέπει να μηδενίσουμε τα θετικά στοιχεία. 
      Τέταρτον. Έχει αρνητικά η Εξεταστική Επιτροπή και κυρίως το γεγονός ότι δεν μπόρεσε να έχει κάποιο κοινό πόρισμα, έστω και μεταξύ δύο κομμάτων. Και αισθάνομαι την υποχρέωση, εγώ από την πλευρά του Συνασπισμού Ριζοσπαστικής Αριστεράς, να πω σε όλους αυτούς τους πολίτες που λένε, «σε τίποτα δεν μπορούν να τα βρουν», γιατί; 
      Αναγκαστήκαμε να προχωρήσουμε μόνοι μας στο δικό μας πόρισμα. Και πού ήταν οι δυσκολίες; Να υπάρξει ένα κοινό πόρισμα με τα άλλα κόμματα. Με τη Νέα Δημοκρατία κατ΄αρχάς συμφωνούμε σε μεγάλο βαθμό –πέρα από το θέμα των ποινικών ευθυνών- για τον εντοπισμό των ευθυνών κατά τη διάρκεια της διακυβέρνησης του ΠΑ.ΣΟ.Κ.. Διαφωνούμε, όμως, εντελώς με τον τρόπο που χειρίζεται τις τεράστιες και πολύ μεγαλύτερες δικές της ευθύνες. Αυτός είναι ο λόγος που δεν μπορέσαμε με τη Νέα Δημοκρατία να υπογράψουμε κοινό πόρισμα.
      Με το ΠΑ.ΣΟ.Κ. για τον εντελώς αντίστροφο λόγο. Με το ΠΑ.ΣΟ.Κ. συμφωνούμε σε πολύ μεγάλο βαθμό στην τεκμηρίωση και στην επισήμανση πραγμάτων, καταστάσεων και προσώπων. Δεν μπορούμε να συμφωνήσουμε με αυτήν την αθώωση η οποία γίνεται της διακυβέρνησης του ΠΑ.ΣΟ.Κ. και συγκεκριμένων προσώπων.
      Με το Κ.Κ.Ε. θα μπορούσαμε να έχουμε υπογράψει κοινό πόρισμα αλλά συναντάμε την αντίθεση του Κ.Κ.Ε. να υπογράψει οτιδήποτε κοινό με το Συνασπισμό Ριζοσπαστικής Αριστεράς. 
      Τέλος, με το ΛΑ.Ο.Σ. σε πολλές επισημάνσεις θα μπορούσαμε να συμφωνήσουμε, από αυτές που γίνονται σε σχέση με τις ευθύνες και μάλιστα διαχρονικά, συμπεριλαμβάνοντας και τα δύο κόμματα. Δεν μπορούμε να συμφωνήσουμε, όμως, με το «δια ταύτα» και ειδικά με τα θεσμικά μέτρα τα οποία πρέπει να παρθούν προκειμένου να μην επαναληφθούν τέτοιες καταστάσεις, που για μας κεντρικό είναι το θέμα του διαχωρισμού Εκκλησίας και Κράτους.
      Το πέμπτο σημείο που θέλω να πω είναι ότι με βάση όλα αυτά εμείς διαπιστώνουμε –και θέλω να καταθέσω αυτή τη θέση μας σε όλο τον ελληνικό λαό- ότι δεν μπορεί να συνεχίσει το ίδιο σύστημα σε σχέση με την έρευνα και την προοπτική δίωξης, ενδεχομένως, ενάντια σε μέλη του Κοινοβουλίου που υπήρξαν μέλη της Κυβέρνησης και τα οποία έχουν παρανομήσει. Δεν γίνεται με αυτό τον τρόπο.
      Είναι εξαιρετικά δύσκολο να μπορέσεις να λειτουργήσεις ταυτόχρονα ως στέλεχος που υπερασπίζεται ένα κόμμα και ως δικαστής, ως ερευνητής, ως ανακριτής, όπως είναι οι Βουλευτές ακόμα και της Εξεταστικής Επιτροπής που πρέπει να βαδίσει στα κριτήρια του δικαίου και της αντικειμενικότητας, να λειτουργήσεις απέναντι σε ένα σύντροφό σου και σε ένα φίλο σου, και σε ένα συναγωνιστή σου.
      Και πραγματικά, εμείς είμαστε σε σχετικά προνομιακή θέση. Δεν κρίνονται πολιτικοί που προέρχονται από το δικό μας κόμμα, προκειμένου να βρεθούν σ’ αυτήν τη δύσκολη θέση που αναγνωρίζω ότι βρίσκονται οι Βουλευτές της Νέας Δημοκρατίας και του ΠΑ.ΣΟ.Κ., αλλά δεν την λύνουν σωστά.
      Με αυτήν την έννοια ο δικός μας κανόνας είναι, όπως αντιμετωπίζεται ο κάθε πολίτης έτσι να αντιμετωπίζεται και ο κάθε Υπουργός. Όπως άλλωστε γίνεται στις περισσότερες χώρες της Ευρωπαϊκής Ένωσης, έτσι πρέπει να γίνεται και στην Ελλάδα. Η διαδικασία έρευνας, ανάκρισης και δίωξης δεν μπορεί να ανήκει πια στη Βουλή, όπου τις περισσότερες φορές οδηγείται σε κλείσιμο του φακέλου, όπως, ενδεχομένως, θα έχουμε και εδώ. Πρέπει η δικαστική αρχή εξ αρχής και μέχρι τέλους να αναλάβει αυτή την υπόθεση επαναλαμβάνω. Και όπως αντιμετωπίζεται κάθε πολίτης, έτσι να αντιμετωπίζεται και κάθε Υπουργός. Δεν μπορεί να έχουμε αυτές τις εξαιρετικά σύντομες προθεσμίες παραγραφής οι οποίες υπάρχουν και σήμερα και οι οποίες διαμορφώνουν πολίτες πρώτης κατηγορίας δηλαδή τα μέλη της Κυβέρνησης και πολίτες δεύτερης κατηγορίας, δηλαδή  όλον τον άλλο ελληνικό λαό.
      Και εμείς επαναλαμβάνουμε ότι ακόμη και παρά τις συνταγματικές προδιαγραφές, οι αποφάσεις του Ο.Η.Ε. για την καταπολέμηση της διαφθοράς οι οποίες ζητάνε αύξηση του χρόνου που παραγράφονται τα αδικήματα για τους πολιτικούς, είναι ένα μέσο που μπορεί να μας βοηθήσει.
      Το έκτο. Με αυτήν την έννοια -και σας το λέω όχι με χαρά, αισθανόμεθα τον ανθρώπινο παράγοντα, μπορεί να ανήκουν σε άλλα κόμματα-  η άποψη η δική μας είναι ότι θα έπρεπε δύο μέλη της κυβέρνησης του ΠΑ.ΣΟ.Κ. να εξεταστούν από προανακριτική επιτροπή, η περίπτωσή τους δηλαδή για  τη συμμετοχή τους σε ποινικές ευθύνες –έχουν, όμως, παραγραφεί- και πέντε μέλη της Κυβέρνησης της Νέας Δημοκρατίας να εξεταστούν επίσης και γι’ αυτό τασσόμαστε υπέρ της σύστασης προανακριτικής επιτροπής. 
    Ξαναλέω. Αισθανόμαστε τη συναδελφική αλληλεγγύη, τη γνωριμία, αλλά πιστεύουμε ότι αφού υπάρχουν αυτοί οι θεσμοί απέναντι στην ελληνική κοινωνία πρέπει να δώσουμε ένα παράδειγμα ότι η ελληνική Βουλή είναι αυστηρή, σέβεται το δίκαιο και βάζει όλα τα υπόλοιπα δεύτερα.
    Το έβδομο. Υπάρχει ένα στοιχείο το οποίο από μία άποψη θα μπορούσε να θεωρηθεί ελαφρυντικό για όλους αυτούς για τους οποίους θα ζητήσουμε ποινικές ευθύνες, τη διερεύνηση ποινικών ευθυνών. Ποιο είναι; Ότι οι ανταλλαγές δεν γίνονται μεταξύ δημοσίου και ιδιωτικού χώρου. Γίνονται μέσα στα πλαίσια του ευρύτερου δημοσίου χώρου. Αυτό, όμως, είναι εξαιρετικά επιβαρυντικό για τις κυβερνήσεις οι οποίες μας κυβέρνησαν, αλλά και για τους ίδιους που στήριξαν αυτήν την πολιτική. Δηλαδή δεν υπάρχουν όρια μεταξύ Κράτους και Εκκλησίας, δεν υπάρχουν όρια μεταξύ Υπουργού και Ηγουμένου, πράγμα το οποίο οδήγησε σε μία τεράστια παθολογική κατάσταση και σε αυτό το μεγάλο κύμα της διαφθοράς. Γι’ αυτό, νομίζω, όχι μόνο για τους νέους και τις νέες, αλλά και για όλη την κοινωνία –και το δείχνουν οι έρευνες- ο χωρισμός Εκκλησίας και Κράτους έχει γίνει συνείδηση και οφείλετε ως Κυβέρνηση να το καταλάβετε αυτό και οφείλετε, αν δεν μπορείτε να κάνετε αυτό το γενναίο βήμα, να πάρετε υπ’ όψιν την άποψη του Αρχιεπισκόπου ότι ας δούμε αυτό το θέμα, παρ’ ότι για μας θέματα δικαιωμάτων δεν πρέπει να μένουν έτσι. Ας δούμε αυτό το θέμα μέσα από τη διενέργεια ενός δημοψηφίσματος. Και καλώ και εσάς, κύριε Παυλόπουλε, όπως και τους εκπροσώπους άλλων κομμάτων, με την ευκαιρία, να διαβάσετε την τοποθέτηση του Αρχιεπισκόπου και να πάρετε ένα μάθημα, σε σχέση με τα γεγονότα που συμβαίνουν.
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου του ΣΥ.ΡΙΖ.Α.)
      Κύριε Πρόεδρε, θα ήθελα ένα-δύο λεπτά.
      Το όγδοο. Με αυτήν την έννοια θέλουμε στην αναζήτηση και στη συζήτηση αν υπάρχει συντονιστικό κέντρο να υπογραμμίσουμε ότι υπάρχει διαχρονικό συντονιστικό κέντρο, που λειτούργησε διακομματικά και προέρχεται μέσα ακριβώς από αυτό το πλέγμα Εκκλησίας και Κράτους και φυσικά μπορεί και καθοδηγεί τελικά ακόμα κυβερνήσεις οι οποίες ανήκουν σε διαφορετικά κόμματα, αξιοποιώντας βέβαια επιμέρους ηγέτες της καταλήστευσης του δημοσίου, που δυστυχώς στην περίπτωση της Νέας Δημοκρατίας φαίνεται ότι υπάρχουν. 
      Το ένατο και προτελευταίο στοιχείο είναι όχι, δεν υπάρχει μόνο το Βατοπέδιο. Υπάρχουν μία σειρά και από άλλα ζητήματα. Και ξαναρωτώ, κύριε Υπουργέ: Ο Πρωθυπουργός που πήρε την πολιτική ευθύνη, γιατί περίμενε ένα κόμμα όπως είναι ο Συνασπισμός Ριζοσπαστικής Αριστεράς να δώσει στον Εισαγγελέα του Αρείου Πάγου το φάκελο της Μονής Τοπλού για να αρχίσει αυτή η δίωξη και δεν μπόρεσε η Κυβέρνηση να κάνει στη Μονή Τοπλού ούτε κάποιους στοιχειώδεις ελέγχους όπως και σε άλλα τόσα μοναστήρια τα οποία  υπάρχουν; 
      Τέλος, δέκατο. Είναι εξαιρετικά σημαντικό για μας. Δεν μπορέσαμε. Έχουμε πέντε πορίσματα! Έχουμε πέντε πορίσματα, γιατί κάποια κόμματα με μεγάλη δύναμη μέσα στη Βουλή δεν θέλουν να μη μιλήσουν για τις δικές τους ευθύνες. Εντάξει. Τι να κάνουμε; Έστω απέναντι στους Έλληνες πολίτες, ας τους δώσουμε από κοινού ορισμένες προγραμματικές θεσμικές αλλαγές που δεν θα επιτρέψουν αυτήν την κατάσταση. Επιλεκτικά τις αναφέρω από το πόρισμά μας. Η διάκριση των σχέσεων Εκκλησίας και Κράτους, που είναι δυνατή ακόμα σε μεγάλο βαθμό και στα πλαίσια του σημερινού Συντάγματος. Η διασαφήνιση της εκκλησιαστικής περιουσίας. Η άρση των φορολογικών προνομίων της Εκκλησίας. Η ριζική αναθεώρηση του θεσμικού πλαισίου διαχείρισης και αξιοποίησης της δημόσιας περιουσίας. Η λεπτομερής καταγραφή της δημόσιας περιουσίας από το Κτηματολόγιο. Η επίλυση άμεσα όλων των περιπτώσεων που υπάρχουν αμφισβήτησεις. Η αλλαγή στη δομή της Κτηματικής Εταιρείας του Δημοσίου, του Νομικού Συμβουλίου του Κράτους, των ορκωτών λογιστών που φάνηκε ότι δεν ανταποκρίνονται στους δημόσιους ρόλους που έχουν. Η προστασία δασικών εκτάσεων. Τους τίτλους βάζω -το πόρισμά μας προτείνει συγκεκριμένα μέτρα- για να μην καταχραστώ την ανοχή του Προέδρου.
Η αλλαγή του νόμου «περί ευθύνης Υπουργών». Η καταπολέμηση της νομιμοποίησης εσόδων από εγκληματικές δραστηριότητες.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Τέλος, καταλήγοντας, θέλω να πω ότι εμείς, ο ΣΥ.ΡΙΖ.Α., προσπαθήσαμε από το 2003 να γνωστοποιήσουμε αυτήν την υπόθεση. Τελικά ήρθε το 2008. Αν είχαμε κάποια αμφιβολία ότι μπορεί να προχωρήσει και να έχουμε σημαντικές αλλαγές, θέλω να πω ότι σήμερα μαζί με την αμφιβολία έχουμε και ελπίδα, ξαναλέω, γιατί η νέα γενιά μας λέει, «φτάνει πια», αμφισβητεί και ζητάει έμπρακτα μέτρα απ’ όλους μας.
      Ευχαριστώ πολύ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει η Γενική Γραμματέας και Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Δεν θα ήθελα να μιλήσω πριν από τους εισηγητές, αλλά λόγω γρίπης ίσως και για μένα και για σας δεν είναι καλό να είμαι πολλή ώρα μέσα στην Αίθουσα, καθ΄ότι τα μικρόβια μεταδίδονται.
      Ο κ. Μαρκογιαννάκης ως αγορητής εκ μέρους της Νέας Δημοκρατίας αλλά και Πρόεδρος της Εξεταστικής Επιτροπής έθεσε ένα ζήτημα για το οποίο ειλικρινά δεν αισθανόμαστε την ανάγκη να απαντήσουμε απολογητικά, αλλά, επειδή είναι ένα συνηθισμένο και κλασικό πολιτικό επιχείρημα, θα ήθελα να τοποθετηθώ. Λέει ότι όσοι ζητούν ή όσοι αποδέχονται τη σύσταση προανακριτικής ή προκαταρκτικής επιτροπής θέλουν να κρατήσουν την Κυβέρνηση σε ομηρία. Εμείς δεν έχουμε καμμία ευθύνη στη γένεση και στην ανάπτυξη –απαντάω για δικό μας λογαριασμό- αυτού του μεγάλου σκανδάλου που λέγεται «Βατοπέδιο» και το οποίο βεβαίως ούτε είναι και το μεγαλύτερο, έχουμε και άλλα μπροστά να δούμε. Μας ενδιαφέρει όμως όσο μπορεί να φωτιστεί αυτό το ζήτημα και ως πολιτική ευθύνη και ως ποινική στο βαθμό που υπάρχει και μας ενδιαφέρει να καταλήξει και κάπου και αυτό το κάπου πρέπει να είναι πολιτικό. 
      Δεν θα καταλήξει βεβαίως η συγκεκριμένη επιτροπή, όπως δεν μπορούσε να καταλήξει η εξεταστική, αλλά μπορεί να ωριμάσει πολύ περισσότερο στη συνείδηση του ελληνικού λαού, γιατί δεν έχει αρκούντος ωριμάσει, αλλά και να ωριμάσει και με αλλαγή του πολιτικού συσχετισμού, να αντιμετωπιστούν δύο ζητήματα, παράλληλα ή και συσχετιζόμενα μεταξύ τους. Το ένα θέμα είναι η διάκριση, ο χωρισμός Εκκλησίας και Κράτους ολόπλευρα και ουσιαστικά και το δεύτερο είναι η κατάργηση όλων εκείνων των νόμων, και δεν λέω μόνο των χρυσοβούλων, των σιγγιλίων κ.λπ., αλλά και όλων των νόμων που υπάρχουν στη σύγχρονη Ελλάδα, στο σύγχρονο ελληνικό κράτος που επιτρέπουν και στην Εκκλησία και στα μοναστήρια να κατέχουν γη. Ελεύθερη γη, που πρέπει μάλλον να είναι ελεύθερη και να ανήκει στο λαό, ακόμα και στην περίπτωση –εμείς ζητάμε να καταργηθούν- που δεν είναι με τη «βούλα» του Βυζαντίου, διότι θεωρούμε ότι ιδιαίτερα στις συνθήκες όπως έχουν εξελιχθεί, πέρα από τη γενική θεώρηση των πραγμάτων, δεν είναι δυνατόν δάση, δασικές εκτάσεις, ελεύθεροι χώροι έστω και αν δεν έχουν θάμνους και πρασινάδα, παραλίες, ακτές, να ανήκουν πουθενά, ούτε σε επιχειρηματίες ούτε σε Εκκλησία ούτε σε μοναστήρια, ακόμα και αν νομίμως τα έχουν αποκτήσει. Και το ξεκαθαρίζουμε αυτό το πράγμα. Αφορά την άποψή μας για την πολιτική γης και τη δυνατότητα εμπορευματοποίησης γης, διότι ιδιοκτησία γης δεν εννοούμε τη γη για το σπίτι μου ή ακόμα το εξοχικό μου ή τέτοια πράγματα, αλλά η ιδιοκτησία τέτοιας γης συνεπάγεται και την εμπορευματοποίηση. Έχετε δει ιδιοκτήτες να έχουν χιλιάδες στρέμματα γης, να διεκδικούν χιλιάδες στρέμματα γης μόνο και μόνο για να την αφήσουν ελεύθερη να βόσκουν ζώα ή να φυτεύουν; Εδώ και πενήντα-εξήντα χρόνια η γη θεωρείται μία πάρα πολύ καλή επένδυση για κέρδη και πρέπει να πάρουμε υπόψη όλη τη ληστεία γης που έχει γίνει και την κακοποίηση της γης μετά το Β΄ Παγκόσμιο Πόλεμο στην Ελλάδα με τις αντιπαροχές.
     Βεβαίως, έλυσε προσωρινά το ζήτημα της προσωπικής στέγης. Δεν το έλυσε ουσιαστικά. Συσσώρευσε τεράστια προβλήματα που τα επόμενα χρόνια θα είναι πολύ δύσκολο να επιλυθούν. Πρέπει να πάρουμε ότι έχει συμβεί στο περιβάλλον, την τσιμεντοποίηση, τα φαινόμενα ερήμωσης που σε ορισμένες περιπτώσεις οφείλονται και στην αλλαγή καλλιεργειών γης. Είναι μία σειρά από τέτοια προβλήματα. Ακόμη και αν μονές και μοναστήρια και εκκλησίες τα έχουν αποκτήσει νομίμως, πρέπει να βρεθεί τρόπος να επιστραφούν.
     Και μία άλλη τοποθέτηση επίσης. Ακούμε και από ηγέτες της εκκλησίας διαχρονικά, αλλά και από τον κ. Εφραίμ το ακούσαμε, ότι θέλουν να εκμεταλλευτούν, να εμπορευτούν τη γη για να κάνουν γηροκομεία, παιδικούς σταθμούς, σπίτια για τις κακοποιημένες γυναίκες, ορφανοτροφεία κ.λπ. ή και πτωχοκομεία, όπως λένε. Αυτό το θεωρούμε απαράδεκτο. Είναι άλλο πράγμα αν με τα εισοδήματά τους τα πενιχρά δίνουν και κάτι για να βοηθήσουν, είτε τους πιστούς που έχουν, είτε ανεξάρτητα από θρησκευτική πίστη και άλλο πράγμα να γίνονται επιχειρηματίες και να κάνουν και of shore εταιρείες για να μας κάνουν πτωχοκομεία. Αν θέλουν να επιτελέσουν το φιλανθρωπικό τους έργο, να παραχωρήσουν αυτό το μέρος της περιουσίας δωρεάν στο κράτος, απαιτώντας βεβαίως -είτε ένα πολύ μικρό τίμημα- αυτά να διατεθούν προς όφελος των κατοίκων, του λαού. 
     Ειπώθηκε και από προηγούμενους ομιλητές και από τον Αντώνη Σκυλλάκο, ότι υπάρχουν διεκδικήσεις εκατοντάδων χιλιάδων στρεμμάτων χώρια απ’ όσα κατέχουν. Που θα πάμε; Αλλά ας δούμε και μια άλλη πιο απτή πλευρά. Ρωτήστε τους δημάρχους. Δόξα τω Θεώ και η Νέα Δημοκρατία και το ΠΑ.ΣΟ.Κ. έχουν την μεγάλη πλειοψηφία των δημάρχων. Ακόμη και μικροί χώροι, ένα μέρος μιας πλατείας, ένας δρόμος, ένα μικρό οικοπεδάκι, διεκδικείται για να γίνει μία παιδική χαρά και η τοπική εκκλησία δεν το δίνει. Και έρχονται να μας πουν ότι θέλουν να εμπορευθούν τη γη για να προσφέρουν στο λαό, πτωχοκομεία και γηροκομεία. Δεν είναι αυτή η κύρια αποστολή της εκκλησίας. Και εν πάση περιπτώσει, να το κάνουν με τα πενιχρά εισοδήματα που έχουν από τους μισθούς, από τους θρησκευόμενους και απ’ αυτούς που αφήνουν την προσωπική τους περιουσία στην εκκλησία, που δικαίωμά τους είναι να το κάνουν. Δεν μπορεί να έχουμε επιχειρηματία την εκκλησία και τα μοναστήρια. 
     Αυτή είναι η άποψή μας. Κάνω αυτήν την επέκταση για τον εξής λόγο. Διότι από εδώ αρχίζουν οι τεράστιες πολιτικές ευθύνες οι οποίες είναι βαρύτατες. Και αν εν πάση περιπτώσει το 19ο αιώνα, ή το πρώτο μισό του 20ου αιώνα δεν μπορούσε να λυθεί αυτό το ζήτημα για διάφορους λόγους και αν μπορούσε κάποιος να επικαλεστεί το θρησκευτικό αίσθημα κ.λπ., μετά τον δεύτερο παγκόσμιο πόλεμο, όπου στην Ευρώπη πάρθηκαν τέτοια μέτρα, χωρίς βέβαια να επιλύουν το πρόβλημα του κακού ρόλου της εκκλησίας, ή ενός μεγάλου μέρους και μιλάμε στο επίπεδο της ηγεσίας και όχι για τους απλούς ιερείς, ωστόσο τέτοια μέτρα πάρθηκαν. Δεν είναι μέτρα επαναστατικά ούτε σοσιαλιστικά. 
     Θέλω να σχολιάσω και κάτι άλλο. Πρέπει να πάρουμε υπόψη σε ποια περίοδο συζητάμε αυτό το ζήτημα. Βεβαίως, έχει τη σχετική του αυτοτέλεια. Θα μπορούσε η Εξεταστική Επιτροπή να γίνει πριν από έξι μήνες ή και μετά από ένα χρόνο. Όμως, πρέπει να πάρουμε υπόψη την περίοδο που διανύουμε, όπου υπάρχει βεβαίως νεανική οργή, αγανάκτηση, και δικαιολογημένη δυσαρέσκεια. Υπάρχει όμως και γενικότερη λαϊκή δυσαρέσκεια. Διότι ο νέος όταν οργίζεται, δεν οργίζεται μόνο γιατί είναι δεκαπέντε χρονών ή γιατί είναι δεκαεννέα και είκοσι. Οργίζεται και γι’ αυτά που ζει ο ίδιος, σαν μαθητής, σαν ανήλικος εργαζόμενος, σαν αυτός που αναγκάζεται να αφήσει το σχολείο και να πάει να δουλέψει, σαν ανήλικος εργαζόμενος του Ο.Α.Ε.Δ..
      Ταυτόχρονα οργίζεται γιατί ζει σε μία οικογένεια, ζει σε μία κοινωνική τάξη, ανήκει σ’ ένα λαϊκό στρώμα. Με την ευκαιρία, μπορεί μια Κυβέρνηση να πετάξει το «λουκούμι» της κατάργησης των εισαγωγικών εξετάσεων στα πανεπιστήμια και στα Τ.Ε.Ι. και ενδεχομένως ένα μέρος της νεολαίας να το δει αυτό και να ανακουφιστεί, αλλά η μεγάλη πλειοψηφία των εργατοϋπαλλήλων, με μια κατάλληλη βεβαίως συζήτηση και εφόσον συνεξετάσει όλα αυτά, μπορεί να καταλάβει πολύ καλά ότι και οι εξετάσεις να καταργηθούν και η τσέπη των εργαζομένων θα αδειάζει περισσότερο. Το πολύ- πολύ να μεταφερθούν τα φροντιστήρια στο πρώτο έτος των πανεπιστημίων.
      Για να έρθουμε στο θέμα, εμείς δεχόμαστε ότι υπάρχουν αντικειμενικές πολιτικές ευθύνες. Ποιες είναι όμως αυτές; Οι αντικειμενικές πολιτικές ευθύνες δεν έχουν καμμία σχέση με πορίσματα εξεταστικών επιτροπών. Οι αντικειμενικές πολιτικές ευθύνες υπάρχουν στην ιδιωτικοποίηση, την εμπορευματοποίηση της γης, για να το πω με μία φράση, στη στρατηγική, στο χαρακτήρα αν θέλετε του συστήματος που ζούμε, στη γενική πολιτική που ακολουθείται, στο πρόγραμμα και στη στρατηγική της Νέας Δημοκρατίας. Έχει και αντικειμενικά χαρακτηριστικά, αφού αναφέρεται σ’ ένα συγκεκριμένο σύστημα. Το ίδιο ισχύει και για το ΠΑ.ΣΟ.Κ.. 
      Όμως, να κάνουμε το εξής ερώτημα, γιατί το αντικειμενικό το ξέρουμε, το αντιπαλεύουμε ή πρέπει να το αντιπαλέψει ο λαός. Να πάμε όμως στο υποκειμενικό. Μ’ αυτό ασχολείται η Εξεταστική Επιτροπή. Με το αντικειμενικό ασχολείται το Κοινοβούλιο, ας πούμε ή ασχολείται ο λαός στους δρόμους ή στους μη δρόμους. Το υποκειμενικό στοιχείο είναι το εξής: Δεν βρέθηκε ένας Υπουργός, ένας Πρωθυπουργός που στη δεκαετία του ’90, όταν ανοίγουν οι ασκοί του Αιόλου όσον αφορά τις ιδιωτικοποιήσεις, όταν ανοίγει η συζήτηση για το Κτηματολόγιο, να μην σκεφτεί ότι εδώ δεν θα μείνει όρθιο τίποτα πια; 
      Δεν ακούστηκαν καθόλου οι διαμαρτυρίες. Δεν λέω ότι παντού διαμαρτυρήθηκαν οι εργαζόμενοι και οι κάτοικοι γιατί τα μοναστήρια διεκδικούσαν περιουσίες ή η Εκκλησία δεν έδινε. Όχι, δυστυχώς, δεν είχαμε παντού διαμαρτυρίες ούτε παντού ήταν έντονα, γιατί σε αρκετές περιπτώσεις παραπλανήθηκαν ότι με το να γίνουν ξενοδοχειακά συγκροτήματα και ξενοδοχεία χωριά, θα πλουτίσουν και οι κάτοικοι. Ωστόσο υπήρχαν διαμαρτυρίες.
      Μα ένας Υπουργός δεν σκέφτηκε το εξής; Πέραν του να ρωτήσει το νομικό συμβούλιο του κράτους, τις διάφορες δημόσιες υπηρεσίες ή την κτηματική υπηρεσία, να σκεφτεί το εξής: Μπορώ να προτείνω ως Υπουργός, κατ΄αρχάς στην Κυβέρνηση -αν θέλετε να το κάνει και ψιθυριστά σε πρώτη φάση- την αλλαγή των νόμων, την κατάργηση νόμων που υπάρχουν; Τι είναι το Νομικό Συμβούλιο του Κράτους; Το Νομικό Συμβούλιο του Κράτους λειτουργεί με βάση τους κείμενους νόμους. Μα, εδώ πρέπει να αλλάξουν οι νόμοι. 
      Αυτό είναι το υποκειμενικό στοιχείο. Δεν υπήρχε κανένας Υπουργός που να ευαισθητοποιήθηκε ότι εν πάση περιπτώσει δεν μπορεί η μισή Χαλκιδική να διεκδικείται; Δεν θα πάρω τη Λίμνη Βιστωνίδα. Δεν μπορεί να διεκδικείται η μισή Χαλκιδική από τις Μονές του Αγίου Όρους. Και εν πάση περιπτώσει, αν το 1950 έγινε έτσι, το 2000 και έπειτα μπορεί να γίνει και αλλιώς, όταν πουλιέται το παν. Άρα, υπάρχουν υποκειμενικές ευθύνες.
      Βεβαίως, οι υποκειμενικές ευθύνες για εμάς προσωποποιούνται στους Υπουργούς. Και –θα το πω καθαρά- άπτονται βεβαίως και των ευθυνών των κομμάτων, των Πρωθυπουργών κ.λπ.. Ωστόσο. σαν Εξεταστική Επιτροπή δεν μπορούμε να μετατρέψουμε ένα πόρισμα, όσον αφορά εμάς και νομίζω ότι είναι και φυσιολογικό, σε μία γενική καταδίκη κάποιων κομμάτων και πέρα από τη γενική καταδίκη των κομμάτων και των πολιτικών. Θα μιλήσεις ειδικότερα και για τους Υπουργούς.
      Πολύ περισσότερο, όταν υπάρχουν κάτοικοι που αντιδρούν και υπάρχουν και νομικά παράθυρα για να πατήσει κάποιος. Δεν θα σταθώ σ’ αυτά, τα είπαν αναλυτικά. Υπάρχουν νομικά παράθυρα που μπορούν να ανοίξουν το δρόμο μελλοντικής διευθέτησης του ζητήματος.
      Βεβαίως, επί ΠΑ.ΣΟ.Κ. νομιμοποιήθηκε το συγκεκριμένο, η Βιστωνίδα. Οι ανταλλαγές επί Νέας Δημοκρατίας έφτασαν στο απόγειο, ας πούμε, ενός σκανδάλου το οποίο είναι διαχρονικό, με τις υπερτιμολογήσεις και τις υποτιμολογήσεις.
      Θα μου πείτε, εμείς δεν θεωρούμε ότι πρέπει να υπάρχει κάποιο τιμολόγιο στην πώληση πάνω στη γη; Αλλά αφού μπαίνει τιμολόγιο; Εμείς είμαστε αντίθετοι και στην εκποίηση και στην ανταλλαγή.
     Υπάρχει, λοιπόν, σοβαρό πρόβλημα. Υπάρχουν συγκεκριμένες υποκειμενικές πολιτικές ευθύνες. Υπάρχουν ποινικές. Εδώ είναι ένα ζήτημα, αν θέλετε, και για προβληματισμό. Συνήθως δεν ποινικοποιούμε τις πολιτικές πράξεις διότι έτσι δεν θα βρίσκαμε άκρη. Κάθε κυβέρνηση που θα έφευγε, θα έστελνε στη φυλακή την προηγούμενη. Δεν λύνεται αυτό το ζήτημα. Όμως, όταν υπάρχουν ζημιές ή όταν μιλάμε για τη γη και μιλάμε για τη δυναμική που έχει η παραχώρηση στην άλφα Μονή μιας περιουσίας –και η δυναμική υπάρχει σε όλη την Ελλάδα- τότε υπάρχει ένα ζήτημα, πέρα από το υποκειμενικό πολιτικό.
     Εμείς δεν  έχουμε καμμία αντίρρηση να προχωρήσει παραπέρα το ζήτημα και δεν έχει σχέση με την ομηρία κανενός κόμματος. Άλλωστε δεν έχουμε ανάγκη να βάλουμε σε ομηρία τη Νέα Δημοκρατία  πάνω στο Βατοπέδιο. 
     Και για να μιλήσω στον κ. Μαρκογιαννάκη ή στην Κυβέρνηση, έχουμε πολλά «ράμματα» για τη γούνα της Κυβέρνησης. Και τουλάχιστον έχετε πειστεί όλοι ότι ποτέ μέχρι σήμερα δεν έχουμε βάλει ένα ζήτημα πάνω από το άλλο, γιατί για μας υπάρχει ο πυρήνας, η στρατηγική μιας πολιτικής πέρα από τις συγκεκριμένες ενέργειες.
     Ο κύριος Πρωθυπουργός είπε το εξής πράγμα: Έχω –λέει- προσωπική ευθύνη γιατί υποτίμησα το ζήτημα. Δεν το δεχόμαστε με την έννοια που το έθεσε. Βεβαίως, μπορεί ο ίδιος να αισθάνεται αυτό το πράγμα και δεν έχω καμμία διάθεση να πω ότι δεν ήταν ειλικρινής. Εμείς όμως θα του πούμε ότι είναι απόρροια του γενικού πολιτικού προσανατολισμού. Δεν είναι απόρροια ούτε ανικανότητας, ούτε κοροϊδίας, ούτε παγίδας, ούτε τίποτα. Ήταν ένα κεντρικό ζήτημα και αν θέλετε, μπορεί να συμβεί και σε οποιονδήποτε που δεν είναι στην Κυβέρνηση. Κανένας πρωθυπουργός δεν μπορεί να ψάχνει για όλα, δεν μπορεί να ψάχνει το καθένα λεπτομερειακά. Θα έχει τα επιτελεία του. Ακόμα και ένα στέλεχος ενός κόμματος που δεν είναι στην Κυβέρνηση. Ούτε εγώ μπορεί να ψάχνω λεπτομερειακά όλα τα χαρτιά, γιατί τότε δεν θα κάνω τίποτε άλλο. Βεβαίως θα δεχτείς τη γνώμη του επιτελείου και όχι ενός προσώπου. 
     Όμως το ζήτημα της εκκλησιαστικής, της μοναστηριακής γης δεν είναι ένα ζήτημα που μπορεί να πει ούτε ο κ. Καραμανλής, ούτε ο κ. Παπανδρέου ότι δεν ήξεραν ότι ήταν ανύποπτοι. Μπορεί να είσαι ανύποπτος σε μία επιμέρους πλευρά, συγκεκριμένη. 
     Για μας, λοιπόν, είναι απόρροια του γενικού πολιτικού προσανατολισμού. Δεν είναι θέμα ποινικής ευθύνης, αλλά ακριβώς όταν η επιχειρηματικότητα, η ανταγωνιστικότητα, η κερδοφορία έχει πια διεισδύσει παντού και η Εκκλησία και τα Μοναστήρια είναι πια και οικονομικός παράγοντας, δε νομίζω ότι συγχωρείται να πει κανείς ότι υποτίμησα ή υπερτίμησα. Είναι γενικός πολιτικός προσανατολισμός και βεβαίως αυτόν το γενικό πολιτικό προσανατολισμό, τόσο της Νέας Δημοκρατίας όσο και του ΠΑ.ΣΟ.Κ., τον έχουμε απορρίψει, ασχέτως αν ξεκινάει από ιδεολογία ή σε κάποια πρόσωπα συνδέεται και με ορισμένα άλλα.
     Τέλος, θα σας το πω καθαρά: Δεν είναι καλό να φορτώνονται οι διοικητικές υπηρεσίες και οι διοικητικοί υπάλληλοι την ευθύνη. Ακόμα κι αν κάποιος Υπουργός υπερτίμησε τη συμβουλή του παρακαθήμενού του, του συμβούλου του ή υποτίμησε την προειδοποίηση κάποιου άλλου, απ’ ό,τι καταλαβαίνω στο σκαμνί θα πάνε οι δημόσιοι υπάλληλοι. Αυτό είναι απαράδεκτο. Και δεν το λέμε από λαϊκισμό. Δεν το λέμε απ’ αυτό το πράγμα, αλλά αυτό είναι μία εύκολη μετάθεση ευθύνης. Όλοι θα βγούμε «αγγελούδια» και τελειώσαμε. Είναι απαράδεκτο. Απ’ ό,τι ακούσαμε όλοι παραπλανήθηκαν. Είναι σαν τον Αδάμ, την Εύα και το μήλο. 
     Εμείς δεν λέω ότι έχουμε ή δεν έχουμε ελπίδες, αλλά είμαστε υποχρεωμένοι να συνηγορήσουμε και στην προκαταρκτική επιτροπή. Επιτέλους το θυμήθηκα! Αλλά η μεγαλύτερη ελπίδα είναι ότι η μεγάλη πλειοψηφία του λαού θα πεισθεί και στο χωρισμό της Εκκλησίας και του Κράτους. Δεν είναι πεισμένοι. Εμείς ως κόμμα δεν θα κάνουμε τέτοιες γενικεύσεις ότι ο λαός το θέλει. Όχι είναι μπερδεμένος. Να καταλάβει ότι μπορεί να θρησκεύεται, μπορεί να πηγαίνει στην Εκκλησία δέκα φορές την ημέρα και να κάνει το σταυρό του, αλλά αυτά τα δύο πρέπει να διαχωριστούν. Και η Εκκλησία και τα Μοναστήρια να είναι στο ρόλο τους. Δεν μας χρειάζονται επιχειρηματίες στον τομέα αυτό. Αρκετά έχουμε τους άλλους.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γεώργιος Παπανδρέου.
(Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, η πατρίδα μας, οι πολίτες της χώρας μας, όλοι μας, βιώνουμε μια βαθιά κρίση. Πολλαπλή κρίση. Κρίση στους θεσμούς, που απαξιώνει τη δημοκρατία μας, κρίση οικονομική, που χτυπά μεσαία και χαμηλότερα εισοδήματα, κρίση αξιών, που θίγει την αξιοπρέπειά μας, κρίση εντιμότητας, που υπονομεύει την αυτοπεποίθησή μας. Και η κρίση αυτή δεν είναι καθόλου επιφανειακή.
      Πρώτη διαπίστωση: Οικονομία. Μπαίνουμε -δεν έχουμε μπει ακόμα- σε μία διεθνή οικονομική κρίση. Και μπαίνουμε σε αυτή την κρίση αθωράκιστοι, με μία οικονομική πολιτική των τελευταίων ετών που εξασθένησε την ελληνική οικογένεια, απαξίωσε τις υπηρεσίες υγείας, παιδείας και πρόνοιας, ζωτικές για τη σιγουριά και την προστασία των συμπολιτών μας, πόσο μάλλον και των πιο αδυνάμων, που σήμερα πλήττονται ακόμα περισσότερο.
      Αφαίρεσε αγοραστική δύναμη η πολιτική της Κυβέρνησής σας από τον καταναλωτή, τζίρο από την αγορά, από το μικρομεσαίο έμπορο. Με την πολιτική σας χάθηκαν πόροι για την περιφερειακή ανάπτυξη, τη νέα αγροτική πολιτική και την αναβάθμιση του τουρισμού μας.
      Στερήσατε ευκαιρίες για μία άλλη ενεργειακή πολιτική, που θα μας έδινε πλεονεκτήματα, προστατεύοντας και το περιβάλλον μας. Και μπροστά στην επερχόμενη διεθνή κρίση, η Κυβέρνηση, ιδεολογικά ξαφνιασμένη, παρέλυσε, ενώ τα μέτρα που πήρε, όχι μόνο δεν αφορούν στην πραγματική οικονομία και δεν θα αποτελέσουν λύση-απάντηση, αλλά απλώς πήγαν -και ούτε και αυτό θα καταφέρουν- για τη διάσωση των τραπεζών. Διότι και οι τράπεζες, στο τέλος-τέλος, δεν μπορούν να επιβιώσουν, εάν δεν επιβιώσει η πραγματική οικονομία.
      Η αδυναμία της Κυβέρνησης της Νέας Δημοκρατίας να διαχειριστεί ακόμα και τα αυτονόητα, τους προϋπολογισμούς των τελευταίων ετών, έχει υπονομεύσει βαθύτατα την αξιοπιστία της χώρας μας, τη δανειοληπτική μας ικανότητα, τη διαπραγματευτική μας ικανότητα διεθνώς.
      Χωρίς προτάσεις, χωρίς δυναμισμό, χωρίς διεκδικήσεις, παρακολουθούμε τις εξελίξεις στην Ευρωπαϊκή Ένωση, που θα είναι καθοριστικές για το μέλλον της οικονομίας μας.
      Δεύτερη διαπίστωση: Οι δημοκρατικοί μας θεσμοί. Τα τελευταία πέντε χρόνια, έχουμε συστηματική υποβάθμιση και υπονόμευση των θεσμών της πολιτείας. Εκείνοι, δηλαδή, οι θεσμοί που υπάρχουν για να αποδίδουν δικαιοσύνη, να εγγυώνται τη διαφάνεια και την αξιοκρατία, να ελέγχουν την εξουσία, δηλαδή να αποτρέπουν την κατάχρηση και την αυθαιρεσία της εξουσίας.
      Ανεξάρτητες αρχές καταργούνται ή παραμερίζονται, η κομματικοκρατία δεσπόζει, από τις προσλήψεις στο δημόσιο μέχρι και στις διοικήσεις των Δ.Ε.Κ.Ο.. Και έχετε καταφέρει ακόμα και για αυτό το άθλιο και άχρηστο «STAGE» στο δημόσιο, να απαιτείται να σας προσφερθεί η «συνείδηση του νέου επί πίνακι», να δηλώσει δηλαδή και να εγγυηθεί την κομματική του υποταγή. Πάνε τα πτυχία, πάνε οι κόποι, πάει η προσωπικότητα στον «κάλαθο των αχρήστων», ενώ ο εργαζόμενος στον ιδιωτικό τομέα, ιδιαίτερα ο νέος, βρίσκεται χωρίς συλλογικές διαπραγματεύσεις, χωρίς συνθήκες δουλειάς, χωρίς την πληρωμή υπερωριών, χωρίς την παραμικρή προστασία.
      Στην Αστυνομία και την Πυροσβεστική έχετε κάνει κομματικά εγκλήματα, κύριε Υπουργέ, μετατρέποντας τις υπηρεσίες αυτές σε «αρένα» εσωκομματικών σας ανταγωνισμών, για ψηφοθηρική λεία. Χρησιμοποιήσατε τις υπηρεσίες αυτές για στενές κομματικές σας επιδιώξεις. Με αποτέλεσμα να καταρρέουν, όπως συνέβη πέρυσι το καλοκαίρι, ενώπιον των πυρκαγιών αυτές οι υπηρεσίες στην Πελοπόννησο και αλλού. Με αποτέλεσμα να αναβιώνει μία αυταρχική και απαξιωτική αντίληψη προς τον πολίτη και το νέο άνθρωπο από την Αστυνομία. Και το τονίζω αυτό. Λέμε, «να αναβιώνει» μία αυταρχική αντίληψη, διότι εμείς κάναμε σοβαρότατα βήματα συμφιλίωσης Αστυνομίας και πολιτών, για να υπάρξει επιτέλους ένα αίσθημα εμπιστοσύνης μεταξύ Αστυνομίας και κοινωνίας, μετά από πολλές δεκαετίες κράτους της Δεξιάς.
      Αυτήν την προσπάθεια εσείς την ανακόψατε, με θύμα την ασφάλεια στις γειτονιές, με θύμα τους νέους, με θύμα τον Αλέξανδρο, με θύματα βασανισμού μετανάστες, με ξυλοδαρμούς, με «ζαρντινιέρες», με θύμα τα ίδια τα παιδιά της Αστυνομίας, τα παιδιά του λαού, που όμως κατευθύνονται, καθοδηγούνται, εκπαιδεύονται, μαθαίνουν από το δικό σας κομματικό και αλαζονικό παράδειγμα αυταρχισμού.
      Θύμα της πολιτικής της δικής σας είναι και ο θεσμός, αλλά και η έννοια της Δικαιοσύνης στη χώρα μας. Και όταν αυτή η έννοια τρωθεί, η εμπιστοσύνη του πολίτη για την πολιτεία καταρρέει. 
      Με τη χειραγώγηση και την παρέμβασή σας στους θεσμούς της δικαιοσύνης, έχετε δημιουργήσει εσείς, όχι τα νέα παιδιά που βρίσκονται στους δρόμους, την αίσθηση της ζούγκλας. Διότι ζούγκλα είναι όταν έχουμε το δίκιο του ισχυρού και όχι την ισχύ του δικαίου.
      Και σήμερα, με το δικό σας πόρισμα και με τα λόγια του κ. Καραμανλή, επιβεβαιώνεται το χειρότερο. Παρά τα δάκρυά σας, παρά την επίκληση των ευθυνών σας, στην πράξη τι κάνετε; Αφορίζετε το πρόβλημα, ως πρόβλημα αντικειμενικών ευθυνών, διαχρονικών ευθυνών. Απαλλάσσετε τους πάντες. Απαλλάσσετε βεβαίως και τον Πρωθυπουργό, που τίποτα δεν κατάλαβε, τίποτα δεν είδε και το μόνο που μπορούσε να κάνει, όπως πάντα, είναι να κατηγορεί το ΠΑ.ΣΟ.Κ..
      Τι λέει σήμερα για τις πρωτοβουλίες μας για διαφάνεια; Κακώς είχαμε φωνάξει για τα «τοξικά» ομόλογα; Κακώς είχαμε φωνάξει για τη «SIEMENS»; Κακώς είχαμε φωνάξει για τις υποκλοπές; Κακώς είχαμε φωνάξει για τα καρτέλ και τους κουμπάρους; Κακώς είχαμε φωνάξει για τον Ο.Τ.Ε.; Κακώς είχαμε φωνάξει για τις απαγωγές;
      Για μεν το Βατοπέδι, οι αλήθειες –έστω μερικές- βγήκαν όχι διότι το ήθελε η Κυβέρνηση, αλλά διότι σύρθηκε η Κυβέρνηση ….
      (Χειροκροτήματα από την πτέρυγα του ΠΑ.ΣΟ.Κ.)
      …λόγω της δικής μας επιμονής και βεβαίως λόγω του συγκλονιστικού για τη Μεταπολίτευση γεγονότος της παραίτησης των Εισαγγελέων Εφετών, του κ. Κολιούση και της κ. Σωτηροπούλου, ενώ για όλες τις άλλες υποθέσεις, παραμένει η συγκάλυψη, παραμένει η αδιαφάνεια. 
      Και αυτή είναι η τρίτη διαπίστωση, που αφορά τις αξίες μας. Βιώνουμε και βιώνει όλη η ελληνική κοινωνία την απαξίωση, την κρίση αξιών. Διότι, όταν βλέπει ο πολίτης να απαξιώνονται θεσμοί, η Δικαιοσύνη, η Εκκλησία, τα μοναστήρια, η Πολιτεία, αισθάνεται βαθύτατα θιγμένος. Όταν βλέπει αυτά ο φορολογούμενος, η νεολαία μας, ο πολίτης αυτής της χώρας, τι να σεβαστεί; Πώς να μην αισθάνεται βαθιά απογοήτευση; Πώς να μην αισθάνεται οργή; Πώς να μην αισθάνεται ευτελισμό; Πώς να μην αισθάνεται ο νέος άνθρωπος ότι και τον αδικούν, αλλά και ότι τον κοροϊδεύουν και από πάνω;
      Και αντί να τον αντιμετωπίζει η πολιτεία με ευαισθησία και ανθρωπιά, τον αντιμετωπίζει με αυταρχισμό, με βία και βεβαίως με τη σφαίρα στον Αλέξανδρο!
      Και μετά, αναρωτιέται αυτή η Κυβέρνηση, γιατί απεχθάνονται οι νέοι κάθε μορφή εξουσίας. Γιατί απορρίπτουν τα πάντα. Διότι τα πάντα, τα απαξιώσατε εσείς, κύριοι της Νέας Δημοκρατίας! 
      (Χειροκροτήματα από την πτέρυγα του ΠΑ.ΣΟ.Κ.)
      Εσείς απαξιώσατε αυτή τη χώρα και αυτούς τους θεσμούς!
      (Χειροκροτήματα από την πτέρυγα του ΠΑ.ΣΟ.Κ.)
      Και, δυστυχώς, απαξιώσατε και απαξιώνετε την Ελλάδα διεθνώς. Και είναι ντροπή σας! Και την απαξιώνετε, σε μία στιγμή που η αξιοπιστία αποτελεί το πιο πολύτιμο αγαθό. Αξιοπιστία για διαπραγμάτευση, αξιοπιστία για δανειοδότηση, αξιοπιστία για επένδυση. Εσείς παρουσιάζετε διεθνώς μία Ελλάδα της αδιαφάνειας, της ανικανότητας, της αναξιοπιστίας και της διαφθοράς. Γιατί να μας εμπιστευθούν; Γιατί να επενδύσουν στη χώρα μας; Γιατί να σας ακούσουν πια; 
      Και δυστυχώς, η σημερινή παρουσία του κ. Καραμανλή, αυτά επιβεβαιώνει για άλλη μία φορά. Δείχνει πόσο μακριά από την πραγματικότητα είναι και αυτός και η Κυβέρνησή σας! 
      (Χειροκροτήματα από την πτέρυγα του ΠΑ.ΣΟ.Κ.)
       Δείχνει, δυστυχώς, πόσο επικίνδυνη είναι η δική σας παραμονή στην εξουσία. 
      Ακούστε τι κατάλαβε, ή για το τι προσπαθεί να πείσει τον ελληνικό λαό η Κυβέρνηση. Για την οικονομία, για την οικονομική κρίση φταίει η υπονόμευση –ακούστε!- από το ΠΑ.ΣΟ.Κ.! Για τη δημοκρατία, δηλαδή για τα επεισόδια, φταίει η υπονόμευση –ακούστε και πάλι!- από το ΣΥ.ΡΙΖ.Α.! Για την υπόθεση του Βατοπεδίου, δεν φταίει κανένας Πρωθυπουργός και κανένας Υπουργός. Φταίνε οι υπάλληλοι! 
      Δυστυχώς, ο τρόπος με τον οποίο η Κυβέρνηση ψάχνει άλλοθι, αλλά και ο τρόπος με τον οποίο εσείς έχετε διαχειριστεί τα φαινόμενα της διαφθοράς, με αποκορύφωμα το πόρισμα της συγκάλυψης που συζητάμε σήμερα, οδηγεί στο συμπέρασμα ότι έχουμε να κάνουμε, όχι με μεμονωμένα φαινόμενα διαφθοράς, αλλά με μία διεφθαρμένη Κυβέρνηση. Γι’ αυτό ο ελληνικός λαός δεν έχει πια εμπιστοσύνη σε σας.   
      (Χειροκροτήματα από την πτέρυγα του ΠΑ.ΣΟ.Κ.)
      Τον πυρήνα της κρίσης σήμερα, τον αποτελεί η δική σας Κυβέρνηση, κυρίες και κύριοι συνάδελφοι της Νέας Δημοκρατίας. Γι’ αυτό, εμείς έχουμε να εκπληρώσουμε ένα χρέος τιμής: Να πούμε την αλήθεια. Στο όνομα του λαού, να αναζητήσουμε και να βρούμε την αλήθεια, ολόκληρη την αλήθεια. Να αποκαταστήσουμε τη στοιχειώδη αίσθηση δικαίου που έχει χαθεί σ’ αυτή τη χώρα. 
      Ας μιλήσουμε, λοιπόν, για την αλήθεια. Η Νέα Δημοκρατία εξαναγκάστηκε στη σύσταση της Εξεταστικής Επιτροπής. Βεβαίως, με δική σας ευθύνη η Εξεταστική Επιτροπή δεν κατέληξε, δυστυχώς, σε ενιαίο πόρισμα. Θελήσατε και πάλι να συγκαλύψετε. Όμως, τουλάχιστον, δόθηκε μία ευκαιρία στο Κοινοβούλιο να διερευνήσει -με όσα στοιχεία επιτρέψατε να έρθουν στη Βουλή- κάποια πράγματα. 
      Εδώ, βεβαίως, θέλω να συγχαρώ τους Βουλευτές του ΠΑ.ΣΟ.Κ., μέλη της Εξεταστικής Επιτροπής, που δούλεψαν νυχθημερόν, που περιγράφουν τα γεγονότα με όσα στοιχεία μπόρεσαν να βρουν, χωρίς βεβαίως καμμία διάθεση κομματικής εκμετάλλευσης και δουλεύοντας, όχι για να ποινικοποιήσουν, αλλά για να αναζητήσουν την αλήθεια.    
       (Χειροκροτήματα από την πτέρυγα του ΠΑ.ΣΟ.Κ.)
      Ποια είναι η αλήθεια; Η Κυβέρνηση βαφτίζει το μεγαλύτερο σκάνδαλο της Μεταπολίτευσης «υπόθεση». Όμως, αποσιωπά ότι αυτό το σκάνδαλο δεν θα μπορούσε να πραγματοποιηθεί, όπως προκύπτει πια, εάν δεν είχε σχεδιαστεί και εκτελεστεί από ένα ορισμένο κέντρο. Διεκπεραιώθηκε, με συντονισμό της δράσης τουλάχιστον πέντε Υπουργών και τριών μεγάλων κρατικών υπηρεσιών σε πολύ μικρό χρόνο. 
      Μα, υπάρχει κάποιος πολίτης που να νομίζει ότι τέτοιες υποθέσεις μπορούν να συντονιστούν μόνο με την ευθύνη κάποιων υπαλλήλων; Μόνο με κεντρικό σχεδιασμό μπορούσε να έχει πραγματοποιηθεί και εκτελεστεί αυτή η υπόθεση και μάλιστα σε χρόνο που είναι άπιαστο όνειρο για τον Έλληνα πολίτη, όταν μία καθ’ όλα νόμιμη υπόθεσή του χρονοτριβεί με την κρατική γραφειοκρατία. 
      Ουσιαστικά, δηλαδή, εσείς υποκαταστήσατε τη δημόσια διοίκηση πλήρως με αυθαίρετες αποφάσεις. Το πετύχατε με την παραίτηση του δημοσίου από κερδισμένη δίκη με τη Μονή Βατοπεδίου, με τις αστραπιαίας ταχύτητας ανταλλαγές δημόσιας γης, με κραυγαλέες υπερτιμολογήσεις της μοναστηριακής περιουσίας και βεβαίως, με κραυγαλέες υποτιμολογήσεις της δημόσιας περιουσίας. 
	Το αποτέλεσμα είναι η τεράστια ζημιά για το δημόσιο, η τεράστια ζημιά στη διαχείριση του πλούτου, που ανήκει όχι σε εσάς, κύριοι της Νέας Δημοκρατίας. Θα το επαναλαμβάνουμε: Δεν σας ανήκει αυτή η περιουσία! Είναι του ελληνικού λαού, όσο και αν θέλετε να τη διαχειρίζεστε ως λεηλασία και ως πλιάτσικο!
(Χειροκροτήματα από την πτέρυγα του ΠΑ.ΣΟ.Κ.)
	Το πόρισμα της Νέας Δημοκρατίας, δυστυχώς, υλοποιεί ξανά την τακτική της συγκάλυψης. Θέλετε να απαλλαγούν όλοι οι εμπλεκόμενοι στο σκάνδαλο Υπουργοί σας. Το δικό σας πόρισμα εισάγει και μία νέα πολιτική θεωρία, τη θεωρία περί «αντικειμενικών» πολιτικών ευθυνών των αρμοδίων Υπουργών: Ότι οι Υπουργοί δηλαδή της Κυβέρνησης, δεν έλεγξαν όσο θα έπρεπε τη διαδικασία που ακολούθησαν οι υφιστάμενοί τους στη διαχείριση των ανταλλαγών. Ότι ήταν αμελείς, απρόσεκτοι και περίπου παραπλανημένοι, οι καημένοι! 
      Είναι μία θεωρία, που κάνει τους Υπουργούς, δημοσίους υπαλλήλους. Είναι μια επικίνδυνη για το πολίτευμα θεωρία. Μία θεωρία, που καταργεί την έννοια και της πολιτικής απόφασης, και του πολιτικά υπεύθυνου και μετακυλύει σε άλλους, όπως κάνετε σε όλα τα θέματα, τις ευθύνες. Σε αυτήν την περίπτωση, στη διοίκηση. Μεθαύριο, γιατί όχι παρακάτω; Αύριο, για το Βατοπέδι δεν θα φταίει η Κυβέρνηση, δεν θα φταίει η διοίκηση. Μπορεί να φταίει η παράδοση, το D.N.A. του Έλληνα, ο ελληνικός λαός. 
      Πρόκειται για μία θεωρία ατιμωρησίας και συγκάλυψης που ρίχνει ακόμη περισσότερο λάδι στη φωτιά της οργής, που έχει σήμερα ο ελληνικός λαός και της κοινωνικής έκρηξης που βιώνουμε τις τελευταίες μέρες. 
      Από το πόρισμα του ΠΑ.ΣΟ.Κ., προκύπτουν πολιτικές ευθύνες για εννέα νυν και πρώην Υπουργούς της Νέας Δημοκρατίας. Προκύπτει ακόμη η ανάγκη περαιτέρω διερεύνησης των ποινικών διαστάσεων της υπόθεσης για πέντε πολιτικά πρόσωπα. Όλα τα Κόμματα της Αντιπολίτευσης ζητούν την περαιτέρω διερεύνηση της υπόθεσης. 
      Εμείς λέμε ξανά, σήμερα: «Όλα στο φως!» Είναι το μόνο και το απλό που ζητάμε. Είναι αυτό που εσείς αρνείστε. Αυτό αρνείστε. Αρνείστε την περαιτέρω διερεύνηση της υπόθεσης. 
      Κυρίες και κύριοι συνάδελφοι, όταν οι Υπουργοί συντονίζουν τη δράση τους, για να παράξουν ένα σκάνδαλο, τότε οι πολιτικές ευθύνες ανάγονται στο επίπεδο του Πρωθυπουργού και όποιων λειτούργησαν «αντ’ αυτού». Γιατί δεν είναι εδώ ο Πρωθυπουργός σήμερα; Γιατί δεν μας λέει πότε έμαθε για τις ανταλλαγές; Πότε; Από το 2005, που υπήρξε η επιστολή του κ. Ψωμιάδη; Αργότερα; Το 2006; Το 2007; Μετά τις εκλογές; Το 2008; Πότε; Και τι έκανε μόλις το έμαθε; Φυγομάχησε. Έκρυψε και κρύφτηκε. 
      Σήμερα φυγομάχησε και για δεύτερη φορά. Και όταν ένας Πρωθυπουργός αρχίζει να φοβάται τη Βουλή, έχει αρχίσει προ πολλού να φοβάται τον ίδιο τον ελληνικό λαό. 
      (Χειροκροτήματα από την πτέρυγα του ΠΑ.ΣΟ.Κ.)
      Γι’ αυτήν την πρωτοφανή λεηλασία της περιουσίας του ελληνικού λαού, ανάληψη πολιτικών ευθυνών, αγαπητοί συνάδελφοι, σημαίνει δύο απλά πράγματα: Όχι φυγομαχία! Προανακριτική για περαιτέρω διερεύνηση και μετά προσφυγή στον ελληνικό λαό!
      (Χειροκροτήματα από την πτέρυγα του ΠΑ.ΣΟ.Κ.)
      Τέλος, σε ό,τι αφορά την απόδοση ευθυνών στους τότε Υφυπουργούς της Κυβέρνησης του ΠΑ.ΣΟ.Κ.. 
      Κυρίες και κύριοι συνάδελφοι, δεν έχω διστάσει να αναλάβω τις ευθύνες μας ή να αποδώσω ευθύνες, όποτε και όπου υπάρχουν. Να πάρω άμεσα μέτρα, αποφασιστικά, όταν χρειάζεται. Το έχω αποδείξει και θα το αποδεικνύω και σήμερα ως Αντιπολίτευση και αύριο ως Κυβέρνηση. Εγώ το έχω αποδείξει. 
      (Χειροκροτήματα από την πτέρυγα του ΠΑ.ΣΟ.Κ.)
       Στη συγκεκριμένη περίπτωση, όσον αφορά μάλιστα δύο μη ενεργούς πολιτικούς, θα σας έλεγα ότι θα ήταν και η ευκολότερη λύση. Θα μας ωφελούσε ίσως και μικροκομματικά, ίσως, γιατί δεν θα υπήρχε το παραμικρό περιθώριο να επιχειρηθούν ανύπαρκτοι συμψηφισμοί ή να μας ασκηθεί, υποκριτικά έστω, κριτική. 
      Στην περίπτωση του κ. Δρυ, θεωρείτε σωστό να αγνοηθεί η δικαστική απόφαση, που δικαίωσε το ελληνικό δημόσιο για το σύνολο της έκτασης και την παραχώρηση της νησίδας Μπουρού; 
      Για δε τον κύριο Φωτιάδη, δεν θα είχα τον παραμικρό ενδοιασμό να αναφερθώ σε βαρύτατες ευθύνες, εάν δεν είχε διορθώσει ο ίδιος το αρχικό του λάθος, αυτό δηλαδή της παραχώρησης της δημόσιας έκτασης σε Μονή που δεν το δικαιούτο.
      (Χειροκροτήματα από την πτέρυγα του ΠΑ.ΣΟ.Κ.)
      Και έτσι έγινε. Διορθώθηκε με την αναπομπή της απόφασης και τη σθεναρή υποστήριξη των συμφερόντων του δημοσίου στη δίκη που βρισκόταν βεβαίως σε εξέλιξη και την οποία εσείς καταργήσατε. 
      Εάν δεν υπήρχαν αυτά, θα μιλούσα σήμερα απ’ αυτό εδώ το Βήμα για βαρύτατες πολιτικές, και όχι μόνο ευθύνες και θα ζητούσα πρώτος εγώ, αυτές οι ευθύνες να  καταλογιστούν. 
      Η αλήθεια είναι αδυσώπητη για τη Νέα Δημοκρατία. Όχι μόνο η παραχώρηση, η κατάργηση της δικαστικής απόφασης, αλλά και η εν συνεχεία –που είναι και ο πυρήνας του σκανδάλου- λεηλασία της δημόσιας περιουσίας, έγινε με δική σας ευθύνη και συντονισμένες δικές σας πράξεις. Επί δικής σας Κυβέρνησης έγιναν οι σκανδαλώδεις ανταλλαγές, έδρασαν οι off-shore εταιρείες, διακινήθηκε το «μαύρο χρήμα σε βαλίτσες». Μήπως διαφωνείτε σε αυτά; Έχετε αντίθετη γνώμη;
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Βεβαίως.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Απολύτως.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Εάν έχετε αντίθετη γνώμη, τότε ελάτε με την πλειοψηφία που διαθέτετε και φέρτε πρόταση για τον κ. Δρυ και για τον κ. Φωτιάδη! 
      (Χειροκροτήματα από την πτέρυγα του ΠΑ.ΣΟ.Κ.)
      Δεν έχουμε κανένα λόγο να φοβηθούμε. Αλλά ελάτε εδώ, στη Βουλή, κύριοι, μη φυγομαχήσετε πάλι, ελάτε να ψηφίσουμε προανακριτική, να κλείσει αυτή η υπόθεση. Ελάτε!
      (Χειροκροτήματα από την πτέρυγα του ΠΑ.ΣΟ.Κ.)
      Να δούμε αν σέβεστε τους θεσμούς, να δούμε αν σέβεστε τη Βουλή, να δούμε αν έχετε αίσθημα ευθύνης απέναντι στον ελληνικό λαό. 
      ΕΝΑΣ ΒΟΥΛΕΥΤΗΣ (Από την πτέρυγα της Νέας Δημοκρατίας)…παραγραφή.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Πριν τις εκλογές. Όχι για παραγραφή. 
      Και κάτι ακόμα: Για την αυριανή Κυβέρνηση του ΠΑ.ΣΟ.Κ., είναι αυτονόητο, είναι δεδομένο ότι κανένας Υφυπουργός ή Υπουργός δεν θα μπορεί να παραχωρεί εκτάσεις του δημοσίου, δημόσια περιουσία, περιουσία που ανήκει στον ελληνικό λαό με μόνη την υπογραφή του, χωρίς συμμετοχή συλλογικού κυβερνητικού οργάνου, χωρίς διαφάνεια, χωρίς διαβούλευση με τους πολίτες κάθε περιοχής.
      (Χειροκροτήματα από την πτέρυγα του ΠΑ.ΣΟ.Κ.)
      Και το θέμα αυτό δεν είναι ηθικοπλαστικό, να βρεις αλάθητους κρατικούς λειτουργούς. Το θέμα είναι να περιορίσεις τις δυνατότητες για το αθέλητο ή και το εσκεμμένο λάθος. Να έχεις την πολιτική βούληση να λειτουργείς με διαφάνεια, με λογοδοσία, με σεβασμό στο δημόσιο συμφέρον, μία πολιτική βούληση που αποδείξατε πέντε χρόνια ότι εσείς δεν διαθέτετε, κύριοι της Νέας Δημοκρατίας!
      (Χειροκροτήματα από την πτέρυγα του ΠΑ.ΣΟ.Κ.)
       Αυτή την πολιτική βούληση εμείς τη διαθέτουμε. Και είναι δέσμευσή μου, είναι δέσμευσή μας για την επόμενη Κυβέρνηση του ΠΑ.ΣΟ.Κ.
      (Χειροκροτήματα από την πτέρυγα του ΠΑ.ΣΟ.Κ.)
       Εξάλλου και η σύσταση εξεταστικών επιτροπών έχει μία ιδιαίτερη σημασία: Όχι μόνο να αποκαλυφθεί η αλήθεια, όχι μόνο να αποδοθούν ευθύνες, αλλά να αποκλειστεί και η επανάληψη, να εξαλειφθούν ή έστω να περιοριστούν οι πιθανότητες μιας νέας τέτοιας περίπτωσης. Είναι αυτό που αρνείστε. Γιατί; Ούτε αυτό δεν μπορείτε να υιοθετήσετε; Γιατί; Γιατί όλα τα σκάνδαλα που βαρύνουν τη διακυβέρνησή σας, τη δικιά σας Κυβέρνηση, είναι συνέπεια μιας άλλης πολιτικής λογικής και αντίληψης, που βλέπει το κράτος ως λάφυρο. Αυτή είναι η αντίληψή σας. Εμείς, σ’ αυτή τη λογική αντιπαρατάσσουμε το κράτος δικαίου, το κράτος της διαφάνειας, το κράτος της λογοδοσίας. Έχουμε μιλήσει πολλές φορές και σήμερα δικαιωνόμαστε δυστυχώς, γι’ αυτήν την ανάγκη, την αναγκαιότητα πλήρους διαφάνειας παντού και για όλα. 
      Έχουμε καταθέσει επανειλημμένως συγκεκριμένες προτάσεις. Έχω μιλήσει εδώ επανειλημμένως, απευθυνόμενος στον κύριο Καραμανλή για διαφάνεια σε όλα τα επίπεδα  της Δημόσιας Διοίκησης, της διαχείρισης του δημοσίου πλούτου, του τρόπου που νομοθετούμε εδώ στη Βουλή. Τις προτάσεις μας αυτές, δεν καταδεχτήκατε ούτε καν να τις συζητήσετε. Εμείς δεσμευόμαστε και θα τις εφαρμόσουμε αυτές τις προτάσεις, θα τις κάνουμε νόμο του κράτους. Άλλοθι για εσάς, κύριοι της Νέας Δημοκρατίας, δεν υπάρχει. Η πορεία σας, είναι πορεία που υπονομεύει πια το μέλλον της χώρας.
      Ξέρετε πώς αισθάνεται σήμερα ο Έλληνας πολίτης; Αισθάνεται ότι όσοι έχουν εξουσία, όσοι καλοπιάνονται, όσοι έχουν μέσο, αυτοί πάνε μπροστά, αυτοί έχουν ασυλία. Γι’ αυτούς δεν ισχύει ούτε νόμος, ούτε ευθύνη, ούτε τιμωρία, ούτε λογοδοσία.
      Δεν έχετε καταλάβει ή δεν θέλετε να καταλάβετε, αυτή την απλή αλήθεια και αυτή την αδήριτη ανάγκη, την ανάγκη να αποκαταστήσουμε την εμπιστοσύνη του ελληνικού λαού στους ίδιους του τους θεσμούς, στην πολιτεία, στη δημοκρατία, στην πατρίδα μας, την ανάγκη να αποκαταστήσουμε την αξιοπιστία της Ελλάδος διεθνώς.
      Κρίνοντας αυτή την κρίση θεσμών και αξιών, οικονομίας, όπως και τη δικαιολογημένη έκρηξη της νέας γενιάς, μας έχουν όλα αυτά οδηγήσει σε ένα απλό συμπέρασμα. Χρειάζεται η πατρίδα μας μια νέα πορεία. Χρειάζονται βαθιές αλλαγές, για να εξασφαλίσουμε μία ευνομούμενη πολιτεία, μια κοινωνία ανθρωπιάς, ένα κράτος που ξέρει και μπορεί να προστατεύει τα δικαιώματα των πολιτών, τις περιουσίες των πολιτών. 
      Και αυτό που ρωτά σήμερα ο πολίτης είναι καθαρό: Πώς και ποιος θα οδηγήσει με σιγουριά τη χώρα μπροστά; Η σημερινή Κυβέρνηση απέτυχε. Η σημερινή Κυβέρνηση σφιχταγκαλιάζει την εξουσία, πνίγοντας όμως τη χώρα. Η παραμονή της στην εξουσία σημαίνει παράταση και βάθεμα της κρίσης που όλοι βιώνουμε. Χρειάζεται νέα πορεία, για μια κοινωνία δικαίου και ανθρωπιάς, ελπίδας και εμπιστοσύνης.
      Αυτή την ευθύνη εμείς επωμιζόμαστε. Αυτή είναι η δική μας ευθύνη.
      Σας ευχαριστώ.
      (Όρθιοι οι Βουλευτές του ΠΑ.ΣΟ.Κ. χειροκροτούν)
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός Εσωτερικών κ. Προκόπης Παυλόπουλος.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, έχω ζητήσει εδώ και μία ώρα τον λόγο.
      ΠΡΟΕΔΡΟΣ (Δημήτριος Σιούφας): Επιτρέψτε μου κύριε Πρόεδρε. Οι Υπουργοί κατά το Σύνταγμα και τον Κανονισμό της Βουλής μπορούν να ζητούν τον λόγο οποτεδήποτε. Έχουν μιλήσει μέχρι στιγμής τέσσερις Βουλευτές από την Αντιπολίτευση και τρεις Αρχηγοί Κομμάτων. Εφαρμόζω πιστά τον Κανονισμό.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Όχι κύριε Πρόεδρε. Υπάρχει το εθιμικό στη Βουλή.
      ΠΡΟΕΔΡΟΣ (Δημήτριος Σιούφας): Εφαρμόζω πιστά τον Κανονισμό. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, μη φοβάστε…
      ΠΡΟΕΔΡΟΣ (Δημήτριος Σιούφας): Την πρόνοια για το πότε ζητούν το λόγο οι Υπουργοί την δίνει το Σύνταγμα και ο Κανονισμός της Βουλής. Ξέρετε ότι εφαρμόζω και το Σύνταγμα και τον Κανονισμό της Βουλής ακριβοδίκαια.
      Έχετε το λόγο, κύριε Παυλόπουλε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Όχι κύριε Πρόεδρε, δεν τον εφαρμόζετε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε.
      Κυρίες και κύριοι συνάδελφοι, ο Αρχηγός της Αξιωματικής Αντιπολίτευσης απλώς επιβεβαίωσε τον εαυτό του. Απλώς επιβεβαίωσε ποια είναι η πολιτική του ΠΑ.ΣΟ.Κ. και όχι μόνο τώρα, αλλά διαχρονικά. Ο κ. Παπανδρέου και με τη σημερινή παρουσία του απλώς και μόνο κατέδειξε ότι δεν μπορεί να διεκδικεί την υπευθυνότητα στο χώρο της πολιτικής, αφού  στηρίζεται αποκλειστικά  στην πολιτική ανευθυνότητα.
      Και εξηγούμαι συνολικά. Πρώτα-πρώτα, όλοι γνωρίζετε ότι ο κ. Παπανδρέου, ιδίως σε ό,τι αφορά την υπόθεση που μας απασχολεί -γιατί εδώ, αν δεν κάνω λάθος, ήρθαμε να συζητήσουμε το πόρισμα της Εξεταστικής Επιτροπής-  από την ημέρα, κατά την οποία ξεκίνησε όλη η έρευνα για το Βατοπέδι, μη έχοντας οποιοδήποτε άλλο στίγμα πολιτικής χρησιμοποιώντας κάθε μέσο παραπληροφόρησης και αυτός και τα φερέφωνά του και, ταυτοχρόνως, οδηγώντας ως την ποινικοποίηση της πολιτικής ζωής- προσπάθησε να κρύψει εκείνο που γνωρίζαμε όλοι μέχρι εκείνη την υπόθεση. Ότι το ΠΑ.ΣΟ.Κ. δεν είχε καμμία πολιτική. Γι’ αυτό φαινόταν ότι δεν μπορούσε να έχει την παραμικρή πιθανότητα, ακόμα και στο χώρο των δημοσκοπήσεων. 
      Ποια πολιτική ανέπτυξε ο κ. Παπανδρέου προηγουμένως, για να πει ότι είχε έστω την προοπτική να θεωρεί ότι μπορεί να κερδίσει τις εκλογές; Καμμία. Βρήκε την υπόθεση αυτή, την έφερε στα μέτρα με τη διαστρέβλωση και την παραπληροφόρηση που τον βόλευαν -και αυτός και αρκετοί άλλοι που τον ακολούθησαν- και θεωρεί ότι με το να συνεχίζει αυτήν την τακτική, με προέκταση μάλιστα την ποινικοποίηση της πολιτικής ζωής, είναι δυνατόν να τον εμπιστευτεί ο Ελληνικός Λαός. 
      Θα έχει δύο σκέλη η παρέμβασή μου, γιατί έτσι πρέπει να απαντήσω στον κ. Παπανδρέου, ακριβώς για να αποδείξω του λόγου το ασφαλές. Άρχισε ο κ. Παπανδρέου να μας  μιλάει για κρίση αρχών, κρίση αξιών, έλλειψη πολιτικής. Το ποιος ευθύνεται για την κρίση αρχών και αξιών, θα εξηγήσω αμέσως στη συνέχεια. Αλλά να ξεκινήσω από τα όσα μας είπε για την οικονομική και την γενικότερη πολιτική, έτσι, για να καταλάβουμε, αν με αυτά που μας είπε σημαίνει ότι έχει συναίσθηση της κρίσης ή τουλάχιστον στοιχειώδη πρόταση, για να αντιμετωπίσει αυτή την κρίση, για να τον κρίνουμε και από αυτά τα πράγματα, όχι από τη διαστρέβλωση για τα θέματα της Μονής Βατοπεδίου. Τι μας είπε; Ότι «η οικονομία αυτή τη στιγμή είναι αθωράκιστη». Ξεχνάει ο κ. Παπανδρέου αυτό που του λέμε πάντοτε και αυτό που ξέρει ο καθένας. Αν αυτή τη στιγμή σε αυτήν την παγκόσμια οικονομική κρίση, που προσλαμβάνει διαστάσεις καταιγίδας, η οικονομία μας αντέχει -και αντέχει καλύτερα από άλλες προηγμένες χώρες περισσότερο από εμάς στα οικονομικά- και σε ό,τι αφορά το έλλειμμα και στο ρυθμό ανάπτυξης και στο δημόσιο χρέος, αυτό οφείλεται στην πολιτική της Κυβέρνησης Καραμανλή από το 2004 έως σήμερα. 
      (Χειροκροτήματα από την πτέρυγα της Νέας Δημοκρατίας)
 Γιατί αν είχαμε την οικονομία που άφησε ο κ. Κώστας Σημίτης, του οποίου πρωτοκλασάτος Υπουργός ήταν ο κ. Παπανδρέου, τότε με αυτό το έλλειμμα και αυτό το δημόσιο χρέος, δεν θα ήταν δυνατόν η οικονομία αυτή τη στιγμή να είχε καν επιβιώσει. Αυτή είναι η πραγματικότητα και κάνει πως την αγνοεί. Και την αγνοεί μέσα από τη διαστρέβλωση, γιατί κάνει πως ξεχνάει γιατί πληρώνουμε σήμερα το δημόσιο χρέος τόσο ακριβά. Πέρα από τη διαστρέβλωση που ο ίδιος προσφέρει -και ξέρουμε τι σημαίνει αυτό στο εξωτερικό- ξεχνάει ο κ. Παπανδρέου -αλλά θα του το θυμίζουμε πάντοτε-  ότι αν χρωστάει ο Ελληνικός Λαός αυτή τη στιγμή και για τις επόμενες γενιές και αν πληρώνουμε τόσα, όσα πληρώνουμε για τοκοχρεολύσια, τα οποία αφορούν το δημόσιο χρέος, υπεύθυνο είναι το κόμμα του και ο ίδιος, του οποίου υπήρξε κορυφαίος Υπουργός. 
      (Χειροκροτήματα από την πτέρυγα της Νέας Δημοκρατίας)
Γιατί; Άλλο στο 30% το δημόσιο χρέος το 1981, άλλο στο 100% το 2004 -θα το καταλάβουν θέλουν δεν θέλουν- άλλο στο 7,5% το έλλειμμα το 2004, άλλο σήμερα κάτω από το 3% και άλλο να λες σήμερα ότι οι χώρες της Ευρώπης έχουν πέσει σε ύφεση και άλλο ο ρυθμός ανάπτυξης, ο δικός μας, να παραμένει πάνω από 2%, χωρίς καμμία ολυμπιακή προετοιμασία. 
      Σήμερα δεν τον άκουσα να μας λέει πάλι ότι δίνουμε λεφτά στις τράπεζες. Άλλα μας έλεγε στη σημερινή κουβέντα, αν την παρατηρήσατε. Ούτε λίγο ούτε πολύ μας έλεγε ότι ούτε αυτά τα μέτρα θα φτάσουν για τις τράπεζες, γιατί τα πάει, λέει, κακά η οικονομία και δεν θα αντέξουν οι τράπεζες από αυτό! Πότε, επιτέλους, το ΠΑ.ΣΟ.Κ. θα καταλάβει με τι έχει να κάνει; Παίρνουμε τα μέτρα για τη ρευστότητα και λέει ότι αφορούν τις τράπεζες. Έρχεται μετά και λέει τα μέτρα αυτά δεν αρκούν και τώρα μας λέει ότι κινδυνεύουν οι τράπεζες από την οικονομική μας πολιτική. Περιττό να μιλήσω για όλες εκείνες τις ανερμάτιστες προτάσεις που μιλούσαν για νομοθετικές παρεμβάσεις, για επιτόκια και άλλα, που δείχνουν, όχι μόνο απλώς πολιτική ανευθυνότητα, όχι απλώς δημαγωγία αλλά και στοιχειώδη άγνοια της οικονομικής πολιτικής. Σκεφτείτε σε αυτήν την κρίση να εμπιστευθεί άνθρωπος Κυβέρνηση, στην οποία θα λέγονται, πέρα από τις παλινωδίες, όλες αυτές οι «προτάσεις» που ακούσατε προηγουμένως! 
      Ύστερα μας μίλησε για την ενεργειακή πολιτική. Μα, δεν ξέρει ο κ. Παπανδρέου; Υπήρξε ο κ. Σάκης Πεπονής που ξεκίνησε τη στροφή της ενεργειακής πολιτικής και τον εγκατέλειψαν. Και μάλιστα με όλα τα μέσα έβγαλαν και από την πολιτική ζωή. Του εύχομαι να επανέλθει κάποια στιγμή, γιατί είναι χρήσιμος στο Κοινοβούλιο. Αλλά αν ακολουθήθηκε πολιτική ενεργειακή που έχει προοπτική, ακολουθήθηκε από την Κυβέρνηση Καραμανλή. Και ξέρετε ότι αυτή η στροφή της ενεργειακής πολιτικής από την Κυβέρνηση Καραμανλή δεν είναι μόνον επωφελής για τον Τόπο. Είναι μία πολιτική που ήθελε πολύ θάρρος, πάρα πολύ θάρρος που δεν το είχε κανένας, αν και όλοι γνώριζαν ότι έπρεπε να το κάνουν. Δεν τολμούσαν, γιατί υπήρχαν άλλες επιπτώσεις. Ε, εμείς και αυτές τις αντέχουμε και θα τις αντέξουμε και να το γνωρίζουν όλοι. 
      (Χειροκροτήματα από την πτέρυγα της Νέας Δημοκρατίας)
      Και ύστερα μας μιλάει για κοινοτικούς πόρους ο κ. Παπανδρέου. Αναγκάζομαι να τα πάρω ένα-ένα όσα λέει. Μας μιλάει για απώλεια κοινοτικών πόρων. Ποιος; Ο κ. Παπανδρέου; Το κόμμα του; Οι τότε κυβερνήσεις τους; Δεν έχει δει ότι, παραδείγματος χάριν, σε ό,τι αφορά τα περιφερειακά επιχειρησιακά προγράμματα τελειώνουν 31 Δεκεμβρίου έχοντας καλύψει το 100% των κοινοτικών πόρων, όταν το Β΄ Κοινοτικό Πλαίσιο Στήριξης έληξε επί ΠΑ.ΣΟ.Κ. με τεράστιες απώλειες και με αναθέσεις της τελευταίας στιγμής για να μη χάσουμε κοινοτικούς πόρους; Μαθήματα απορρόφησης κοινοτικών πόρων θα μας κάνει το ΠΑ.ΣΟ.Κ., το οποίο παρέδωσε για τέσσερα χρόνια 2000-2004 το μέσο όρο απορροφητικότητας 15,6%, για να έχουμε άλλα τέσσερα χρόνια μετά εμείς 100%, δηλαδή με τετραπλάσιους ρυθμούς απορρόφησης; Αυτή είναι η κριτική που κάνει στην Κυβέρνηση Καραμανλή; Πάω σε αυτά, γιατί από εκεί ξεκίνησε και μας λέει ότι έχει προτάσεις, ότι έχει αξιοπιστία.
      Ύστερα πήγε σε κάποια άλλα θέματα. Μας είπε για τους θεσμούς. Δεν το ξέρει ο κ. Παπανδρέου ότι επί ΠΑ.ΣΟ.Κ. όλοι οι ελεγκτικοί μηχανισμοί βρισκόντουσαν σε χειμέρια νάρκη, σε λήθαργο; Θέλει να μας πει ότι επειδή τότε δεν ακουγόντουσαν πράγματα και δεν έβγαιναν στην επιφάνεια δεν γινόταν τίποτα; Δεν βλέπει ότι την εποχή εκείνη όλα τα έσκιαζε η φοβέρα και τα πλάκωνε η σκλαβιά γιατί χειραγωγούσαν τους θεσμούς; Και φαίνεται αυτό από το ότι οι ρίζες όλων των σκανδάλων που βγαίνουν είχαν ακριβώς τη βάση τους στο ΠΑ.ΣΟ.Κ. Από πού να ξεκινήσω και πού να τελειώσω; Ακόμη και η υπόθεση που μας απασχολεί εδώ, το Βατοπέδι πότε ξεκίνησε; Τα θέματα της «SIEMENS» που ανέφερε και που θα έρθω και σε αυτά, πότε ξεκίνησαν; Τα θέματα των ομολόγων για τα οποία μίλησε, πότε ξεκίνησαν; Δεν ήταν το «δομημένο ομόλογο Δρυ» εκείνο που με μεταφορά συντελεστή δόμησης πληρώνει ακόμη ο Ελληνικός Λαός, ενώ από την ιστορία των ομολόγων που η ίδια η Κυβέρνηση αποκάλυψε μέσω των ελεγκτικών μηχανισμών και της Επιτροπής Κεφαλαιαγοράς δεν χάθηκε ούτε ένα ευρώ; 
      Λέμε, λοιπόν, στον κ. Παπανδρέου και στο κόμμα του ότι την εποχή του ΠΑ.ΣΟ.Κ. δεν λειτουργούσαν οι ελεγκτικοί μηχανισμοί. Η διαπλοκή και η διαφθορά ανθούσε, όλα συγκαλύπτονταν. Τώρα βγαίνουν στην επιφάνεια. Και επειδή τώρα βγαίνουν στην επιφάνεια καταλογίζουν στην Κυβέρνηση ότι υπάρχει διαφθορά. Δηλαδή επί των ημερών της Κυβέρνησης Καραμανλή λειτουργούν οι θεσμοί, αποδίδουν ευθύνες, φαίνεται από πού ξεκινούν οι ρίζες της απαξίας αρχών και θεσμών και ζητάει τα ρέστα ο κ. Παπανδρέου. 
      Ανέφερε και διάφορα πράγματα. Τον άκουσα να μιλάει προηγουμένως –γιατί για το θέμα του Βατοπεδίου θα μιλήσουμε πολύ περισσότερο- για τα ομόλογα. Η απάντηση είναι δεδομένη. Αλλά τον άκουσα να μιλάει και να λέει για «SIEMENS». Δεν το λέει ξέρετε στην περίπτωση αυτή με πάρα πολύ μεγάλη έμφαση γιατί φαίνεται να θέλει να ξεχάσει ότι η υπόθεση «SIEMENS» ερευνάται σε βάθος όσο δεν ερευνήθηκε καμμία άλλη, αλλά μέχρι τώρα έχει αποδείξει ένα πράγμα: «Ότι αν υπήρξε πολιτικό χρήμα που έρευσε από τη «SIEMENS» έρευσε στο ΠΑ.ΣΟ.Κ. στα ταμεία του ΠΑ.ΣΟ.Κ.. 
      (Χειροκροτήματα από την πτέρυγα της Νέας Δημοκρατίας)
      Και είναι κρίμα, κύριοι συνάδελφοι, κρίμα για εσάς, κρίμα για ένα κόμμα πραγματικά το οποίο τουλάχιστον θα έπρεπε να έχει το θάρρος όταν βρέθηκε ένα στέλεχός του το οποίο πήρε τα χρήματα για λογαριασμό του ΠΑ.ΣΟ.Κ. και είπε: «τα έβαλα στο ταμείο του ΠΑ.ΣΟ.Κ.» να το εγκαταλείψετε και να επιβάλετε κυρώσεις στον άνθρωπο που τα πήρε για να τα βάλει στα ταμεία σας και όχι να κάνετε την αυτοκριτική σας για το πώς δεχθήκατε αυτό το χρήμα. Αυτά είναι τα θέματα της «SIEMENS» για τα οποία μας μιλάει ο κ. Παπανδρέου. Αυτή είναι η αλήθεια, αυτή είναι η πραγματικότητα. 
Με αυτήν την αξιοπιστία μας ζητάει δηλαδή να ξαναγυρίσει το ΠΑ.ΣΟ.Κ. στην κυβέρνηση; Αυτό το ΠΑ.ΣΟ.Κ. άλλαξε και θα προσφέρει κάτι καλύτερο; Για να δούμε λοιπόν: Άλλαξε αυτό το ΠΑ.ΣΟ.Κ.; Αν είχε αλλάξει, τουλάχιστον θα ζητούσε μία συγγνώμη για όσα έκανε. Δεν το είπε, απλά ο κ. Παπανδρέου προσπαθεί να δείξει ότι αυτός δεν ξέρει τίποτα για ό,τι έγινε προηγουμένως, ότι δεν γνώριζε τίποτα ως Υπουργός, ότι δεν είχε καμμία απολύτως ευθύνη. Όλα ξεκινούν από εκείνον, τα πάντα ξεκινούν από εκείνον. Εγώ όμως βλέπω ότι κι εκείνος ήταν Υπουργός και ότι συνάδελφοι που εκτιμώ ιδιαίτερα μέσα στο Κοινοβούλιο, πρωτοκλασάτοι Υπουργοί της εποχής εκείνης, φιλοδοξούν να «ντυθούν» πάλι, αν γίνει ποτέ κυβέρνηση το ΠΑ.ΣΟ.Κ. –ο λαός θα το αποφασίσει- τα ίδια «κοστούμια». 
      Ερωτώ: Μ’ αυτήν τη νοοτροπία πιστεύουν ότι θα πείσουν τον Ελληνικό Λαό ότι είναι δυνατό να δώσουν μία άλλη διάσταση στην πολιτική ζωή απέναντι σε μία Κυβέρνηση που θωράκισε την οικονομία, που θωράκισε τα εθνικά συμφέροντα με αποφάσεις που δεν τόλμησε ποτέ να πάρει κανένας -έχω πει ότι αυτό έχει μεγάλο κόστος που ποτέ δεν υπολογίσαμε- και το κυριότερο, μία Κυβέρνηση που έχει κάνει να λειτουργούν όλοι οι ελεγκτικοί μηχανισμοί, να μην μένει τίποτα στο σκοτάδι κι επειδή λειτουργούν οι ελεγκτικοί μηχανισμοί, κάποιοι φοβούνται ή και λένε για ποιο λόγο βγαίνουν όλα αυτά τα πράγματα; Θα βγουν όλα στο φως, αλλά όπως πρέπει να βγουν και βεβαίως από την αρχή μέχρι το τέλος. Αναγνωρίζουμε ότι στην πολιτική ζωή δεν υπάρχουν γραμμές όπου πρέπει να ξεχνάμε και μετά να θυμόμαστε. Δεν μπορεί να είναι επιλεκτική η μνήμη. Η μνήμη λειτουργεί διαρκώς στο χώρο της πολιτικής, αν θέλουμε να θωρακίσουμε τους θεσμούς.
	Έρχομαι στην υπόθεση που μας αφορά, την υπόθεση της Εξεταστικής Επιτροπής. Πρώτα-πρώτα η Εξεταστική Επιτροπή που έγινε -για την οποία άκουσα πολύ μεγάλη κριτική- είναι μία Εξεταστική Επιτροπή με μεγάλη σημασία. Είναι από τις λίγες φορές που λειτούργησε έτσι ο θεσμός της Εξεταστικής Επιτροπής. Μην ξεχνάτε ότι ζητήθηκε από την κυβερνητική Πλειοψηφία και την ψήφισαν όλα τα κόμματα. Έγινε ενδελεχέστατος έλεγχος. Ποτέ μέχρι σήμερα, ποτέ σε Εξεταστική Επιτροπή, απ’ όσο εγώ θυμάμαι, δεν έγινε έλεγχος σε τόσο βάθος, ακόμα και σε πράγματα τα οποία δεν είχαν άμεση σχέση και που είναι θέματα που εκκρεμούν στη δικαιοσύνη. Βεβαίως, από κει και πέρα προέκυψαν συμπεράσματα ότι εδώ πρόκειται για ένα διαχρονικό φαινόμενο το οποίο αποδεικνύει τις δυσλειτουργίες του κρατικού μηχανισμού, τις οποίες οφείλουμε να δούμε και πρέπει να τις βλέπουμε. Γιατί όταν κάνεις έρευνα και βλέπεις δυσλειτουργίες, πρέπει αυτές να «θεραπεύεις», όχι να προσπαθείς να μεταθέσεις τις ευθύνες απλώς και μόνο εκμεταλλευόμενος την συγκυρία. 
	Είτε το θέλετε είτε όχι, κύριοι συνάδελφοι του ΠΑ.ΣΟ.Κ., ευθύνη μπορεί να υπάρχει. Μιλάω για την πολιτική ευθύνη, γιατί εμείς είχαμε τη γενναιότητα να μιλήσουμε και για τους δικούς σας ανθρώπους για πολιτική ευθύνη, πράγμα που εσείς δεν κάνατε για τους δικούς σας λόγους και θα πω γιατί. Η ευθύνη ξεκινάει από τις μέρες του ΠΑ.ΣΟ.Κ. γιατί και οι τότε Υπουργοί υπέγραψαν υπό τους ίδιους όρους που υπέγραψαν οι Υπουργοί της Νέας Δημοκρατίας. Και μην ακούω αυτά τα πράγματα τα οποία λέγονται ότι ο κ. Φωτιάδης μετέγνωσε στην πορεία και έστειλε την υπόθεση ξανά πίσω –το γνωρίζετε όλοι, το πόρισμα είναι εδώ- όταν είναι γνωστό ότι ουδέποτε ανακάλεσε την υπογραφή του, ότι πήρε πρόσθετα μέτρα σχετικά με τον Φ.Π.Α. για το θέμα αυτό και όταν γνώριζε ότι υπήρχαν αυτές οι διαμαρτυρίες. Μόλις τις παραμονές των εκλογών του 2004 έστειλε πίσω την υπόθεση ακριβώς, γιατί έβλεπε ότι κάτι τρέχει. Το κακό είναι ότι αφού γνώριζε ότι κάτι τρέχει, γιατί δεν ενημέρωσε τον συνάδελφό του ο οποίος ανέλαβε και ο οποίος υπέγραψε με την ίδια Επιτροπή Ανταλλαξίμων που υπήρχε στο Υπουργείο Οικονομίας και Οικονομικών επί κ. Φωτιάδη; Δεν τα ξέρετε αυτά; Επειδή μιλάτε για «ιθύνοντες νόες», ποιος «ιθύνων νους» υπήρχε γενικότερα και την εποχή του ΠΑ.ΣΟ.Κ. και την εποχή της Νέας Δημοκρατίας; 
	Ξέρετε από πού φάνηκε ότι δεν σας ενδιαφέρει η αλήθεια; Όχι μόνο από το γεγονός ότι δεν σταθήκατε στην «ωμή» αλήθεια, όπως προέκυπτε μέσα από τους ίδιους τους μάρτυρες, από τα ίδια τα κείμενα, αλλά κάνατε δύο πράγματα τα οποία αποδεικνύουν ποιες ήταν οι πραγματικές προθέσεις σας. 
      Πρώτα-πρώτα, την ίδια ώρα που εξαγγέλλεται η Εξεταστική Επιτροπή και ξέρετε ότι θα την ψηφίσετε, ζητάτε να γίνει και σύσταση Ειδικής Κοινοβουλευτικής Επιτροπής για προκαταρκτική εξέταση. Δηλαδή, αμέσως το στίγμα, στην ποινικοποίηση της πολιτικής ζωής, πριν βγάλετε κανένα συμπέρασμα. Δεν περιμένατε να το πείτε μετά; Εσείς τα συμπεράσματα τα είχατε βγάλει από πριν. Μπήκατε μέσα στην Επιτροπή και είχατε βγάλει συμπεράσματα και προσπαθούσατε να τεκμηριώσετε αυτό που είχατε πει εκ των προτέρων.
Δηλαδή, στην ουσία πρώτα είχατε πυροβολήσει και μετά σκοπεύατε τους στόχους εκείνους, τους οποίους είχατε προεπιλέξει. Αυτή είναι η αλήθεια και εκεί σας πρόδωσε η πραγματικότητα. 
      Μόνος σας στόχος ήταν η ποινικοποίηση της πολιτικής ζωής, η διαστρέβλωση της πραγματικότητας, το σύρσιμο της υπόθεσης αυτής ώσπου να φθάσουμε στις εκλογές. Τον ακούσατε τον κ. Παπανδρέου. Να κάνουμε προανακριτική και μετά εκλογές! Μη έχοντας πολιτική, να σέρνουμε τους πολιτικούς μας αντιπάλους από εδώ και από εκεί, να ποινικοποιούμε την πολιτική ζωή, να διασύρουμε τους πάντες και μετά να πάμε σε εκλογές! Γιατί βεβαίως δεν έχετε τίποτα να πείτε για την πραγματικότητα στον ελληνικό λαό, για τα πραγματικά προβλήματα του ελληνικού λαού. Αυτή είναι η τακτική σας.
      Ξέρετε, επίσης, από πού φαίνεται αυτή η λογική σας; Φαίνεται και από την απαράδεκτη τακτική που ακολουθήσατε. Γιατί άκουσα τον κ. Παπανδρέου να ευχαριστεί τους συναδέλφους από το ΠΑ.ΣΟ.Κ., που ήταν στην Εξεταστική Επιτροπή.
      Εγώ, πρώτα-πρώτα, θέλω να πω ευχαριστώ και εκ μέρους της Κυβέρνησης και εκ μέρους όλων μας σε όλους τους συναδέλφους οι οποίοι ήταν μέσα. Με τη μόνη διαφορά ότι δεν μπορώ να μην επισημάνω κάτι. Αυτό το «ευχαριστώ» του κ. Παπανδρέου στους Βουλευτές του πρέπει να έχει έναν αστερίσκο, μικρό ή μεγαλύτερο, που εμένα μου άφησε μέσα μου πολλά ερωτηματικά. Και για να σας το πω έτσι απλά, μου δημιούργησε επίσης πολλές πληγές για ανθρώπους και φίλους που πίστευα ότι θα είχαν περισσότερο αντριλίκι στο χώρο της πολιτικής για να αναζητήσουν την αλήθεια από το να χρησιμοποιήσουν μεθόδους που απάδουν στο επίπεδο της δημοκρατίας μας. 
      Γιατί είναι αδιανόητο, κυρίες και κύριοι συνάδελφοι, να γίνονται αυτά που γίνονταν, μαρτυρίες οι οποίες πήγαιναν κατ’ ευθείαν στη δημοσιότητα διαστρεβλωμένες, χωρίς κανένα σεβασμό της μυστικότητας και προτού δοθούν τα Πρακτικά. 
      ΚΩΝΣΤΑΝΤΙΝΟΣ ΡΟΒΛΙΑΣ: Το τι λέτε, εσείς περιγράφετε…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Και το κυριότερο; Κλήση ψευδομαρτύρων, στρεφόμενων εναντίον του Πρωθυπουργού. Ακούστε γιατί το λέω αυτό. Μπορεί και άλλοι να τους φώναξαν. Μόνο που εγώ αυτό που είδα, παρακολουθώντας τα Μέσα Μαζικής Ενημέρωσης, ήταν ότι δεν είδα εκείνους που είχαν αρχικά καλέσει να επικαλούνται τη μαρτυρία έξω από το περιστύλιο της Βουλής, με δηλώσεις τους. Άλλοι ήταν εκείνοι οι οποίοι, αφού κάλεσαν ή δέχθηκαν τους ψευδομάρτυρες, έσπευσαν έξω ακριβώς να κάνουν δηλώσεις, πριν από τα Πρακτικά, για να δείξουν ότι εκεί ακριβώς βρισκόταν το πρόβλημα. 
      Ο μόνος στόχος; Ο Πρωθυπουργός. Γιατί πάντα αυτός είναι ο στόχος για το ΠΑ.ΣΟ.Κ.. Γιατί ξέρει το ΠΑ.ΣΟ.Κ. τη διαφορά που υπάρχει ανάμεσα στην υπευθυνότητα του Κώστα Καραμανλή και την πολιτική ανευθυνότητα του κ. Γιώργου Παπανδρέου.
      (Χειροκροτήματα από την πτέρυγα της Νέας Δημοκρατίας)
      Πέραν των άλλων, την τακτική σας σε Εξεταστικές Επιτροπές,  κύριοι συνάδελφοι του ΠΑ.ΣΟ.Κ., την αποδείξατε και άλλοτε. Υπόθεση Οτσαλάν. Μετείχα και εγώ. Συνοπτικές διαδικασίες και δεν αναγνωρίσατε τίποτα. Βεβαίως, παραιτήθηκαν οι Υπουργοί τότε. Όταν όμως ψάχνατε το συμπέρασμα μέσα στην Εξεταστική Επιτροπή, δεν υπήρξε τίποτα. Διασύρθηκε η χώρα διεθνώς, ξέφραγο αμπέλι. Την πλήρωσε, αν δεν κάνω λάθος, ο κ. Ναξάκης την εποχή εκείνη! Όλοι οι άλλοι δεν γνώριζαν τίποτα. 
      Και το κυριότερο; Τι συζητάτε τώρα για διαφάνεια και ανάληψη ευθυνών, όταν δεν δεχθήκατε ποτέ να κάνετε Εξεταστική Επιτροπή για το μέγα σκάνδαλο το οποίο αφορά το Χρηματιστήριο; 
      (Χειροκροτήματα από την πτέρυγα της Νέας Δημοκρατίας)
      Αυτό θα σας μένει σαν ένα στίγμα που δείχνει ότι πάντα τους θεσμούς τους χρησιμοποιήσατε δι’ ίδιον λογαριασμόν. 
      Βεβαίως, σήμερα προσπαθείτε να πείτε τι είπε ο κ. Καραμανλής για τα περί ευθύνης κ.λπ.. Δεν μπορείτε, όμως, να αντιληφθείτε τι είναι εκείνο το οποίο είπε ο κ. Καραμανλής περί ευθύνης, τι σημαίνει αντικειμενική πολιτική ευθύνη, τι σημαίνει πολιτικό θάρρος να την αναλαμβάνεις, αλλά και τι σημαίνει πολιτικό θάρρος να λες την αλήθεια: Ότι δηλαδή δεν μπορείς να ποινικοποιείς την πολιτική ζωή για να χρησιμοποιήσεις αυτό προς εξυπηρέτηση ιδιοτελών στόχων, τους οποίους έχεις επειδή στερείσαι πολιτικής.
      Βεβαίως, ξέρω ότι αυτό το πράγμα λίγο ή πολύ δεν σας πηγαίνει, αλλά ξέρω ότι άνθρωποι που συμπεριφέρονται πολιτικά ανεύθυνα είναι πολύ δύσκολο να καταλάβουν τα περί ευθύνης, τα οποία ανέλυσε σήμερα ο κ. Κώστας Καραμανλής. Και αυτή είναι η βαθιά, μεγάλη διαφορά, η οποία υπάρχει ανάμεσα στα δύο κόμματα.
      (Χειροκροτήματα από την πτέρυγα της Νέας Δημοκρατίας)
      Τελευταία παρατήρηση. Τι απέδειξε η ιστορία τη Εξεταστικής Επιτροπής; Ένα μεγάλο ζήτημα για τον κρατικό μηχανισμό που πρέπει να το δούμε. Αντικειμενικές πολιτικές ευθύνες οι οποίες πρέπει πάντοτε να αναδεικνύονται, για να μπορέσουν οι πολιτικοί να γίνονται καλύτεροι και να ελέγχουν και το παραμικρό, αυτό που δεν ήλεγχαν ποτέ ακόμα προηγουμένως. Γιατί ο κ. Δρυς βγήκε και μας είπε πόσες γνωμοδοτήσεις υπέγραψε και τις υπέγραφε πάντοτε γιατί αυτό αποτελούσε το θώρακα της δικής του προστασίας.
      Θα καταλήξω με μία φράση για τα όσα είπε ο κ. Παπανδρέου για την εναλλακτική λύση που προσφέρει το ΠΑ.ΣΟ.Κ. για την πορεία του τόπου σήμερα, κάτω από τις δύσκολες αυτές συνθήκες.
    Λέω μόνον τούτο: Ο ελληνικός λαός θα αποφασίσει. Να θυμόμαστε, όμως, όλοι ότι και σήμερα με ευκαιρία τη συζήτηση για την Εξεταστική Επιτροπή το ΠΑ.ΣΟ.Κ. απέδειξε ότι ταξιδεύει με σημαίες ευκαιρίας αναζητώντας λιμάνι κυβέρνησης. Να ξέρετε ότι στην πολιτική τα πλοία που ταξιδεύουν με σημαίες ευκαιρίες ναυαγούν μονίμως στις ξέρες της πολιτικής ανευθυνότητας.
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Λαϊκού Ορθόδοξου Συναγερμού, κ. Γεώργιος Καρατζαφέρης. 
    ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, σας ζητώ το λόγο επί προσωπικού.
    ΠΡΟΕΔΡΟΣ (Δημήτριος Σιούφας): Δεν έχει υπάρξει θέμα, δεν έχει αναφερθεί το όνομά σας. 
    ΚΩΝΣΤΑΝΤΙΝΟΣ ΡΟΒΛΙΑΣ: Αναφέρθηκε ο κύριος Υπουργός στους Βουλευτές του ΠΑ.ΣΟ.Κ. 
    ΠΡΟΕΔΡΟΣ (Δημήτριος Σιούφας): Παρακαλώ, δεν υπάρχει προσωπικό, κύριε Ρόβλια. Δεν υπάρχει προσωπικό θέμα. Λυπάμαι πάρα πολύ, δεν αναφέρθηκε το όνομά σας. 
    ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, δώστε μου το λόγο να εξηγήσω το προσωπικό.
    ΠΡΟΕΔΡΟΣ (Δημήτριος Σιούφας): Σας παρακαλώ πολύ, όταν θα πάρετε το λόγο μετά. Δεν υπάρχει προσωπικό, κύριε Ρόβλια.
    ΚΩΝΣΤΑΝΤΙΝΟΣ ΡΟΒΛΙΑΣ: Έχω δικαίωμα να το εξηγήσω. 
    ΠΡΟΕΔΡΟΣ (Δημήτριος Σιούφας): Όχι, κύριε Ρόβλια, λυπάμαι πολύ.
    ΚΩΝΣΤΑΝΤΙΝΟΣ ΡΟΒΛΙΑΣ: Πάντως είχα το δικαίωμα να τοποθετηθώ για να εξηγήσω το προσωπικό. 
    ΠΡΟΕΔΡΟΣ (Δημήτριος Σιούφας): Ορίστε, κύριε Καρατζαφέρη, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος Λαϊκού Ορθόδοξου Συναγερμού): Κύριε Ρόβλια, όποιος έχει τη μύγα, μυγιάζεται! Έχω την αίσθηση ότι δεν είχατε κανένα λόγο να ζητήσετε εξηγήσεις από τη στιγμή που δεν είπε το όνομά σας. 
      ΚΩΝΣΤΑΝΤΙΝΟΣ ΡΟΒΛΙΑΣ: Όχι, είπε για όλους μας.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος Λαϊκού Ορθόδοξου Συναγερμού): Αλλά εν πάση περιπτώσει, πράγματι αυτές τις ημέρες είχατε την τιμητική σας στην τηλεόραση. Μου κάνει εντύπωση πως κάποιοι από σας έβρισκαν το χρόνο να ασχοληθούν σοβαρά με την Επιτροπή. 
      (Θόρυβος στην Αίθουσα)
      Κύριε Πρόεδρε, είχα πει απ’ αυτό το Βήμα όταν επρόκειτο να συσταθεί η Εξεταστική των πραγμάτων Επιτροπή ότι θα είναι ατελέσφορος. Και είχα πει τι είχε συμβεί στην Εξεταστική των πραγμάτων Επιτροπή με την κ. Στάη, όταν ήρθε μέσα, είπε το όνομά της, δεν μαρτυρώ, σηκώνομαι και φεύγω. Και μείναμε όλοι άφωνοι. Έτσι δεν είναι, κύριε Υπουργέ; Είπα, το ίδιο θα συμβεί και εδώ. Ήρθε ο κ. Εφραίμ, ήρθε ο κ. Αρσένιος, τον είδατε, τους είδατε, μερικοί τους φίλησαν και το χέρι και έφυγαν. Μαρτυρία δεν έχουμε. Είχα πει, ήταν ατελέσφορος. Εάν, λοιπόν, απ’ αυτή τη διαδικασία κάποιος βγήκε ωφελημένος, είναι ο κ. Ρουσόπουλος, ο οποίος έπρεπε να έχει στείλει ήδη είκοσι τρία τριαντάφυλλα στα είκοσι τρία μέλη της Επιτροπής. Γιατί μετά από μια ολόκληρη διαδικασία δεν υπήρξε κάποιος που να πει «ναι, ο Ρουσόπουλος».
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Εμμέσως πλην σαφώς είπε κάποια πράγματα ο κ. Ρίζος, αλλά δεν ήταν μια ένδειξη βασική στην οποία θα μπορούσαμε να ακουμπήσουμε. Άρα, λοιπόν, ο στόχος ο βασικός ο οποίος υπήρχε πλήξεως ευρέθη ανέπαφος και προσπαθείτε τώρα κάποιοι να ανακαλύψετε εκ των υστέρων από μια ατελέσφορη διαδικασία  τον ρόλο του Ρουσόπουλου. Και αυτό είναι το δράμα. Γιατί πριν φτάσουμε στην Εξεταστική Επιτροπή, ο κ. Ρουσόπουλος, ήταν εις τη μήνην και εις στο στόχαστρο της συνείδησης κάθε Έλληνα. Και γι’ αυτό είχε πάει ουραγός, τελευταίος εις τη δημοσκόπηση όλων των εταιρειών. Και τώρα εσείς τον παραδίδετε άνευ της κρίσεως οποιασδήποτε δικαιοσύνης άσπιλο, άμωμον και αμόλυντο. Αυτή είναι η επιτυχία αυτής της Εξεταστικής Επιτροπής. 
      Και καταλαβαίνω τη Νέα Δημοκρατία η οποία βιαζόταν μέσα σε ένα μήνα να τελειώσει. Μα, άκουγα κορυφαία πρόσωπα του ΠΑ.ΣΟ.Κ. να λένε: «γρήγορα πρέπει, δεν πρέπει να δεχθούμε πάνω από ένα μήνα». Γιατί δεν θέλατε τρεις και τέσσερις μήνες, κύριοι του ΠΑ.ΣΟ.Κ.; Να υπάρχει έρευνα, να φτάσουμε σε βάθος, να ανοίξουμε λογαριασμούς, να βρούμε τρόπους για να καλέσουμε εκείνους οι οποίοι δεν εκλήθησαν; Τι κερδίσατε με το γοργόν και χάριν έχει; Δηλαδή με διαδικασία εξπρές μεσονυκτίου και να, τα αποτελέσματα. Δεν είναι δεμένη καθόλου η υπόθεση. 
      Και κοιτάξτε για να είμαστε σοβαροί όλοι μας, γιατί πρέπει κάποια στιγμή να βρεθούμε εις το ύψος των περιστάσεων, δεν κρίνουμε εδώ βάσει συμπαθειών ή αντιπαθειών, ούτε βάσει επιθυμιών, αλλά βάσει στοιχείων. Και τα στοιχεία σήμερα δεν συνηγορούν όλα προς μια κατεύθυνση. Έχουμε κάποιες ενδείξεις, δεν έχουμε χειροπιαστές αποδείξεις. Δεν γίναμε πλουσιότεροι σε αποδείξεις απ’ ό,τι είμεθα πριν από δυο μήνες. Και αυτό είναι ευθύνη όλων μας και δεν εξαιρώ κανέναν. Και ο λόγος για τον οποίον δεν φτάσαμε δεν είναι γιατί δεν είχαμε καλούς Βουλευτές στην Εξεταστική Επιτροπή. Και οι είκοσι τρεις ήσαν υπέροχοι και όχι μόνον του ΠΑ.ΣΟ.Κ., όπως μονομερώς επιβράβευσε ο Αρχηγός του ΠΑ.ΣΟ.Κ.. Και οι είκοσι τρεις. Δεν τους δώσαμε το χρόνο.
    Όταν είχαμε επί δέκα-δώδεκα ώρες εξετάσεις μαρτύρων, πότε ο ίδιος ο Βουλευτής θα μπορούσε να μελετήσει και να κάνει έρευνα και να προχωρήσει παρακάτω; Εξηγείστε.
    ΑΠΟΣΤΟΛΟΣ ΚΑΚΛΑΜΑΝΗΣ: Το ΠΑ.ΣΟ.Κ. το αποφάσισε αυτό; Ή υπάρχει πλειοψηφία, κύριε Πρόεδρε; Επιτέλους!
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Εσείς, κύριε Κακλαμάνη, είπατε γρήγορα, είπατε εντός μηνός. Δεν ζητήσατε τρεις μήνες. Πείτε μου από τα Πρακτικά πότε είπατε τρεις μήνες; Εκ των υστέρων αναγνωρίστε τα λάθη σας. Δεν έχετε μάθει να αναγνωρίζετε τα λάθη. Μπορούσατε να πείτε τρεις μήνες. Εμείς φωνάξαμε την πρώτη ημέρα να έχει διάρκεια σε βάθος. Ποιος μας στήριξε; Και πού είναι σήμερα ο αρχηγός σας, ο οποίος ήλθε εδώ και μας είπε για τις ευθύνες του κ. Καραμανλή, ότι γνώριζε από την επιστολή του Ψωμιάδη, από το Δεκέμβριο του 2005, για το σκάνδαλο; Γιατί δεν ψηφίσατε εσείς την πρόταση που έκανε ο κ. Πλεύρης; Δεν φέραμε πρόταση να κληθεί ο Πρωθυπουργός και ο κ. Αγγέλου, για να μας πουν για το βέβαιον της αποδοχής ή της εισπράξεως επιτέλους της επιστολής που απεκάλυπτε το σκάνδαλο; Εσείς γιατί είπατε όχι; Γιατί θέλατε το δικό σας συμψηφισμό με το δικό σας πρόσωπο, που δεν θέλατε να φθάσει μέσα στην Αίθουσα. Και να, λοιπόν, τα αποτελέσματα.
    ΑΠΟΣΤΟΛΟΣ ΚΑΚΛΑΜΑΝΗΣ: Τον κ. Αγγέλου τον ζήτησε το ΠΑ.ΣΟ.Κ.. Το ξέρετε. 
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Σας παρακαλώ, μη με διακόπτετε, κύριε Πρόεδρε. Δεν σας πάει από το ρόλο σας. Εκ του θεσμικού σας ρόλου δεν σας πάει να διακόπτετε. Δεν είμαι από τους ρήτορες που διακόπτεται και αλλάζει ο ρους της σκέψης. 
    Κύριε Πρόεδρε, δεν ήλθε ο κ. Αγγέλου, γιατί εσείς δεν το στηρίξατε. Να μάθουμε επιτέλους πήγε η επιστολή στο γραφείο του Πρωθυπουργού; Γιατί σήμερα ήρθε ο Πρωθυπουργός, όχι από το Βήμα που θα θέλαμε όλοι, αλλά από το Βήμα της κοινοβουλευτικής ομάδας και είπε «ήμουν ανυποψίαστος»! Ήταν ανυποψίαστος. 
    Πώς θα αποδείξω, λοιπόν, εγώ ότι το ήξερε από το Δεκέμβριο του 2005; Αυτό ήθελα, κύριοι, και επέμενα και έβγαινα στις τηλεοράσεις και σας το έλεγα και κατ’ ιδίαν, αλλά εσείς δεν μπορέσατε να πιάσετε τα πραγματικά στοιχεία, που θα έφερναν την έρευνα σήμερα εδώ ένα βήμα παραπέρα. Όχι, να μην έλθει! Να, λοιπόν, τώρα δεν ήλθε και δηλώνει ευθέως ότι «ήμουν ανυποψίαστος». 
    Γι’ αυτό το «ανυποψίαστος» ο καθένας μπορεί να είναι ανυποψίαστος για ένα πράγμα για πολύ καιρό. Μπορεί να είναι ανυποψίαστος για πολλά πράγματα για λίγο καιρό. Να είναι ανυποψίαστος για όλα τα πράγματα όλον τον καιρό, τότε νομίζω ότι φθάνουμε σε μία ελληνική ταινία με το Χρήστο Ευθυμίου και για το λόγο για τον οποίο ζήτησε απαλλαγή! Θυμάστε όλοι την ελληνική ταινία. Δεν θα κάνω χρήση του τίτλου της ταινίας αυτής. Αλλά, όμως, όταν ακούμε «ανυποψίαστος» επί πέντε χρόνια, τότε αυτό το οποίο θα έπρεπε να είχε κάνει ο κύριος Πρωθυπουργός, τουλάχιστον να είχε αποκεφαλίσει κάποιους από το περιβάλλον του που δεν του είχαν πει τα πραγματικά συνωδά στοιχεία αυτής της κατάστασης. Το έγκλημα έγινε. Αμφισβητεί κανείς ότι έγινε; Και είναι ανυποψίαστος αυτός που έπρεπε να τα ξέρει όλα; 
    Εδώ φθάσαμε. Να ακούγεται το «ανυποψίαστος» και όρθια σήμερα η Κοινοβουλευτική Ομάδα να χειροκροτεί! Χειροκροτείτε το ότι ήταν ανυποψίαστος ο Πρωθυπουργός. Έχετε σκεφθεί σε τι άλλα πράγματα σας δίνει δικαίωμα να πείτε ότι μπορεί να είναι ανυποψίαστος; Μήπως, λοιπόν, και για πράγματα που γίνονται σήμερα είναι ανυποψίαστος; Και πώς, λοιπόν, εσείς βγαίνετε και λέτε «μπράβο»; Είχατε τόσο ανάγκη να πάρει κάποιος τις ευθύνες, που μόλις τις πήρε ο Πρωθυπουργός τον χειροκροτήσατε. Είχατε τέτοια ανάγκη μέσα σας και τέτοια φλόγα κάποιος να λάβει ευθύνες και χειροκροτήσατε εκείνον που τις πήρε. Και αυτή είναι η αλήθεια.
    Άκουσα με πάρα πολύ προσοχή σήμερα τον Πρωθυπουργό σε όλη την ομιλία, σε όλη τη φάση. Από λάθος σε λάθος. 
    Ο κύριος Πρωθυπουργός σήμερα μοίρασε λεφτά και μοίρασε πολλά λεφτά. Ερωτώ: Πόσο σοφό είναι ένας όταν έχει μία κρίση να μοιράζει λεφτά και όταν είναι πιο γεμάτος να μη τα δίνει; Γιατί ο Πρωθυπουργός αυτά τα χρήματα, αυτές τις παροχές δεν τις έκανε πριν έξι μήνες; Τις έκανε τώρα κάτω από τα γεγονότα. Τι σημαίνει αυτό; 
    Κύριοι της Γ.Σ.Ε.Ε., συνεχίστε, κάντε πιο πολύ φασαρία, πιο πολλές διαδηλώσεις, ποιο πολλές κινητοποιήσεις για να πάρετε και άλλα. Αυτό τους είπατε. Όσο φωνάζετε παίρνετε. Αυτό είναι το μήνυμα. Και αυτό το μήνυμα δεν είναι καλό μήνυμα. Δεν είναι καλό μήνυμα ότι υποχωρείτε κάτω από το κράτος πιέσεων, νομίμων ή μη νομίμων. Ή τα είχατε τα λεφτά περισσευούμενα ή δεν τα είχατε. Εάν τα είχατε, γιατί δεν τα δώσατε; Εάν τα είχατε γιατί δεν τα προγραμματίσατε και με τον προϋπολογισμό. Γιατί; Τώρα πού τα βρήκατε; Άρα, λοιπόν, είναι προϊόν πιέσεως οι παροχές. Και εδώ ατυχήσατε ατυχία μεγάλη. Και αυτά κάνετε και έτσι πράττετε. Και αυτοί οι οποίοι μέχρι πέρυσι τέτοια ημέρα ήταν διαλυμένοι, τριχοτομημένοι, σήμερα έρχονται τιμητές και σας ραβδίζουν και σας πετσοκόβουν και σας ματσουκώνουν. 
     Και το θέμα έχετε υπ' όψιν σας ότι δεν είναι καθόλου όμορφο και ευχάριστο, να παρακολουθείς αυτούς που μέχρι πέρυσι παρέπαιαν, όρθιοι τώρα να χειροκροτούν και να επικροτούν την κατά εναντίον σας επίθεση, δε λέω συκοφάντηση. Μπράβο σας που το καταφέρατε. Μπράβο σας που σε ένα χρόνο μηδενίσατε το κοντέρ. Δεν το έχει κάνει κανείς άλλος και το κατορθώσατε εσείς. Και πρέπει να είστε υπερήφανοι. Δημιουργείτε τεράστια προβλήματα σε κάποιους από εμάς που ακόμα κρατάμε κάποια λογική επεξεργασία των πραγμάτων και ερχόμαστε στο μεγάλο δίλημμα πρόσωπο με πρόσωπο. 
     Κυρίες και κύριοι, έχουμε τεράστια οικονομική κρίση. Δεν έχουμε δει τίποτα. Κάθε μέρα αποδεικνύεται και ένα γεγονός. Ποιος περίμενε ότι ο Πρόεδρος του «NASDAQ» θα είχε φάει τόσα πολλά δισεκατομμύρια δολάρια; Ποιος το περίμενε; Να, που έσκασε. Δεν ξέρουμε τι μας συμβαίνει. Έχουμε μια  βαθιά κοινωνική κρίση της οποίας το βάθος δεν το έχουμε ακόμα δει. 
     Και αυτή τη στιγμή κάποιοι πρέπει να επιλέξουμε. Ή θα παραμείνει μία ανίκανη Κυβέρνηση, όπως απέδειξε εν τοις πράγμασι ή θα έρθει κάτι αναμενόμενο χειρότερο. Αυτό είναι το δίλημμα το οποίο έχουμε. Μπρος γκρεμός και πίσω ρέμα. Θα στηρίξουμε κάποιους οι οποίοι απέδειξαν ότι είναι ανίκανοι, ότι δεν μπορούν να διαχειριστούν έστω και μία απλή κρίση ή ένα σκάνδαλο, ή να προσφέρουμε το χαλί για να περάσει το ΠΑ.ΣΟ.Κ. με το ΣΥ.ΡΙΖ.Α. και να κάνουν πλειοψηφίες, αν δεχθούμε τα νούμερα των δημοσκοπήσεων; Αυτό είναι το δίλημμα το οποίο μετακυλίεται σε ένα μεγάλο κομμάτι του ελληνικού λαού. Ή θα σοβαρευτείτε ή θα αναλάβετε τις ευθύνες σας ή θα πάρετε πάνω σας πράγματι ό,τι σας ανήκει ή να ξέρετε ότι κάποιοι δεν έχουμε τη δύναμη περαιτέρω να σας κουβαλάμε στην πλάτη. Μας κουράσατε και κουράσατε και τον ελληνικό λαό. Δεν έχετε αντιληφθεί τίποτα. 
     Και προχθές λυπάμαι, αλλά ξέφυγε η κατάσταση από την Κυβέρνηση. Δολοφόνησε κανέναν ο κ. Παυλόπουλος; Δολοφονήσατε κανέναν κύριε Παυλόπουλε; Δολοφονήσατε εσείς, επειδή ήταν ένας αστυνομικός τσαμπουκάς ή οτιδήποτε θέλετε; Εγώ δεν θα χρησιμοποιήσω λεξιλόγιο ή χαρακτηρισμούς μην πέσω εις την δύνην του κ. Κούγια. Εσείς δεν σκοτώσατε κανέναν. Γιατί φοβηθήκατε; Γιατί πανικοβληθήκατε; Γιατί παραδώσατε τη χώρα στους κουκουλοφόρους; Μία εβδομάδα η χώρα είναι υπό το κράτος των κουκουλοφόρων. Ξέρετε τι σημαίνει αυτό; Σημαίνει λίγο ακόμα και θα παραδοθούμε εις τα δύο άκρα: από τη μια  μεριά οι κουκουλοφόροι και από την άλλη μεριά η Χρυσή Αυγή. Ήρθε να παίξει ρόλο εισαγγελέως η Χρυσή Αυγή στην Πάτρα. Ξέρετε τι σημαίνει αυτό; Μπολόνια σημαίνει αυτό, για όσους  θυμούνται πολιτική ιστορία. Μπολόνια, βόμβες από εδώ και από κει που θα ανατινάξουν τη ζωή μας στον αέρα. 
     Θα αναλάβετε τις ευθύνες σας. Έχετε αναλάβει ευθύνη για την ευταξία, για την ευνομία αυτού του τόπου. Εάν δεν το μπορείτε, τότε να παραιτηθείτε. Κάτω από αυτό το κράτος να παραιτηθείτε. Δεν φταίει τίποτα ο πολίτης να καίγεται, να ρημάζεται, να λεηλατείται. 
      Και σας είπα και το λέω για άλλη μία φορά. Δεν είναι μόνο οι κουκουλοφόροι οι οποίοι έδρασαν όπως έδρασαν. Έχουν μπει και άλλα στοιχεία μέσα, τα οποία δυστυχώς δεν γνωρίζετε. Επαναλαμβάνεται ό,τι έγινε με τον Αλιέντε και ό,τι έγινε με τον Ακίνο. Έχουν  μπει στοιχεία τα οποία δεν τα ξέρετε και αυτό είναι ακόμη χειρότερο. Δεν μπορέσατε να μάθετε. Δεν ερευνήσατε να δείτε ποιες πτήσεις ήρθαν την Κυριακή εδώ και ποιοι ήρθαν εδώ και ποιοι ήταν με τους κουκουλοφόρους. Οι δώδεκα ομάδες των κουκουλοφόρων που συνεδριάζουν κάθε βράδυ σε εκπαιδευτικό ίδρυμα, κατάλαβαν ότι έχουν μπει ξένα σώματα ανάμεσά τους. Και το κατάλαβαν γιατί ήταν έξω από τους συγκεκριμένους στόχους τους οποίους είχαν προσυμφωνήσει: τράπεζες, δημόσια κτήρια, πολυεθνικές εταιρείες. Στη 1.30΄ γύρισαν στο Πολυτεχνείο, και όταν επέστρεψαν στις 2.00΄ η ώρα στους χώρους είχαν φύγει αυτοί οι οποίοι δεν ήταν εκ των δικών τους ομάδων. Επομένως δεν έχουμε να κάνουμε μόνο με τους γνωστούς αγνώστους κουκουλοφόρους, τους οποίους αφήνουμε στο απυρόβλητο. Έχουμε να κάνουμε και με αυτούς που ήρθαν και λειτούργησαν ως προβοκάτορες των κουκουλοφόρων. Αυτό δείχνει ότι δεν  υπάρχει κράτος. Δεν υπάρχει κράτος και ευθύνη. 
      Σήμερα που μιλάμε, δέκα ημέρες μετά, μπορεί η Κυβέρνηση να προστατεύσει τον Έλληνα πολίτη; Μπορείτε; Ο καθένας ζει με προσευχές «μη χτυπήσουν σήμερα εμένα». Μπορείτε να μας εξασφαλίσετε την ησυχία μας, την ηρεμία, την κοινωνική ειρήνη; Έχετε κανένα σχέδιο; Δεν υπάρχει καν σχέδιο. Να μη χυθεί άλλο αίμα -και ποιος θέλει να χυθεί αίμα βεβαίως;- και κατόπιν αυτού αφήνετε να γίνουν ό,τι θέλουν. Το αίμα δεν ξεπλένεται με αίμα, κύριε Υπουργέ, το ξέρουμε όλοι μας. Το αίμα ξεπλένεται με νερό και δεν θέλει κανείς αίμα. Όμως, η ανοχή σας θα οδηγήσει σε περισσότερο αίμα. 
      Και πρέπει να πω σε όλους τους τριαντάρηδες, τριανταπεντάρηδες και σαραντάρηδες κάτι. Πρέπει να ντρέπεστε, όλοι. Εγώ είμαι λίγο παραπάνω, κάνα δυο χρόνια. Πρέπει να ντρέπεστε γιατί, όταν εσείς ήσασταν δεκαεξάρηδες, δεκαεπτάρηδες, δεκαοκτάρηδες, δεκαεννιάρηδες δεν βγήκατε έξω, δεν πήγατε στην κηδεία του Αξαρλιάν, όπως έγινε τώρα με τον Αλέξη Γρηγορόπουλο και καλά έκαναν τα παιδιά και πήγαν, εσείς δεν πήγατε όταν δολοφονούσε έναν συνομήλικο του Αλέξη η τρομοκρατία. Άρα, λοιπόν, η νέα γενιά υπήρξε ανώτερη της προηγούμενης που λούφαξε και δεν φώναξε τότε, λες και εκείνο το αίμα δεν ήταν το αίμα ενός αθώου παιδιού.
      (Χειροκροτήματα από την πτέρυγα του ΛΑ.Ο.Σ.)
      Και κλείνω, κύριε Πρόεδρε. Δεν πρέπει να περάσουμε έτσι αυτήν την υπόθεση. Χρειάζεται να κάνουμε μία κουβέντα σε βάθος με τον εαυτό μας και πρέπει να δούμε γιατί παιδιά των λεγομένων καλών οικογενειών, των ευπόρων οικογενειών, γιατί παιδιά τα οποία μένουν στα καλύτερα και ακριβότερα προάστια της Αθήνας, γιατί παιδιά τα οποία έχουν υψηλό οικονομικό δείκτη, γιατί αυτά τα παιδιά φεύγουν και ελκύονται και μαγνητίζονται από τα Εξάρχεια. Γιατί αυτό μαρτυρεί η περίπτωση του θύματος Αλέξη Γρηγορόπουλου. Ήταν ένα παιδί που τα είχε όλα, ένα παιδί από μια πολύ πλούσια οικογένεια, ένα παιδί που έμενε σε ένα από τα ωραιότερα προάστια, όχι στο Πέραμα, στο Παλαιό Ψυχικό, ένα παιδί που πήγαινε σε ένα από τα καλύτερα σχολεία, στη «ΣΧΟΛΗ ΜΩΡΑΪΤΗ» και όχι στο δημόσιο της Αμφιθέας, του Παλαιού Φαλήρου που πήγαινα εγώ. Αυτό το παιδί, λοιπόν, ποιο κενό αισθάνθηκε για να οδηγήσει τα βήματά του στα Εξάρχεια; Αυτό πρέπει να μελετήσουμε. Και πρέπει να το δούμε κατάματα και να το δούμε κατάματα, γιατί δεν θέλουμε να δούμε τις αλήθειες.
      Και κλείνω. Εάν πρέπει να γίνει μία εξεταστική των πραγμάτων επιτροπή, πρέπει να κάνουμε μια εξεταστική των πραγμάτων επιτροπή για τα μέσα ενημέρωσης. Αυτές τις ημέρες η διαγωγή τους δεν ήταν καθόλου δημοκρατική. Καθόλου δημοκρατική. Δεν θα πω πολλά, θα πω ένα παράδειγμα. Εχθές ήταν η κηδεία ενός εκ των μεγαλυτέρων του Ελληνισμού -και είχε πάει και ο Πρωθυπουργός, είχε πάει ο Αρχηγός της Αξιωματικής Αντιπολιτεύσεως και εγώ και ο κ. Ζαγορίτης ήταν κάτω- του Τάσσου Παπαδόπουλου. Και ήταν ταυτοχρόνως η κηδεία ενός ανθρώπου της νύχτας που είχε δολοφονηθεί. Όλα τα δελτία ειδήσεων είχαν την κηδεία του ανθρώπου της νύχτας και δεν είχαν εκείνου του μεγάλου ήρωα του «όχι», του Τάσσου Παπαδόπουλου.
      (Χειροκροτήματα από την πτέρυγα του ΛΑ.Ο.Σ.)
      Αυτά πρέπει να διερευνηθούν και να δούμε για ποιο λόγο έχει πάρει αυτήν την κατρακύλα αυτό που λέγεται ενημέρωση και από πού και πώς και γιατί και τι εξυπηρετεί.
      Ευχαριστώ πολύ.
      (Ζωηρά και παρατεταμένα χειροκροτήματα από την πτέρυγα του ΛΑ.Ο.Σ.)
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε…
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, ζητάτε το λόγο για την κανονική σας ομιλία τώρα; 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, έχω ζητήσει πρώτα το λόγο εγώ! 
      ΠΡΟΕΔΡΕΥΩΝ (Φίλιππος Πετσάλνικος):  Έχετε ζητήσει και εσείς το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Μου τον έχει παραχωρήσει ο Πρόεδρος της Βουλής. Αυτή δεν είναι παρέμβαση Υπουργού, είναι ομιλία και χρειάζεται εναλλαγή. Εάν δεν υπάρχει εναλλαγή, πώς θα πάρει ξανά το λόγο; 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Εναλλαγή είναι, κύριε Βενιζέλο. Ομίλησε ο Αρχηγός σας επί τριάντα λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Έχω προηγηθεί στο αίτημα.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, αν είχε δοθεί από τον κ. Σιούφα πριν ανέλθω εγώ στην Έδρα…
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Όχι, δεν ήταν ομιλία, κύριε Πρόεδρε, και είναι γνωστό ότι πριν από λίγο, κάνοντας χρήση του Κανονισμού …
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε…
      ΠΡΟΕΔΡΕΥΩΝ (Φίλιππος Πετσάλνικος):  Εντάξει, μισό λεπτό όμως. Ο κ. Ρόβλιας τι θέλει; Μισό λεπτό, κύριε Υπουργέ.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, έχω ζητήσει το λόγο! 
      (Θόρυβος στην Αίθουσα)
      ΠΡΟΕΔΡΕΥΩΝ (Φίλιππος Πετσάλνικος):  Μισό λεπτό, κύριε Υπουργέ. 
      Κύριε Ρόβλια, γιατί ζητάτε το λόγο εσείς; 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, έγινε ευθεία αναφορά στο όνομά μου.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Υπουργέ, εσείς γιατί ανεβήκατε στο Βήμα; Σας έχει δώσει το λόγο; Καθίστε στη θέση σας.
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, μισό λεπτό. Θα αφήσουμε στον κύριο Υπουργό και την άνεση του χρόνου για να διατυπώσει τις απόψεις του. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, έγινε ευθεία αναφορά στο όνομά μου….
      ΠΡΟΕΔΡΕΥΩΝ (Φίλιππος Πετσάλνικος):  Κύριε Ρόβλια, ήμουν εδώ. Σας παρακαλώ, κύριε Ρόβλια. 
      ΚΩΝΣΤΑΝΤΙΝΟΣ ΡΟΒΛΙΑΣ: Μάλιστα.
      ΠΡΟΕΔΡΕΥΩΝ (Φίλιππος Πετσάλνικος):  Ήμουν εδώ όταν διατυπώσατε αυτό το αίτημά σας για να πάρετε το λόγο επί προσωπικού και ο κ. Σιούφας, ο Πρόεδρος της Βουλής, έκρινε ότι δεν υπάρχει λόγος επί προσωπικού. Μην το επαναφέρετε τώρα.
      ΚΩΝΣΤΑΝΤΙΝΟΣ ΡΟΒΛΙΑΣ: Εν συνεχεία όμως…
      ΠΡΟΕΔΡΕΥΩΝ (Φίλιππος Πετσάλνικος): Και θα σας παρακαλέσω, κύριε Ρόβλια. Έχει το λόγο ο κύριος Υπουργός. Ας ολοκληρώσει ο κύριος Υπουργός για να διατυπώσετε το αίτημά σας. 
      ΚΩΝΣΤΑΝΤΙΝΟΣ ΡΟΒΛΙΑΣ: Με συγχωρείτε, κύριε Πρόεδρε. Έγινε μία ευθεία αναφορά στο όνομά μου.
      ΠΡΟΕΔΡΕΥΩΝ (Φίλιππος Πετσάλνικος):  Το αίτημά σας ποιο είναι επί προσωπικού;
      ΚΩΝΣΤΑΝΤΙΝΟΣ ΡΟΒΛΙΑΣ: Έγινε μία ευθεία αναφορά στο όνομά μου.
         ΠΡΟΕΔΡΕΥΩΝ (Φίλιππος Πετσάλνικος): Κύριε Ρόβλια, σας λέω και πάλι, ας ολοκληρώσει ο κύριος Υπουργός ο οποίος ήδη έχει ξεκινήσει να μιλά και αμέσως μετά να μου αναλύσετε ποιο άλλο προσωπικό θέμα, κατά την άποψή σας, έχει δημιουργηθεί. Δεν πρόκειται να χαλάσει ο κόσμος μετά από ένα δεκαπεντάλεπτο που θα ολοκληρώσει ο κύριος Υπουργός.
         (Θόρυβος, διαμαρτυρίες από την πτέρυγα του ΠΑ.ΣΟ.Κ.)
         Ο κύριος Υπουργός έχει το λόγο.
         ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Νομίζω ότι δεν είναι δικαιολογημένος αυτός ο εκνευρισμός ο οποίος υπάρχει. Δημιουργήθηκε άνευ λόγου. Ως γνωστό, ο Υπουργός μιλάει πάντοτε οσάκις ζητήσει το λόγο. Αυτό είναι καταγεγραμμένο στον Κανονισμό και επομένως είναι πέραν πάσης αμφισβητήσεως.
         ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι ακριβώς έτσι. 
         ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ακριβώς έτσι είναι, κύριε Κακλαμάνη.
         ΑΠΟΣΤΟΛΟΣ ΚΑΚΛΑΜΑΝΗΣ: Μην εκμεταλλεύεστε την ανοχή του Προεδρείου.
         ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ακριβώς έτσι είναι κύριε Κακλαμάνη και εσείς δεν έπρεπε να το επικαλείσθε αυτό.
         ΑΠΟΣΤΟΛΟΣ ΚΑΚΛΑΜΑΝΗΣ: Πέντε λεπτά μπορείτε να μιλήσετε, να παρέμβετε.
         ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Δεν είπα να παρέμβω. Έχω δικαίωμα να μιλήσω δεκαοκτώ λεπτά. 
         ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε Κακλαμάνη.
         ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Και αυτό είναι συμφωνημένο. 
         (Θόρυβος στην Αίθουσα)
         ΠΡΟΕΔΡΕΥΩΝ (Φίλιππος Πετσάλνικος): Κύριε Βενιζέλο, ζητώ την κατανόησή σας για να προχωρήσουμε στη συζήτηση.
         ΕΥΑΓΓΕΛΟΣ ΒΕΝΙΖΕΛΟΣ: Ούτως ή άλλως βλάβη θα προκληθεί στην Κυβέρνηση. 
         ΠΡΟΕΔΡΕΥΩΝ (Φίλιππος Πετσάλνικος): Ζητώ την κατανόησή σας για να προχωρήσει η συζήτηση ομαλά.
         Συνεχίστε, κύριε Υπουργέ.
         ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίες και κύριοι συνάδελφοι, παρακολούθησα με ιδιαίτερη προσοχή και ευλάβεια τις παρεμβάσεις και τις ομιλίες όλων των Αρχηγών της Αντιπολίτευσης. Φοβάμαι ότι αυτές οι ομιλίες και οι παρεμβάσεις οι οποίες έγιναν και ιδιαίτερα η παρέμβαση και η ομιλία του Αρχηγού της Αξιωματικής Αντιπολίτευσης κ. Παπανδρέου ήταν κατώτερη των περιστάσεων. Ήταν κατώτερη μιας ιστορικής στιγμής, μιας μεγάλης κρίσης την οποία περνάει ο τόπος, σε μια περίοδο όπου καθένας από εμάς έπρεπε να επιδείξει γενναιότητα, θάρρος, παρρησία, περίσσεια καρδιάς και ψυχής προσεγγίζοντας ένα ιδιαίτερα σοβαρό και μεγάλο θέμα όπως είναι αυτό το κυρίως ηθικό θέμα, που αφορά το Βατοπέδιο αλλά και τη γενικότερη κρίση που περνά η παγκόσμια πραγματικότητα.
         Εάν ο κ. Παπανδρέου ακολουθούσε το παράδειγμα του Πρωθυπουργού Κώστα Καραμανλή, ο οποίος με θάρρος, με παρρησία, με περίσσεια ψυχής, με δύναμη, διετύπωσε την άποψή του περί πολιτικών ευθυνών σήμερα στην Κοινοβουλευτική Ομάδα, ως πραγματικός ηγέτης, ως πραγματικός αρχηγός, ως πραγματικός άνθρωπος ο οποίος ξέρει να επωμίζεται ευθύνες και με σύνεση να μπορεί να σύρει το κάρο στις δύσκολες περιπτώσεις, εάν λέγω κατ’ αυτόν τον τρόπο συμπεριφερόταν και ο κ. Παπανδρέου, τότε θα μπορούσε να πει κανείς ότι το ΠΑ.ΣΟ.Κ. και ο κ. Παπανδρέου θα είχαν κάποια ελπίδα διακυβερνήσεως. Όμως, ο λαός εκείνο που θέλει από τους ηγέτες, εκείνο που επιζητεί, κυρίως είναι το θάρρος, η παρρησία, η ειλικρίνεια. Και όταν όλα αυτά τα στοιχεία συνδέονται και δένονται μαζί με την ευθύτητα, με την αλήθεια, όταν κοιτάς στα μάτια τον ελληνικό λαό και του λες ότι έφταιξα, καθ’ ο μέρος έφταιξα, τότε ο ελληνικός λαός ξέρει ποιος είναι ο ηγέτης, ξέρει ποιος είναι ο αρχηγός και ξέρει ποιος πρέπει να τον κυβερνά. Γι’ αυτό ο Καραμανλής και η Νέα Δημοκρατία θα είναι και πάλι στην ηγεσία και πάλι στην εξουσία οψέποτε γίνουν οι εκλογές. Και να μην παρασύρεστε, κύριοι της Αντιπολιτεύσεως, από τα στιγμιαία γκάλοπ και τις σφυγμομετρήσεις που αποτυπώνουν ορισμένες παραλείψεις ή ελλείψεις ή ορισμένες αδυναμίες στιγμιαίες τις οποίες έδειξε τυχόν η Κυβέρνηση. 
         Μιλήσατε όλοι οι Αρχηγοί της Αντιπολίτευσης και υπογραμμίσατε ότι υπάρχει κρίση.
      Πράγματι υπάρχει κρίση. Είπατε ότι υπάρχει κρίση ηθική, κρίση θεσμών, κρίση κοινωνική, κρίση πολιτική, κρίση οικονομική –κυρίως οικονομική- και περάσατε αυτήν την κρίση, περάσατε αυτά τα πολύ μεγάλα ζητήματα ξώφαλτσα, ξώπετσα. 
      Δεν μπήκατε στην ουσία, να δείτε γιατί έχουμε αυτήν την κρίση, ποιος φταίει γι’ αυτήν, ποιος τη δημιούργησε αυτήν την κρίση και σε τελική ανάλυση πώς μπορούμε να βγούμε από αυτήν την κρίση. Έτσι σκέφτονται οι υπεύθυνες πολιτικές δυνάμεις. Έτσι σκέφτονται και δρουν οι συνετοί πολιτικοί άρχοντες. Έτσι ορίζουν και λειτουργούν οι ταγοί μιας κοινωνίας, οι ταγοί μιας πολιτικής. 
      Αλήθεια, λοιπόν, τι είναι αυτή η κρίση; Κατ’ αρχάς, κυρίες και κύριοι συνάδελφοι, είναι μια κρίση παγκόσμια. Είναι μια κρίση που δεν υπήρξε τώρα, τον τελευταίο χρόνο, ούτε τον δεύτερο, ούτε τον τρίτο, ούτε τον πέμπτο. Είναι μια κρίση που έχει προκύψει από τη μεγάλη αλλαγή η οποία διεθνώς συντελείται, μια αλλαγή μετάβασης από μια περίοδο σε μια άλλη περίοδο, από τη νεωτερική περίοδο στη μετανεωτερική περίοδο.
       Αυτή η κρίση έχει τις απαρχές της στη δεκαετία του ‘90. Μην το ξεχνάτε αυτό. Τότε αναπτύχθηκε ο νεοφιλελευθερισμός για τον οποίο μας κατηγορείτε. Τότε εφαρμόστηκαν οι υπερφιλελεύθερες δοξασίες για τις οποίες κατηγορείται σήμερα η Νέα Δημοκρατία. Τότε έγιναν οι διάφοροι εκσυγχρονισμοί οι οποίοι περιθωριοποίησαν τεράστιες κοινωνικές και πολιτικές ομάδες και δημιούργησαν το χάσμα μεταξύ πλουσίων και φτωχών. 
      Στη δεκαετία του ’90, όμως αναρωτηθήκατε εσείς, κύριοι της Αντιπολίτευσης, που κάνετε ελαφρά τη καρδία και ξώφαλτσα και ξώπετσα τις κριτικές σας, ποιος ήταν στην εξουσία; Ποιοι κυβερνούσαν την Ευρώπη και τον κόσμο; Δεν την κυβερνούσαν οι σοσιαλδημοκράτες; Δεν ήταν ο Μπλέρ, δεν ήταν ο Σρέντερ, ο Νταλέμα, ο Ζοσπέν, ο πρώην επικεφαλής της Ευρωπαϊκής Ένωσης; Δεν ήταν οι δεκατρείς από τις δεκαπέντε ευρωπαϊκές κυβερνήσεις σοσιαλδημοκρατικές; 
      Τα λέω αυτά διότι «στου κρεμασμένου το σπίτι δεν ψάχνουν για σκοινί». Μην έρχεστε τώρα να μας κάνετε τους καλούς. Μην έρχεστε τώρα να μας πουλήσετε δήθεν κοινωνική δικαιοσύνη και ευαισθησία, όταν οι δικές σας κυβερνήσεις, οι κυβερνήσεις του κ. Σημίτη στις οποίες επίλεκτο στέλεχος υπηρέτησε ο νυν Αρχηγός σας, όταν οι κυβερνήσεις αυτές εφήρμοσαν αντιλαϊκές, σκληρές, νεοφιλελεύθερες –τις οποίες βαπτίσατε ως εκσυγχρονιστικές- πολιτικές. Πολιτικές οι οποίες σήμερα έχουν ήδη δημιουργήσει όλα αυτά τα προβλήματα, προβλήματα τα οποία δυστυχώς έρχονται οι σημερινές κυβερνήσεις να τα αντιμετωπίσουν. 
      Θα σας πω και ένα άλλο παράδειγμα για να καταλάβετε ότι ο κόσμος δεν τρώει κουτόχορτο και ότι θα πρέπει να λέγονται αλήθειες σ’ αυτήν την Αίθουσα. Κοιτάξτε σήμερα με τη μεγάλη οικονομική κρίση την ευρωπαϊκή πραγματικότητα. 
      Ποιες είναι οι κυβερνήσεις εκείνες οι οποίες αντιμετωπίζουν μεγαλύτερα προβλήματα; Δεν είναι η Βρεταννία η οποία συνεχίζει να έχει αυτό το εκσυγχρονιστικό δήθεν και το σοσιαλδημοκρατικό πολιτικό πρόταγμα; Και αντίθετα οι κυβερνήσεις οι οποίες έχουν αυτήν τη στιγμή σε ευρωπαϊκό επίπεδο μια συνετή, σωστή πολιτική, μια πολιτική σωφροσύνης, όπως είναι η Γαλλία, η Γερμανία, δεν είναι εκείνες που κατορθώνουν και τιθασεύουν την κρίση χωρίς να δημιουργήσουν ρήγματα μέσα στον κοινωνικό ιστό; 
      Αυτά σας τα λέω διότι αυτά πρέπει να σας προβληματίσουν, διότι η εκλογή και η πολιτική γενικά είναι μαραθώνιος, κύριες και κύριοι της Αντιπολίτευσης. Δεν είναι αγώνας ταχύτητος και κυρίως δεν είναι αγώνας ο οποίος μπορεί να στηρίζεται σε πομφόλυγες και σε λαϊκισμούς για να κερδίσετε ορισμένες εντυπώσεις. Ο λαός έχει νου και κρίση να εξετάσει όλα τα γεγονότα και μέσα από αυτά τα γεγονότα θα βάλει τον κάθε κατεργάρη στον πάγκο του. 
      Έρχομαι τώρα σ’ ένα τρίτο σημείο το οποίο δημιουργεί αυτήν την αναξιότητα -σαν γενική έννοια- αντιμετωπίσεως μιας κρίσιμης καταστάσεως όπως είναι η σημερινή. 
      Έρχεστε και κάνετε σήμερα μια κριτική στην Κυβέρνηση βασιζόμενοι στα πορίσματα της Εξεταστικής Επιτροπής. Εγώ ειλικρινά λυπάμαι. Λυπάμαι διότι σήμερα παρακολούθησα μια συζήτηση της οποίας το έργο το είχα ξαναδεί. Παρακολούθησα μια συζήτηση όπου όλα αυτά τα οποία ελέχθησαν σήμερα, ελέχθησαν, ακριβώς τα ίδια, και πριν γίνει η Εξεταστική Επιτροπή. 
Και παρακολούθησα και το ίδιο κλίμα, ότι θα πάμε σε προανακριτική, όπως και τότε, που δεν είχατε πάλι κανένα στοιχείο.
      Με ποια στοιχεία, κυρίες και κύριοι συνάδελφοι, εκτοξεύετε ή μάλλον διαμορφώνετε αυτή την ανθρωποφαγία εναντίον συναδέλφων σας; Χωρίς κανένα στήριγμα, χωρίς κανένα συγκεκριμένο επιχείρημα, χωρίς κάποιο δείγμα απτό και οδηγείτε έτσι ανθρώπους σε ένα διασυρμό, σε μια κατάσταση η οποία πραγματικά θα έπρεπε να σας λυπεί και θα έπρεπε να την αποφύγετε.
      Κυρίες και κύριοι συνάδελφοι, διακατέχεστε από έναν έντονο κομματισμό. Ο κομματισμός αυτός, όταν είναι ένα συμπίλημα μαζί με το λαϊκισμό, δημιουργεί ένα μείγμα εκρηκτικό, ένα μείγμα επικίνδυνο.
      Και αυτό είναι το οποίο εσείς κάνετε αυτήν τη στιγμή, κυρίες και κύριοι της Αντιπολίτευσης. Δημιουργείτε μια επικίνδυνη κατάσταση, βασιζόμενοι σε αυτόν τον κομματισμό σας.
      Όμως, δεν είναι μόνον αυτό. Για να στηρίξετε αυτήν τη σαθρή, τη χάρτινη, την ψεύτικη θέση, επικαλείστε ένα σωρό ψευδολογίες, επικαλείστε ένα σωρό ανακρίβειες. Και θα σας αποδείξω τι σας έλεγα πριν από λίγους μήνες, όταν συζητούσαμε εδώ και τι λέτε σήμερα εσείς, που δεν έχει αλλάξει τίποτα, μα τίποτα απολύτως.
      Κυρίες και κύριοι συνάδελφοι, εάν κανείς επιχειρήσει να κάνει μία αναδρομή στο ιστορικό, θα διαπιστώσει ότι με τρεις γνωμοδοτήσεις, τη γνωμοδότηση 26/1998, τη γνωμοδότηση 17/2002, τη γνωμοδότηση 46/2002 του Γνωμοδοτικού Συμβουλίου Δημοσίων Κτημάτων, οι οποίες επικυρώθηκαν, έγιναν δεκτές και μεταγράφηκαν από την τότε κυβέρνηση του ΠΑ.ΣΟ.Κ. -που ήταν επικεφαλής στον τομέα αυτό ο τότε Υφυπουργός Οικονομικών του ΠΑ.ΣΟ.Κ.- οι αποφάσεις αυτές. Απέκτησε κυριότητα η μονή.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν μεταγράφηκε τίποτα.
      ΜΙΧΑΛΗΣ ΚΑΡΧΙΜΑΚΗΣ: Δεν μεταγράφηκε τίποτα.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Επομένως το όποιο έγκλημα ή το όποιο παράπτωμα είχε ήδη συντελεστεί. Είχε ήδη μεταβιβαστεί η κυριότητα.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν μεταγράφηκε τίποτα και το ξέρετε.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Και όλα όσα…
      ΚΩΝΣΤΑΝΤΙΝΟΣ ΡΟΒΛΙΑΣ: Το ξέρετε πολύ καλά.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Όλες τις ανακρίβειες και τις ψευδολογίες τις οποίες επικαλείστε, να τις κρατήσετε για τον εαυτό σας και για την τηλεόραση. Στη Βουλή δεν χωρούν αυτά.
      ΚΩΝΣΤΑΝΤΙΝΟΣ ΡΟΒΛΙΑΣ: Διαβάστε λίγο την δικογραφία.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Να τη διαβάσετε εσείς. Εγώ τη διάβασα πολύ καλά.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν μετεγράφη απολύτως τίποτα.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Μετεγράφησαν όλα.
      ΚΩΝΣΤΑΝΤΙΝΟΣ ΡΟΒΛΙΑΣ: Μη λέτε ανακρίβειες για να μην πω ότι λέτε ψέματα.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Και όχι μόνο μετεγράφησαν…
      ΠΡΟΕΔΡΕΥΩΝ (Φίλιππος Πετσάλνικος): Αφήστε να ολοκληρώσει ο κύριος Υπουργός.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Παραδόθηκαν, έγιναν τα πρωτόκολλα και παραδόθηκε και η νομή.
      Η απόφαση του Υφυπουργού Οικονομικών, κυρίες και κύριοι συνάδελφοι της Αντιπολίτευσης, οι οποίοι κακοπίστως αμφισβητείτε αυτά τα οποία λέω, μεταγράφηκε στις 19 Νοεμβρίου 2002 στο Υποθηκοφυλακείο Ξάνθης. Αυτό για άρση κάθε αμφισβήτησης και κάθε κακόπιστης κριτικής.
      Έτσι, λοιπόν, το δικαίωμα της ανταλλαγής δημιουργήθηκε τότε. Τότε, με τις πράξεις αυτές του ΠΑ.ΣΟ.Κ. δημιουργήθηκαν όλες οι παρεπόμενες άλλες πράξεις.
      Επομένως μην ψάχνετε για σχοινί στο σπίτι του κρεμασμένου, κυρίες και κύριοι συνάδελφοι της Αντιπολίτευσης και ιδίως της Αξιωματικής Αντιπολίτευσης και μην επιχειρείτε να δημιουργήσετε ψεύτικες εντυπώσεις στον κόσμο μόνον και μόνο για να ρίξετε λάσπη στους αντιπάλους σας.
      Με βάση, λοιπόν, αυτά τα δεδομένα η κυριότητα περιήλθε στη μονή. Βέβαια, εκ των υστέρων και μια εβδομάδα πριν τις εκλογές, ο τότε Υφυπουργός των Οικονομικών έκανε μία πράξη εντυπώσεων, ότι τάχα αναιρεί αυτές τις πράξεις, οι οποίες ήταν συντελεσμένες.
      Ακούστε τώρα, κυρίες και κύριοι συνάδελφοι. 
      Πρώτον, η περίφημη «αναπομπή» -η λέξη «αναπομπή» εντός παρενθέσεων- έγινε χωρίς να γίνει συγχρόνως και η ανάκληση των τριών προηγουμένων πράξεων. Δηλαδή τι αναπομπή ήταν αυτή, όταν δεν είχε γίνει ανάκληση των τριών πρώτων πράξεων; Και μάλιστα, από τις αποφάσεις αυτές μεταγράφηκαν, αφού έγινε η περίφημη αναπομπή. Δηλαδή έγινε η αναπομπή και μετά μετεγράφησαν οι πράξεις οι οποίες ήταν προηγούμενες.
      Δεύτερον, η αναπομπή ήταν άνευ αντικειμένου, γιατί ήδη είχαν μεταγραφεί οι αποφάσεις του Υποθηκοφυλακείου Ξάνθης.
      Το σπουδαιότερο, όμως, το οποίο αποσιωπείται ενόχως από την Αντιπολίτευση, είναι ότι ήδη είχε παραδοθεί η νομή! Είχαν δοθεί τα κτήματα! Αυτό είναι το σημαντικότερο, το οποίο δεν ελέχθη εδώ και όλοι τυρβάζουμε περί άλλων!
      Τρίτον, η αποδοχή της απόφασης του Γνωμοδοτικού Συμβουλίου σε σχέση με τη λίμνη και η παράδοση της νομής έγινε τον Ιούνιο του 2003. Προσέξτε τώρα, κυρίες και κύριοι συνάδελφοι. Έγινε η παράδοση της νομής, μολονότι ήταν γνωστό ότι είχε κατατεθεί αγωγή της μονής για αναγνώριση της κυριότητας. Τότε έγινε! Αυτή η αγωγή είχε αρχικά προσδιοριστεί τον Απρίλιο και μετ’ αναβολής στις 5 Νοεμβρίου 2003.
      Όμως, ενόψει της εκκρεμότητας αυτής δεν έπρεπε να γίνει ούτε αποδοχή ούτε παράδοση της νομής, γιατί για την αφαίρεση της νομής θα απαιτούντο ειδικοί αγώνες. Επομένως δεν θα ήταν αρκετή η ανάκληση των διοικητικών πράξεων.
      Τέταρτον, έγινε κάτω από πιέσεις και αναφορές που είχαν υποβληθεί από πολλούς φορείς και μετά από άκαρπη πίεση πολλών χρόνων. Δηλαδή, για να γίνει αυτή η πράξη τότε της δήθεν ανάκλησης, έγινε μετά από πιέσεις και μετά από σεισμικές καταστάσεις που έγιναν από όλους τους κατοίκους, δημάρχους, κ.λπ. της περιοχής. Και έρχεται τώρα το ΠΑ.ΣΟ.Κ. για να πει –την ανάγκην φιλοτιμίαν ποιούμενο- ότι έκανε ο κ. Φωτιάδης τότε την ανάκληση.
      Νομίζω ότι αυτά είναι θέματα τα οποία μόνο ντροπή μπορούν να προκαλέσουν!
      Κυρίες και κύριοι συνάδελφοι, μπροστά σ’ αυτές τις κρίσιμες καταστάσεις που περνάει ο τόπος και γενικότερα, μπροστά σε μία κατάσταση πραγματικά ενδιαφέρουσα υπό την έννοια της κρισιμότητας –όπως θα έλεγαν οι Κινέζοι- όπως είναι η περίπτωση του θέματος της Μονής Βατοπεδίου, είπα ότι όταν η Κυβέρνηση έδρασε, έδρασε αποτελεσματικά. Και σήμερα ξέρουμε όλοι εδώ μέσα ότι το δημόσιο δεν θα χάσει ούτε μία σπιθαμή γης! Διότι αμέσως η Κυβέρνηση ανακάλεσε όλες τις πράξεις Δρυ και Φωτιάδη.
      ΠΑΝΑΓΙΩΤΗΣ ΣΓΟΥΡΙΔΗΣ: Γι’ αυτό συνεχίζουν και χτίζουν!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): …και επομένως αν λάβει κανείς υπ' όψιν και την απόφαση η οποία επί των ημερών της Κυβερνήσεως της Νέας Δημοκρατίας βγήκε στο Πρωτοδικείο Ξάνθης, η κυριότητα επανέρχεται όλη πλέον στο δημόσιο και, άρα, όλες οι άλλες πράξεις είναι στον αέρα!
      Κατά συνέπεια το δημόσιο, το κράτος, ο ελληνικός λαός δεν θα χάσουν ούτε μία σπιθαμή γης απ’ όλες τις πράξεις εκείνες τις οποίες οι Υπουργοί του ΠΑ.ΣΟ.Κ. είχαν κάνει στην περίοδο 1998-2003!
      Αυτή είναι η πραγματικότητα. Και αυτήν την πραγματικότητα η Κυβέρνηση θα τη διασφαλίσει! Γι’ αυτήν την πραγματικότητα η Κυβέρνηση αγωνίζεται! Γι’ αυτήν την πραγματικότητα περίμενα, κυρίες και κύριοι συνάδελφοι, απ’ όλους και ιδίως από τους Αρχηγούς της Αντιπολίτευσης να δείξουν μία σύνεση, μία σωφροσύνη, να δείξουν μία υπευθυνότητα, να προσεγγίσουν το ζήτημα με μία μεγαλύτερη σοβαρότητα και να μη μιλάει ο κ. Παπανδρέου για ξεθεμελίωμα των θεσμών, όταν τα παραδικαστικά στη δικαιοσύνη και η κατάκλυση του δημοσίου από «πρασινοφρουρούς» και άλλους είχαν γίνει επί των ημερών των είκοσι ενός χρόνων του ΠΑ.ΣΟ.Κ. και όχι σήμερα που εφαρμόζονται αντικειμενικά οι προσλήψεις στο δημόσιο!
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΡΟΒΛΙΑΣ: Ναι, όπως στο Ελεγκτικό Συνέδριο!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Αυτή είναι η κατάσταση, κυρίες και κύριοι συνάδελφοι και στου κρεμασμένου το σπίτι, μην ψάχνετε για σκοινί! 
      ΘΕΟΔΩΡΑ ΤΖΑΚΡΗ: Σαν και αυτές, τις αντικειμενικές, που έκανε το Υπουργείο Δικαιοσύνης για την πρόσληψη σωφρονιστικών υπαλλήλων!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Είστε εσείς ένοχοι ή τουλάχιστον είστε ένοχοι καθ’ όσον χρονικά σας αντιστοιχεί αυτή η ενοχή και επομένως δεν δικαιούσθε να ομιλείτε!
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, θα ήθελα το λόγο για λίγα λεπτά.
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Ρόβλια.
      Κύριε Υπουργέ, με μεγάλο σεβασμό και προσοχή παρακολουθεί το Προεδρείο τις ομιλίες όλων των ομιλητών και παρακολούθησε και τη δική σας. Απλά, για αποκατάστασης της ιστορικής αλήθειας, θα θύμιζα ότι στη δεκαετία του 1990, στο μεγαλύτερο διάστημα, στη Γαλλία κυβερνούσε ο Πρόεδρος Σιράκ, στη Μεγάλη Βρεταννία στο μεγαλύτερο διάστημα ήταν Πρωθυπουργός η Θάτσερ και ο Μέιτζορ και στη Γερμανία δεν κυβερνούσε ο Σρέντερ οποίος έγινε αργότερα Καγκελάριος, αλλά ήταν η δεκαετία του κ. Κολ.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Το 1993…
      ΠΡΟΕΔΡΕΥΩΝ (Φίλιππος Πετσάλνικος): Αυτά τα είπα έτσι για αποκατάσταση της αλήθειας, απλά για να μη θεωρηθούμε ότι στο Κοινοβούλιο δεν γνωρίζουμε λίγο και την πολιτική ιστορία των άλλων χωρών.
      (Θόρυβος-διαμαρτυρίες από την πτέρυγα της Νέας Δημοκρατίας)
      Κύριε Ρόβλια, έχετε το λόγο για τριάντα δευτερόλεπτα, σας παρακαλώ, γιατί θα πρέπει να δώσω το λόγο στον κ. Βενιζέλο, τον Κοινοβουλευτικό Εκπρόσωπο του ΠΑ.ΣΟ.Κ. 
      ΚΩΝΣΤΑΝΤΙΝΟΣ ΡΟΒΛΙΑΣ: Βεβαίως, κύριε Πρόεδρε, θα μιλήσω για τριάντα δευτερόλεπτα. 
      Προηγουμένως, ο Πρόεδρος του ΛΑ.Ο.Σ. αναφέρθηκε στο όνομά μου λέγοντας «όποιος έχει τη μύγα, μυγιάζεται». Αυτό αποτελούσε συνέχεια αυτού που είπε ο κ. Παυλόπουλος, ο οποίος είπε ότι οι Βουλευτές του ΠΑ.ΣΟ.Κ., μέλη της Εξεταστικής Επιτροπής, έδιναν στη δημοσιότητα παραποιημένες τις μαρτυρικές καταθέσεις και ότι κατασκεύαζαν ψευδομάρτυρες. 
      Θέλω να πω ότι εκτιμώ το χιούμορ του κ. Καρατζαφέρη, αλλά δεν εκτιμώ στο ελάχιστο τις συκοφαντίες του κυρίου  Παυλόπουλου. 
      Ο κ. Παυλόπουλος πρώτον κρίνει εξ ιδίων τα αλλότρια. 
      Δεύτερον, οφείλει να ζητήσει συγγνώμη τόσο από εμένα προσωπικά όσο και από τους υπόλοιπους Βουλευτές του ΠΑ.ΣΟ.Κ. που είναι μέλη της Εξεταστικής Επιτροπής. Διαφορετικά, είναι ένας κοινός πολιτικός συκοφάντης. Και είναι ντροπή ο πρώτος τη τάξει Υπουργός…
      ΠΡΟΕΔΡΕΥΩΝ (Φίλιππος Πετσάλνικος): Κύριε Ρόβλια, θα σας παρακαλέσω τώρα να μην φθάνετε σε τέτοιας οξύτητας χαρακτηρισμούς.   
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Είναι διαδικασία αυτή, κύριε Πρόεδρε; Μα, δεν σέβεται, κύριε Πρόεδρε! 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, δεν εξάντλησα τα τριάντα δευτερόλεπτα. 
      ΚΩΝΣΤΑΝΤΙΝΟΣ ΤΖΑΒΑΡΑΣ:  Είναι σοβαρή κοινοβουλευτική διαδικασία αυτή; Υπάρχει σοβαρότητα, εν πάση περιπτώσει; 
      ΠΡΟΕΔΡΕΥΩΝ (Φίλιππος Πετσάλνικος): Αν δεν κάνω λάθος, ο κ. Παυλόπουλος δεν είναι αυτήν τη στιγμή εδώ. Επομένως θα σας παρακαλέσω …
      ΚΩΝΣΤΑΝΤΙΝΟΣ ΡΟΒΛΙΑΣ: Ο κ. Παυλόπουλος συκοφάντησε…
      ΠΡΟΕΔΡΕΥΩΝ (Φίλιππος Πετσάλνικος): Ησυχάστε, κύριοι συνάδελφοι! Εσείς διευθύνετε τη συζήτηση; 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν φταίω εγώ, αλλά ο κ. Παυλόπουλος. Ο κ. Παυλόπουλος συκοφάντησε οκτώ Βουλευτές. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Ρόβλια, θα σας παρακαλέσω να μην επιμείνετε στην οξύτητα της έκφρασης περί κοινού συκοφάντη κ.λπ..
      ΚΩΝΣΤΑΝΤΙΝΟΣ ΡΟΒΛΙΑΣ: Είπα «κοινός πολιτικός συκοφάντης». 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, μεροληπτείτε σκανδαλωδώς!
      ΠΡΟΕΔΡΕΥΩΝ (Φίλιππος Πετσάλνικος): Επαναλαμβάνω ότι η έκφραση 
«κοινός πολιτικός συκοφάντης» είναι ένας βαρύς χαρακτηρισμός και αυτήν τη στιγμή δεν είναι στην Αίθουσα ο κ. Παυλόπουλος. 
      ΚΩΝΣΤΑΝΤΙΝΟΣ ΡΟΒΛΙΑΣ: Κακώς δεν είναι. Κακώς έφυγε! 
      ΓΕΩΡΓΙΟΣ ΚΑΛΑΝΤΖΗΣ: Να ανακαλέσει, κύριε Πρόεδρε! Είναι απρεπής ο χαρακτηρισμός!  
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε Ρόβλια! 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Βενιζέλος. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, δεν μπορεί να λέγονται αυτά τα πράγματα για τον απόντα Υπουργό, χωρίς να μου δίνετε για ένα λεπτό το λόγο! 
      ΠΡΟΕΔΡΕΥΩΝ (Φίλιππος Πετσάλνικος): Αυτό ακριβώς υπογράμμισα και εγώ, κύριε Παναγιωτόπουλε. 
      Θα πάρετε το λόγο αμέσως μετά τον κ. Βενιζέλο, διότι ουσιαστικά του είχε δοθεί ο λόγος και παρενέβη ο κ. Υπουργός και έκανε την ομιλία του. Σας παρακαλώ, θα έχετε το λόγο αμέσως μετά. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Επιφυλάσσομαι, κύριε Πρόεδρε.  
      ΠΡΟΕΔΡΕΥΩΝ (Φίλιππος Πετσάλνικος): Κύριε Βενιζέλο, έχετε το λόγο. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, η τελευταία φάση της συζήτησης είναι πολύ ενδιαφέρουσα. Η Κυβέρνηση έκανε πως δεν κατάλαβε αυτά που με έντονο τρόπο είπε προηγουμένως ο κ. Καρατζαφέρης.
      Ο κ. Καρατζαφέρης ως συνιδιοκτήτης της «πολυκατοικίας» της ευρύτερης συντηρητικής παράταξης ζήτησε να συγκληθεί η γενική συνέλευση των συνιδιοκτητών, προκειμένου να εξεταστεί η επάρκεια και η ικανότητα του διαχειριστή. Γιατί αυτό αμφισβητεί. 
       (Θόρυβος-διαμαρτυρίες από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ: Αυτό το αγνόησε η Νέα Δημοκρατία και η Κυβέρνηση. Είχα προβλέψει, επίσης, ότι για την Κυβέρνηση θα ήταν…
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Εσείς που λέγατε για τον κ. Παπανδρέου ότι ήταν ανίκανος και διεκδικούσατε την προεδρία του ΠΑ.ΣΟ.Κ., τι ήσασταν; Είστε σοβαροί πολιτικοί;  
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, ο κ. Βενιζέλος έχει ένα εξάλεπτο. Σας παρακαλώ πολύ! 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Προκαλεί τη νοημοσύνη μας, κύριε Πρόεδρε! Μας προκαλεί ο κύριος Κοινοβουλευτικός Εκπρόσωπος όταν λέει για μας ότι είμαστε διαχειριστές. 
      ΠΡΟΕΔΡΕΥΩΝ (Φίλιππος Πετσάλνικος): Κυρία Παπακώστα, μην παρεμβαίνετε. Φαντάζομαι ότι θα έχετε εγγραφεί για να μιλήσετε και θα πάρετε το λόγο. Μην πετάγεστε συνεχώς, σας παρακαλώ! 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Δεν πετάγομαι εγώ, κύριε Πρόεδρε. Εγώ μιλάω πολιτικά. Ο κ. Βενιζέλος αυθαιρετεί. 
      ΕΥΑΓΓΕΛΟΣ ΒΕΝΙΖΕΛΟΣ: Ηρεμήστε, ηρεμήστε. Δεν είναι τόσο απλά τα πράγματα. 
      Δεν λύθηκαν με τη σημερινή ομιλία του κ. Καραμανλή στην Κοινοβουλευτική Ομάδα της Νέας Δημοκρατίας. 
      Είχα προβλέψει επίσης, κύριε Πρόεδρε, ότι θα είναι βλαπτική για την Κυβέρνηση η ομιλία του Υπουργού Δικαιοσύνης που ήθελε να προηγηθεί σώνει και καλά της δικής μου. Το ίδιο συνέβη και με την ομιλία του κ. Παυλόπουλου, του Υπουργού Εσωτερικών. 
      Δεν έχει γίνει αντιληπτό από την Κυβέρνηση και την Κοινοβουλευτική Ομάδα του κυβερνώντος κόμματος το πόσο πολύ έχει θυμώσει και έχει κουραστεί ο Έλληνας πολίτης λόγω του σκανδάλου του Βατοπεδίου. Η ελληνική κοινωνία μέσα σ’ αυτήν τη ζοφερή ατμόσφαιρα του σκανδάλου του Βατοπεδίου θεωρεί ότι είναι εξαιρετικά άδικο και άτυχο για τη χώρα, ενώ έχουμε να αντιμετωπίσουμε μια τόσο βαριά οικονομική κρίση -χρηματοπιστωτική, παραγωγική, δημοσιονομική- εμείς να ταλαιπωρούμεθα λόγω της βαριάς ευθύνης που έχει η Κυβέρνηση, γιατί έγινε το σκάνδαλο και γιατί συνεχίζεται το σκάνδαλο ως σκάνδαλο συγκάλυψης. 
      Και χάθηκε η ευκαιρία σήμερα με την καλά οργανωμένη τηλεοπτική εμφάνιση του κ. Καραμανλή ενώπιον των Βουλευτών του στην ασφαλή Αίθουσα της Γερουσίας και όχι εδώ κατ’ αντιμωλίαν στην αίθουσα της αντιπαράθεσης και της συζήτησης, που είναι η Αίθουσα της Ολομέλειας της Βουλής να μιλήσει με γνήσιο και αυθεντικό τρόπο και να αναλάβει πράγματι την πολιτική ευθύνη. 
	Γιατί τι έχει συμβεί; Συγκρούονται ολοφάνερα δύο γραμμές, της Κυβέρνησης και του κυβερνώντος Κόμματος. 
      Κατ’ αρχάς, υπάρχει η εικονική και υποκριτική γραμμή του Πρωθυπουργού, που δήλωσε ότι αναλαμβάνει την πολιτική ευθύνη, γιατί δεν εκτίμησε σωστά τις περιστάσεις, γιατί δεν είχε καλά ανακλαστικά, γιατί υποτίμησε το θέμα, γιατί δεν απάντησε, όπως όφειλε να απαντήσει, γιατί δεν ενήργησε στον κατάλληλο χρόνο με υπεύθυνο θεσμικό τρόπο. Ανέλαβε, λοιπόν, εξ υποκειμένου προσωπική πολιτική ευθύνη, αλλά αυτό το κάνει υποκριτικά, χωρίς επιπτώσεις και χωρίς συνέπειες. 
	Τι σημαίνει αυτή η ανάληψη της εξ υποκειμένου πολιτικής ευθύνης στο επίπεδο του Πρωθυπουργού; Σημαίνει παραίτηση; Σημαίνει προσφυγή στη λαϊκή ετυμηγορία; Σημαίνει παραπομπή του ζητήματος στην εκλογική κρίση του ελληνικού λαού, όποτε έρθει η ώρα των εκλογών, ώστε εκεί να καταλογιστεί ευθύνη, επηρεάζοντας αρνητικά το εκλογικό αποτέλεσμα, σε βάρος της Νέας Δημοκρατίας; Τι σημαίνει πρακτικά για τον πολίτη αυτή η ρητορική αντιμετώπιση της τεράστιας ηθικής ευθύνης που υπάρχει για το ζήτημα του Βατοπεδίου; Αυτή, λοιπόν, είναι η μια γραμμή. Η εικονική. 
	Η πραγματική γραμμή ποια είναι; Η παλιά καλή γραμμή, όχι απλά και μόνον του συμψηφισμού της ευθύνης μεταξύ ΠΑ.ΣΟ.Κ. και Νέας Δημοκρατίας, αλλά της μετακίνησης όλου του όγκου της ευθύνης στην περίοδο του ΠΑ.ΣΟ.Κ.. 
	Αυτό, όπως αντιλαμβάνεστε, υπονομεύει την απελπισμένη, έσχατη προσπάθεια του κυρίου Καραμανλή να αποκτήσει ξανά επαφή με την κοινή γνώμη, με το κομματικό ακροατήριο, με το αποστειρωμένο κομματικό ακροατήριο της Νέας Δημοκρατίας. Και έρχονται σήμερα οι Υπουργοί του κυρίου Καραμανλή με την εμφάνισή τους εδώ και του υπονομεύουν πλήρως την επικοινωνιακή του προσπάθεια. Μα, τι συμβαίνει με την Κυβέρνηση; Μωραίνει Κύριος ον βούλεται απολέσαι! 
	Αντιλαμβάνεστε, λοιπόν, ότι πρέπει, τουλάχιστον, να ισορροπήσετε σε μία από τις δύο γραμμές. Το σκάνδαλο του Βατοπεδίου συγκεφαλαιώνει το ηθικό και θεσμικό πρόβλημα της χώρας και ο κόσμος θέλει να ακούσει ότι μπορεί να οργανώσουμε, ως πολιτικό σύστημα και ως δημοκρατικό σύστημα διακυβέρνησης της χώρας, τους μηχανισμούς υπέρβασης αυτής της κρίσης, για να μπορέσουμε να μιλήσουμε στον κόσμο για το πρόβλημά του, για την ανασφάλειά του, για την αβεβαιότητά του, για το εισόδημά του, για τις δουλειές του, για το κεφάλαιο κίνησης των επιχειρήσεων, για την κρίση που διαπερνά όλους τους τομείς της ελληνικής οικονομίας, για την οργή των μαθητών, για αυτό το τεράστιο ηθικό και αξιακό ζήτημα που τίθεται με την ξαφνική και έντονη πολιτικοποίηση των νέων γενιών. 
	Και αντί γι’ αυτό, εδώ μιλάμε πάλι και μάλιστα μιλάτε εσείς, ως Κυβέρνηση που έχετε την ευθύνη της διαχείρισης της κρίσης, με έναν μικρόκαρδο, μεμψίμοιρο, μικροκομματικό τρόπο και λέτε ότι ευθύνεται το ΠΑ.ΣΟ.Κ.. Μα δεν καταλαβαίνετε ότι αυτό πια δεν πείθει κανέναν; Αυτό ήταν που σας οδήγησε στο απόλυτο αδιέξοδο! 
	Περάσατε πέντε ωραία χρόνια εις βάρος της χώρας με μόνο πολιτικό επιχείρημα ότι το ΠΑ.ΣΟ.Κ. έκανε τα ίδια ή χειρότερα! Αυτό το πολιτικό επιχείρημα, που σας καθοδήγησε επί τόσα χρόνια, οδήγησε σε αδιέξοδο και σε κρίση τη χώρα και σε αθεράπευτο αδιέξοδο, διάλυση και ταπείνωση την κυβερνητική παράταξη και τον κύριο Καραμανλή προσωπικά. 
      Μα, γιατί δεν το καταλαβαίνετε αυτό; Να γιατί την εξομολόγηση του Πρωθυπουργού –διότι περί αυτού επρόκειτο, επρόκειτο για μία εξομολόγηση θεολογικού χαρακτήρα- δεν μπορείτε να τη μετατρέψετε σε πολιτικό επιχείρημα και σε πολιτικό αποτέλεσμα; Αυτά ο κ. Καραμανλής μπορούσε να τα πει στον πνευματικό του. Όμως, όταν τα λέει στον ελληνικό λαό, πρέπει να συνοδεύονται με πράξεις, με ενέργειες, με πρωτοβουλίες. Αυτή είναι η σύγχυση των πεδίων, του θεολογικού και του πολιτικού πεδίου, που ως πρόβλημα βρίσκεται και πίσω από το σκάνδαλο της Μονής Βατοπεδίου. 
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κύριε  Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Τελειώνω, κύριε  Πρόεδρε.
      Το σκάνδαλο της Μονής Βατοπεδίου είναι ένα πολλαπλό σκάνδαλο. Είναι το σκάνδαλο της παραίτησης από τα δικαίωμα του δημοσίου, είναι το σκάνδαλο της ανταλλαγής, είναι το σκάνδαλο της συγκάλυψης, είναι το σκάνδαλο της συνεχιζόμενης εγκατάλειψης των ακινήτων και των δικαιωμάτων του δημοσίου, γιατί η Κυβέρνηση δεν προβαίνει σε ενέργειες υπεράσπισης των συμφερόντων και των δικαιωμάτων του δημοσίου, παρ’ ό,τι την έχουμε καλέσει να το κάνει και αρνείται να το κάνει και αυτό συντελείται στην τρέχουσα βουλευτική περίοδο και όχι στην περασμένη. Επίσης το σκάνδαλο της Μονής Βατοπεδίου είναι ένα τεράστιο χρηματιστηριακό σκάνδαλο, το οποίο είναι αδιερεύνητο και πρέπει να διερευνηθεί, επειδή, λοιπόν, το σκάνδαλο του Βατοπεδίου είναι όλα αυτά, πρέπει σήμερα η Κυβέρνηση να αναλάβει πραγματικά την πολιτική της ευθύνη.
      Και θα σας πω μία στοιχειώδη και ελάχιστη δέσμευση που οφείλει να αναλάβει η Κυβέρνηση σήμερα.
      ΠΡΟΕΔΡΕΥΩΝ (Φίλιππος Πετσάλνικος):   Ολοκληρώστε, κύριε  Βενιζέλο, με αυτήν τη φράση σας.
      ΕΥΑΓΓΕΛΟΣ ΒΕΝΙΖΕΛΟΣ: Κλείνω, κύριε  Πρόεδρε.
      Οφείλει να δεσμευτεί η Κυβέρνηση ότι με δεδομένη την υποβολή πρότασης για σύσταση επιτροπής προκαταρκτικής εξέτασης, την οποία έχουν αναγγείλει όλα τα κόμματα της Αντιπολίτευσης, δεν θα φυγομαχήσει, δεν θα εγκαταλείψει και πάλι τη Βουλή, δηλώνοντας ότι δεν διαθέτει δεδηλωμένη πλειοψηφία. Θα έλθει και θα μετάσχει σε μία συζήτηση και σε μία ψηφοφορία, για να δούμε εάν υπάρχει αυτή η οριακή και αβέβαιη πλειοψηφία της Νέας Δημοκρατίας ή εάν ο κ. Καραμανλής παραμένει Πρωθυπουργός, καταστρατηγώντας στην πραγματικότητα τη δημοκρατική αρχή και την κοινοβουλευτική αρχή, γιατί γνωρίζει ότι σε μία μυστική ψηφοφορία δεν θα συγκεντρώσει την πλειοψηφία της Βουλής. Δεσμευθείτε. Θα έρθετε ή θα φυγομαχήσετε; Έχετε τη δεδηλωμένη ή δεν την έχετε;
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος):    Κύριοι συνάδελφοι, το λόγο έχει ζητήσει ο Υπουργός  Εσωτερικών κ. Παυλόπουλος.
      Έχει ζητήσει  το λόγο ο Κοινοβουλευτικός Εκπρόσωπος της Νέας Δημοκρατίας ο κ. Παναγιωτόπουλος όπως επίσης και οι Κοινοβουλευτικοί Εκπρόσωποι του ΣΥ.ΡΙΖ.Α. και του Λαϊκού Ορθόδοξου Συναγερμού. Προηγείται, όμως, ο Υπουργός  Εσωτερικών ο οποίος έχει ζητήσει το λόγο για μια σύντομη παρέμβαση.
      ΣΠΥΡΙΔΩΝ ΧΑΛΒΑΤΖΗΣ: Έχω ζητήσει και εγώ το λόγο, κύριε  Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος):   Και εσείς, κύριε  Χαλβατζή. Με τη σειρά της δύναμης των Κοινοβουλευτικών Ομάδων θα δοθεί ο λόγος.
      Ορίστε, κύριε  Υπουργέ, έχετε  το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε  Πρόεδρε, θέλω να θέσω ένα διπλό ζήτημα, ένα διαδικαστικό και ένα επί προσωπικού.
      Προηγουμένως ετέθη το θέμα, ελύθη από τον Πρόεδρο, δικαίωμά σας ήταν να το επαναφέρετε, θεωρώντας ότι μπορεί να προέκυψαν νέα θέματα, αλλά νομίζω ότι το θέμα είχε κλείσει. 
      Δεν καταλαβαίνω, όμως, από πότε σ’ αυτήν την Αίθουσα, όταν αποτυπώνεις μία πραγματικότητα που την ξέρουν όλοι, από τους κοινοβουλευτικούς συντάκτες μέχρι τα κανάλια, χωρίς να αναφέρεις όνομα, αυτό το θέμα θεωρείται ζήτημα επί προσωπικού. Δηλαδή από πότε είναι το ζήτημα αυτό επί προσωπικού, όταν δεν αναφέρεις πρόσωπο αλλά μία πραγματικότητα που την ξέρουν όλοι; Ένας συνάδελφος –θεωρούσα μέχρι προχθές ή σήμερα φίλος- θεωρεί από εκείνη τη στιγμή ότι του επιτρέπεται να με αποκαλεί συκοφάντη. Λέω, λοιπόν, το εξής: Υβρίζει εκείνος ο οποίος στερείται επιχειρημάτων. Αυτό είναι γνωστόν τοις πάσι. Και αυτήν την ύβρην την επιστρέφω. Αλλά προτιμώ να παραφράσω αυτό που είχε πει ο Γεώργιος Παπανδρέου: «Όταν υβρίζεσαι, η απάντηση εξαρτάται και από το περιεχόμενο αυτών που σου προσάπτουν και από εκείνους οι οποίοι στα προσάπτουν».
      Επειδή και τα δύο δεν αξίζουν τον κόπο έτσι όπως έγιναν, γι’ αυτό μένω σ’ αυτό και δεν χρειάζεται να απαντήσω τίποτα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε  Πρόεδρε, παρακαλώ  το λόγο.
      ΠΡΟΕΔΡΕΥΩΝ (Φίλιππος Πετσάλνικος):   Όχι, κύριε  Ρόβλια, σας παρακαλώ!
      ΚΩΝΣΤΑΝΤΙΝΟΣ ΡΟΒΛΙΑΣ: Επειδή είμαστε νέοι Βουλευτές, δεν σημαίνει ότι δεν πρέπει να παίρνουμε το λόγο.
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε  Ρόβλια. Πήρατε το λόγο να αναπτύξετε το θέμα που νομίζετε ότι άπτεται προσωπικού ζητήματος. Έχει ολοκληρωθεί η συζήτηση αυτή.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε  Πρόεδρε.
      Κυρίες και κύριοι συνάδελφοι, απόψε είναι έκδηλη και η δυσφορία αλλά και η αμηχανία των στελεχών της ηγετικής ομάδας του ΠΑ.ΣΟ.Κ.. Και να σας πω γιατί; Αυτό δεν προκύπτει από τα επιχειρήματα και τις κραυγές, τις ατάκτως ερριμμένες και εν συγχύσει ακουόμενες. Είναι, όμως, δικαιολογημένη. 
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Είναι δικαιολογημένη διότι εδώ και τρεις μήνες επενδύουν πολιτικά στη σκανδαλολογία, για μία υπόθεση που όντως, από την αρχή είπαμε ότι αναδίδει βαριά δυσοσμία. 
    Επειδή, λοιπόν, επενδύουν στη σκανδαλολογία, ξεχνώντας τις δικές τους πομπές, σήμερα κινδύνευσαν να πέσουν από τα κοινοβουλευτικά τους έδρανα όταν ήρθε ο Καραμανλής να επαναβεβαιώσει τον ομφάλιο λώρο εμπιστοσύνης που έχει με τον Έλληνα και την Ελληνίδα και με φιλότιμο, θάρρος και παλικαριά να βάλει τα πράγματα στη σωστή τους θέση.
      (Χειροκροτήματα από την πτέρυγα της Νέας Δημοκρατίας)
     Είναι αιφνιδιασμένο το ΠΑ.ΣΟ.Κ. σήμερα, δεν το περίμενε, γιατί αν εξαιρέσουμε το mea culpa …
    ΠΡΟΕΔΡΕΥΟΥΣΑ (Έλσα Παπαδημητρίου): Συγγνώμη, κύριε Παναγιωτόπουλε. 
    Παρακαλώ, συνάδελφοι του ΠΑ.ΣΟ.Κ., όσοι θέλουν να μείνουν στην Αίθουσα, να κάτσουν κάτω. 
    ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε.
    Λέω, λοιπόν, εάν εξαιρέσουμε το mea culpa του Ανδρέα Παπανδρέου, πέρασαν είκοσι χρόνια, είκοσι συναπτά έτη διακυβέρνησης της χώρας από το ΠΑ.ΣΟ.Κ.. Η χώρα παρεδόθη σε κακή κατάσταση και δεν βρέθηκε ένας πρωθυπουργός, δεν βρέθηκε ένας της ηγετικής ομάδας του κινήματος να πει στον ελληνικό λαό «ναι, σφάλαμε, ναι σφάλαμε, ναι, αναλαμβάνουμε τις ευθύνες μας».
    Τα όσα ακούστηκαν δε από τον Γιώργο Παπανδρέου για κράτος διαφάνειας και λογοδοσίας επί των ημερών του ΠΑ.ΣΟ.Κ., ασφαλώς αναφέρονται σε μία εξωπραγματική κατάσταση, σε μία εικονική πραγματικότητα.
     Πού ήταν το κράτος διαφάνειας και λογοδοσίας του ΠΑ.ΣΟ.Κ. όταν εκδηλωνόταν το σκάνδαλο του Κτηματολογίου, που μας εξέθετε στην Ευρωπαϊκή Ένωση; Πού ήταν το κράτος διαφάνειας και λογοδοσίας του ΠΑ.ΣΟ.Κ. όταν φθάναμε στην καταβύθιση της Ολυμπιακής Αεροπορίας; Πού ήταν το κράτος διαφάνειας και λογοδοσίας του ΠΑ.ΣΟ.Κ. όταν επιτελείτο το έγκλημα του Χρηματιστηρίου και η ωμότατη λεηλασία εκατομμυρίων Ελλήνων και Ελληνίδων χωρίς να λογοδοτήσει κανένας; Πού ήταν το κράτος διαφάνειας και λογοδοσίας του ΠΑ.ΣΟ.Κ., κύριε Παπανδρέου, όταν βυθίζατε τα δημόσια νοσοκομεία στα χρέη, πάνω από 2,5 δισεκατομμύρια ευρώ, όταν μας παραδίδατε οργανισμούς κοινωνικής ασφάλισης χρεωμένους σε ποσά πάνω από 9,1 δισεκατομμύρια ευρώ και όταν φθάνατε το δημόσιο χρέος στο δυσθεώρητο ύψος των 210.000.000.000 ευρώ; Αυτή είναι η πραγματικότητα.
     Καλώ, λοιπόν, να πέσουν οι τόνοι. Το έχω πει και το ξαναλέω, δεν πείθετε, κύριοι και κυρίες της ηγετικής ομάδας του ΠΑ.ΣΟ.Κ., όταν προσπαθείτε να παραστήσετε τους δημοσίους κατηγόρους. Ο λαός δεν είναι αμνήμων. Έχει μνήμη και θυμάται τα όσα πράξατε και τα όσα δεν πράξατε. Και αντιλαμβάνεται ότι όσο και να υπόσχεστε σήμερα, όσα και να δεσμεύεστε ότι δήθεν θα κάνετε, αυτά που λέτε είναι πλήρως αναξιόπιστα, διότι όταν είχατε την εξουσία, πράξατε ακριβώς τα αντίθετα. 
    Κυρίες και κύριοι συνάδελφοι, το βαρομετρικό χαμηλό το οποίο πλήττει το δημόσιο βίο του τόπου, όλη αυτή η σκανδαλολογία η διακινούμενη, ιδιαίτερα από το ΠΑ.ΣΟ.Κ. και μια μερίδα των μέσων μαζικής ενημέρωσης, διαλύεται σιγά-σιγά. Υπήρξε μία εξεταστική επιτροπή που έγινε –το θυμίζω, να μην ξεχνιόμαστε- με πρωτοβουλία της Νέας Δημοκρατίας και του Πρωθυπουργού Κώστα Καραμανλή.
    Θέλω χωρίς κομματική μικροψυχία, μακριά από μας, να συγχαρώ …
    ΙΩΑΝΝΗΣ ΑΜΟΙΡΙΔΗΣ: Φαίνεται.
    ΠΑΝΟΣ ΠΑΝΑΓΙΩΤΟΠΟΥΛΟΣ: Περιμένετε να ακούσετε, μη βιάζεστε.
    Να συγχαρώ όλους τους συναδέλφους, όλων των κομμάτων, που λάβαμε μέρος –είχα την τιμή και εγώ να είμαι μέλος της Εξεταστικής- σε αυτό το δύσκολο και επιτυχές εγχείρημα.
    Θέλω να τονίσω ότι όλοι οι συνάδελφοι μέσα στην Αίθουσα της Εξεταστικής Επιτροπής τιμήσαμε και την εντολή και την αποστολή και τον όρκο μας και τα καθήκοντά μας.
    ΚΩΝΣΤΑΝΤΙΝΟΣ ΡΟΒΛΙΑΣ: Συμφωνούμε με σας.
    ΠΑΝΟΣ ΠΑΝΑΓΙΩΤΟΠΟΥΛΟΣ: Αδικήσατε, κύριε Ρόβλια, μια και το θέτετε, τον Υπουργό τον κ. Παυλόπουλο. 
    ΚΩΝΣΤΑΝΤΙΝΟΣ ΡΟΒΛΙΑΣ: Είδατε τι είπε ο κ. Παυλόπουλος.
    ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Ρόβλια.
    ΠΑΝΟΣ ΠΑΝΑΓΙΩΤΟΠΟΥΛΟΣ: Και τον αδικήσατε, διότι ο κ. Παυλόπουλος δεν αναφέρθηκε προσωπικά σε σας. Δεν σας κατηγόρησε. 
    ΚΩΝΣΤΑΝΤΙΝΟΣ ΡΟΒΛΙΑΣ: Μας προσέβαλε όλους.
    ΠΑΝΟΣ ΠΑΝΑΓΙΩΤΟΠΟΥΛΟΣ: Ο κ. Παυλόπουλος μίλησε για τα κομματικά παιγνίδια παραπληροφόρησης των κεντρικών κομματικών μηχανισμών, αναφερόμενος στο ΠΑ.ΣΟ.Κ.. Και ξέρετε ότι αυτό έγινε. 
    Εάν δεν είχε μεσολαβήσει το ιερατείο της Χαριλάου Τρικούπη, γνωρίζετε πολύ καλά, κύριε Ρόβλια, ότι θα είχατε και εσείς βγάλει άλλο πόρισμα και θα είχατε συνομολογήσει μαζί μας στο αυταπόδεικτο. Ποιο είναι το αυταπόδεικτο; Ότι δεν υπήρξαν ποινικές ευθύνες Υπουργών, Υφυπουργών ούτε επί των ημερών της Νέας Δημοκρατίας ούτε επί των ημερών του ΠΑ.ΣΟ.Κ..
    Τι σημαίνει, κυρίες και κύριοι συνάδελφοι, δεν υπήρξαν ποινικές ευθύνες; Σημαίνει ότι δεν υπήρξε ούτε δόλος ούτε βαριά αμέλεια. Και όποιος ομιλεί περί του αντιθέτου, να έρθει να το αποδείξει όχι με αναφορές περί περιρρέουσας ατμόσφαιρας και με αναλύσεις οι οποίες γίνονται στα Μέσα Μαζικής Επικοινωνίας. Είναι πολύ εύκολο να αφηγηθεί ο καθένας, κύριε Ρόβλια, τη δική του αλήθεια, αλλά δεν ήταν αυτό το ζητούμενο. Επειδή έγινε, λοιπόν, καλή δουλειά απ’ όλους τους συναδέλφους, καταναλώθηκαν εργατοώρες, έγινε προσπάθεια, υπήρξε μελέτη στοιχείων, επιτρέψτε μου να το πω και το λέω μέσα από την καρδιά μου, θεωρώ ότι οι συνάδελφοι του ΠΑ.ΣΟ.Κ. αδικείτε τον εαυτό σας όταν βάλλετε κατ’ αυτόν τον τρόπο εναντίον συναδέλφων από την πτέρυγα της Νέας Δημοκρατίας που ξέρετε ότι σε τελευταία ανάλυση, αν έχουν πολιτικές ευθύνες, έχουν πολιτικές ευθύνες, διότι καλή τη πίστη και ενεργώντας νόμιμα και υπογράφοντας με νόμιμο τρόπο, νόμιμες αποφάσεις, δεν άσκησαν αν θέλετε, περισσότερο έντονα την εποπτεία, κάτι που έγινε και επί των ημερών σας. Διότι από κάτω γίνονταν πράγματα. Μην τα αρνείστε, λοιπόν, αυτά τα πράγματα. 
    Και σημειώστε το πολιτικό θάρρος της Νέας Δημοκρατίας να πει ότι και επί των ημερών του ΠΑ.ΣΟ.Κ. αυτοί που υπέγραψαν δεν είχαν ούτε δόλο ούτε ωφέλεια. Λυπάμαι γιατί δεν έχετε την ίδια πολιτική γενναιότητα. Και δεν αναφέρομαι στους συναδέλφους του ΠΑ.ΣΟ.Κ. που ήταν μέλη της Επιτροπής γιατί ξέρω ότι στο βάθος έχουν ξεκαθαρίσει με τη συνείδησή τους τι έγινε. Αναφέρομαι στο κομματικό ιερατείο της Χαριλάου Τρικούπη το οποίο έδωσε τη γραμμή και είπε «έτσι θα βγάλουμε το πόρισμα».
    Στο κάτω-κάτω ενοχληθήκατε πριν, όταν είπε ο φίλος, ο Υπουργός Δικαιοσύνης, ποια ήταν η βάση αυτής της υπόθεσης. 
    Κυρίες και κύριοι συνάδελφοι, δεν θα είχαν υπάρξει ούτε ανταλλαγές ούτε οτιδήποτε άλλο, εάν η λίμνη και οι παραλίμνιες εκτάσεις δεν είχαν παραδοθεί επί των ημερών του ΠΑ.ΣΟ.Κ. στη μονή. Τελεία και παύλα. Πώς παραδόθηκαν; Είναι απλό. Παραδόθηκαν με το γνωστό πρωτόκολλο παράδοσης και παραλαβής το οποίο στη συνέχεια μεταγράφηκε. Αυτό μεταγράφηκε, ολοκληρώθηκε δηλαδή η παράδοση της κυριότητος και της νομής και δια της μεταγραφής στη μονή όχι μόνον της λίμνης και των παραλιμνίων εκτάσεων, όπως γράφει –το έχω εδώ- το πρωτόκολλο παράδοσης και παραλαβής και αναφέρει με ό,τι άλλο περιέχεται. Και προσθέτει «μη δυναμένου του ελληνικού δημοσίου να προβάλει αντίρρηση». Αυτό λέει το πρωτόκολλο παράδοσης και παραλαβής, το οποίο λειτούργησε, υπεγράφη και μεταγράφηκε επί των ημερών σας.
    Η Νέα Δημοκρατία είχε το θάρρος να αναγνωρίσει πολιτικές ευθύνες για νόμιμες πράξεις πολιτικών στελεχών της. Το σκεπτικό μας το είδατε και επιτρέψτε μου να πω, σας προκάλεσε μια έκδηλη αμηχανία. Ποια είναι η απάντησή σας; Η απάντησή σας είναι η επιστροφή στο παρελθόν, επαναδρομολόγηση της προσπάθειας ποινικοποίησης της πολιτικής ζωής. Γυρίζετε πίσω σε ένα προκατασκευασμένο κατηγορητήριο με προειλημμένες αποφάσεις, το οποίο είχατε ετοιμάσει από την αρχή και εστιάζετε και πάλι την προσοχή σας στο μόνιμο και διαρκή στόχο της ηγετικής ομάδας του ΠΑ.ΣΟ.Κ. που είναι ο Κώστας Καραμανλής. 
    Δεν θέλω να θυμηθώ τι έγινε σ’ αυτήν την Αίθουσα προκαλώντας τη θυμηδία όλων των πλευρών. Ανάμεσα στο ΠΑ.ΣΟ.Κ. και στα υπόλοιπα κόμματα της Αντιπολίτευσης υπάρχουν όχι μόνο σοβαροί κοινοβουλευτικοί, αλλά υπάρχουν και νομικοί σοβαροί. 
     Θέλετε να σας θυμίσω τη θυμηδία που αισθανθήκαμε όλοι, όταν μπήκαν στην Αίθουσα μάρτυρες, πολλοί από τους οποίους, ή, αν θέλετε, λίγοι από τους οποίους προήρχοντο από το κοινωνικό περιθώριο μιας συγκεκριμένης κατηγορίας του υποκόσμου που δεν έβλεπαν την ώρα να καθίσουν στην καρέκλα του μάρτυρος και να πουν τι; «Καραμανλής». Δεν έβλεπαν την ώρα να πουν το όνομα «Καραμανλής». Διακατείχοντο από άγχος. Και αμέσως οι κομματικοί μηχανισμοί της Χαριλάου Τρικούπη –δεν αναφέρομαι σε συναδέλφους Βουλευτές του ΠΑ.ΣΟ.Κ.-  να κυκλοφορήσουν τα non papers παντού ότι αποδεικνύεται απ’ αυτές τις σοβαρές μαρτυρίες πως ο Καραμανλής είναι ενεχόμενος. Πριν περάσουν λίγες ώρες, κατέρρεαν τα πάντα, έβγαιναν τα βίντεο, έβγαιναν οι εκβιασμοί, έβγαιναν οι πράξεις του υποκόσμου και ενός σκοτεινού και ύποπτου κοινωνικού περιθωρίου και μετά οι αγκιτάτορες του κεντρικού κομματικού μηχανισμού έσπευδαν να βάλουν την ουρά στα σκέλια, πόσο μάλλον όταν άρχισαν να αποκαλύπτονται και περίεργες λεπτομέρειες για τις περιηγήσεις και εξομολογήσεις επιχειρηματιών –εντός και εκτός εισαγωγικών- που εμφανίστηκαν στην Ελλάδα σαν διάττοντες αστέρες, για να παραστήσουν τους τιμητές. Λοιπόν, βγάλτε τα συμπεράσματά σας. 
     Η Νέα Δημοκρατία  έχει το θάρρος -και το απέδειξε με τα όσα είπε σήμερα ο Αρχηγός του Κόμματος- να κάνει την αυτοκριτική της. Και σας διαβεβαιώ χρειαζόταν θάρρος. Ο Καραμανλής τα είπε έξω από τα δόντια και όταν ανέλαβε τις πολιτικές ευθύνες που αναλογούν στην παράταξή μας, κοιτούσε στα μάτια τον ελληνικό λαό. 
     Ακούσαμε πριν από λίγο τον Πρόεδρο του ΠΑ.ΣΟ.Κ. να ζητάει προανακριτική και εκλογές. Θέλετε, δηλαδή, να ξεκινήσουμε το νέο χρόνο με επιστροφή στο παρελθόν. Το 2009, που όλοι οι διεθνείς οργανισμοί λένε πως οι κοινωνίες πρέπει να ανασυνταχθούν, για να αντιμετωπίσουν συγκεκριμένα και ενιαία, με εθνική ομοψυχία και κοινωνική συνοχή την οικονομική κρίση, διότι θα είναι ο πιο κρίσιμος χρόνος- εσείς προτείνετε να κάνουμε κοινοβουλευτικό ποδαρικό –με τι;- επανερχόμενοι στο παρελθόν, να συζητήσουμε για την προανακριτική, ζητάτε ποινικοποίηση του κοινοβουλευτικού και πολιτικού βίου, παραπομπές Υπουργών και Υφυπουργών κ.ο.κ. Και το κερασάκι στην τούρτα ποιο είναι; Μετά την προανακριτική ζητάτε και εκλογές. Τα ίδια έκανε και ο κ. Γεώργιος Παπανδρέου και πριν το Σεπτέμβριο του 2007. Και εκλογές έγιναν και χάσατε με διαφορά. Αυτό θα γίνει και πάλι, όταν αποφασιστεί η προσφυγή στις κάλπες. Μέχρι τότε προσέξτε τις κουβέντες σας και τις επιθέσεις σας. 
     Η Νέα Δημοκρατία  παίρνει το μήνυμα, διδάσκεται από τα λάθη της, κάνει αυτοκριτική, ανασυντάσσεται, ανασυγκροτείται και αντεπιτίθεται, προχωράει και στο τέλος θα νικήσει.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, είναι ακόμη να μιλήσουν εξήντα τρεις Βουλευτές και τρεις Κοινοβουλευτικοί Εκπρόσωποι. Σας γνωρίζω ότι θα τηρηθεί αυστηρότατα ο χρόνος. 
     Θέλουν να προηγηθούν οι Κοινοβουλευτικοί Εκπρόσωποι ή δίνουν τη θέση τους…
     ΦΩΤΗΣ ΚΟΥΒΕΛΗΣ: Κυρία Πρόεδρε, εγώ θα μιλήσω για πέντε λεπτά.
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Κουβέλη, έχετε πέντε λεπτά, έτσι και αλλιώς. 
     Ορίστε, κύριε Κουβέλη, έχετε το λόγο.
     ΦΩΤΗΣ ΚΟΥΒΕΛΗΣ: Κυρία Πρόεδρε, δεν έχω πέντε λεπτά, έχω δώδεκα. Απλώς χρησιμοποιώ τα πέντε…
     ΠΡΟΕΔΡΕΥΟΥΣΑ (Έλσα Παπαδημητρίου): Μίλησε ο Αρχηγός σας και βάσει του Κανονισμού …
     ΦΩΤΗΣ ΚΟΥΒΕΛΗΣ: Έχω έξι λεπτά. 
     ΠΡΟΕΔΡΕΥΟΥΣΑ (Έλσα Παπαδημητρίου): Έχετε πέντε λεπτά, κύριε Κουβέλη. Αυτό συμφωνήθηκε στη Διάσκεψη. 
     ΦΩΤΗΣ ΚΟΥΒΕΛΗΣ: Κυρία Πρόεδρε, μετείχα της Διασκέψεως. Ενδεχομένως να μου διέφυγε, αλλά δεν έχει σημασία, εγώ πέντε λεπτά θα χρειαστώ.
     Κυρίες και κύριοι συνάδελφοι, πράγματι η Εξεταστική Επιτροπή επί μακρόν, θα έλεγα, ομολογουμένως, με τη συμβολή όλων των συναδέλφων, όλων των κομμάτων παρήγαγε ένα έργο.
      Ήρθαν στην επιφάνεια, κυρία Πρόεδρε, αρκετά στοιχεία. Βεβαίως τα πορίσματα ήταν πέντε. Θα ήταν ευχής έργο να ήταν ένα το πόρισμα, υπό την προϋπόθεση βέβαια ότι τα κόμματα, οι εκπρόσωποι των κομμάτων στην Εξεταστική Επιτροπή, δεν θα είχαν τη διάθεση της κομματικής διελκυστίνδας και του κομματικού ανταγωνισμού. Αυτό είναι ένα γενικότερο ζήτημα, κυρίες και κύριοι συνάδελφοι, το πώς εμφανίζεται η Βουλή των Ελλήνων -θα έλεγα διαχρονικά και όχι μόνο σήμερα- απέναντι σ’ ένα μεγάλο ζήτημα που έχει σχέση με μία δημόσια υπόθεση και με την εκχώρηση, κύριε Υπουργέ, του δημοσίου συμφέροντος που εκχωρήθηκε.
	Κυρία Πρόεδρε, απ’ όλη αυτήν την υπόθεση για όποιον προσεκτικά μελετήσει το αξιόλογο υλικό –εγώ θεωρώ ότι είναι αξιόλογο το υλικό της Εξεταστικής Επιτροπής- αυτό τι μαρτυρά; Ότι υπάρχει ένας διάτρητος δημόσιος κρατικός μηχανισμός, ρηγματωμένος, έτοιμος να ανεχθεί και να υιοθετήσει και να υποθάλψει ενέργειες και συμπεριφορές οι οποίες κατά την εκτίμησή μου και παράνομες είναι και βαρύτατα προσβλητικές του δημόσιου αγαθού και του δημόσιου συμφέροντος. 
	Κύριε Υπουργέ, τίθεται το ερώτημα. Με την ανοχή ποιου, με την υπόθαλψη ενδεχομένως ποιου, με την παρότρυνση ποιων, αυτός ο μηχανισμός αρνείται να προστατεύσει και δεν προστατεύει εν τέλει το δημόσιο αγαθό, το δημόσιο συμφέρον; Αυτό είναι ένα τεράστιο πολιτικό ζήτημα, ένα πολιτικό ζήτημα το οποίο δεν είναι δυνατό να τελειώνει με την Εξεταστική Επιτροπή. 
	Εμείς καταθέσαμε συγκεκριμένες προτάσεις προκειμένου να υπάρξουν θεσμοί διαφάνειας στη διαχείριση του δημοσίου αγαθού, αλλά και θωράκισης του δημοσίου αγαθού και απομένει πολύ υπεύθυνα όλες οι πολιτικές δυνάμεις να πάρουν θέση και να μας πουν αν δέχονται να υπάρξουν αυτές οι θεσμικές αλλαγές.
	Βεβαίως, κυρία Πρόεδρε, η επανάληψη είναι χρήσιμη. Το πρόβλημα στην πολιτική ζωή του τόπου δεν είναι μόνο θεσμικό, είναι και θεσμικό, είναι και πολιτικό και η αντιμετώπισή του πρέπει να γίνεται και στα δύο αυτά επίπεδα. Βεβαίως από κει και πέρα καταγράφεται ως έντονα αρνητικό στοιχείο ότι απουσιάζει χρόνια ολόκληρα η πολιτική βούληση η οποία θα επιβάλει πρώτον την πολιτική συμπεριφορά η οποία θα προστατεύει το δημόσιο αγαθό και δεύτερον θα προχωρήσει η πολιτική στη διαμόρφωση σαφών κανόνων διαφάνειας της διαχείρισης του δημοσίου χρήματος έτσι ώστε να είναι χρηστή.
	Εγείρονται ερωτήματα, κύριοι συνάδελφοι, όλων των πτερύγων και ιδιαίτερα της Νέας Δημοκρατίας. Ακούσαμε σήμερα, κυρία Πρόεδρε, και τον καινοφανή όρο «αντικειμενική πολιτική ευθύνη». Προσπαθώ να οριοθετήσω την έννοια της αντικειμενικής πολιτικής ευθύνης. Από παρθενογένεση προκύπτει η πολιτική ευθύνη; Τι αντικείμενο παράγει την πολιτική ευθύνη με προηγούμενες ελεγχόμενες ως ανάξιες πράξεις; Προφανώς όχι. Παρούσα είναι η πολιτική επιλογή για να προκύπτουν όλα εκείνα τα ζητήματα που στην προσπάθειά τους κάποιοι να τα οριοθετήσουν μ’ έναν ανώδυνο τρόπο τα αποδίδουν στην αντικειμενική πολιτική ευθύνη. Ας χαρούμε, λοιπόν. Έχουμε εισαγωγή και νέου όρου στην πολιτική ζωή και ενδεχομένως και στο ποινικό μας δίκαιο.
	Κυρία Πρόεδρε, ολοκληρώνω, συνεπής μ’ εκείνο που σας είπα. Το μεγάλο ερώτημα είναι πώς επικοινωνεί η πολιτική με τους πολίτες, με αυτήν την κοινή γνώμη η οποία βλέπει Εξεταστική Επιτροπή να έχει γίνει, έρευνα να έχει γίνει, να αποδίδονται πολλά σε «αντικειμενική πολιτική ευθύνη» και το μέγα σκάνδαλο να βρίσκεται σε ασφυξία στην έννοια της αντικειμενικής πολιτικής ευθύνης. Ύστερα ρωτάμε γιατί κινητοποιούνται οι νέοι και οι νέες, γιατί κινητοποιούνται μεγάλες μερίδες του ελληνικού λαού.
     Γιατί αυτήν την ασφυξία την ζουν και οργίζονται, αγανακτούν και έχουν και θυμό. Η οποιαδήποτε άλλη ανάλυση φοβάμαι ότι παρωθεί στο περιθώριο του πολιτικού ενδιαφέροντος -και μάλιστα κάνει ζημιά που τα παρωθεί έτσι- κρίσιμα ζητήματα. 
     Σας ευχαριστώ. 
     ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ, κύριε Κουβέλη, για τη συντομία σας. 
     Το λόγο έχει ο κ. Χαλβατζής. 
     Τον ευχαριστώ προκαταβολικά για τη συντομία του. 
     ΣΠΥΡΙΔΩΝ ΧΑΛΒΑΤΖΗΣ: Κυρία Πρόεδρε, ο προπροηγούμενος Κοινοβουλευτικός Εκπρόσωπος μίλησε δέκα λεπτά και είναι έξι στο χαρτί σημειωμένα, δεν είναι πέντε. Στο χαρτί που μοιράζεται είναι έξι. 
     ΠΡΟΕΔΡΕΥΟΥΣΑ (Έλσα Παπαδημητρίου): Είναι δέκα στο δικό μου χαρτί. 
     ΣΠΥΡΙΔΩΝ ΧΑΛΒΑΤΖΗΣ: Ναι, αλλά θα ήθελα να σας πω το εξής.
     ΠΡΟΕΔΡΕΥΟΥΣΑ (Έλσα Παπαδημητρίου): Όμως, εάν ξέρετε εσείς τρόπο να σταματήσουμε τον κ. Βενιζέλο, να μου τον πείτε. 
     ΣΠΥΡΙΔΩΝ ΧΑΛΒΑΤΖΗΣ: Τι είναι αυτή η κρίση, ποιος φταίει για την κρίση, αναρωτήθηκε ο Υπουργός της Δικαιοσύνης. Είναι μία βαθιά καπιταλιστική κρίση, είναι μία κρίση υπερσυσσώρευσης κερδών και παραγωγής. 
     Βέβαια, κύριε Υπουργέ, επειδή η καπιταλιστική παραγωγή δεν γίνεται για την ικανοποίηση των κοινωνικών, των λαϊκών αναγκών, αλλά για το μέγιστο κέρδος και επειδή για πάρα πολλά χρόνια ακολουθήθηκαν πολιτικές λιτότητας, αυτή η πολιτική λιτότητας οδήγησε σε αδυναμία την εργατική λαϊκή οικογένεια, στην αδυναμία και στον περιορισμό της κατανάλωσης. 
     Φυσικά, κύριε Υπουργέ, αυτή η κρίση δεν οφείλεται ούτε στα golden boys, ούτε στα μπόνους. Πρόκειται για βαθιά καπιταλιστική κρίση. Και ξέρετε, αυτήν την κρίση δεν πρέπει να την πληρώσουν οι εργάτες και οι εργαζόμενοι. Γιατί στα τελευταία δεκαπέντε χρόνια οι καπιταλιστικές επιχειρήσεις που δρουν στην Ελλάδα έρχονται πρώτες σε κερδοφορία στην Ευρωπαϊκή Ένωση. Την κρίση, λοιπόν, πρέπει να την πληρώσει η ολιγαρχία. Δεν μπορεί να κερδίζει και πριν και μετά από την κρίση. 
     Βεβαίως, αναφερθήκατε στον Ζοσπέν, στον Μπλερ, στον Ντ’ Αλέμα, σαν δηλαδή να μην ασκούσαν καμία καπιταλιστική πολιτική. Μα, αυτοί οι ίδιοι δεν ήταν τότε, όταν υπέγραφαν, όταν συμφωνούσαν και βομβάρδιζαν τη Γιουγκοσλαβία και κατέστρεφαν μία χώρα;
     Κυρία Πρόεδρε, μήνες τώρα ζούμε ένα σκηνικό που φαίνεται κάπως περίεργο. Η εικόνα που εμφανίζεται είναι εκτός πραγματικότητας. Υπάρχουν δύο καλόγεροι οι οποίοι είναι πανέξυπνοι και ικανότατοι. Κρύβεται ότι πίσω από τους καλόγερους είναι κατασκευαστικές εταιρείες με τζίρο όχι εκατοντάδων εκατομμυρίων ευρώ, αλλά δισεκατομμυρίων ευρώ. Βεβαίως, πίσω από τις κατασκευαστικές εταιρείες είναι πολιτικοί οι οποίοι διευκολύνουν και διευκολύνθηκαν οι μοναχοί και προχώρησαν στη λεηλασία του δημόσιου πλούτου.
     Αυτό το σκάνδαλο, βέβαια, είναι ένα πολύ μικρό μέρος από το συνολικό σκάνδαλο, που σχετίζεται με την εκχώρηση όχι εκατοντάδων χιλιάδων, αλλά εκατομμυρίων στρεμμάτων σε μοναστήρια, σε μητροπόλεις, στην Εκκλησία. 
     Όλοι πρέπει να αντιληφθούμε ότι δεν υπάρχουν πλέον αφελείς. Οι εργάτες, οι εργαζόμενοι, οι νέοι που δέχονται αυτήν την προσπάθεια συγκάλυψης και αποπροσανατολισμού αγανακτούν. Πολλές φορές ψάχνουμε για λεπτομέρειες. Βλέπουμε την τυπικότητα, το νομότυπο και δεν βλέπουμε την ουσία κάποιων ενεργειών. Κλείνουμε τα μάτια στο γεγονός ότι ένα μοναστήρι έχει δύο off shore εταιρείες, οι οποίες κατασκευάζουν διάφορα έργα και έχουν τζίρο εκατομμυρίων. 
     Για άλλη μια φορά θέλουμε να πούμε ότι σεβόμαστε τους ανθρώπους που πιστεύουν οποιονδήποτε Θεό, αλλά η λεηλασία του δημόσιου πλούτου, η βλάβη του δημόσιου συμφέροντος, δεν έχει καμμία σχέση ούτε με την Εκκλησία, ούτε με τους πιστούς. 
      Να πούμε δύο-τρία πράγματα, γιατί μερικοί πέφτουν από τα σύννεφα. Το 1996 αποφασίστηκε η δημιουργία εθνικού πάρκου στην ευρύτερη περιοχή της Βιστωνίδας. Οι Βουλευτές του Κ.Κ.Ε., Σταύρος Παναγιώτου και Μαρία Μπόσκου έκαμαν ερωτήσεις για την καθυστέρηση να εκδοθεί προεδρικό διάταγμα επί ΠΑ.ΣΟ.Κ.. Λίγο μετά οι Βουλευτές του Κ.Κ.Ε. Τζέκης και Χουρμουζιάδης έκαμαν νέες ερωτήσεις για το ίδιο θέμα. Ξανά πάλι το 2003 και μέχρι τον Απρίλιο του 2008, με τελευταίους τον Ζιώγα και την Καλαντίδου έκαμαν ερωτήσεις. Καλούσαν την Κυβέρνηση για την προστασία της δημόσιας περιουσίας και πάντα οι Βουλευτές του Κ.Κ.Ε. έπαιρναν τις ίδιες απαντήσεις. 
      Και ένα καίριο ερώτημα για άλλη μια φορά θέλουμε να θέσουμε. Γιατί δεν εκδόθηκε το προεδρικό διάταγμα; Γιατί δεν ανησύχησε κανένας από τη λεηλασία του δημόσιου πλούτου; Γιατί αφήσατε με πράξεις και παραλείψεις δώδεκα χρόνια και η Νέα Δημοκρατία και το ΠΑ.ΣΟ.Κ. να οδηγηθούν εκεί τα πράγματα; Και ξέρετε πολύ καλά ότι εάν έχει κηρυχθεί εθνικό πάρκο, δεν θα είχε κανένας τη δυνατότητα, καμμία μονή, κανένας Εφραίμ, να αναπτύξει επιχειρηματική δράση, να εμπλακεί παραπέρα με κατασκευαστικές εταιρείες. Γιατί να μη βγάλουμε το συμπέρασμα που αβίαστα βγάζει η μεγάλη πλειοψηφία του λαού; Ότι συνειδητά δεν εκδόθηκε το προεδρικό διάταγμα. Γιατί να μη συμπεράνουμε ότι οι μοναχοί είχαν παρεμβάσεις για να ευνοηθούν; Γι’ αυτό μιλάμε για βαριές πολιτικές ευθύνες. Γι’ αυτό ζητάμε την παραπέρα διερεύνηση του θέματος.
      Ένα τελευταίο ζήτημα, κυρία Πρόεδρε. Η καταπάτηση της δημόσιας γης από μοναστήρια και εκκλησίες δεν είναι σημερινό φαινόμενο. Δεν ήσαν λίγες οι συγκρούσεις διαχρονικά των μοναχών με τους αγρότες ακτήμονες. Γνωρίζουμε πολύ καλά όσοι ασχολούμαστε με τα κοινά, εδώ και σαράντα χρόνια, το πόσα επεισόδια είχαν γίνει και πόσοι μοναχοί στην περιοχή της Χαλκιδικής κυνηγούσαν τους ακτήμονες που πήγαιναν να οργώσουν τα χωράφια και είχαν πάντα τη συνδρομή της χωροφυλακής. Και θα ήθελα να σας πω ότι αυτά τα κτήματα λίγο μετά τα έπαιρναν οι μονές και τα πωλούσαν σε μεγαλοξενοδόχους. Αυτή είναι η πραγματικότητα.
      Και ένα καταγραμμένο γεγονός. Επειδή έχουμε πάρα πολλούς Τρικαλινούς, κύριε Υπουργέ, εδώ, θα γνωρίζετε πολύ καλά ότι το 1925 χιλιάδες ακτήμονες των Τρικάλων μαζί με τους παλαιούς πολεμιστές, μαζί με το εργατικό κέντρο οργάνωσαν διαδήλωση και ζητούσαν την απαλλοτρίωση των τσιφλικιών των μοναστηριών. Τότε, ο επικεφαλής αξιωματικός ζήτησε από τους στρατιώτες να χτυπήσουν. Οι στρατιώτες δεν σήκωσαν τα όπλα και αρκετοί αξιωματικοί σήκωσαν τα όπλα και πυροβόλησαν και υπήρχαν έξι νεκροί. Δεν είναι σημερινό, τραβάει πολύ αυτή η υπόθεση και κάποια στιγμή ο χωρισμός της εκκλησίας από το κράτος μπορεί να λύσει το ζήτημα.
      Σας ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος του ΛΑ.Ο.Σ. κ. Βορίδης έχει το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, για μια ακόμη φορά βρισκόμαστε σε μία κατάσταση για την οποία κατά τη γνώμη μου το σύνολο του πολιτικού συστήματος πρέπει να ντρέπεται. Και, κυρίως, πρέπει να ντρέπονται τα δύο κυβερνητικά κόμματα, γιατί σ’ αυτήν τη συγκεκριμένη πολιτική στιγμή, σ’ αυτήν τη συγκεκριμένη πολιτική συγκυρία, εκείνο που φαίνεται να τους νοιάζει όταν διερευνούν αυτό το μεγάλο ζήτημα των πολιτικών ευθυνών, είναι το καθένα να ξελασπώσει τους δικούς του. Αυτό έχουν καταλάβει από την κεντρική, μεγάλη κρίση σε επίπεδο θεσμών, σε επίπεδο οικονομίας, σε επίπεδο κοινωνίας, που προφανώς καταλήγει να είναι και κρίση της πολιτικής τα δύο μεγάλα κόμματα. Και το ερώτημα είναι απλώς, σε ποια χρονική στιγμή θα το αντιληφθεί αυτό και θα το εκφράσει στην πληρότητά του ο ελληνικός λαός. 
      Διότι, βέβαια, δεν είναι δυνατόν να έρχονται εδώ και να ακούγονται αστειότητες, του τύπου αντικειμενική πολιτική ευθύνη.
      Αστειότητες. Γιατί δεν έρχεστε ευθέως να πείτε ότι δεν φταίει κανένας κατά την άποψή σας; Αντικειμενική πολιτική ευθύνη προφανώς συντρέχει ούτως ή άλλως σε κάθε πολιτική πράξη. Ούτως ή άλλως υφίσταται αντικειμενική πολιτική ευθύνη. Και όταν ούτως ή άλλως υφίσταται τότε δεν έχει νόημα η διάκρισή της. Αυτό που ερευνά η εξεταστική επιτροπή δεν είναι προφανώς αν ο Υπουργός είναι υπεύθυνος για τα του Υπουργείου του. Ούτως ή άλλως ο κάθε Υπουργός είναι πάντοτε υπεύθυνος για τα του Υπουργείου του.
      Αυτό διερευνήσατε στην εξεταστική επιτροπή; Εκείνο που πρέπει να διερευνήσετε είναι: Οι κύριοι Υπουργοί που χειρίστηκαν τα ζητήματα αυτά έκαναν ή δεν έκαναν κάτι; Παρέλειψαν και παρέλειψαν σκοπίμως ή μήπως κάτι τους διέφυγε; Μήπως έπραξαν δολίως για να ζημιώσουν το ελληνικό δημόσιο; Αυτά είναι που εξετάζει η εξεταστική επιτροπή.  Επ’ αυτών των ερωτημάτων πρέπει να δώσετε απαντήσεις.
      Τι έρχεστε και λέτε εσείς της κυβερνητικής Πλειοψηφίας; Ουδεμία υποκειμενική ευθύνη, ούτε στο πολιτικό επίπεδο με τελεσθείσα πράξη απιστίας σε επίπεδο της αντικειμενικής υπόστασης για όποιον καταλαβαίνει λίγα νομικά. Τελεσθείσα, έχουν συμβεί αυτά. Γιατί αλλιώς να καταλάβω και το εξής. Ο κύριος Πρωθυπουργός περί ποιας πολιτικής ευθύνης ομιλεί εάν δεν υπάρχει ούτως ή άλλως η ζημιά του δημοσίου. Αν υπάρχει ζημιά του δημοσίου από ποιες πράξεις προήλθε ακριβώς; Δεν προήλθε από τις υπογραφές των Υπουργών; 
      Εάν, λοιπόν, έχουμε τελεσθείσα την αντικειμενική υπόσταση, τότε ένα μόνο μένει να διερευνηθεί. Το κάνανε επίτηδες ή κατά λάθος; Το κάνανε επειδή αμέλησαν τα καθήκοντά τους ή πράγματι στόχευαν στη ζημία του δημοσίου οι Υπουργοί; Αυτό είναι όλο και όλο που πρέπει να πείτε. 
      Και λέω κιόλας. Δεν πρέπει καν να το πει η εξεταστική επιτροπή; Μα, δεν χρειάζεται καν να το πει η εξεταστική. Και επειδή έχω πικράνει και τους κυρίους Υπουργούς οι οποίοι μου κάνουν έτσι και σε προσωπικό επίπεδο μούτρα για την πολιτική μου θέση, διευκρινίζω το εξής. Μα και η προανακριτική η οποία ζητείται, τυπικό ρόλο θα έχει. Ξέρετε γιατί; Όχι γιατί δεν θα υπάρξει πλειοψηφία. Διότι τα στοιχεία για την παραπομπή στο Ανώτατο Ειδικό Δικαστήριο έχουν ήδη συγκεντρωθεί. Γιατί ο ισχυρισμός που προβάλλετε ο αμυντικός είναι υποκειμενικός. Δηλαδή, μου είπε το νομικό συμβούλιο και αποδέχθηκα αυτό! Τι να έκανα! Αυτός λέγεται στα νομικά ισχυρισμός περί συγγνωστής νομικής πλάνης. Αυτός είναι ο ισχυρισμός που προβάλουν. Θα το διερευνήσουμε στο επίπεδο της προδικασίας; Μα, εάν αυτό διερευνάτο στο επίπεδο της προδικασίας, δεν θα παραπεμπόντουσαν όλοι αυτοί οι έρμοι κατηγορούμενοι κάθε μέρα και δεν θα γέμιζαν τα πινάκια.
      Εσείς τι έρχεστε και λέτε; Όχι, αυτό το υποκειμενικό στοιχείο να διερευνήσουμε, το στοιχείο του δόλου. Αυτό άκουσα, αυτή ήταν η βασική τοποθέτηση του κ. Μαρκογιαννάκη, δεν είχαν δόλο. Να πάνε στο Ανώτατο Ειδικό Δικαστήριο και να εξηγήσουν αν είχαν ή δεν είχαν δόλο.
      Εμείς και εγώ ειδικώς δεν αποφαίνομαι περί της αθωότητας ή της ενοχής, αλλά ως προς το αν έχει τελεστεί ένα αδίκημα και τα υποκειμενικά στοιχεία του αδικήματος στο Ανώτατο Ειδικό Δικαστήριο. Είναι πάρα πολύ απλό αυτό που πρέπει να γίνει. Αντ’ αυτού ΠΑ.ΣΟ.Κ. και Νέα Δημοκρατία επέλεξαν να συγκαλύψουν τους δικούς τους. Και εγώ ερωτώ. Η κοινωνία μετά ταύτα έχει άδικο να μας κρίνει; Έχει άδικο να απαξιώνει; Έχει άδικο να πιστεύει ότι, πράγματι, οι θεσμοί δεν λειτουργούν, ότι δουλειά δεν γίνεται, ότι εντέλει το Κοινοβούλιο είναι μια παρέα που τα δύο μεγάλα κόμματα κοιτάζουν να καλύψουν ο ένας του αλλουνού; Και μ’ αυτήν την εικόνα θα βγείτε έξω να διεκδικήσετε και να παράξετε την τόσο κρίσιμη κοινωνική συναίνεση που χρειάζεται τούτη την ώρα ο τόπος. Έτσι θα παραχθεί η πολιτική νομιμοποίηση;
      Είστε, λοιπόν, και τα δύο μεγάλα κόμματα έκθετα γιατί; Γιατί πέρα από τα κούφια λόγια περί πολιτικών ευθυνών και περί ποινικοποιήσεως της πολιτικής ζωής –και απλώς το λέω παρενθετικά στους συναδέλφους της Νέας Δημοκρατίας- ακούστε πώς ακούγεστε; Από την ποινικοποίηση της πολιτικής ζωής για την οποία παρεπονείτο το ΠΑ.ΣΟ.Κ., τώρα παραπονείστε εσείς. Και από το λάθος, το mea culpa του Ανδρέα Παπανδρέου, τώρα  πάμε στην ανάληψη πολιτικής ευθύνης! Κούφια όλα αυτά. 
      Άρα, λοιπόν, η ουσία του ζητήματος είναι ότι για μια ακόμη φορά δεν υπήρξε πολιτικό θάρρος και πολιτική θέληση να προχωρήσει μια τόσο σοβαρή και σημαντική υπόθεση και στο επίπεδο της προστασίας της δημόσιας περιουσίας αλλά κυρίως στο επίπεδο της ηθικής και της ακεραιότητας του πολιτικού κόσμου, να προχωρήσει και να δώσει απαντήσεις και λύσεις. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΟΥΣΑ (Έλσα Παπαδημητρίου): Η Πρόεδρος κ. Μπενάκη έχει το λόγο. 
      Αν θέλετε, να μας δώσετε λίγα από τα δέκα λεπτά που δικαιούστε. 
      ΑΝΝΑ ΜΠΕΝΑΚΗ-ΨΑΡΟΥΔΑ: Δεν θα χρησιμοποιήσω όλο τον χρόνο μου γιατί αντιλαμβάνομαι την ανάγκη να μιλήσουν οι συνάδελφοι. 
      ΠΡΟΕΔΡΕΥΟΥΣΑ (Έλσα Παπαδημητρίου): Καλοδεχούμενο. Ευχαριστώ. 
      ΑΝΝΑ ΜΠΕΝΑΚΗ-ΨΑΡΟΥΔΑ: Παίρνω το λόγο στηριζόμενη στη μακρά εμπειρία μου και στη μακρά κοινοβουλευτική μου θητεία, διότι έχω συμμετάσχει σχεδόν σ’ όλες τις εξεταστικές επιτροπές και τις προανακριτικές όσο καιρό ήμουν στην αντιπολίτευση. Η εμπειρία διδάσκει, κυρία Πρόεδρε, και μου δείχνει εμένα σήμερα, ότι με το πόρισμα της εξεταστικής επιτροπής αυτής συνετελέσθη ένα μεγάλο βήμα προς τα εμπρός. Και θέλω με αυτά τα λόγια να συγχαρώ τον Πρόεδρο της επιτροπής και  τα δώδεκα μέλη της Νέας Δημοκρατίας που είχαν το θάρρος να σπάσουν αυτήν την ολέθρια παράδοση, όπου το κάθε κόμμα εκάλυπτε τους δικούς του και επέρριπτε τις ευθύνες του στο άλλο, δηλαδή να αναγνωρίσουν, πράγματι, ότι υπήρξαν πολιτικές ευθύνες, τόσο πολύ μάλιστα που και ο ίδιος ο Πρωθυπουργός τις ανέλαβε. Αυτό είναι ένα πολύ μεγάλο βήμα, τονώνει το Κοινοβούλιο και τους θεσμούς του και αν δεν υπήρχε η παραφωνία του ΠΑ.ΣΟ.Κ., το οποίο κινήθηκε πάνω στην πεπατημένη «να επιρρίψουμε τις ευθύνες στους άλλους και να καλύψουμε τα δικά μας στελέχη», πραγματικά θα είχαμε κάνει ένα πολύ σοβαρό βήμα προς τα εμπρός. Οφείλω να το πω αυτό για να επαινέσω τον Πρόεδρο της εξεταστικής επιτροπής και τα δώδεκα μέλη της Νέας Δημοκρατίας που έκαναν αυτό το τόλμημα. 
      Τώρα εκείνο το οποίο θα ήθελα να πω περαιτέρω για να προχωρήσω λίγο παρακάτω, είναι ότι με απογοητεύει η επιμονή ολόκληρης της Αντιπολίτευσης να ζητά «προανακριτική» επιτροπή. Και θα μιλήσω πάλι από την πείρα μου, κυρία Πρόεδρε, διότι μετείχα σ’ όλες τις προανακριτικές, έχω ζήσει το Ειδικό Δικαστήριο και έχω δει πού κατέληξαν. Πού κατέληξαν, κυρία Πρόεδρε; Τέσσερις διώξεις με αποφάσεις Ειδικού Δικαστηρίου το 1990-1993, άλλες τρεις διώξεις με προανακριτική και εφαρμογή του νόμου περί ευθύνης Υπουργών το 1993-1996 και το αποτέλεσμα ήταν με μια κοινή απόφαση της Βουλής να ανασταλεί η ποινική διαδικασία, να διαγραφούν τα πάντα από το ποινικό μητρώο και στο τέλος να δοθεί η εντύπωση στον ελληνικό λαό, ότι οι πολιτικοί έκαναν όλη αυτή τη φασαρία, ενέπλεξαν την ποινική δικαιοσύνη ως μη όφειλε και στο τέλος εκάλυψαν εαυτούς και αλλήλους. Δεν προσφέρει τίποτα η εφαρμογή του νόμου περί ευθύνης Υπουργών. Και χαίρομαι που όλοι αποδοκιμάζουμε αυτόν το νόμο και λέμε ότι δεν θα έπρεπε να υπάρχει αυτή η ειδική μεταχείριση, αλλά όλα να πηγαίνουν υπό προϋποθέσεις στη δικαιοσύνη. Και τώρα έρχονται όλα τα κόμματα της Αντιπολίτευσης που καταφέρονται κατά του νόμου να ζητάνε να εφαρμοστεί ο νόμος αυτός περί ευθύνης Υπουργών. Για να γίνει τι; Όχι βεβαίως για να λάμψει η αλήθεια, κυρία Πρόεδρε, γιατί η πείρα δείχνει ότι δεν λάμπει η αλήθεια στο τέλος -κάτι γίνεται και η αλήθεια δεν βγαίνει- αλλά μόνο και μόνο για να συρθεί αυτή η υπόθεση όσον καιρό χρειάζεται για να αντλήσουν, όσοι νομίζουν ότι έχουν, πολιτικά οφέλη. 
      Κύριοι συνάδελφοι, είναι πολύ επιζήμιο αυτό στο οποίο οδεύουμε, πάλι ο πολιτικός βίος να εμπλακεί στην όσμωση της ποινικής διαδικασίας με την πολιτική διαδικασία, από την οποία όσμωση βγαίνουν ζημιωμένες και οι δυο, και η ποινική διαδικασία, δηλαδή το ποινικό δίκαιο που χρησιμοποιείται με πολιτική σκοπιμότητα, αλλά και η πολιτική διαδικασία. 
      Διότι στο τέλος, κύριοι συνάδελφοι, τι θα πετύχουμε, αν υποθέσουμε ότι θα γινόταν μια «προανακριτική»; Να θιγεί ακόμα περισσότερο το κύρος του πολιτικού κόσμου, να μειωθεί ακόμα περισσότερο η εμπιστοσύνη του λαού σ’ όλους μας συλλήβδην, διότι οι πολίτες δεν θα ξεχωρίζουν τα κόμματα, ότι αυτοί φταίνε και οι άλλοι δεν φταίνε, αλλά όλοι οι πολιτικοί στο τέλος θα φανούμε ότι είμαστε ίδιοι. Γι’ αυτό, κυρία Πρόεδρε, θέλω να πω ότι είναι αρκετή η φθορά που υφιστάμεθα και αρκετός ο κλονισμός της εμπιστοσύνης στους πολιτικούς και στην πολιτική. Γι’ αυτό η «προανακριτική» είναι λάθος. Είναι αντίφαση στη βασική θέση, ότι πρέπει να περιορίσουμε αυτόν τον προνομιακό για τους πολιτικούς νόμο περί ευθύνης Υπουργών και να αναλάβουμε μία κοινή προσπάθεια όλοι μας ώστε να οδηγηθούμε σε μια άλλη λύση. Βέβαια, το Σύνταγμα δεν είχαμε το θάρρος να το αλλάξουμε και να καταργήσουμε το άρθρο 86, αλλά, τουλάχιστον, μπορούμε να  μην το εφαρμόζουμε, ώστε να εκθέτουμε το πολιτικό σύστημα σ’ αυτήν τη διακινδύνευση. 
      Τελικά, κυρία Πρόεδρε, εάν γινόταν «προανακριτική», που δεν πιστεύω ότι θα γίνει, θα καταφέρναμε να παγιδεύσουμε και την ποινική δικαιοσύνη, διότι η ποινική δικαιοσύνη μπορεί να προχωρήσει και προχωράει. Βέβαια ασχολείται με τα μη πολιτικά πρόσωπα, αλλά ποιος εμποδίζει την ποινική δικαιοσύνη να βγάλει πολιτικές και ποινικές ευθύνες Υπουργών ακόμα και μέσα απ’ αυτήν τη διαδικασία; Εάν οι μάρτυρες καταθέσουν εναντίον Υπουργών, θα φιμωθεί το στόμα τους από τη δικαιοσύνη; Κάθε άλλο. Εδώ είμαστε για να το εκμεταλλευθούμε πολιτικά. Συνεπώς, κυρία Πρόεδρε, θα ήθελα να πω ότι η εμμονή των κομμάτων της Αντιπολίτευσης για «προανακριτική» είναι επιζήμια για το πολιτικό σύστημα και το μόνο που μπορώ να υποθέσω είναι ότι επιζητείται για λόγους πολιτικής εκμετάλλευσης.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κυρία Μπενάκη, και εκ μέρους των συναδέλφων για τη συντομία σας. 
      Το λόγο έχει ο κύριος Πρόεδρος, ο κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Το ίδιο θα είμαι και εγώ, κυρία Πρόεδρε, διότι, πράγματι, η ώρα είναι έντεκα σχεδόν και τους εισηγητές επί του πορίσματος δεν τους ακούσαμε.
      Κυρία Πρόεδρε, διερωτώμαι ποιο είναι το θέμα μας σήμερα. Κατεπειγόντως συζητούμε ένα τεράστιο πόρισμα. Τριακόσιες ογδόντα σελίδες είναι το πόρισμα και είναι τεράστιος ο όγκος των Πρακτικών. Θα έπρεπε να είχαμε το χρόνο να μελετήσουμε για να τοποθετηθούμε επί του πορίσματος. Όμως, ο χρόνος αυτός δεν δόθηκε και αυτό είναι μια ακόμα αδυναμία που οφείλω να επισημάνω στη λειτουργία του Κοινοβουλίου. 
      Δεύτερον, πού στέκεται αυτή η συζήτηση μέχρι τώρα; Σε ζητήματα στα οποία είναι αδύνατο να σταθεί και να καταλάβει οποιοσδήποτε διαβάσει τα πρακτικά της Βουλής ή οποιοσδήποτε παρακολουθεί τη συνεδρίαση περί τίνος ακριβώς πρόκειται. Έχουμε χαθεί στις ενδεχόμενες ευθύνες γνωμοδοτικών συμβουλίων, ορκωτών εκτιμητών, διοικητικού προσωπικού της Κτηματικής Υπηρεσίας του Δημοσίου, του Υπουργείου Γεωργίας, αλλά το πρόβλημά μας, το πολιτικό πρόβλημα, έχει προεκτάσεις ηθικές πρώτα. Για μένα αυτές προηγούνται. Ηθικές για ολόκληρο τον πολιτικό κόσμο και ποινικές για όσους αποδειχθεί ότι δεν υπήρξαν έντιμοι στη διαχείριση της δημόσιας περιουσίας. Αυτό είναι το θέμα. Δεν δέχομαι συλλήβδην και αθρόως ο οποιοσδήποτε δημοσιογράφος, το ένα ή το άλλο κανάλι ή ο οποιοσδήποτε άλλος συνάδελφος εδώ μέσα να με τσουβαλιάζει με τον όρο «πολιτικός κόσμος» ή «πολιτικό σύστημα».
      Επιτέλους, αυτή η ιστορία πρέπει να σταματήσει. Κάθε ένας έχει την ευθύνη του. Δυστυχώς, το Κοινοβούλιο θυμίζει πάνελ ιδιωτικής τηλεόρασης. Κάθε ένας λέει ό,τι θέλει σαν να μην τον ακούν εκατό-διακόσιοι συνάδελφοί του εδώ πέρα. Έχει περισσέψει πια η υποκρισία. Εγώ περίμενα να ακούσω από την κυβερνητική πλευρά αλλά και από τους αγορητές των άλλων κομμάτων της Αντιπολιτεύσεως την άποψή τους για τη ληστεία, τη λεηλασία που έγινε όχι μόνο σε βάρος της Χαλκιδικής, όχι μόνο σε βάρος της περιοχής του Νομού Ροδόπης και του Νομού Ξάνθης αλλά και εδώ, έξω από την Αθήνα, στο Γραμματικό. Μία ολόκληρη κωμόπολη με παραχωρητήρια που είχαν οι άνθρωποι, δόθηκε και αυτή ως αντάλλαγμα στον κ. Εφραίμ.
      Το ερώτημα είναι απλό. Σε μία Ελλάδα μ’ αυτήν την κρατική μηχανή που επικαλείται προφανώς ως ελαφρυντικό του ο κ. Καραμανλής το πρωί –δεν ήρθε σήμερα στη Βουλή να μας πει αυτήν την άποψή του- ότι δηλαδή υπάρχει κρατικός μηχανισμός με σοβαρές δυσλειτουργίες, ότι υπάρχουν χρόνιες παθογένειες του κράτους -όλα αυτά είναι γνωστά- πώς αυτές τις παθογένειες, αυτές τις δυσλειτουργίες τις ξεπέρασε μια ομάδα Υπουργών και με ποια σχέση μ’ εκείνον, είτε μ’ άλλα πρόσωπα, αν και ο ίδιος έχει την ευθύνη κατά το νόμο περί ευθύνης Υπουργών να καθοδηγεί, να ελέγχει και να συντονίζει τους Υπουργούς του. Κι αυτός είναι ο κ. Καραμανλής. Είναι ο Πρωθυπουργός που θα έρθει πάλι μεθαύριο, μετά τις διακοπές των εορτών για να πει ότι για άλλη μια μέρα ότι κλείνει το Κοινοβούλιο. Διότι όταν η Πλειοψηφία αποχωρεί από τις συνεδριάσεις του Κοινοβουλίου δεν λειτουργεί το Κοινοβούλιο. Και μου έκανε εντύπωση το πρωί -και δεν ξέρω πόσοι συνάδελφοι της Πλειοψηφίας έχουν δει «αυθωρεί και παραχρήμα» τον κύριο Πρωθυπουργό όσες φορές χρειάστηκε για τα προβλήματα της περιφέρειάς τους, όπως ζήτησε να τον δει «αυθωρεί και παραχρήμα» ο κ. Κορωνιάς της «VODAFONE»- που είδα ότι όλοι οι συνάδελφοι της Ν.Δ. πήγαν ο ένας μετά τον άλλον -διότι προφανώς θα είχαν πρόβλημα αν δεν πήγαιναν- να συγχαρούν τον Πρωθυπουργό. Αλλά η θέση των εκπροσώπων του ελληνικού λαού δεν είναι να δίνουν ο ένας πίσω από τον άλλο συγχαρητήρια σε οποιονδήποτε ακόμη και στον Αρχηγό τους, τον Πρωθυπουργό της χώρας. Είναι εδώ για να λάβουν θέση επί του κύριου ζητήματος.
      Κυρία Πρόεδρε, θα κάνω μια παρομοίωση. Έχουμε ένα μπουκάλι με λάδι και έχει πέσει μέσα και μια σταγόνα ξύδι. Ξέρετε πολύ καλά ότι  το ξύδι θα πάει στον πάτο. Το λάδι είναι πιο πάνω. Πολύ λυπάμαι γιατί τα μικρότερα κόμματα της Αντιπολιτεύσεως ψάχνουν να βρουν αυτήν τη σταγόνα το ξύδι. Δεν βλέπουν ολόκληρο μπουκάλι με λάδι. Το ερώτημα και η αγωνία μας πρέπει να είναι, αυτό το λάδι το πήραν διάφοροι παρατρεχάμενοι είτε παπάδες, είτε λαϊκοί ή έχει αγγίξει έστω και  ένα πολιτικό πρόσωπο; Γιατί σήμερα ο ελληνικός λαός, δυστυχώς, αυτό πιστεύει και το πιστεύει για όλους. Κι αυτό είναι μεγίστη αδικία και όταν δεν αντιμετωπίζουμε κατά μέτωπο τα προβλήματα, αποδεχόμαστε αυτήν την αδικία.
    Την αποδέχεται καθένας, όχι μόνο για τους άλλους αλλά και για τον εαυτό του. Είχα πει εδώ ότι δεν με ενδιαφέρει πόσες αποφάσεις του Γνωμοδοτικού Συμβουλίου υπεγράφησαν. Σας είπα ότι από το 2000 μέχρι τώρα έχουν εκδοθεί εφτακόσιες γνωμοδοτήσεις, με βάση το ν.1539/38, που ορίζει ότι για να κάνει κάποιος αγωγή κατά του δημοσίου, έξι μήνες πιο πριν, πρέπει να έχει κάνει αίτηση θεραπείας σ’ αυτό το γνωμοδοτικό συμβούλιο. Μόνο δύο από αυτές τις εφτακόσιες γνωμοδοτήσεις δεν έγιναν δεκτές. 
    Μόνο αν αυτοί οι Υπουργοί και ο Δούκας –το είπα- και ο Φωτιάδης και ο Δρυς είχαν γνώση του πράγματος, τότε μόνο μπορούμε να ζητήσουμε ευθύνες. Από εκεί και πέρα για την κατάργηση της δίκης όταν επίκειται έκδοση αποφάσεως υπέρ του δημοσίου, και αποδοχή γνωμοδότησης όταν βοά το πανελλήνιο; 
    Το πόρισμα της εξεταστικής επιτροπής στο τμήμα των συναδέλφων της Νέας Δημοκρατίας- λέει ότι αυτά έγιναν γνωστά όταν δόθηκε έκταση δημοσιότητος στο θέμα από το γνωστό κανάλι, για τους δικούς του λόγους ως γνωστόν. Αλλά η Βουλή των Ελλήνων θα περιμένει τον οποιοδήποτε καναλάρχη να της ανοίξει τα μάτια, όταν εδώ ερωτήσεις επί ερωτήσεων και από το Συνασπισμό και από το Κ.Κ.Ε. και από το ΠΑ.ΣΟ.Κ. κατετίθεντο; Άρα, λοιπόν, ας μη μιλάμε για διαδικασίες, για τύπους, για διαλυμένη διοίκηση. 
    Το Σώμα Ορκωτών Εκτιμητών είχε Υπουργό να εποπτεύει, τον Υπουργό Εθνικής Οικονομίας. 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, ολοκληρώστε. 
    ΑΠΟΣΤΟΛΟΣ ΚΑΚΛΑΜΑΝΗΣ: Τελειώνω, κυρία Πρόεδρε. 
    Ο Υπουργός Εθνικής Οικονομίας είχε αρμοδιότητα για την Κτηματική Εταιρεία του Δημοσίου, την οποία αρμοδιότητα κράτησε ο κ. Αλογοσκούφης μετά τις εκλογές του 2007 και στη συνέχεια την εκχώρησε στον κ. Μπέζα, όχι στον κ. Λέγκα που ήταν συνέχεια του κ. Δούκα. 
    Επομένως για μένα –το τονίζω για άλλη μία φορά- το θέμα πρέπει να διερευνηθεί από επιτροπή, «προανακριτική». Η επιτροπή εκείνη θα παίξει το προς το Κοινοβούλιο, το ρόλο που παίζει οποιοσδήποτε πολίτης όταν καταμηνύει μία παράνομη πράξη στον εισαγγελέα. Δεν θα παραπέμψουμε κανένα στο Ειδικό Δικαστήριο. Η δικαιοσύνη θα κρίνει, κυρίες και κύριοι συνάδελφοι της Συμπολιτεύσεως. 
    Εγώ περιμένω, αν ο κ. Καραμανλής εννοεί όλα όσα είπε περί ανάληψης ευθυνών και δεν είναι «έπεα πτερόεντα», να έρθει ο ίδιος εδώ, στη συζήτηση της εκκρεμούσας πρότασής μας και της συμπληρωματικής που θα καταθέσουμε, για τη σύσταση επιτροπής προκαταρτικής εξέτασης ενδεχομένων ποινικών ευθυνών, να λάβει θέση, να αντικρύσει κατάματα τους Βουλευτές του αντί να παραγγείλει να μην εμφανιστεί κανείς τους σ’ αυτήν την Αίθουσα και να κλείσει για άλλη μία μέρα το Κοινοβούλιο.
    Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Πρόεδρε.
    Θα μου επιτρέψετε, όμως, μία μικρή επανόρθωση. Υπήρξε ομόφωνη απόφαση στη Διάσκεψη των Προέδρων για το χρόνο και τον τρόπο της διαδικασίας, άρα και με τη σύμφωνη γνώμη σας. 
    ΑΠΟΣΤΟΛΟΣ ΚΑΚΛΑΜΑΝΗΣ: Εγώ πολλές φορές έχω πει, επειδή παραπονούνται δικαίως συνάδελφοί μας, ότι σ’ αυτήν τη διαδικασία σήμερα έπρεπε να ακούσουμε τουλάχιστον…
    ΠΡΟΕΔΡΕΥΟΥΣΑ (Έλσα Παπαδημητρίου): Γιατί δεν είπατε τη γνώμη σας στη Διάσκεψη των Προέδρων; 
    ΑΠΟΣΤΟΛΟΣ ΚΑΚΛΑΜΑΝΗΣ: …τουλάχιστον τους πέντε από τα δύο μεγάλα κόμματα και τους δύο από τα μικρότερα κόμματα, υποτίθεται -αφού δεν θα είχαμε χρόνο να τα δούμε εμείς όλα αυτά- για να ενημερωθούμε ως προς το τι έγινε σ’ αυτήν την επιτροπή από συναδέλφους, οι οποίοι, πράγματι, από το πρωί μέχρι το βράδυ δούλεψαν εκεί.
    ΠΡΟΕΔΡΕΥΟΥΣΑ (Έλσα Παπαδημητρίου): Με συγχωρείτε, μ’ όλο το σεβασμό, θέλω να σας πω ότι καλέσαμε όλους τους Κοινοβουλευτικούς Εκπροσώπους, όπως παρακάλεσα και την κ. Μπενάκη να χρησιμοποιήσει το μισό χρόνο που δικαιούται …
    ΑΠΟΣΤΟΛΟΣ ΚΑΚΛΑΜΑΝΗΣ: Δεν μιλάει πολύ η κ. Μπενάκη, εγώ μιλάω.
    ΠΡΟΕΔΡΕΥΟΥΣΑ (Έλσα Παπαδημητρίου): Μα είναι δέκα, δεκαοκτώ, είκοσι λεπτά. Όλοι υπέρ των Βουλευτών είμαστε, αλλά δίνουμε και το προσωπικό μας παράδειγμα ο καθένας. 
    Επιτέλους, οι Βουλευτές στο Βήμα!
    Κύριε Δένδια, έχετε το λόγο. Παρακαλώ να τηρηθεί το οκτάλεπτο από τους πρώτους οκτώ και το πεντάλεπτο από τους επόμενους. 
      ΝΙΚΟΛΑΟΣ ΔΕΝΔΙΑΣ: Κυρία Πρόεδρε, ίσως θα είμαι και συντομότερος, διότι νομίζω ότι έχει έννοια να ακουστούν όλοι οι συνάδελφοι. Γι’ αυτό, θα μου επιτρέψετε να αναφερθώ μόνο σε δύο θέματα τα οποία κρίνω ότι πρέπει να υπογραμμιστούν, αισθανόμενος, παρά ταύτα, ότι διατηρώ ακόμη την ιδιότητα του μέλους της εξεταστικής επιτροπής και κατά συνέπεια δεσμεύομαι από μια οιονεί αντίληψη απονομής δικαιοσύνης, η οποία λογοδοτεί πρώτα εις την προσωπική συνείδηση του καθενός και κατόπιν εις την κομματική του ιδιότητα.
      Υπό την έννοια αυτή, λοιπόν, πήραμε θέση ως πλειοψηφία της επιτροπής και δεν αναφέρομαι στην κομματική ιδιότητα αυτής της πλειοψηφίας, αλλά στη παρουσία δώδεκα συναδέλφων οι οποίοι είχαν το θάρρος να λάβουν θέση η οποία προσυπέγραψε πολιτικές ευθύνες Υπουργών του κομματικού φορέα στον οποίο ανήκουν.
      Αυτό είναι κάτι το οποίο θα μου επιτρέψετε να πω, κυρία Πρόεδρε, ότι είναι πρωτοφανές για τα χρονικά της Βουλής. Είναι πρωτοφανές. Και οτιδήποτε αν λεχθεί, από οπουδήποτε και αν λεχθεί, με οιονδήποτε τρόπο και αν λεχθεί δε μπορεί να μειώσει την κατάκτηση της συγκεκριμένης ενέργειας, μιας ενέργειας που επιβραβεύτηκε από τη γενναία και το υπογραμμίζω δύο φορές, τη γενναία αναγνώριση του Πρωθυπουργού σήμερα το πρωί στην Αίθουσα της Γερουσίας.
      Θα μου επιτρέψετε δε να πω ότι ανέμενε κάποιος κατ’ ελάχιστον και ανάλογη αντιμετώπιση από συναδέλφους άλλων παρατάξεων. Και μου έκανε ιδιαίτερη εντύπωση η τοποθέτηση των συναδέλφων που αναφέρονται στον κομματικό φορέα της Αξιωματικής Αντιπολίτευσης, του ΠΑ.ΣΟ.Κ..
      Και μάλιστα, θα μου επιτρέψετε να πάω ακόμα περαιτέρω και να κάνω με όλο το σεβασμό ένα σχολιασμό του απολύτως αδιεξόδου της αντίληψης που ανέπτυξε σήμερα από το Βήμα της Βουλής ο σεβαστός Αρχηγός της Αξιωματικής Αντιπολίτευσης. Διότι θα μου επιτρέψετε να διατυπώσω τη σκέψη ότι και πρωτοετής φοιτητής της Νομικής θα μπορούσε να τον προστατέψει από το αδιέξοδο της σκέψης το οποίο διατύπωσε εδώ.
      Και εξηγούμαι σαφέστατα. Ισχυρίζεται το ΠΑ.ΣΟ.Κ. ότι δεν υφίσταται ευθύνη, ποινική ευθύνη, για τους πρώην συναδέλφους, τον κ. Δρυ και τον κ. Φωτιάδη και αντιθέτως, υφίσταται ποινική ευθύνη για μια σειρά Υπουργών της Νέας Δημοκρατίας. Και εξηγεί ο κύριος Αρχηγός της Αξιωματικής Αντιπολίτευσης ως αιτιολογία της θέσεώς του ως προς τον κ. Φωτιάδη. Διότι ως προς τον κ. Δρυ πρόσφερε μια άλλη αιτιολογία, η οποία, εν πάση περιπτώσει, αντέχει σε νομική κριτική, ανεξαρτήτως αν ουσιαστικά είναι ορθή ή λανθασμένη. Ως προς τον κ. Φωτιάδη, όμως, τι ανέφερε ως αιτία που εμποδίζει να παραπεμφθεί με το ερώτημα στην ίδια επιτροπή η οποία επιφυλάσσεται για τους Υπουργούς της Νέας Δημοκρατίας; Το γεγονός της φερόμενης ως αναπομπής -που, ανοίγω παρένθεση εδώ, δεν είναι αναπομπή, είναι αίτηση προς επανεξέταση, όπως αναφέρεται στο ίδιο το έγγραφο του κ. Φωτιάδη και μάλιστα, με παράκλησιν: «Παρακαλώ όπως επανεξετάσετε». Είπε, λοιπόν, ο κύριος Αρχηγός της Αντιπολίτευσης ότι το έγγραφο αυτό αίρει τις ευθύνες του κ. Φωτιάδη.
      Και ερωτώ: Οιοσδήποτε πρωτοετής φοιτητής της Νομικής γνωρίζει πράξη σε βαθμό κακουργήματος η οποία να αίρεται εκ των υστέρων; Γνωρίζει όρο άρσης του αξιοποίνου κακουργήματος οιοσδήποτε έχει τελειώσει τη Νομική Σχολή; Και είναι δυνατόν να έρχεται ο Αρχηγός της Αντιπολίτευσης σ’ αυτήν την Αίθουσα και να λέει αυτά τα πράγματα για πράξεις σε βαθμό κακουργήματος;
      ΑΠΟΣΤΟΛΟΣ ΚΑΚΛΑΜΑΝΗΣ: Για τις πολιτικές ευθύνες μίλησε.
      ΝΙΚΟΛΑΟΣ ΔΕΝΔΙΑΣ: Πώς γίνεται αυτό; Εάν το θέμα περιορίζετο στο θέμα των πολιτικών ευθυνών, τότε τα θέματα θα ήταν άλλα. Όμως, η πράξις του κ. Φωτιάδη είναι απολύτως η ίδια με την πράξη δυο-τριών Υπουργών της Νέας Δημοκρατίας. Και αν είναι κακουργηματική πράξη, όπως κακουργηματική πράξη είναι κατά τον τρόπο με τον οποίο αναφέρεται από την Αξιωματική Αντιπολίτευση, τότε στοιχειωδώς η ίδια ακριβώς αντιμετώπιση έπρεπε να επιφυλαχθεί για τον κ. Φωτιάδη. Αυτό είναι προφανές και δε χρειάζεται κανένα περαιτέρω σχολιασμό.
      Θα μου επιτρέψετε, αν έχετε την καλοσύνη…
(Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι του ΠΑ.ΣΟ.Κ., υπομονή! Θα μιλήσετε. Αφήστε το συνάδελφο.
      ΝΙΚΟΛΑΟΣ ΔΕΝΔΙΑΣ: Θα μου επιτρέψετε να πω…
      ΚΩΝΣΤΑΝΤΙΝΟΣ ΓΕΙΤΟΝΑΣ: Για εμάς που δεν ξέρουμε νομικά…
      ΝΙΚΟΛΑΟΣ ΔΕΝΔΙΑΣ: Κυρία Πρόεδρε, μπορεί να…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Γείτονα! Είστε και έμπειρος και εκλεκτός κοινοβουλευτικός!
      ΝΙΚΟΛΑΟΣ ΔΕΝΔΙΑΣ: Κυρία Πρόεδρε, απλώς παρακαλώ για το χρόνο μου.
      Το δεύτερο θέμα το οποίο επίσης πρέπει να ξεκαθαριστεί είναι το θέμα της καυχησιολογίας για την έκδοση της απόφασης από το Πολυμελές Πρωτοδικείο Ροδόπης, της με αριθμό 86/2007.
      Κυρία Πρόεδρε, εδώ υπάρχει μία απόλυτη αναλήθεια. Ισχυρίζεται η Αξιωματική Αντιπολίτευση ότι κέρδισε το δικαστήριο. Θα μου επιτρέψετε από στήθους –γιατί μου έχει κάνει τραγική εντύπωση και έτσι χαράχτηκε στη μνήμη μου- να επαναλάβω στην Αίθουσα τα όσα είπε ο «ατυχής» -εντός εισαγωγικών- κ. Διονύσιος Χειμώνας, ο Πάρεδρος τον οποίο το ελληνικό δημόσιο απέστειλε να σφαγιαστεί στο Πολυμελές Ροδόπης, «εξοπλίζοντάς» τον –πάλι εντός εισαγωγικών- μ’ όσα χρειαζόταν για να χάσει τη δίκη. Είπε επί λέξει καταθέτων ο κ. Χειμώνας στην επιτροπή ότι είχαν εγκαταλείψει το προκεχωρημένο φυλάκιο του δημοσίου συμφέροντος! Το είχαν εγκαταλείψει οι αξιωματικοί, το είχαν εγκαταλείψει οι στρατιώτες και είχαν υπογράψει και το πρωτόκολλο παράδοσης-παραλαβής!
      Αυτή ήταν η συμπεριφορά την οποία τότε επί κυβερνήσεως ΠΑ.ΣΟ.Κ. είχε επιφυλάξει το ΠΑ.ΣΟ.Κ. στο μαχόμενο πάρεδρο υπέρ των συμφερόντων του δημοσίου.
      ΙΩΑΝΝΗΣ ΔΡΙΒΕΛΕΓΚΑΣ: Ποιος την κέρδισε;
      ΝΙΚΟΛΑΟΣ ΔΕΝΔΙΑΣ: Και έρχονται τώρα σ’ αυτήν την Αίθουσα και καυχώνται ότι κέρδισαν το δικαστήριο.
      Δύο τινά συμβαίνουν. Ή ο κ. Χειμώνας είναι ένας άθλιος ψεύτης, πράγμα που νομίζω ότι κανείς δεν μπορεί να ισχυριστεί ή αλλιώς οι κύριοι συνάδελφοι του ΠΑ.ΣΟ.Κ. δεν γνωρίζουν περί ποίου θέματος ομιλούν.
      Καταλήγω, κυρία Πρόεδρε, διότι νομίζω ότι ο χρόνος είναι απολύτως πολύτιμος, λέγοντας το εξής: Οι Βουλευτές που προέρχονται από τη Νέα Δημοκρατία έκαναν στο πλαίσιο αυτής της εξεταστικής επιτροπής ένα μεγάλο κοινοβουλευτικό βήμα. Νομίζω ότι από την πλευρά και της Μείζονος Αντιπολίτευσης και των μικρότερων κομμάτων της Αντιπολίτευσης εδικαιούντο μιας καλύτερης ανταπόκρισης.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Δένδια.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Δένδια, για τις ανταλλαγές δεν είπατε. Αυτό είναι το θέμα.
       ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Καρχιμάκης έχει το λόγο.
      ΜΙΧΑΛΗΣ ΚΑΡΧΙΜΑΚΗΣ: Κυρίες και κύριοι συνάδελφοι, πληροφορηθήκαμε όλοι μας σήμερα ότι προσωπικά ο Πρωθυπουργός αναγνωρίζει με πρωτοφανή καθυστέρηση και μετά τη δημόσια κατακραυγή το λάθος της ανοχής του. Το λάθος δήλωσε ο Πρωθυπουργός ότι δεν το χρεώνει σε κανέναν. Είναι δικό του το λάθος. «Τα σπασμένα», λοιπόν, γιατί εξακολουθεί να τα χρεώνει στον ελληνικό λαό; Και μιλάμε για «τα σπασμένα» απ’ όλα τα μεγάλα λάθη του, των ομολόγων, των κουμπάρων, των υποκλοπών, του σκανδάλου Ζαχόπουλου, του ξεπουλήματος του Ο.Τ.Ε., των χαριστικών ρυθμίσεων και της ασυδοσίας των τραπεζών, των άδικων και αντιλαϊκών φόρων, της διάλυσης του κοινωνικού κράτους, της νομιμοποίησης μέσα από νομοθετικές ρυθμίσεις φαινομένων διαφθοράς, της «ζαρντινιέρας», της δολοφονίας του δεκαπεντάχρονου μαθητή!
      Επιτέλους, πόσα λάθη πρέπει να κάνετε ακόμα για να καταλάβετε ότι είναι προκλητικό να αναγνωρίζετε τα λάθη σας μόνο στα λόγια, για να κερδίσετε λίγο ακόμα πολιτικό χρόνο και να τον σπαταλήσετε σε νέα, συνειδητά σχεδιασμένα κυβερνητικά λάθη;
      Τι προσφέρει, λοιπόν, στον ελληνικό λαό η αναγνώριση του λάθους εκ μέρους του Πρωθυπουργού στο τεράστιο σκάνδαλο του Βατοπεδίου, όταν δεν κάνετε απολύτως τίποτα για να αποκαταστήσετε τη ζημιά του δημοσίου που η Κυβέρνησή σας με ανεξήγητη ανοχή του Πρωθυπουργού προκάλεσε; Όταν ο Πρωθυπουργός εξακολουθεί ακόμα και σήμερα να αναζητά επικοινωνιακό σωσίβιο σε συμψηφισμούς, την ίδια ώρα που εν γνώσει του και με ευθύνη του η Κυβέρνησή του συνεχίζει το όργιο της συγκάλυψης, της συσκότισης της αλήθειας, της ασυδοσίας, της ατιμωρησίας και της προστασίας των εμπλεκομένων; 
      Η αλήθεια για το σκάνδαλο του Βατοπεδίου προκύπτει αβίαστα από μία απλή σύγκριση και δεν επιδέχεται συμψηφισμούς. Η Μονή Βατοπεδίου μέχρι τις 7 του Μάρτη του 2004 δεν είχε στο όνομά της κανένα νόμιμο τίτλο για τις επίμαχες εκτάσεις. Και δεν είχε προκληθεί καμμία ζημία στο ελληνικό δημόσιο. 
      Και βεβαίως, ακόμα και αν ο κ. Φωτιάδης έκανε λάθος, ανέλαβε τελικά την ευθύνη της αναπομπής για να επανεξετάσει την υπόθεση. Και δεν την έκανε προσχηματικά. Και το δημόσιο –ό,τι κι αν λέτε- με εντολή Υπουργού είχε επιτυχώς προβάλει τα δικαιώματά του στη δίκη της Ροδόπης, την οποία κέρδισε και την οποία εσείς καταργήσατε. 
      Σήμερα, μετά από τεσσεράμισι χρόνια διακυβέρνησης από τη Νέα Δημοκρατία, με κεντρικά συντονισμένη και αμέριστη συμβολή της Κυβέρνησής σας, η Μονή Βατοπεδίου και τα οικονομικά συμφέροντα με τα οποία συνδέεται, δεν ξέρουν κυριολεκτικά τι έχουν. Τεράστια ακίνητη περιουσία, εξωχώριες εταιρείες, ασύλληπτη πιστοληπτική ικανότητα και ανοιχτά αστρονομικά δάνεια, χαρτοφυλάκια μετοχών εκατομμυρίων ευρώ, συμμετοχές σε ομίλους κατασκευαστικών εταιρειών, μπίζνες με οικονομικούς συμβούλους, τραπεζίτες, δικηγόρους, συμβολαιογράφους συγγενείς πολιτικών, αλλά και με Υπουργούς που λειτούργησαν σαν μεσίτες, μοναχούς και συνεργάτες που διακινούν εκατομμύρια ευρώ με τις μέχρι τώρα αποκαλύψεις σε βαλίτσες. 
      Η σύγκριση αυτή είναι αποκαλυπτική για το ποιος φέρει την ευθύνη. Όταν το 2005, πριν δηλαδή υλοποιηθεί από την Κυβέρνησή σας το όργιο των ανταλλαγών -σύμφωνα με εισηγητικό σημείωμα μεγάλης κρατικής τράπεζας τότε- τα έσοδα της μονής δεν ξεπερνούσαν τα 8.000.000 ευρώ, ξαφνικά μετά το 2006, τα έσοδα της μονής υπερπολλαπλασιάστηκαν. Όταν άρχισαν οι ανταλλαγές, μόνο οι καταθέσεις της σε μετρητά σ’ ένα μόνο λογαριασμό –προσέξτε!- από τα μέσα του 2006 μέχρις τις αρχές του 2008 κατέθεσαν σε μετρητά 60.000.000 ευρώ! Τέλη του 2007 σε δύο δόσεις -στις 17 Δεκεμβρίου και 20 Δεκεμβρίου- έφθασαν να καταθέτουν 20.000.000 ευρώ! Μέσα σε τρεις μέρες το 2007 κατέθεσαν πέντε φορές τα χρήματα που είχαν συνολικά ως κέρδη μέσα σε ολόκληρο το 2005! 
      Και βέβαια, για την προκλητική και ύποπτη κατάθεση τόσων μεγάλων ποσών σε μετρητά στο ταμείο της τράπεζας, δεν έγινε καμμία αναφορά και κανένας έλεγχος από τις αρχές που εποπτεύει η Κυβέρνησή σας. 
      Είναι προφανές ότι υπήρξε οργανωμένος κεντρικός κυβερνητικός συντονισμός, γιατί στόχος ήταν το όργιο των αδιαφανών χαριστικών ανταλλαγών και οι υπεραξίες του «μαύρου χρήματος» που παρήχθησαν μέσα από τις υπερεκτιμήσεις και τις υποεκτιμήσεις. 
      Υπουργοί, Υφυπουργοί, η διορισμένη από την Κυβέρνησή σας με αυστηρά κομματικά κριτήρια και ελεγχόμενη από το σύνολο της πολιτικής ηγεσίας του Υπουργείου Οικονομικών διοίκηση της Κ.Ε.Δ., δικηγόροι, συμβολαιογράφοι, συγγενείς πρώην Υπουργών, δεν είδαν ότι η μονή δεν έχει νόμιμους τίτλους. Δεν άκουσαν ποτέ τίποτα για τη δίκη. Δεν προβληματίστηκαν από τη διαφορά των αντικειμενικών με τις πραγματικές αξίες. Δεν διάβασαν το νόμο που έλεγε ότι δεν αρκούν μόνο οι εκτιμήσεις του Σ.Ο.Ε.. Δεν έλεγξαν τα τοπογραφικά του ιδιώτη τοπογράφου. Δεν είδαν πουθενά δάση, παραλίες, αρχαιολογικούς χώρους. 
      Το κεντρικό κυβερνητικό σας σχέδιο περιείχε ενσυνείδητα αδιαφανείς και παράνομες διαδικασίες και ήταν αυτός ο λόγος που επιδιώχθηκε μεθοδευμένα η μη δημοσίευση των υπουργικών αποφάσεων των ανταλλαγών στα Φ.Ε.Κ.. Χωρίς κανένα νομικό έρεισμα και μ’ ένα γνωμοδοτικό σημείωμα, αγαπητοί συνάδελφοι, κατά παραγγελία του Υπουργού Αγροτικής Ανάπτυξης την ίδια μέρα –προσέξτε!- που υπέγραφε την υπουργική απόφαση, την ίδια μέρα ζητούσε γνωμοδοτικό σημείωμα για να μην δημοσιεύσει την απόφαση. 
      Τα καταθέτω στα Πρακτικά. 
      (Στο σημείο αυτό ο Βουλευτής κ. Μιχάλης Καρχιμάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  
      Και όχι μόνο αυτό. Συντάχθηκε κατά τρόπο παραπλανητικό και αναφέρει ως νομικό έρεισμα για τη μη δημοσίευση της υπουργικής απόφασης μια απόφαση του Συμβουλίου της Επικρατείας, η οποία λέει άλλα πράγματα από αυτά που επικαλείται. 
      Με κάτι τέτοια, λοιπόν, τερτίπια οι εμπλεκόμενοι Υπουργοί σας όχι μόνο δεν δημοσίευσαν τις αποφάσεις στα Φ.Ε.Κ. ούτε καν τις κοινοποίησαν στους ενδιαφερόμενους. Ούτε καν επισυνάφθηκαν στα συμβόλαια! Τις αποκρύψατε επιμελώς! Και αυτό αποδεικνύεται γιατί ακριβώς την ίδια περίοδο, στις 10 Ιουνίου 2004, υπάρχει απόφαση για διαχείριση ακινήτων από την Κ.Ε.Δ. και υπογραφή του κ. Δούκα και του κ. Κακλαμάνη που αποδεικνύεται ότι σκοπίμως μεθοδεύσατε τη μη δημοσίευση για να παραχωρήσετε και να ανταλλάξετε ακίνητα σε βάρος του δημοσίου. Σας το καταθέτω. 
      (Στο σημείο αυτό ο Βουλευτής κ. Μιχάλης Καρχιμάκης καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  
	ΑΠΟΣΤΟΛΟΣ ΚΑΚΛΑΜΑΝΗΣ: Σβήστε το «Κακλαμάνης»!
	ΜΙΧΑΛΗΣ ΚΑΡΧΙΜΑΚΗΣ: Όχι Αποστόλης! Νικήτας Κακλαμάνης. Δούκας και Νικήτας Κακλαμάνης. 
	Και κανείς, μα κανείς σ’ όλη αυτήν τη διαδικασία δεν είδε –δήθεν- τις τεράστιες υπεραξίες! 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    	ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, παρακαλώ!
    	ΜΙΧΑΛΗΣ ΚΑΡΧΙΜΑΚΗΣ: Ολοκληρώνω, κυρία Πρόεδρε. Αφήστε με. Το κάνετε συνέχεια σε εμένα!
    	ΠΡΟΕΔΡΕΥΟΥΣΑ (Έλσα Παπαδημητρίου): Όχι, δεν σας αφήνω!
    	ΜΙΧΑΛΗΣ ΚΑΡΧΙΜΑΚΗΣ: Και εδώ μπαίνει ένα ερώτημα: Πού πήγαν τα λεφτά; Τι κάνει ο Πρωθυπουργός, για να αναγνωρίσει το λάθος του; Η ζημία του δημοσίου -είτε σας αρέσει είτε δεν σας αρέσει- αγγίζει το 1.000.000.000 ευρώ. Και τα κέρδη των εμπλεκομένων είναι ασύλληπτα. 
    Γιατί, λοιπόν, οι αρμόδιες εποπτευόμενες από εσάς αρχές δεν ανταποκρίθηκαν για συγκεκριμένες ενέργειες ελέγχου των τραπεζικών λογαριασμών, των δανειακών συμβάσεων, της διακίνησης επιταγών, των χρηματιστηριακών κωδικών; 
    Γιατί η Κυβέρνησή σας, που εποπτεύει το Σ.Δ.Ο.Ε., την επιτροπή για το μαύρο χρήμα, την Επιτροπή Κεφαλαιαγοράς αρνείται να προχωρήσει στην επίσπευση της έρευνας; 
    Είναι δυνατόν το Υπουργείο Οικονομικών, μέσω του Σ.Δ.Ο.Ε., να επιμένει να επιδεικνύει παρεμβατικότητα δύο ταχυτήτων, να επεμβαίνει στη Μονή Εμαούς και να κάνει φίλο και φτερό το λογιστήριο, ενώ για την υπόθεση του Βατοπεδίου να μην υπάρχει τέτοια επέμβαση;
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Καρχιμάκη, παρακαλώ ολοκληρώστε!
    	ΜΙΧΑΛΗΣ ΚΑΡΧΙΜΑΚΗΣ: 	Είναι χαρακτηριστικό –και τελειώνω- ότι ο ιχθυολόγος που έκανε τη μελέτη για την υπερεκτίμηση, ο κύριος ιχθυολόγος ανταμείφθηκε με τα αργύρια της προδοσίας. Προσέξτε συμβόλαιο της Μονής Βατοπεδίου με τον ιχθυολόγο που του παραχωρεί έναντι ευτελούς τιμήματος ακίνητο στη Χαλκιδική, για να κάνει μονάδα παραγωγής μυδιών. Και ένα μήνα μετά τις εκλογές του ’07 –για να δείτε το συντονισμό και το πώς στήσατε το σύστημα- τον εντάσσει το Υπουργείο Αγροτικής Ανάπτυξης σε νόμο αναπτυξιακό με 376.000 ευρώ επιδότηση. Αυτός είναι ο κύριος ιχθυολόγος που χρησιμοποιήσατε, που χρησιμοποίησε η μονή και το αποδεχθήκατε! Δυστυχώς! 
    (Θόρυβος – διαμαρτυρίες από την πτέρυγα της Νέας Δημοκρατίας)
    	ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε Καρχιμάκη! Η στάση σας συνιστά περιφρόνηση στους συνάδελφους σας. 
    	ΜΙΧΑΛΗΣ ΚΑΡΧΙΜΑΚΗΣ: Οι συνεχιζόμενες πρακτικές συγκάλυψης και ατιμωρησίας αποτελούν ένα σκάνδαλο μέσα στο σκάνδαλο. 
      Το ΠΑ.ΣΟ.Κ. έχει χρέος απέναντι στον ελληνικό λαό να ζητήσει την περαιτέρω διερεύνηση του μεγάλου αυτού σκανδάλου μέσα από τη σύσταση προκαταρκτικής επιτροπής. Και βεβαίως, πρέπει να συνεχίσουμε, γιατί ακριβώς δεν διερευνήθηκαν όλες οι πτυχές. Δεν δεχθήκατε μάρτυρες…
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε συνάδελφε, τελεία και παύλα! 
      ΜΙΧΑΛΗΣ ΚΑΡΧΙΜΑΚΗΣ: Δεν δεχθήκατε μάρτυρες, οι οποίοι θα αποκάλυπταν, πραγματικά, πού διοχετεύτηκε το χρήμα, ποιοι πήραν τα λεφτά. Αυτό κάνατε, δυστυχώς, και θέλετε να οδηγήσετε όλη αυτήν την κατάσταση στη συγκάλυψη. 
      (Στο σημείο αυτό ο Βουλευτής κ. Μιχάλης Καρχιμάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Μπούγα, έχετε το λόγο. 
      ΙΩΑΝΝΗΣ ΜΠΟΥΓΑΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, με το συζητούμενο σήμερα πόρισμα η Νέα Δημοκρατία παρέμεινε πιστή στη δέσμευσή της για την ενδελεχή εξέταση της υπόθεσης του Βατοπεδίου, διερεύνηση η οποία ξεκίνησε με δική της –υπενθυμίζω- πρωτοβουλία, συνεχίζεται και θα συνεχιστεί από τη δικαιοσύνη και τις κατά νόμο αρμόδιες αρχές, ώστε να διευκρινιστεί κάθε λεπτομέρεια και να καταλογιστούν οι ευθύνες όπου ανήκουν. 
      Αυτή και μόνο η πρωτοβουλία, κυρίες και κύριοι συνάδελφοι, καταδεικνύει τη διαφορετική αντίληψη μεταξύ Νέας Δημοκρατίας και ΠΑ.ΣΟ.Κ. σε θέματα διαφάνειας. Και επειδή εδώ θέλετε να θυμάστε, είμαι υποχρεωμένος, κύριοι συνάδελφοι του ΠΑ.ΣΟ.Κ., να σας θυμίσω ότι κατά την κοινοβουλευτική περίοδο 2000-2004 εστάλησαν επανειλημμένως από τις αρμόδιες δικαστικές αρχές στη Βουλή δικογραφίες όχι απλώς προς γνώση του Σώματος, όπως στην υπόθεση Βατοπεδίου, αλλά κατ’ εφαρμογή του άρθρου 86 του Συντάγματος και του νόμου «περί ευθύνης Υπουργών», δηλαδή για να ληφθεί απόφαση και να κινηθεί σε βάρος των εμπλεκόμενων Υπουργών και Υφυπουργών η ποινική διαδικασία. 
      Θυμίζω τις υποθέσεις: Υπόθεση προμήθειας συστημάτων ασφάλειας Ολυμπιακών Αγώνων. Υπόθεση χειραγώγησης μετοχών από τη Δ.Ε.Κ.Α. Υπόθεση παράνομων ελληνοποιήσεων του 2001. 
      (Στο σημείο αυτό την Προεδρική Έδρα  καταλαμβάνει ο  ΣΤ΄ Αντιπρόεδρος της Βουλής κ.  ΙΩΑΝΝΗΣ ΔΡΑΓΑΣΑΚΗΣ)
      Η τότε κυβερνητική πλειοψηφία του ΠΑ.ΣΟ.Κ. όμως, όχι απλώς αγνόησε τις εισαγγελικές παραγγελίες και δεν προέβη, όπως όφειλε να κάνει, σε σύσταση προανακριτικής επιτροπής, αλλά ακόμη αρνήθηκε και αυτήν τη σύσταση εξεταστικής των πραγμάτων επιτροπής, διότι και τότε κυριαρχούσε μεταξύ των μελών της κυβέρνησης του ΠΑ.ΣΟ.Κ. η επιλογή της συγκάλυψης, η επιλογή της αποσιώπησης, προ του κινδύνου της ανάδειξης ενδεχόμενων πολιτικών και ποινικών ευθυνών προσώπων που ήταν τότε στις κυβερνήσεις του.
      Η ίδια λογική που χαρακτήριζε τότε, κυρίες και κύριοι συνάδελφοι, το ΠΑ.ΣΟ.Κ. ως Κυβέρνηση, εξακολουθεί να το διακατέχει και σήμερα ως αντιπολίτευση. Η ίδια απόσταση που χώριζε τότε τη Νέα Δημοκρατία  από το ΠΑ.ΣΟ.Κ. σε θέματα διαφάνειας, εξακολουθεί να το χωρίζει και σήμερα. 
      Τι προέκυψε, κυρίες και κύριοι συνάδελφοι, πέραν πάσης αμφιβολίας, από την εξαντλητική διαδικασία ενώπιον της Εξεταστικής Επιτροπής; Κατεφάνη ότι η υπόθεση του Βατοπεδίου είχε όχι απλώς δρομολογηθεί, αλλά σε μεγάλο βαθμό συντελεστεί επί ημερών κυβερνήσεων ΠΑ.ΣΟ.Κ., με την επίσημη παράδοση από το Δημόσιο προς τη Μονή, της λίμνης και των παραλίμνιων εκτάσεων ήδη από το έτος 2003 και αυτό με έμφαση το τονίζω. Η αναγνώριση –αναγνώριση άνευ μάχης- εκ μέρους του Δημοσίου της κυριότητας της μονής επί των εκτάσεων αυτών, αποτέλεσε και τη βάση, αποτέλεσε το νομικό και πολιτικό υπόβαθρο των ανταλλαγών των ακινήτων που ακολούθησαν.
      Εάν οι δικές σας κυβερνήσεις, κυρίες και κύριοι συνάδελφοι του ΠΑ.ΣΟ.Κ., δεν είχαν παραδώσει άνευ όρων τη Βιστωνίδα στη Μονή Βατοπεδίου, δεν θα είχε παραστεί στη συνέχεια η ανάγκη να γίνουν οι ανταλλαγές, οι οποίες ακριβώς έγιναν για να αποχωρήσει η μονή από τη Βιστωνίδα και να θεραπευθεί το μεγάλο κοινωνικό πρόβλημα, το οποίο εσείς δημιουργήσατε, διότι οι κατέχοντες τα ακίνητα στην περιοχή από παραχωρήσεις από το δημόσιο, είδαν ξαφνικά τους μοναχούς να μετράνε τα ακίνητά τους. 
      Και ενώ αυτά προέκυψαν αδιαμφισβήτητα από τη διαδικασία ενώπιον της εξεταστικής επιτροπής, ενώ η Νέα Δημοκρατία  προσδιόρισε με ευθύτητα την πολιτική ευθύνη των δικών της κυβερνητικών στελεχών για το χειρισμό της υπόθεσης και στο μέτρο που της αναλογούσε, στο υψηλότερο δυνατό επίπεδο, το ΠΑ.ΣΟ.Κ. κινούμενο και σήμερα στην ίδια λογική της συγκάλυψης που εφάρμοζε ως κυβέρνηση, αρνείται και αρνείται πεισματικά να αναγνωρίσει κάθε δική του ευθύνη για την υπόθεση του Βατοπεδίου.
      Δεν ήσαν οι Υπουργοί του ΠΑ.ΣΟ.Κ., κυρίες και κύριοι συνάδελφοι, που αποδέχτηκαν από το 1999 έως το 2003, τις τρεις γνωμοδοτήσεις του Γνωμοδοτικού Συμβουλίου Δημοσίων Κτημάτων, οι οποίες –προσέξτε- με πανομοιότυπο σκεπτικό αναγνώρισαν τη Μονή Βατοπεδίου ως κυρία της λίμνης και των παραλίμνιων εκτάσεων της Βιστωνίδας; 
      Υπουργός του ΠΑ.ΣΟ.Κ. ήταν, κυρίες και κύριοι συνάδελφοι, που παρέδωσε τις εκτάσεις αυτές στη μονή, διά των πρωτοκόλλων παράδοσης και παραλαβής του 2002 και του 2003. Και μάλιστα –προσέξτε το αυτό- τροποποίησε κατά την επιδικία, όσο ακόμα ήταν σε εκκρεμοδικία η αγωγή, το νομοθετικό πλαίσιο που μέχρι τότε απαγόρευε ανταλλαγές διεκδικούμενων από το Δημόσιο κτημάτων. 
      Όλα αυτά σημαίνουν ότι προετοιμάζατε εσείς τις ανταλλαγές.  Αυτούς τους Υπουργούς του ΠΑ.ΣΟ.Κ. και αυτές τις ευθύνες  σήμερα κάλυψε ο Αρχηγός σας.
      Η κυβέρνηση του ΠΑ.ΣΟ.Κ. δεν ήταν που άφησε να εκπνεύσει στις 30.8.1999 το καθεστώς προστασίας του υγροβιότοπου της Βιστωνίδας με την οριστική λήξη ισχύος υπουργικής απόφασης του 1996, ανοίγοντας, μ’ αυτό το δρόμο, τη δυνατότητα οικοδομικής εκμετάλλευσης της παραχωρούμενης προς τη μονή έκτασης; 
      Ήταν Υπουργός του ΠΑ.ΣΟ.Κ., κυρίες και κύριοι συνάδελφοι, που διαρκούσης της εκκρεμοδικίας της αγωγής, όχι μόνο υπέγραψε τον Ιούνιο του 2003 την παραίτηση του Δημοσίου και αναγνώρισε τη μονή ως κυρία της λίμνης, αλλά προχώρησε τον ίδιο μήνα στη σύνταξη του πρωτοκόλλου παράδοσης και παραλαβής, ναρκοθετώντας εν γνώσει του μ’ αυτόν τον τρόπο την υπεράσπιση των εννόμων συμφερόντων και δικαιωμάτων του Δημοσίου. Και αυτήν την ενέργεια κάλυψε σήμερα ο Αρχηγός της Αξιωματικής Αντιπολίτευσης.
      Αυτές οι ενέργειες, κυρίες και κύριοι συνάδελφοι, του ΠΑ.ΣΟ.Κ. έκαναν τον πληρεξούσιο δικηγόρο του δημοσίου και πάρεδρο του Νομικού Συμβουλίου του Κράτους να μιλήσει στην εξεταστική επιτροπή σχετικά με τη δίκη, για «χαμένη δίκη» -είναι λόγια δικά του- και «προκεχωρημένο φυλάκιο του δημοσίου συμφέροντος», -που κλήθηκε να υπερασπίσει- «το οποίο όμως είχε ήδη παραδοθεί, είχαν αποχωρήσει οι στρατιώτες, οι αξιωματικοί και είχε γίνει και το πρωτόκολλο παράδοσης του φυλακίου».   
Αυτά είναι λόγια του κ. Χειμώνα επί λέξει. 
     Και τα είπα αυτά, κυρίες και κύριοι συνάδελφοι του ΠΑ.ΣΟ.Κ., διότι οι Υπουργοί της δικής σας κυβέρνησης -που εσείς σήμερα αρνείστε να αναγνωρίσετε οποιαδήποτε ευθύνη σας και κάλυψε ο Αρχηγός σας- με αποφάσεις τους είχαν φροντίσει και είχαν απεκδύσει το δημόσιο από τα ιδιοκτησιακά δικαιώματα επί της λίμνης και των παραλίμνιων εκτάσεων. 
     Και δεν αποτελεί, για να παύσει και αυτή η σύγχυση, έμπρακτη πολιτική «μετάνοια» η παράκληση του τότε Υφυπουργού Οικονομικών προς το Γνωμοδοτικό Συμβούλιο για επανεξέταση της υπόθεσης. Η ενέργεια αυτή, υπενθυμίζω, έγινε με πολύ μεγάλη καθυστέρηση παραμονές των εκλογών και εντελώς προσχηματικά. Εάν υπήρχε, πράγματι, πρόθεση ανακλήσεως των υπουργικών αποφάσεων, με τις οποίες παραδόθηκε η λίμνη στη μονή, αντί της παράκλησης προς επανεξέταση, που δεν οδήγησε πουθενά, θα είχε επιλεγεί η οδός της ρητής ανακλήσεως, σύμφωνα με τα όσα γενικώς ισχύουν για την ανάκληση διοικητικών πράξεων, όπως έπραξε πρόσφατα η Κυβέρνηση της Νέας Δημοκρατίας. 
     Ή μήπως δεν μπορούσατε να κάνετε τότε, κυρίες και κύριοι συνάδελφοι του ΠΑ.ΣΟ.Κ., αυτό που οψίμως εσείς οι ίδιοι εισηγηθήκατε με την πρόταση νόμου που πρόσφατα φέρατε στη Βουλή και καταθέσατε; Με αυτή θεωρήσατε εκείνες τις αποφάσεις παράνομες, αυτές που σήμερα καλύπτετε και κάλυψε ο Αρχηγός σας. Και ως παράνομες ζητήσατε να καταργηθούν. Αυτά γιατί τα ξεχνάτε σήμερα; Και αν ισχυρίζεστε ότι οι δικοί σας Υπουργοί έπραξαν όπως έπραξαν κατόπιν γνωμοδοτήσεων των αρμοδίων προς τούτο οργάνων, γιατί αγνοείτε αυτόν τον ισχυρισμό όταν τον επικαλούνται οι Υπουργοί της Νέας Δημοκρατίας; Ή  μήπως οι υπουργικές αποφάσεις για τις οποίες τους εγκαλείτε, δεν είχαν εκδοθεί κατόπιν γνωμοδοτήσεων των αρμοδίων οργάνων, όπως του Νομικού Συμβουλίου του Κράτους; 
     Κυρίες και κύριοι συνάδελφοι, δεν προέκυψε αυτό που τόσο πομπωδώς λέγατε, κεντρικός πολιτικός σχεδιασμός. Κανένας δεν αναφέρθηκε σ’ αυτό. Και ενώ από τη μια μεριά εσείς κρύβεστε πίσω από την ποινικού χαρακτήρα παραγραφή τυχόν αδικημάτων δικών σας Υπουργών για να αποσιωπήσετε –μάταια- την απαράγραπτη πολιτική σας ευθύνη, επισείετε, από την άλλη πλευρά, την πρόταση προανακριτικής επιτροπής για τα μέλη της παρούσας Κυβέρνησης, παρ’ ότι γνωρίζετε καλώς πως από τις δεκατρείς χιλιάδες σελίδες των πρακτικών, δεν προέκυψαν ενδείξεις ποινικής ευθύνης. 
     Και για να εξηγούμαστε, οι αποφάσεις των Υπουργών ήταν καθ’ όλα σύννομες. Οι πράξεις, όμως, ενδεχομένως, των αρμοδίων προς υλοποίηση τους δημοσίων λειτουργών και οργάνων που ακολούθησαν, οι οποίες είχαν ως αποτέλεσμα τη βλάβη των συμφερόντων του δημοσίου, πρέπει να ελεγχθούν και θα ελεγχθούν. Αυτό, όμως, δεν είναι αρμοδιότητα της Βουλής είναι αρμοδιότητα και ευθύνη της δικαιοσύνης. 
     Κυρίες και κύριοι συνάδελφοι, τελειώνοντας πρέπει να πω ότι η στάση και η συμπεριφορά των συναδέλφων της Αξιωματικής Αντιπολίτευσης δεν ήταν αυτή που έπρεπε να είναι. Δεν κατορθώσατε να φανείτε αντάξιοι της κοινής πρόκλησης για διαφύλαξη της διαφάνειας του δημόσιου βίου. Αλλά αποδειχτήκατε εγκλωβισμένοι απολογητές και αμετανόητοι κληρονόμοι του χειρότερου κυβερνητικού σας παρελθόντος. 
     Και για να καταλήγουμε, διαπιστώθηκαν από την εξεταστική επιτροπή μια σειρά θλιβερών παθογενειών στη Δημόσια Διοίκηση οι οποίες δημιούργησαν βαθιά ρήγματα και απαιτείται να θεραπευτούν. 
     Η Νέα Δημοκρατία είναι αποφασισμένη να αναλάβει διοικητικής φύσεως μέτρα, αλλά και θεσμικές πρωτοβουλίες για  να μην ξανασυμβούν τέτοιες υποθέσεις, οι οποίες δημιουργούν βλάβη στο δημόσιο και αμαυρώνουν την εικόνα για την ελληνική πολιτική ζωή. 
     Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
     Η κ. Τζάκρη έχει το λόγο για οκτώ λεπτά. Γνωρίζετε ότι ο κατάλογος είναι μακρύς και παράκληση να είμαστε μέσα στο χρόνο για να μιλήσουν όσο το δυνατόν περισσότεροι συνάδελφοι. 
     ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, το σκάνδαλο της Μονής Βατοπεδίου είναι σκάνδαλο αποκλειστικά της Κυβέρνησης της Νέας  Δημοκρατίας. Είναι ένα πρωτοφανές, τεράστιο και αδιανόητο για τα ελληνικά μεγέθη πολιτικό και οικονομικό σκάνδαλο που ταλανίζει από καιρό τη χώρα μας. Ο ελληνικός λαός, όμως, γνωρίζετε καλά αγανακτεί και απογοητεύεται. Η Ελλάδα διασύρεται στον υπόλοιπο κόσμο και συνεχώς ανεβαίνει στην κλίμακα των πιο διεφθαρμένων χωρών παγκοσμίως. Η διαφθορά όμως είναι εχθρός της δημοκρατίας, της ανάπτυξης και της προόδου. 
     Όταν οι άλλες ευρωπαϊκές χώρες φροντίζουν να βγουν από την οικονομική κρίση ή ακόμη καλύτερα φροντίζουν να προλάβουν τα χειρότερα, η δική σας Κυβέρνηση έρχεται αντιμέτωπη με σκάνδαλα και γεγονότα που παραλύουν τον κρατικό μηχανισμό και το δημόσιο βίο και αναβάλλουν οποιαδήποτε δράση και πρωτοβουλία θα μπορούσε να βοηθήσει τη χώρα μας. 
        	Κυρίες και κύριοι συνάδελφοι, ο ελληνικός λαός είναι εξοργισμένος για τις Υπουργικές αποφάσεις με τις οποίες δάση αποχαρακτηρίζονται, παραβιάζοντας ακόμη και το Σύνταγμα, για να καταλήξουν στην ιδιοκτησία της Μονής Βατοπεδίου. Οι οποίες εκτάσεις μετά τον αποχαρακτηρισμό γίνονται «φιλέτα» άρτια και οικοδομήσιμα πολλών εκατομμυρίων ευρώ. Ο ελληνικός λαός είναι εξοργισμένος: για τις αποφάσεις Υπουργών με τις οποίες ανατρέπονται προηγούμενες αποφάσεις των προκατόχων τους και αγνοούνται ήδη δρομολογημένες εργασίες, όπως αυτές για τη μετεγκατάσταση του Υπουργείου Απασχόλησης στο ολυμπιακό ακίνητο στους Θρακομακεδώνες. Για τους υπαλλήλους Υπουργείων που δέχονται ψυχολογική πίεση από τους προϊσταμένους τους Υπουργούς και Υφυπουργούς, για να συντάξουν αποφάσεις με τις οποίες δεν συμφωνούν, αφού γνωρίζουν τους νόμους και τις διατάξεις τους. Για τις ενέργειες των Υπουργών να παρακάμπτουν τις αρμόδιες υπηρεσίες, εκδίδοντας αποφάσεις από τα ίδια τα υπουργικά γραφεία χωρίς τη μεσολάβηση των αρμοδίων υπηρεσιών. Και όταν όλα αυτά που θέλουν να επιτύχουν πέραν των νομίμων διαδικασιών δεν τους βγαίνουν, να ζητούν οι ίδιοι οι Υπουργοί γνωμοδοτήσεις τέτοιες που να μπορούν να τους λύσουν τα χέρια με δήθεν νομότυπο τρόπο. Γνωμοδοτήσεις, όπως αποδεικνύεται από τις καταθέσεις των μαρτύρων, πέρα για πέρα στοχευμένες ως προς την ουσία, αλλά και παράνομες ως προς το τυπικό τους μέρος. Παράλληλα δε, να αποκαλύπτεται ότι τεράστια χρηματικά ποσά καθ’ όλη τη διάρκεια των ανταλλαγών αλλάζουν χέρια για να καταλήξουν μέσω off shore εταιρειών στη Μονή Βατοπεδίου ή όπου αλλού, την πορεία των οποίων όμως δεν μπορέσαμε να εξακριβώσουμε απόλυτα, αφού δεν κατέστη δυνατόν με τις μεθοδεύσεις των υπευθύνων να έχουμε το άνοιγμα των λογαριασμών όλων των εμπλεκομένων στο σκάνδαλο φυσικών και νομικών προσώπων. Ελπίζουμε όμως ότι αυτό θα το πράξει η δικαιοσύνη. 
        Αγαπητοί συνάδελφοι, το σκάνδαλο της Μονής Βατοπεδίου περικλείει πολλά επί μέρους σκάνδαλα. Είναι ένα πολύπλοκο σκάνδαλο, ένα σκάνδαλο για το οποίο ο ίδιος ο Πρωθυπουργός της χώρας φέρει ευθύνη, διότι σύμφωνα με το Σύνταγμα είναι αρμόδιος να κατευθύνει τις ενέργειες των Υπουργών του και είναι επίσης αρμόδιος για την εφαρμογή και τη χάραξη της κυβερνητικής πολιτικής. Όταν, λοιπόν, εννέα Υπουργοί της Κυβέρνησής του φέρουν πολιτικές ευθύνες, ορισμένοι δε εκ των οποίων και σοβαρότατες ποινικές ευθύνες, είναι αυτονόητο ότι και ο ίδιος ο Πρωθυπουργός της χώρας φέρει ευθύνη. Αυτή μάλιστα την αυτονόητη ευθύνη του, αποδέχθηκε και ο ίδιος σήμερα, μιλώντας στην Κοινοβουλευτική σας Ομάδα. 
        Όμως, κυρίες και κύριοι συνάδελφοι, της Νέας Δημοκρατίας, αποδοχή πολιτικής ευθύνης σημαίνει παραιτήσεις των υπευθύνων Υπουργών. Και εμείς, δεν είδαμε καμμία παραίτηση από κανέναν Υπουργό σας. Ίσα-ίσα, δεν ήρθαν σήμερα εδώ να απαντήσουν σ’ όσα τους καταμαρτυρούν, σ’ όσα τους καταλογίζουν οι πορισματικές θέσεις όλων των κομμάτων της Αντιπολίτευσης, απαξιώνοντας τη σημερινή διαδικασία, προφανώς γιατί έλαβαν διαφορετική άνωθεν εντολή. 
        Θέλετε όμως να ξέρετε ποια ήταν η κατάσταση που κρατούσε πριν από το Μάρτιο του 2004; Πριν από το Μάρτιο του 2004 –ο Υπουργός Δικαιοσύνης αυτήν τη στιγμή δεν βρίσκεται στην Αίθουσα- η μονή δεν διέθετε νόμιμους τίτλους κυριότητας. Γιατί, αν διέθετε νόμιμους τίτλους κυριότητας, δεν θα προσέφευγε στο Πολυμελές Πρωτοδικείο Ροδόπης, ασκώντας αναγνωριστικής κυριότητας αγωγή, την οποία άσκησε ακριβώς γι’ αυτόν το λόγο, για την αναγνώριση της κυριότητάς της επί των παραλιμνίων εκτάσεων. Η οποία αγωγή το Μάρτιο του 2004 είχε ήδη συζητηθεί και ήδη αναμενόταν καιρό κιόλας απόφαση επί της αγωγής αυτής. 
        Κατά τον ίδιο χρόνο εκκρεμεί απόφαση του Γνωμοδοτικού Συμβουλίου επί της αναπομπής Φωτιάδη προς επανεξέταση του ιδιοκτησιακού καθεστώτος της λίμνης Βιστωνίδας και των παραλιμνίων περιοχών, εν όψει των νέων, πραγματικών και νομικών ισχυρισμών που κατέθεσαν οι φορείς της Ξάνθης. Στο στάδιο αυτό, τον πρώην Υπουργό, τον κ. Φωτιάδη, θα τον βάρυναν βαρύτατες ευθύνες, αν αφότου περιήλθαν σε γνώση του τα επιπρόσθετα νέα στοιχεία, δεν προέβαινε σε αναπομπή των αποφάσεων του Γνωμοδοτικού Συμβουλίου και εάν δεν είχε δώσει σαφή και ρητή εντολή για την απόρριψη της αγωγής της μονής και μάλιστα για την προβολή ένστασης ιδίας κυριότητας.
        Αυτή δυστυχώς, κύριε συνάδελφε, κύριε Δένδια, είναι η νόμιμη διαδικασία για να ανακληθούν αποφάσεις του Γνωμοδοτικού Συμβουλίου με πρόκληση δηλαδή απόφασης από το ίδιο το γνωμοδοτούν όργανο. 
        Τι ακριβώς όμως συνέβη μετά το Μάρτιο του 2004; Πότε ακριβώς άρχισε το κράτος, η Κυβέρνηση να χαρίζει ακίνητα τεράστιας οικονομικής αξίας στη Μονή Βατοπεδίου; 
        Κυρίες και κύριοι συνάδελφοι, η παραβίαση της νομοθεσίας από την Κυβέρνηση έγινε τόσο απλά, ωμά και φανερά που καταδεικνύει το μεγάλο θράσος των ανθρώπων αυτών που πίστεψαν ότι δεν μπορεί να τους αγγίξει κανείς και δεν πρόκειται να λογοδοτήσουν πουθενά και σε κανέναν. Αποδείχτηκε ότι επτά ολόκληρους μήνες μετά την αναπομπή Φωτιάδη και μετά την διάσκεψη του δικαστηρίου, η οποία είχε γίνει στις 20 Απριλίου, ενεργοποιείται από τον αρμόδιο Υφυπουργό το Γνωμοδοτικό Συμβούλιο και αποφαίνεται υπέρ της μη προβολής δικαιωμάτων του ελληνικού δημοσίου επί των νησίδων της λίμνης Βιστωνίδας, των οχθών αυτής και γενικά ολόκληρης  της λίμνης.
      Αυτό συμβαίνει, ενώ ήδη έχει διαρρεύσει από την πρόεδρο του δικαστηρίου στον κ. Εφραίμ η πληροφορία για το αποτέλεσμα της διάσκεψης και το υπέρ του δημοσίου αποτέλεσμα της δίκης, όπως κατέθεσε, τόσο ο μοναχός Ευδόκιμος στην εξεταστική επιτροπή, όσο και η ίδια η Πρόεδρος κ. Ψάλτη ακόμα και στην κατάθεσή της στον πταισματοδίκη. Και ο ίδιος ο ηγούμενος κινητοποιεί στη συνέχεια τον μηχανισμό της Κυβέρνησης για τη μη δημοσίευση της απόφασης. Η κατάργηση της δίκης έχει κεντρικό σχεδιασμό. Λίγες μέρες μετά τη Διάσκεψη ο αρμόδιος Υπουργός κάνει αποδεκτή την παραπάνω γνωμοδότηση του Γνωμοδοτικού Συμβουλίου, με την οποία ενταφιάζεται στην πράξη η αναπομπή Φωτιάδη. Ευθύς αμέσως εκδίδεται, κατόπιν αιτήματος της μονής, η γνωμοδότηση του Νομικού Συμβουλίου του Κράτους για δυνατότητα υποβολής κοινής δήλωσης για μη έκδοση απόφασης, παρά τη μειοψηφία για άκυρη και παράνομη ενέργεια. 
      Στην εισήγησή του ο εισηγητής κ. Καποτάς αναφέρεται ρητά ότι η παρεχόμενη συναίνεση του δημοσίου δεν ενέχει αναγνώριση οποιουδήποτε δικαιώματος της μονής. Αμέσως ο Υφυπουργός Οικονομικών κάνει αποδεκτή την παραπάνω γνωμοδότηση και δίνει εντολή να υποβληθεί κοινή δήλωση για παραίτηση του δημοσίου από την έκδοση απόφασης, δηλαδή από μια ήδη κερδισμένη δίκη. Τόσο η εσπευσμένη αποστολή, όσο και οι οδηγίες για άμεση σύνταξη και υποβολή της κοινής δήλωσης περί παραιτήσεως από την έκδοση απόφασης, εντάσσονται στο πλαίσιο του συνολικού κεντρικά κατευθυνόμενου και συντονισμένου σχεδίου, δεδομένου ότι λογικά και πολιτικά  ο κ. Δούκας δεν θα μπορούσε να πάρει από μόνος του μια τόσο σοβαρή απόφαση. Η Κυβέρνηση θα ξεπεράσει το νέο σκόπελο, που δημιουργείται, με το νέο εμπνευσμένο σχέδιο ανταλλαγής της λίμνης με άλλες εκτάσεις–φιλέτα του ελληνικού δημοσίου. Για το σκοπό αυτό θα επιστρατευτεί το Υπουργείο Αγροτικής Ανάπτυξης και ο έχων κομβικό ρόλο σ’ αυτό Υφυπουργός κ. Κοντός, αλλά και ο νέος Υπουργός κ. Μπασιάκος, μετά την απομάκρυνση του κ. Τσιτουρίδη. 
      Ο κ. Μπασιάκος, προκειμένου  να ικανοποιήσει τον κ. Ρουσόπουλο που, όπως κατέθεσε ο ίδιος, του τηλεφώνησε και είχε προσωπικό ενδιαφέρον για την υπόθεση -ενώ η παραπάνω εισήγηση του Νομικού Συμβουλίου του Κράτους αναφέρει ότι με την κοινή περί μη εκδόσεως αποφάσεως δήλωση δεν απεμπολούνται τα δικαιώματα του δημοσίου- ζητά τις γνωμοδοτήσεις που χρειάζεται, για να ανταλλάξει ακίνητα του δημοσίου με τη λίμνη Βιστωνίδα και τις παραλίμνιες εκτάσεις. Οι ζητούμενες γνωμοδοτήσεις εκδίδονται, γίνονται αποδεκτές και εκδίδεται, τόσο ατομική απόφαση του κ. Μπασιάκου, όσο και κοινή υπουργική απόφαση του ιδίου και του κ. Δούκα για τις ανταλλαγές. Αρχίζει έτσι το όργιο των ανταλλαγών, μέσω των οποίων επιτελείται η λεηλασία της δημόσιας γης και η διακίνηση του μαύρου χρήματος. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κυρία συνάδελφε. 
      ΘΕΟΔΩΡΑ ΤΖΑΚΡΗ: Οι Υπουργοί υποδεικνύουν τις προς ανταλλαγή εκτάσεις. Αντί για χωράφια όμως, αναζητούνται οικόπεδα-φιλέτα παραθαλάσσια. Συντελείται ένα όργιο παρανομιών με την υπερτίμηση της λιμνοθάλασσας και των χωραφιών και αντίστοιχα με την υποεκτίμηση των προς ανταλλαγή φιλέτων, με αποτέλεσμα την τεράστια ζημία του δημοσίου πολύ πάνω από το 1.000.000.000 ευρώ. Έτσι, δημόσια γη, μια από τις μεγαλύτερες λιμνοθάλασσες της χώρας, η Βιστωνίδα και εκτάσεις που έχουν παραχωρηθεί σε ακτήμονες από τη δεκαετία του ’50 ανταλλάσσονται με τα καλύτερα οικόπεδα του δημοσίου, εντός των οποίων βρίσκονται αρχαιολογικοί τόποι και δάση, αφού πρώτα χαρακτηρίζονται με γνωμοδοτήσεις κατά παραγγελία «δασικές εκτάσεις», στη συνέχεια υποπίπτουν σε «κληροτεμάχια» και στο τέλος βαφτίζονται «άρτιες και οικοδομήσιμες εκτάσεις» στα συμβόλαια της κ. Πελέκη…. 
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κυρία συνάδελφε. 
      ΘΕΟΔΩΡΑ ΤΖΑΚΡΗ: …για να καταλήξουν έτσι σε «ημέτερους», κολλητούς της Νέας Δημοκρατίας και του Εφραίμ, επιχειρηματίες με παράνομες διαδικασίες. 
      Όμως, όλα αυτά τα ακίνητα του δημοσίου, τα οποία βρίσκονται, είτε στην Ουρανούπολη, είτε στον Άγιο Αθανάσιο στην Πέλλα, είτε στο Πανόραμα, είτε στη Θεσσαλονίκη, είτε αλλού, αποτελούν περιουσία του ελληνικού λαού, ανήκουν στους Έλληνες πολίτες και εκεί πρέπει να επιστρέψουν. Η Κυβέρνηση, όμως, αρνείται να το κάνει μέχρι σήμερα. 
      ΠΡΟΕΔΡΕΥΩΝ (Ιωάννης Δραγασάκης): Παρακαλώ ολοκληρώστε. 
      ΘΕΟΔΩΡΑ ΤΖΑΚΡΗ: Ολοκληρώνω, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης): Ναι, αλλά βλέπετε ότι υπάρχει πρόβλημα χρόνου. Τι να κάνει το Προεδρείο; 
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, το ΠΑ.ΣΟ.Κ. αισθάνεται δικαιωμένο για την κατάθεση πρότασης για σύσταση προανακριτικής επιτροπής. Τα στοιχεία που υπάρχουν στην αρχική μας πρόταση, όχι μόνο επιβεβαιώθηκαν, αλλά και ενισχύθηκαν. Από τα γεγονότα διαπιστώνεται τεράστια ζημία του ελληνικού δημοσίου. 
      Επειδή θεωρούμε ότι εκτός από πολιτικές ευθύνες προκύπτουν και υφίστανται ισχυρές ενδείξεις ποινικής εμπλοκής πολιτικών, αναγκαία είναι η περαιτέρω διερεύνηση της υπόθεσης με τη σύσταση ειδικής κοινοβουλευτικής επιτροπής που να διενεργήσει προκαταρκτική εξέταση για τη διεύρυνση ποινικών ευθυνών πολιτικών προσώπων που αναφέρονται στην πρότασή μας. 
      Κυρίες και κύριοι συνάδελφοι, η ευθύνη της συγκάλυψης…
      ΠΡΟΕΔΡΕΥΩΝ (Ιωάννης Δραγασάκης): Κυρία συνάδελφε, τελείωσε ο χρόνος σας. 
      ΘΕΟΔΩΡΑ ΤΖΑΚΡΗ: …κατ’ αρχάς βαρύνει την πλειοψηφία, βαρύνει την Κυβέρνηση της Νέας Δημοκρατίας. Εμείς κάναμε το καθήκον μας. Η προάσπιση της τιμής της πολιτικής ζωής της χώρας εξαρτάται τώρα από τη Νέα Δημοκρατία που έχει την Πλειοψηφία της Βουλής. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Ιωάννης Δραγασάκης): Ενημερώνω το Σώμα ότι από δω και πέρα ο χρόνος ομιλίας είναι πέντε λεπτά. Έτσι αποφασίστηκε.
	ΙΟΡΔΑΝΗΣ ΤΖΑΜΤΖΗΣ: Με ανοχή επτά λεπτά.
	ΠΡΟΕΔΡΕΥΩΝ (Ιωάννης Δραγασάκης): Καμμία ανοχή διότι υπάρχει κατάλογος…
	ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, μέχρι τώρα ήταν επτά.
	ΠΡΟΕΔΡΕΥΩΝ (Ιωάννης Δραγασάκης): Γιατί διαμαρτύρεστε, κύριε συνάδελφε; Γιατί φωνάζετε στο Προεδρείο; Υπάρχει απόφαση.
	ΙΟΡΔΑΝΗΣ ΤΖΑΜΤΖΗΣ: Δεν φωνάζω στο Προεδρείο. Μέχρι τώρα οι συνάδελφοι είχαν δύο λεπτά επιπλέον.
	ΠΡΟΕΔΡΕΥΩΝ (Ιωάννης Δραγασάκης): Ωραία, να υπάρξει απόφαση να μιλάτε από επτά λεπτά και όχι από πέντε, αλλά όχι να λέμε πέντε και μετά να εγκαλείτε το Προεδρείο.
	Ο κ. Τζαβάρας έχει το λόγο.
	ΚΩΝΣΤΑΝΤΙΝΟΣ ΤΖΑΒΑΡΑΣ: Ευχαριστώ, κύριε Πρόεδρε.
	Κύριοι συνάδελφοι, πράγματι, είναι αδιαμφισβήτητο γεγονός ότι οι είκοσι τρεις Βουλευτές που συμμετείχαμε στην εξεταστική επιτροπή αγωνιστήκαμε ο καθένας με τον τρόπο του, ο καθένας με το ύφος του, ο καθένας με την ατομική του προσπάθεια για να ρίξουμε φως σε μία υπόθεση που, πραγματικά, έμενε καλυμμένη κάτω από ένα πέπλο μυστηρίου για συγκεκριμένους λόγους που δεν έχουν καμμία σχέση με το ελληνικό Κοινοβούλιο.
	Είναι γεγονός –και κανένας δεν μπορεί να έχει διαφορετική άποψη για το ζήτημα αυτό- ότι μετά από διακόσιες σαράντα επτά ώρες συνεδριάσεων, μετά από την καταγραφή σε δεκατρείς χιλιάδες σελίδες Πρακτικών μαρτυρικών καταθέσεων, δηλώσεων και ανακοινώσεων, φτάσαμε στο σημείο στην τελική φάση της επεξεργασίας και της αξιολόγησης των αποδεικτικών στοιχείων που συγκεντρώθηκαν το κάθε ένα από τα κόμματα που εκπροσωπήθηκαν σ’ αυτήν την εξεταστική επιτροπή να έχει μια διαφορετική προσέγγιση στα ίδια πραγματικά και αποδεδειγμένα περιστατικά.
	Βέβαια έγινε πολύς λόγος για το αν αυτό είναι ένα ζήτημα που έχει να κάνει με μία δυσλειτουργία της δημοκρατίας. Η προσωπική μου γνώμη είναι ότι αυτό είναι μία υγεία για τον κοινοβουλευτισμό ο οποίος στηρίζεται στη διαφωνία, αλλά σε μία διαφωνία που θα πρέπει να αναδεικνύει αρχές και αξίες, που θα πρέπει να στηρίζεται σε συγκεκριμένες και όχι σε πεπλανημένες απόψεις για το πώς πρέπει να λειτουργούν οι θεσμοί.
	Κάνω αυτήν την εισαγωγή γιατί, πραγματικά, λυπήθηκα όταν άκουσα τον Πρόεδρο της Αξιωματικής Αντιπολίτευσης απευθυνόμενο στα έδρανα των Βουλευτών της Συμπολίτευσης να λέει εάν υπάρχει διαφωνία με τα όσα υποστήριζε εκείνη τη στιγμή στην Εθνική Αντιπροσωπεία. Πράγματι έχουμε μία ριζική διαφωνία, αυτήν τη διαφωνία που λυπάμαι που δεν μπόρεσε να αντιληφθεί ο Πρόεδρος του ΠΑ.ΣΟ.Κ. γιατί φοβάμαι ότι δεν είχε το χρόνο έστω και να αναδιφήσει τα πορίσματα των δύο κομμάτων. Τότε θα έβλεπε ότι το πόρισμα της Νέας Δημοκρατίας έχει συνταχθεί με βάση μία εδραία επιχειρηματολογία που στηρίζεται στην αξιοποίηση των διδαγμάτων της κοινής πείρας, αλλά και με μία επιστημονική επεξεργασία –γιατί, πράγματι, υπάρχει περιθώριο για επιστημονική επεξεργασία στα νομικά, τουλάχιστον, ζητήματα- ενώ από την πλευρά του κόμματός του υπήρξε –θα το πω, κύριοι συνάδελφοι, παρ’ όλο που ξέρετε το σεβασμό που τρέφω για όλους εσάς που συνεργαστήκαμε κατά τη διάρκεια των σαράντα και πλέον ημερών- το ύφος ενός δημοσιογραφικού ρεπορτάζ. Ακόμα και οι λέξεις που χρησιμοποιείτε, ακόμα και οι ατάκες που καταγράφονται σε επίπεδο γραπτού λόγου είναι ανοίκειες και θα μου επιτρέψετε να απαριθμήσω μερικές.
      Φτάσατε στο σημείο –και αυτή είναι και η διαφορά μας- να προσπαθείτε ή τουλάχιστον να επιχειρείτε –επιτυχώς μάλιστα- να αποκρύψετε τις πολύ μεγάλες πολιτικές ευθύνες που έχει γι’ αυτήν τη συγκεκριμένη υπόθεση ο Υπουργός Φωτιάδης. Πράγματι αυτό δείχνει και τη μικροψυχία, αλλά και την κομματική εμπάθεια με την οποία επεξεργαστήκατε τα δεδομένα αυτής της συγκεκριμένης εργώδους προσπάθειας και θα σας πω γιατί: Διότι σύμφωνα με τα δεδομένα είναι πράγματι, γεγονός ότι ο μεγάλος «αρχιτέκτονας» αυτής της υποθέσεως είναι ο κ. Φωτιάδης πρώτον γιατί κατάφερε να έχει αυτήν την πολύ μεγάλη πονηρία, θα έλεγα -όχι απλώς υπαιτιότητα- να παραχωρήσει σαράντα οκτώ χιλιάδες στρέμματα στην Ιερά Μονή Βατοπεδίου –προσέξτε- χρησιμοποιώντας μία διαδικασία παράνομα.
      Γιατί, όπως διαπιστώθηκε -και το ξέρετε όλοι- η διαδικασία των άρθρων 10 και επόμενα του ν.1539/1938, για να εφαρμοστεί, προϋποθέτει ευκρίνεια των γεγονότων, ευχέρεια της κρίσεως και, βεβαίως, δεν μπορεί παρά να στηρίζεται η κρίση του Γνωμοδοτικού Συμβουλίου και κατ’ επέκταση η εγκριτική απόφαση του Υπουργού σε μία σειρά από ευκρινή περιστατικά που ανάγονται στην ιδιοκτησία της Μονής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, παρακαλώ.
       ΚΩΝΣΤΑΝΤΙΝΟΣ ΤΖΑΒΑΡΑΣ: Εν τούτοις -και τούτο αποτελεί το μέγα σκάνδαλο- χρησιμοποιήθηκε αυτή η ολιγοδάπανος και βραχεία διαδικασία, προκειμένου να μην καταφύγει η μονή, όπως έπρεπε να κάνει ο οποιοσδήποτε πολίτης σ’ αυτό το κράτος, στα αρμόδια πολιτικά δικαστήρια και να ζητήσει με δύναμη δεδικασμένου αστικών πολιτικών δικαστηρίων την αυθεντική διάγνωση της διαφοράς. 
      Έτσι, λοιπόν, πρώτοι ο κ. Δρυς και ο κ. Φωτιάδης άνοιξαν την πόρτα αυτής της παραδιοικητικής, της εξωθεσμικής λειτουργίας της δικαιοσύνης και κατ’ αυτόν τον τρόπο οδήγησαν το κράτος και βέβαια την επόμενη Κυβέρνηση σ’ αυτήν την πολύ δυσχερή θέση, να έχουν να αντιμετωπίσουν κοινωνική εξέγερση των κατοίκων της Ξάνθης εναντίον αυτής της πανουργίας, επαναλαμβάνω, που είχε σαν στόχο να ευνοήσει την Ιερά Μονή Βατοπεδίου εις βάρος του ελληνικού δημοσίου.
      Τελειώνω με την εξής φράση: Μα, κύριοι, χρησιμοποιήσατε για να καλύψετε…
      ΑΠΟΣΤΟΛΟΣ ΚΑΚΛΑΜΑΝΗΣ: Έτσι, χύθηκε ένα μπουκάλι λάδι και για τον Φωτιάδη!
      ΚΩΝΣΤΑΝΤΙΝΟΣ ΤΖΑΒΑΡΑΣ: Το μπουκάλι λάδι, κύριε Πρόεδρε, που έριξε ο κ. Φωτιάδης ήταν τόσο ολισθηρό…
      ΑΠΟΣΤΟΛΟΣ ΚΑΚΛΑΜΑΝΗΣ: Είναι ομοιοκαταληξία…
       ΚΩΝΣΤΑΝΤΙΝΟΣ ΤΖΑΒΑΡΑΣ: …ώστε παρέσυρε και εσάς ακόμα, έναν έγκριτο νομομαθή, σ’ αυτήν την αέναη επιστροφή του ίδιου γεγονότος, του ότι δηλαδή για όλα φταίει η Νέα Δημοκρατία και δεν έχει καμμία ευθύνη ο Φωτιάδης.
      Διαθέτετε, κύριε Πρόεδρε, πολύ μεγάλη παρρησία και ανέμενα από εσάς, έστω αυτήν τη στιγμή, γιατί και εγκρατής νομικός είστε και, πράγματι, δικανικός και πολιτικός ρήτορας, να μας διδάσκετε ότι δεν είναι κατάργηση δίκης η ματαίωση της συζήτησης. Σήμερα, δυστυχώς, επαναλαμβάνω, εσείς ο ίδιος δεχθήκατε και ότι πρόκειται περί καταργήσεως δίκης και ότι η αναπομπή προκάλεσε τα αποτελέσματα που ποτέ δεν μπορεί να προκαλέσει μία αίτηση για επανεξέταση, αφού είναι δεδομένο ότι για να υπάρξει αναπομπή, προϋποτίθεται ότι δεν έχει τελειώσει η διοικητική διαδικασία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε…
       ΚΩΝΣΤΑΝΤΙΝΟΣ ΤΖΑΒΑΡΑΣ: Αναπομπή είχε τη δυνατότητα να κάνει ο κ. Φωτιάδης, προτού εκδώσει τις εγκριτικές του αποφάσεις. Τότε, όμως, που σκέφθηκε να γράψει τη λέξη «αναπομπή» στο από 30.10.2003 έγγραφό του προς το Γνωμοδοτικό Συμβούλιο ήδη είχε τελειώσει ή όδευε προς το τέλος η κοινοβουλευτική περίοδος και χρησιμοποίησε με μία μεγάλη κουτοπονηριά και τους θεσμούς του κράτους, αλλά και τη νοημοσύνη του ελληνικού λαού, προκειμένου να οδηγήσει τα πράγματα εκεί όπου έφθασαν, όταν ο κ. Δούκας βεβαίως ήρθε, για να μη μπορεί να κάνει τίποτε άλλο από το να αποδεχθεί εκείνη ακριβώς τη διαδικασία που ο ίδιος είχε επιλέξει.
      Κύριε Πρόεδρε, με συγχωρείτε για την κατάχρηση του χρόνου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Δεν σας συγχωρώ καθόλου, κύριε συνάδελφε, και θέλω να συνεννοηθούμε. Καθίστε κάτω. 
      ΚΩΝΣΤΑΝΤΙΝΟΣ ΤΖΑΒΑΡΑΣ: Το «καθίστε» πώς το λέτε; Υποτιμητικά; Δεν το κατάλαβα. 
      ΠΡΟΕΔΡΕΥΩΝ (Ιωάννης Δραγασάκης): Καθίστε, κύριε συνάδελφε. Έχει τελειώσει ο χρόνος σας.
      ΚΩΝΣΤΑΝΤΙΝΟΣ ΤΖΑΒΑΡΑΣ: Κατέρχομαι του Βήματος, δεν χρειάζεται να μου πείτε να καθίσω.
      ΠΡΟΕΔΡΕΥΩΝ (Ιωάννης Δραγασάκης): Ωραία.
      ΒΑΣΙΛΕΙΟΣ ΚΕΓΚΕΡΟΓΛΟΥ: Μην παρακωλύετε τη διαδικασία.
      ΠΡΟΕΔΡΕΥΩΝ (Ιωάννης Δραγασάκης): Έχει ανακοινωθεί στο Σώμα ότι οι πέντε πρώτοι ομιλητές, ένας από κάθε κόμμα, θα μιλήσουν για δεκαπέντε λεπτά και οι υπόλοιποι τέσσερις για οκτώ λεπτά. Σύμφωνα με τον Κανονισμό, οι συνάδελφοι οι οποίοι θα εγγραφούν στον κατάλογο είτε με ηλεκτρονικό σύστημα, είτε με καταλόγους που ενδεχομένως δώσουν τα κόμματα θα μιλήσουν από πέντε λεπτά. Ζητάτε να αλλάξει η απόφαση; Είναι θέμα αμοιβαίου σεβασμού το να τηρηθεί η διαδικασία. Δεν καταλαβαίνω τη στάση ορισμένων συναδέλφων.
      ΓΕΩΡΓΙΟΣ ΠΑΠΑΓΕΩΡΓΙΟΥ: Όλοι μιλούν παραπάνω.
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Δριβελέγκας για πέντε λεπτά.
      ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, ο κ. Τζαβάρας, επειδή είναι της λόγιας σχολής, έκανε την αγόρευσή του. Εγώ θα κάνω μία ομιλία, γιατί είμαι της δημώδους σχολής και θα είμαι και σύντομος.
    Κυρίες και κύριοι συνάδελφοι, τόσες ημέρες διερευνήσαμε ένα μεγάλο σκάνδαλο, ένα πρωτοφανές σκάνδαλο, ένα σκάνδαλο που το έχει πλέον συνειδητοποιήσει ολόκληρος ο ελληνικός λαός.
    Ο κύριος Πρωθυπουργός σήμερα αντί να είναι στην Αίθουσα της Βουλής να εξηγήσει για όλα αυτά που συνέβησαν, κρύφτηκε στους πάνω ορόφους της Βουλής. Επίσης, ο κύριος Πρωθυπουργός έστω και εκεί ανέφερε, ψέλλισε τη λέξη «σκανδαλώδη υπόθεση». Τόσες ώρες από τους αγαπητούς συναδέλφους της Πλειοψηφίας της εξεταστικής επιτροπής, που έκαναν καλή δουλειά, δεν άκουσα ακόμα και σήμερα τη λέξη «σκάνδαλο». 
    Εδώ κατατέθηκε το πόρισμα. Ψάξτε να βρείτε μια λέξη. Υπάρχει η αναφορά «η προκείμενη υπόθεση». Είναι υπόθεση; Είναι θέμα; Είναι σκάνδαλο; Εσείς δεν το γνωρίζετε φαίνεται. Όμως, το ξέρει ο ελληνικός λαός, κυρίες και κύριοι συνάδελφοι.
    Επίσης, αυτήν την ώρα ακούμε συνέχεια να μιλάνε για την κατάσταση προ του 2004. Κανείς δεν είπε λέξη για την ταμπακιέρα, κανείς δεν είπε για τα «φιλέτα», κανείς δεν είπε για τις ανταλλαγές, κανείς δεν είπε πώς στη Χαλκιδική, στην πατρίδα μου, το δάσος των οκτώ χιλιάδων εξακοσίων οκτώ στρεμμάτων από δάσος κύλισε στο «δάσος χθαμαλόν». Και υπήρχε ερώτημα λέει, εάν το «δάσος χθαμαλόν» είναι δάσος, λες και «δάσος χθαμαλόν» ή «δάσος υψηλόν» δεν είναι δάσος. Ορθώς ο συνάδελφος κ. Νιώτης έκανε μια πολύ ωραία  παρομοίωση. Άνθρωπος κοντός, δεν είναι άνθρωπος; Τι είναι; Ανθρωποειδές; Δηλαδή είναι δασική έκταση;
    Δεν φτάνει αυτό. Προχωράμε και παρακάτω και τι βλέπουμε; Πάμε και τη δασική έκταση την χαρακτηρίζουμε κληροτεμάχιο. Γιατί; Γιατί είναι πάρα πολύ απλό. Για να γίνει οικόπεδο, άρτιο και οικοδομήσιμο, φιλέτο που η αξία του –τα έχουμε πει άλλωστε αυτά- η εμπορική φτάνει, κύριε Πρόεδρε, τα 600.000.000 ευρώ. Και πόσο κοστολογήθηκε; Κοστολογήθηκε 1,1 εκατομμύρια ευρώ! 
    Κυρίες και κύριοι συνάδελφοι, είναι ή δεν είναι αυτό ζημιά του ελληνικού δημοσίου; Να μας πει κάποιος. Ένα πράγμα που κοστολογείται 1,1 εκατομμύρια ευρώ με εμπορική αξία 600.000.000 ευρώ, με συνεργό την κ. Πελέκη-Βουλγαράκη και όλο το σόι, εννοώ τον πεθερό, τον κουνιάδο και όλους αυτούς, πελέκησαν ή δεν πελέκησαν την περιουσία του ελληνικού δημοσίου; Και αντί γι’ αυτό τι ακούμε; Αναλαμβάνει, λέει, τις πολιτικές ευθύνες ο Πρωθυπουργός!
    Για να ρωτήσω. Αναλαμβάνετε, λέτε, πράγματι ευθύνες. Πέστε μου για τα οικόπεδα της Θεσσαλονίκης, για την Καρδία, για την Ραιδεστό, για το Πανόραμα. Κτίζονται ή δεν κτίζονται; Γίνονται ή δεν γίνονται μεζονέτες, κύριε Πρόεδρε;
    Ξέρετε; Αναλαμβάνει τις ευθύνες, αλλά η μονή και ο Πάπιστας έχουν τις καταθέσεις. Άλλοι παίρνουν καταθέσεις, άλλοι αναλαμβάνουν ευθύνες. 
    Τι σημαίνει αναλαμβάνω τις ευθύνες; Τι θα πουν οι συνάδελφοι Βουλευτές της Νέας Δημοκρατίας στη Χαλκιδική που έκαναν και αυτοί αγώνα μετά από μένα και όλους τους άλλους συναδέλφους, που πρώτοι φέραμε στη Βουλή στις 12.7.2007 το θέμα; Τι θα πουν στους Χαλκιδικιώτες; Ότι ξέρετε, τελείωσε το θέμα, αναλάβαμε τις ευθύνες και τελείωσε; 
    Ξέρετε πού ανήκει το δάσος, αγαπητοί συνάδελφοι; Στο υποθηκοφυλακείο αναφέρεται ότι ανήκει στη Μονή Βατοπαιδίου και μάλιστα σαν άρτιο και οικοδομήσιμο. Έτσι αναλαμβάνετε εσείς τις ευθύνες; 
    Κύριε Πρόεδρε, ο κύριος Πρωθυπουργός είπε και κάτι άλλο. 
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε, είναι η τελευταία μου φράση. Δεν θέλω να πω πολλά. Τα έχουμε πει στην εξεταστική επιτροπή. Θα τους παρακαλέσω να μιλήσουμε και λίγο για την ταμπακιέρα. 
     Ο κύριος Πρωθυπουργός σήμερα είπε και κάτι άλλο στη Βουλή. 
    «Αναγνωρίζω το λάθος» λέει, λες και έχει καμμία ανάγκη ο ελληνικός λαός να μάθει για τις αμαρτίες του Πρωθυπουργού και αν θα έχει άφεση. Αν θέλει άφεση αμαρτιών, μπορούν να φωνάξουν στο Μαξίμου τον κομματικό τους πνευματικό, τον Εφραίμ. Άλλωστε τα μονοπάτια τα κατατόπια του Μεγάρου Μαξίμου τα γνωρίζει πολύ καλά ο κ. Εφραίμ. Μία δυνατότητα προσφοράς στον τόπο έχει αυτή η Κυβέρνηση και αυτός ο Πρωθυπουργός αν δεν θέλει να περάσει στο περιθώριο και στην υποσημείωση της ιστορίας. Πρέπει να δεχθεί την προανακριτική επιτροπή, πρέπει να βοηθήσει να μάθει ο ελληνικός λαός την αλήθεια, να βρεθούν οι ένοχοι και να τιμωρηθούν. Αυτό ζητάει ο ελληνικός λαός και όλα τα άλλα είναι εκ του περισσού. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε συνάδελφε.
    Ο κ. Βολουδάκης έχει το λόγο για πέντε λεπτά.
    ΜΑΝΟΥΣΟΣ-ΚΩΝΣΤΑΝΤΙΝΟΣ ΒΟΛΟΥΔΑΚΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, ακούγοντας πολλές από τις τοποθετήσεις συναδέλφων από την Αντιπολίτευση απόψε έχω την αίσθηση ότι ακούσαμε ομιλίες που είχαν ετοιμασθεί πριν να βγει το πόρισμα και πριν από τη σημερινή ομιλία του Πρωθυπουργού, γιατί έχω την αίσθηση ότι πολλοί από τους συναδέλφους που μίλησαν κάνουν ότι δεν κατάλαβαν ότι για πρώτη φορά έρχεται η πλειοψηφία μιας εξεταστικής επιτροπής, που εκ των πραγμάτων ανήκει στην κυβερνώσα παράταξη και αναγνωρίζει πολιτικές ευθύνες στην πλευρά της. Και ακόμα περισσότερο σήμερα έρχεται ο Πρωθυπουργός και αναλαμβάνει την ευθύνη για ό,τι έχει συμβεί και εγγράφει και τις υποθήκες όπως πρέπει να κάνει ένας υπεύθυνος ηγέτης , για το πώς αυτά θα ξεπεραστούν και δεν θα ξανασυμβούν στο μέλλον.
    Και για να απαντήσω στο μόλις προλαλήσαντα συνάδελφο και μέλος της εξεταστικής επιτροπής με τον οποίο συνεργαστήκαμε πολύ καιρό, επί ενάμιση μήνα, δουλεύοντας πολύ σκληρά, στο τι θα πούμε στους κατοίκους της Χαλκιδικής και όπου αλλού προέκυψαν τέτοια προβλήματα για τα οποία θα μιλήσω στη συνέχεια, θα τους πούμε ότι ανεκλήθησαν οι αποφάσεις με τις οποίες προχωρούσαν οι ανταλλαγές. Αυτό είναι το βασικότερο από όλα. Θα τους πούμε και για την ευθύνη που αναλάβαμε, αλλά θα πούμε ότι το πρόβλημα που πήγαινε να δημιουργηθεί, τελικά δεν δημιουργείται, γιατί ανεκλήθησαν οι αποφάσεις με τις οποίες αντηλλάσσοντο τα ακίνητα του δημοσίου με τον τρόπο που όλοι έχουμε συζητήσει απόψε. 
    Κυρίες και κύριοι συνάδελφοι, είδαμε στην εξεταστική επιτροπή πολλές διαστάσεις του σκανδάλου το οποίο εξετάσαμε. Είδαμε νοσηρά χαρακτηριστικά πραγματικά της ελληνικής πραγματικότητας, της ελληνικής πολιτείας, διαχρονικά και είδαμε ακόμα και κάτι που πλήγωσε πραγματικά την ελληνική κοινωνία, ένα μοναστήρι, ένα πνευματικό ίδρυμα να ασκεί μία διαχείριση της περιουσίας του που δεν ταιριάζει σ’ αυτό που είναι η ορθόδοξη παράδοση, που δεν ταιριάζει σ’ αυτό που είναι το Άγιο Όρος. Μέσα από όλα αυτά είχαμε την ευκαιρία, όμως να αναδείξουμε και την πραγματικότητα.
    Ποια είναι η ουσία, κυρίες και κύριοι συνάδελφοι, με απλά λόγια; Η ουσία της υπόθεσης είναι ότι ως το 2004 εκχωρήθηκε κυριότητα σε σημαντικά περιουσιακά στοιχεία, που δεν εδικαιούτο η μονή και της εκχωρήθηκε αυτή η κυριότητα από τις κυβερνήσεις του ΠΑ.ΣΟ.Κ.. Οι ίδιες κυβερνήσεις –φαίνεται αυτό και με έγγραφο του Υπουργείου Γεωργίας το 2002- ξεκίνησαν να διερευνούν τη δυνατότητα των ανταλλαγών, μια δυνατότητα την οποία η Κυβέρνηση που προέκυψε από τις εκλογές του 2004, προχώρησε και πραγματικά στις μέρες μας έγινε και εκεί έγκειται και η ευθύνη την οποία αναλάβαμε και ως παράταξη συνολικά και ο Πρωθυπουργός σήμερα. 
    Πρέπει να πούμε και ποια είναι η ουσία της υπόθεσης των ανταλλαγών, μια που το ζήτημα της κυριότητας το έχουν διεξοδικά αναλύσει οι συνάδελφοι.
     Και θα ήθελα να πω ότι δεν έχουμε κανένα πρόβλημα εμείς να παραδεχτούμε –το γράψαμε άλλωστε και στο πόρισμα- ότι κατά τη διαδικασία των ανταλλαγών έχουμε πολύ σοβαρές ενδείξεις ότι τα ακίνητα τα οποία ήταν τα περιουσιακά στοιχεία της Μονής Βατοπεδίου υπερτιμήθηκαν από τους εκτιμητές, ενώ τα ακίνητα του δημοσίου υποτιμήθηκαν. Αυτή είναι η καρδιά του προβλήματος, το γράψαμε στο πόρισμα και βρήκαμε και τους λόγους και προσπαθούμε να θεμελιώσουμε, να χτίσουμε το θεσμικό σύστημα γύρω απ’ όλα αυτά, ούτως ώστε να μην ξανασυμβούν τέτοια πράγματα στο μέλλον. 
     Δεν είμαστε εκτιμητές ακινήτων, δεν ήταν δουλειά της επιτροπής μας και απορώ πώς οι συνάδελφοι του ΠΑ.ΣΟ.Κ. ιδίως με τόση ευκολία βγάζουν και το λογαριασμό πόσο κόστισε στο δημόσιο αυτή η ιστορία. Εμείς είδαμε ότι πραγματικά δεν υπήρχαν οι προϋποθέσεις για να γίνουν οι εκτιμήσεις όπως έγιναν. Είδαμε ότι, για παράδειγμα, τη λίμνη σαν ιχθυοτροφείο το Σώμα Ορκωτών Εκτιμητών την εκτιμά περισσότερο απ’ ό,τι θα έπρεπε, γιατί φέρνει πολύ αισιόδοξες υποθέσεις για τις ποσότητες, τις τιμές κ.λπ.. Αυτά όλα τα είδαμε και είδαμε και πολλά άλλα τα οποία προέκυψαν από την κίνηση των λογαριασμών, από μια πολύ πλούσια επενδυτική δραστηριότητα της μονής, η οποία, πράγματι, από τα αρμόδια όργανα της πολιτείας έπρεπε να έχει επισημανθεί από την αρχή για την καταπολέμηση του βρώμικου χρήματος. Από τις αρχές του 2007 που υπήρχαν οι σχετικές αναφορές από τις τράπεζες έπρεπε να έχουν γίνει οι σχετικές ελεγκτικές ενέργειες που δεν έγιναν. Το αναγνωρίζουμε αυτό στο πόρισμα, κυρίες και κύριοι συνάδελφοι, κάνουμε προτάσεις για το πώς δεν θα ξαναγίνουν αυτά, κύριοι συνάδελφοι. 
     Εδώ έγκειται και η ουσία του ποια είναι η πολιτική ευθύνη. Περιγράψαμε όσα σας είπα και πολύ περισσότερα και αναλυτικότερα στο πόρισμα, σημεία στα οποία η πολιτεία δεν λειτούργησε σωστά. Και όταν κάποιος έχει την πολιτική ευθύνη για τη λειτουργία της πολιτείας, ακόμα και αν δεν υπάρχει μια παρανομία Υπουργού η οποία να οδηγεί σε ποινική ευθύνη, να οδηγεί σε ποινικά δικαστήρια, ακόμα και τότε, όταν από τέτοιου είδους δυσλειτουργίες οδηγούμαστε σε συνθήκες σαν αυτές που περιγράψαμε, με σοβαρό δηλαδή κίνδυνο να υποστεί το δημόσιο ζημιά, σε αυτήν την περίπτωση πρέπει οι πολιτικές ηγεσίες να αναλαμβάνουν την ευθύνη, έτσι όπως έπραξε ο Πρωθυπουργός, έτσι όπως δεν έπραξε ο Αρχηγός της Αξιωματικής της Αντιπολίτευσης, που μας θύμισε δυστυχώς άλλες εποχές, που η ποιότητα της δουλειάς μας στην Εξεταστική Επιτροπή δεν θα το επέτρεπε. Και κύριοι συνάδελφοι, ειδικά της Αξιωματικής Αντιπολίτευσης, αδικείστε από τη στάση αυτή του Αρχηγού σας, γιατί στην επιτροπή και εσείς, όπως και όλοι μας, κάνατε σκληρή δουλειά για να αποκαλυφθεί η αλήθεια και δεν περιμέναμε -δεν σας κρύβω- ότι θα ερχόσασταν με λογική κομματικού στρατού από τα παλιά να πείτε: «Α, ξέρετε; Στις μέρες μας δεν έγινε τίποτα, στις μέρες μας όλα καλά». Αυτό το λάθος δεν έπρεπε να το κάνετε, αυτό εμείς δεν το κάναμε και γι’ αυτό θέτουμε τις υποθήκες, γι’ αυτό θέτουμε τις βάσεις για να χτίσουμε μια διαχείριση της περιουσίας του δημοσίου, η οποία θα είναι θωρακισμένη στο μέλλον από τέτοια νοσηρά φαινόμενα. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Δραγασάκης):  Το λόγο έχει ο κ. Νιώτης για πέντε λεπτά.
     ΓΡΗΓΟΡΗΣ ΝΙΩΤΗΣ: Κυρίες και κύριοι συνάδελφοι, περισσεύει δυστυχώς και σήμερα η υποκρισία και τα πολλά ψέματα από πλευράς της Νέας Δημοκρατίας. Έκπληκτος ο ελληνικός λαός παρακολουθεί τον Πρωθυπουργό της χώρας και το σύνολο της Κυβερνήσεως και της Νέας Δημοκρατίας να μην μπορούν να ανταποκριθούν στοιχειωδώς στην ευθύνη τους από την αποκάλυψη αυτού του τεράστιου σε μέγεθος και σε ζημία, όπως εκείνοι με ευθύνη τους επισώρευσαν σε βάρος του ελληνικού λαού και του ελληνικού δημοσίου. Ο κύριος Πρωθυπουργός με υποκρισία ανέλαβε αντικειμενικές πολιτικές ευθύνες, δηλαδή δεν ανέλαβε τίποτα. Γιατί το ερώτημα που θέτουμε προς τους συναδέλφους της Νέας Δημοκρατίας είναι: Και ποιος πληρώνει το μάρμαρο με την αντικειμενική -τάχα- πολιτική ευθύνη; Ποιος πληρώνει για το 1 έως 1.500.000.000 ευρώ ζημία που επισωρεύσατε με τα εγκληματικά σας σφάλματα και ενέργειες σε βάρος της περιουσίας του ελληνικού λαού; Επιχειρείτε να συσκοτίσετε την υπόθεση και να παραγράψετε τις πολιτικές επί της ουσίας και ιδιαίτερα τις ποινικές ευθύνες των Υπουργών. Και μην αναφέρεστε στο Γιώργο Παπανδρέου και το ΠΑ.ΣΟ.Κ.. Ο Πρόεδρος του ΠΑ.ΣΟ.Κ. ήταν απολύτως σαφής: «Φέρτε τη δεύτερη φορά μετά τη νέα αίτηση που θα υποβάλουμε τους Βουλευτές σας εντός του ναού του Κοινοβουλίου. Φέρτε τους δικούς σας και εμείς είμαστε εδώ. Προανακριτική έρευνα, απόδοση ευθυνών και εκλογές». 
     Σ’ αυτό να απαντήσει ο κ. Καραμανλής και όσοι από εσάς έχετε το θάρρος ή το θράσος να απευθύνεστε προς το ΠΑ.ΣΟ.Κ. και να ομιλείτε για την τοποθέτηση του Γιώργου Παπανδρέου. Να μας πείτε ποιος έβαλε την περιουσία του ελληνικού δημοσίου στα χέρια του Εφραίμ. Ο Φωτιάδης; Συνεχίζετε αυτά τα ψέματα; Σφάλμα ήταν η υπογραφή του Φωτιάδη, σφάλμα που το διόρθωσε ο ίδιος και σας παρέδωσε το Μάρτιο του 2004 κερδισμένη δίκη. Και κατηγορείτε αυτήν την ώρα –αυτά είναι τα νέα στοιχεία που υπάρχουν- και η τότε πρόεδρος του δικαστηρίου και ο Εφραίμ. Με ποιους εσυντονίζετο ο Εφραίμ για να καταργηθεί η δίκη; Γιατί συνυπέγραψε ο τότε Υφυπουργός ο κ. Δούκας εις βάρος του ελληνικού δημοσίου; Είναι δυνατόν ο κ. Δούκας, είναι δυνατόν να το πιστεύει ο ελληνικός λαός, μόνος του να αποφάσισε να χαρίσει όλη τη Βιστωνίδα και όλα τα κτήματα στον Εφραίμ, την ίδια ώρα που ο ίδιος είχε καταργήσει μια δίκη λέγοντας ότι τάχα το κάνει για να μην δώσει τίτλους με τη δικαστική απόφαση στη Μονή Βατοπεδίου; 
     Και εζημίωσε το δημόσιο κατά την περιουσιακή αξία της λιμνοθάλασσας και των είκοσι πέντε χιλιάδων στρεμμάτων χαρίζοντας αυτήν την περιουσία στον Εφραίμ. Και μετά άρχισε το όργιο των ανταλλαγών που ξεκινάει με την παράνομη κατάργηση της δίκης που ήταν μεθοδευμένη και συντονισμένη υπόθεση από την περίφημη σύσκεψη των Αθηνών. Ο συντονιστής ο κ. Ρουσόπουλος ήταν αυτός που ανακοίνωσε ότι έχουμε βρει συμβιβασμό με τους αγωνιστές της Θράκης, τους γαλάζιους αγωνιστές οι οποίοι αφού έδιωξαν τον κ. Ξυνίδη αυτόν τον έντιμο Πρόεδρο του Δικηγορικού Συλλόγου της Ξάνθης και το Δήμαρχο Βιστωνίδας, ανακοίνωσε ο κ. Ρουσόπουλος ότι εντάξει δεν θα δοθεί κανένα οικόπεδο στη Θράκη, αλλά θα τα πάρουμε από αλλού, από εκεί που είναι εν υπνώσει ή που είναι συμβιβασμένοι όπως ο Νομάρχης Θεσσαλονίκης ο  οποίος αφού έστειλε επιστολή στον Πρωθυπουργό και στη μισή Κυβέρνηση και είπε ότι είναι μυστική, παράνομη, χαριστική η ανταλλαγή μετά συμβιβάστηκε και εσιώπησε.
     Γι’ αυτά πρέπει να έλθετε στην επόμενη φάση της προανακριτικής για να τοποθετηθούμε όλοι ενώπιον του ελληνικού λαού. Ελάτε λοιπόν με τις ψήφους, ελάτε με θάρρος. Μην ξαναβγείτε απ’ αυτήν την πόρτα προσβάλλοντας έτσι την εντολή που σας έχει δώσει ο ελληνικός λαός. Μη θεωρείτε ότι ο ελληνικός λαός δεν έχει καταλάβει. Το 80% των ερωτωμένων στις δημοσκοπήσεις δηλώνει ότι υπάρχει σκάνδαλο και ότι η Κυβέρνηση είναι υπεύθυνη και υπόλογη γι’ αυτό το σκάνδαλο και ότι πρέπει να αναλάβετε τις ευθύνες σας.
     Εμείς ισχυριζόμαστε ότι υπάρχουν ιδιαιτέρως έντονες ισχυρές ενδείξεις εμπλοκής Υπουργών οι οποίοι σήμερα περιέργως λείπουν. Δεν είχαν καν την ευαισθησία να έλθουν εδώ να ακούσουν από τους συναδέλφους τους για ποια πράγματα μετά από ενάμιση μήνα ερεύνης κατηγορούντο. Αλλά αυτή είναι η αλαζονεία  της αντικειμενικής τάχα πολιτικής ευθύνης. Ξέρετε πόσο ζημιώσατε κύριοι της Νέας Δημοκρατίας τον ελληνικό λαό; Κατά την αξία των οικοπέδων-φιλέτων που είναι 1 μέχρι 1.500.000.000 ευρώ. Αυτά η αντικειμενική πολιτική ευθύνη του κ. Καραμανλή δεν τα επέστρεψε πίσω. Είναι ακόμη στα χέρια αυτών που παρανόμως τους εδόθησαν με υπογραφές Υπουργών, με κοινές υπουργικές αποφάσεις οι οποίες περιγράφουν και δίδουν ως τίτλους στον Εφραίμ και στη Μονή Βατοπεδίου αυτά που μέχρι χθες ο Υφυπουργός του ΠΑ.ΣΟ.Κ. Φωτιάδης αμφισβητούσε στη δίκη ενώπιον του Πολυμελούς Πρωτοδικείου.
     Αλλά υπάρχουν και 8.000.000 ευρώ κατά τις δηλώσεις των ελεγκτών της Τραπέζης της Ελλάδος που έφυγαν σε βαλίτσες και άλλα 8.000.000 σε δίγραμμες επιταγές και σε επιταγές σε διαταγή εμού του ιδίου σε άγνωστους αποδέκτες. Είναι άλλα 27.000.000 γκρίζα. Είναι πάνω από 40.000.000.000 δραχμές. Αναζητάμε την οσμή του βρώμικου χρήματος.
     Γι’ αυτόν το λόγο δεν πρέπει να σκεπάσετε αυτήν την υπόθεση. Γι’ αυτόν το λόγο πρέπει να συσταθεί προανακριτική, γιατί πρέπει επιτέλους να μην ανοίξετε με ευθύνη σας ένα νέο χάσμα στην αξιοπιστία της κοινωνίας απέναντι στην πολιτική. Όλα στο φως, προανακριτική και εκλογές. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ο κ. Μαρκόπουλος έχει το λόγο για πέντε λεπτά. 
     ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κυρίες και κύριοι συνάδελφοι, θα επιχειρήσω να μην πω τα ίδια, πολλά από τα οποία ακούστηκαν από τους συναδέλφους όλων των πτερύγων, δεδομένου ότι η ιστορία έχει αναλυθεί επαρκώς και τουλάχιστον για μας, τα μέλη της Εξεταστικής, μετά από τόσες ώρες δουλειάς, ο καθένας νομίζω και τα κόμματα έχουν αντιληφθεί τι περίπου έχει γίνει. Βεβαίως αυτό που έχει γίνει δεν μπορεί να αμφισβητηθεί από κανέναν και με τίποτα. 
     Δεν ξεφύγαμε, όμως, στην Εξεταστική Επιτροπή από τον κανόνα που λέει ξεχωριστά πορίσματα. Δεν κατορθώσαμε δηλαδή να δώσουμε στον ελληνικό λαό τη δυνατότητα να μας χειροκροτήσει για το γεγονός ότι δεν μπορέσαμε να συμφωνήσουμε για τα στοιχειώδη. 
     Ποια είναι τα στοιχειώδη; Είπε ο κύριος συνάδελφος ότι εμείς δεν αποκαλούμε σκάνδαλο την ιστορία του Βατοπεδίου. Δεν έχω καμμία προσωπική ενόχληση και αδυναμία να σας πω ότι ήταν ένα σκάνδαλο. Αν δεν ήταν σκάνδαλο, κυρίες και κύριοι συνάδελφοι –και μη μου δείχνετε τα γραφόμενα, διότι έχω και προσωπική άποψη- δεν θα επιστρέφαμε πίσω τις αρχέγονες αποφάσεις με τις οποίες δόθηκε η λίμνη και οι παραλίμνιες στη μονή. 
     Τι υπογραφή είχαν οι αποφάσεις, κυρίες και κύριοι συνάδελφοι; Την υπογραφή των δύο Υπουργών του ΠΑ.ΣΟ.Κ. δεν είχαν; Υπάρχει καμμία αμφιβολία περί τούτου; Ασφαλώς όχι. Αυτά ψηφίσαμε στη Βουλή και γυρίσαμε πίσω, για να γυρίσουμε το ρολόι των συνολικών και μετέπειτα αποφάσεων πίσω στην προηγούμενη κατάσταση. 
     Εμείς, τουλάχιστον, ως Νέα Δημοκρατία δεν έχουμε καμμία, μα καμμία, αδυναμία να υποδηλώσουμε ότι και εμείς συμμετείχαμε στην αποδοχή γνωμοδοτήσεων περιέργων, γνωμοδοτήσεων ενδεχομένως «πιασμένων», ενδεχομένως εισηγήσεων θεσμοθετημένων γνωμοδοτικών οργάνων που δεν μας δίνουν σήμερα τη δυνατότητα να είμαστε υπερήφανοι γι’ αυτό. 
     Το ζητούμενο είναι τι κάνατε εσείς, διότι τα γνωμοδοτικά συμβούλια, κυρίες και κύριοι συνάδελφοι, είχαν ακριβώς την ίδια σύνθεση. Οι ίδιοι άνθρωποι οδήγησαν τον κ. Φωτιάδη να υπογράψει, οι ίδιοι άνθρωποι οδήγησαν τον κ. Δούκα. 
     Δεν καταλαβαίνω γιατί εσείς είναι δυνατόν να κρίνετε διαφορετικά και εμείς να κρίνουμε με τα ίδια μέτρα και σταθμά. Δηλαδή εμείς, οι Βουλευτές της Νέας Δημοκρατίας, είμαστε μειωμένης αντιλήψεως όταν αναλαμβάνουμε ευθύνες; Και πότε παρακαλώ μετά τη Μεταπολίτευση, ένα κόμμα που κυβερνάει ανέλαβε πολιτικές ευθύνες για κάτι που δεν πήγε καλά; Ποτέ εις το παρελθόν. 
     Έχουμε, λοιπόν, κάθε δικαίωμα -και το λέμε ευθαρσώς- να είμαστε υπερήφανοι γιατί χαράξαμε μία ξεχωριστή σελίδα, μια ξεχωριστή κατεύθυνση στα κοινοβουλευτικά ήθη της χώρας. Αυτή είναι όλη η ιστορία. 
     Όλη η υπόλοιπη συζήτηση, μετά από την επιστροφή των αρχέγονων αποφάσεων και των μετέπειτα εξελίξεων που θα υπάρχουν, είναι για την πολιτική ζύμωση. Και δικαίως βεβαίως έρχεστε και λέτε «εμείς θέλουμε προανακριτική», διότι έτσι θέλετε να πείτε, «και μετά θέλουμε εκλογές». 
     Εμείς σας απαντάμε δύο πράγματα. Πρώτον, ότι δεν μας είπατε όλη την αλήθεια. Διότι όταν μας ζητάτε ευθύνες και ζητάτε προανακριτική, πρέπει να πείτε την αλήθεια. Τι δεν είπατε, λοιπόν; Τι ξεχάσατε; Τι παραλείψατε; Παραλείψατε ότι ο κ. Σημίτης είχε πάρει επιστολή και το γνώριζε το Μαξίμου το θέμα. Την είχε πάρει και ο κ. Χριστοδουλάκης. Κουβέντα από το ΠΑ.ΣΟ.Κ..
     Και δεύτερον, παραλείψατε ότι σταματήσατε το εθνικό πάρκο της περιοχής το 1999, διότι τάχα δεν πρόλαβε να γίνει η περιβαλλοντική μελέτη, για να μην είναι προστατευμένη περιοχή η λίμνη και οι παραλίμνιες. Δεν ορίσατε διαχειριστική αρχή. Μάλλον. λάθος, την ορίσατε μία εβδομάδα αφού δώσατε τη λίμνη στην Ιερά Μονή. Τυχαίο, ε; 
     Ξεχάσατε πως, όταν κάναμε τις ανταλλαγές, ο κ. Κοντός -ως Υπουργός τότε- έβγαλε δελτίο Τύπου διότι πράγματι τα τοπικά σας στελέχη στην περιοχή, ο πρόεδρος του δικηγορικού συλλόγου, ο δήμαρχος, ο νομάρχης, στελέχη του ΠΑ.ΣΟ.Κ. και άλλοι, ζητωκραύγασαν για την απόφαση των ανταλλαγών γιατί οι άνθρωποι της περιοχής ξαναγύρισαν στα σπίτια τους και στο βιός τους. Τα ξεχάσατε όλα αυτά, διότι βεβαίως πώς να τα πείτε αυτά; Θα γυρίσει ο εκεί κόσμος εναντίον σας. 
     Τα κάναμε όλα καλά εμείς; Όχι. Ασφαλώς και δεχτήκαμε γνωμοδοτήσεις περίεργες και τις υπογράψαμε ανυποψίαστα. 
      Ασφαλώς και έγιναν εκτιμήσεις από το Σ.Ο.Ε., για το οποίο κανένας Υπουργός δεν έχει ευθύνη για τον απλούστατο λόγο ότι το Σ.Ο.Ε. είναι απολύτως ανεξάρτητο υψηλά, επιστημονικά δεδομένα και ενδεχομένως, για λόγους που θα βρει η δικαιοσύνη, έκανε αυτά που έκανε.
      Παρ’ όλα αυτά, εμείς δεχθήκαμε να αναλάβουμε τις πολιτικές ευθύνες, γιατί ακριβώς θέλουμε να χαράξουμε μια καινούργια πορεία. Παρακαλώ, δείτε τα δικά σας, δείτε πώς θα αντικρύσετε τους δικούς σας ψηφοφόρους από αύριο το πρωί, που θα βλέπουν την εξαιρετικά διαφορετική και απολύτως συγκρινόμενη, δυστυχώς και εναντίον σας συμπεριφορά των κομμάτων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και τελειώνω, κύριε Πρόεδρε και ευχαριστώ για την ανοχή.
      Είναι δημαγωγία υψίστης ποιότητος και εξαιρετικής καλλιτεχνίας να μπορείτε, ακόμη και τώρα, να έχετε τόσο ισχυρή σχέση με το παλαιό ΠΑ.ΣΟ.Κ., να βλέπετε την αλήθεια από διαθλαστικούς φακούς, να μην έχετε τη δυνατότητα να στείλετε έναν άνθρωπο εκτός ψηφοδελτίου, τον κ. Φωτιάδη, για να αποκαθαρθείτε στην κοινωνία.
      Δυστυχώς, λοιπόν, δεν υπάρχει νέο ΠΑ.ΣΟ.Κ. Είναι ψέμα, είναι οπτασία. Είσαστε κακέκτυπο του κακού παρελθόντος και έτσι σας παραδίδουμε στην κοινωνία.
      Ευχαριστώ πολύ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς τον κ. Μαρκόπουλο.
      Το λόγο έχει ο κ. Παπαγεωργίου για πέντε λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κυρίες και κύριοι συνάδελφοι, θα ξοδέψω λίγο από το χρόνο μου για να πω, απευθυνόμενος προς τον Πρόεδρο της Βουλής, για να το μεταφέρει ακόμα παραπάνω, ότι είναι επιεικώς απαράδεκτο σε μια τέτοια κορυφαία διαδικασία, αυτήν την ώρα να μιλούμε για πέντε λεπτά. Δεν καταλαβαίνω γιατί. Και το πιο προκλητικό είναι να μιλούν οι εισηγητές αυτήν την προχωρημένη ώρα πιεζόμενοι. Δυστυχώς, ζούμε σε μια Βουλή πατρικίων, να το πω έτσι, Κοινοβουλευτικών Εκπροσώπων, προνομιούχων ομιλητών κ.ο.κ. Κάποτε ίσως αυτό πρέπει να αλλάξει.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Πατρικίων και πληβείων.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Το δεύτερο που έχω να πω, διαδεχόμενος τον μόλις κατελθόντα εκ του Βήματος συνάδελφό μου, είναι ότι του προτείνω να πάμε μαζί μια βόλτα στους ψηφοφόρους, μια που είμαστε από τον ίδιο νομό, για να δούμε πώς θα αντικρύσει, αγαπητέ κύριε Μαρκόπουλε, ο καθένας τον κόσμο. Διότι, σας είναι γνωστό και δεν σας διαφεύγει ότι όχι μόνο οι ψηφοφόροι του ΠΑ.ΣΟ.Κ., αλλά και οι ψηφοφόροι της Νέας Δημοκρατίας ζητούν εναγωνίως σ’ αυτήν την υπόθεση, για να το πω έτσι απλά, να μην κουκουλωθούν τα πράγματα και να μην συγκαλυφθούν.
      Και για να μη συμβεί αυτό, αγαπητές κυρίες και κύριοι συνάδελφοι, θα πρέπει πράγματι να προχωρήσουμε σε προκαταρκτική επιτροπή η οποία θα ερευνήσει αυτές τις υποθέσεις.
      Το δεύτερο που έχω να πω είναι ότι δεν περίμενα ή μάλλον, δεν εντυπωσιάστηκα από τον Πρωθυπουργό, τον κ. Καραμανλή. Και το λέω εγώ, ένας Βουλευτής επαρχίας, ότι δεν είναι δυνατόν στην άνεση της Κοινοβουλευτικής Ομάδας και του ευμενούς ακροατηρίου, να λέει το «mea culpa». Θα περίμενα να έρθει εδώ στην Αίθουσα, να αντιπαρατεθεί και κυρίως, να μας πει τι θα κάνει, ώστε να αποτραπεί αυτή η τεράστια ζημία η οποία αντικειμενικά έχει επέλθει.
      Εδώ, κυρίες και κύριοι συνάδελφοι, τίθεται ένα μεγάλο θέμα -και κατά τη γνώμη μου, είναι πάρα πολύ σοβαρό- το οποίο μέχρι στιγμής έχει περάσει σιωπηλώς και αβρόχοις ποσί. Το ζήτημα είναι πότε έμαθε ο κ. Καραμανλής αυτό το μεγάλο σκάνδαλο και ότι, ως Πρωθυπουργός της χώρας, έπρεπε να επέμβει και να το αποτρέψει.
      Και εξηγούμαι. Ο Δεσπότης της Ξάνθης μας ενημέρωσε και κατέθεσε στην Επιτροπή ότι απευθύνθηκε σε πολιτικό υπουργικό πρόσωπο πλησίον του Πρωθυπουργού, με εντολή να ενημερώσει τον κύριο Πρωθυπουργό. Δεν θέλω να κάνω τον εισαγγελέα, γι’ αυτό δεν αναφέρομαι σε όνομα. Και ο κύριος Υπουργός απήντησε: «Εγώ λέω ότι ακόμη και αν μου ζητήθηκε αυτό, να ενημερώσω τον Πρωθυπουργό, εγώ δεν ενημέρωσα τον κύριο Πρωθυπουργό».
      Αυτό το καταθέτω, ώστε ή το ένα συνέβη ή το άλλο, οπωσδήποτε αυτό είναι κάτι που υπερβαίνει την αντικειμενική πολιτική ευθύνη και ο λαός δεν θέλει πολιτικές ευθύνες μονάχα, αλλά θέλει να αναλαμβάνονται και προπαντός, θέλει έργα.
      (Στο σημείο αυτό ο Βουλευτής κ. Γεώργιος Παπαγεωργίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, δεν έχω, δυστυχώς, χρόνο. Κομματικό ιερατείο του ΠΑ.ΣΟ.Κ., μας είπε ο Κοινοβουλευτικός Εκπρόσωπος της Νέας Δημοκρατίας, οδήγησε την κρίση μας, ούτως ώστε να καταλήξουμε σε αυτό το πόρισμα το οποίο καταλήξαμε.
      Εμείς τουλάχιστον έχουμε το θάρρος και την παρρησία να πούμε ότι πρέπει να προχωρήσουν τα πράγματα, ότι χρειάζεται παραπέρα διερεύνηση. Γιατί και εσείς συμφωνείτε, αφού και ο κ. Μπέζας έκανε την ανάκληση και το πανελλήνιο το ξέρει και άκουσα ότι το λέτε και στο πόρισμά σας, ότι επήλθε μια τεράστια και με ανταλλαγές κατασκευασμένες προς το συμφέρον της μονής, ζημιά του ελληνικού δημοσίου.
      Από κει και πέρα, εσείς, κύριοι συνάδελφοι, που ανεπηρέαστοι –μια που οι περισσότεροι ήμασταν στην Εξεταστική Επιτροπή- καταλήξατε σ’ αυτό το πόρισμά σας, άραγε ιερατείο κομματικό σας κατηύθυνε και εσάς για να πείτε ότι πρόκειται για ευθύνες πολιτικές; Τι καινοφανής όρος είναι αυτός; Τι επινόηση, τι τέχνασμα; Τι θα πει, κυρίες και κύριοι συνάδελφοι, «πολιτική ευθύνη»; Εξηγήστε μου, γιατί εγώ δεν το αντιλαμβάνομαι! Εγώ ξέρω ότι η ευθύνη όταν συνδέεται με ζημία, και μάλιστα τόσο τεραστία, του δημοσίου, όταν ο ίδιος Υπουργός μιλά για προκειμένη –μπροστά μας δηλαδή- σκανδαλώδη υπόθεση, σημαίνει ότι κάποιος έχει ευθύνη. Τι ευθύνη έχει; Αυτό δεν είναι δικό μου έργο, είναι αντικείμενο έρευνας. Γνώριζαν οι κύριοι Υπουργοί που ο ένας μετέθετε τις ευθύνες στον άλλο, τι υπέγραφαν; Υπήρξαν άραγε αμελείς; Υπήρξαν παραπλανηθέντες με συγγνωστή νομική πλάνη που και αυτός είναι νομικός όρος; 
      Μην τα φοβάστε, κύριοι συνάδελφοι της Νέας Δημοκρατίας. Αυτό είναι αντικείμενο ερεύνης στην οποία πρέπει να προχωρήσουμε. Και μην κρύβεστε πίσω από την πολιτική ευθύνη και μη νομίζετε ότι μ’ αυτόν τον τρόπο μπορείτε να αντικρύσετε τους ψηφοφόρους σας, διότι και οι δικοί σας ψηφοφόροι σ’ ένα ποσοστό 70% θέλουν αυτή η υπόθεση να προχωρήσει. Δεν είμαστε εισαγγελείς, δεν θέλουμε να ποινικοποιήσουμε την πολιτική ζωή, αλλά πιστέψτε με ότι μ’ αυτόν τον τρόπο συγκαλύπτετε και μόνο την υπόθεση. 
      Και τέλος, εύχομαι και ελπίζω, όταν θα έρθει η πρότασή μας για σύσταση προκαταρκτικής επιτροπής, να είστε εδώ παρόντες να αντιπαρατεθούμε και εν τέλει να ψηφίσουμε.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο συνάδελφο.
      Η κ. Παπακώστα έχει το λόγο για πέντε λεπτά.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ευχαριστώ πολύ, κύριε Πρόεδρε.
      Αγαπητοί συνάδελφοι, θεωρώ ότι το πόρισμα της Εξεταστικής μας Επιτροπής είναι αποτέλεσμα μίας πολύ συστηματικής και ενδελεχούς έρευνας με σκοπό να απαντήσει στην αλήθεια που αξιώνει ο ελληνικός λαός να έχει. Θεωρώ ιδιαίτερη τιμή το γεγονός ότι συμμετείχα σ’ αυτήν την Εξεταστική Επιτροπή και θεωρώ πράγματι ότι έγινε μία πάρα πολύ συστηματική και σοβαρή δουλειά.
      Θέλω, επίσης, να θυμίσω το γεγονός ότι σήμερα συζητούμε εδώ αυτό το πόρισμα, στο οποίο τα μέλη της κυβερνητικής Πλειοψηφίας που συναποτελούσαν την Εξεταστική Επιτροπή έτσι όπως ο Κανονισμός της Βουλής την οριοθετεί, είχαμε την πολιτική γενναιότητα και τα κότσια να αναγνωρίσουμε τις αντικειμενικές πολιτικές ευθύνες που μας αναλογούν. Και βεβαίως, σήμερα, ο Πρωθυπουργός της χώρας τις ανέλαβε με τον ίδιο γενναίο τρόπο, με ευθύτητα και με παρρησία, απευθυνόμενος δημόσια και με θάρρος απέναντι στον ελληνικό λαό.
      Σήμερα, όμως, εδώ στην Ολομέλεια της Εθνικής μας Αντιπροσωπείας διαπιστώνουμε, αγαπητοί συνάδελφοι, ότι ενώ έχουμε έναν Πρωθυπουργό ο οποίος πραγματικά καινοτομεί στα πολιτικά ήθη του τόπου αναλαμβάνοντας τις αντικειμενικές πολιτικές ευθύνες κατά το μερίδιο που μας αναλογούν, την ίδια στιγμή έχουμε έναν Αρχηγό της Αξιωματικής Αντιπολίτευσης ο οποίος επιλέγει να παραμείνει πίσω, να παραμείνει στην παράδοση των πολιτικών εκείνων οι οποίοι ήθελαν να ωραιοποιούν, να αγιοποιούν και να καθαγιάζουν οτιδήποτε δικό τους στενά κομματικό εθίγετο, παρέχοντας σήμερα νομιμοφάνεια και συγκαλύπτοντας τις αντικειμενικές πολιτικές ευθύνες που αυταποδείκτως προέκυπταν από την ενέργεια, τη δράση, τις πράξεις, αλλά και τις παραλείψεις επί των ημερών διακυβέρνησης του ΠΑ.ΣΟ.Κ. των Υπουργών του, των καθ’ ύλην αρμοδίων, οι οποίοι διαχειρίστηκαν αυτήν την πολύπλοκη και σκανδαλώδη υπόθεση, δηλαδή την υπόθεση της Μονής Βατοπεδίου, την οποία εμείς αναλάβαμε να διερευνήσουμε σε κάθε πτυχή της και να ρίξουμε φως.
      Άρα, έχουμε έναν Πρωθυπουργό ο οποίος αναδέχεται με αντικειμενικό τρόπο, με ευθύτητα και με παρρησία τις αντικειμενικές πολιτικές ευθύνες και έχουμε έναν Αρχηγό της Αξιωματικής Αντιπολίτευσης ο οποίος επιλέγει τη συγκάλυψη. 
      Και αυτό συνέβη σήμερα, αγαπητοί συνάδελφοι, μπροστά στα έκπληκτα όμματα του ελληνικού λαού, ο οποίος μας αξιολογεί, ο οποίος μας ζυγίζει και ο οποίος τελικώς είναι εκείνος που θα αποδώσει τις ευθύνες, όταν έρθει η ώρα της εκλογικής αναμέτρησης.
Σήμερα, όμως, που κουβεντιάζουμε, αυτό ακριβώς συνέβη. 
      Από την άλλη πλευρά, πρέπει να σας πω ότι με στενοχώρησε μέχρι σημείου να θλιβώ, πραγματικά, το γεγονός ότι ο κ. Αρχηγός της Αξιωματικής Αντιπολίτευσης, αγαπητοί συνάδελφοι, επέδειξε πολιτική μικροψυχία. Ευχαρίστησε τους Βουλευτές του –και καλώς έκανε- οι οποίοι μετείχαν στην Εξεταστική Επιτροπή και αγνόησε επιδεικτικά τους συναδέλφους Βουλευτές όλων των πτερύγων της Βουλής, οι οποίοι πράγματι όλοι μαζί και ανεξαρτήτως κόμματος επιχειρήσαμε –και νομίζω ότι το καταφέραμε σε έναν πολύ μεγάλο βαθμό- να ρίξουμε φως σ’ αυτήν την σκανδαλώδη υπόθεση. Αυτό, λοιπόν, δείχνει ότι το δόγμα «τα δικά μας παιδιά» είναι περισσότερο πιο έντονο από ποτέ στη συνείδηση του κυρίου Αρχηγού της Αξιωματικής Αντιπολίτευσης, του κ. Παπανδρέου. 
      Ο κ. Παπανδρέου επέλεξε να ευχαριστήσει τους δικούς του Βουλευτές, «τα δικά του παιδιά», αγνοώντας προκλητικά και περιφρονώντας την κοινοβουλευτική δεοντολογία να ευχαριστήσει όλους τους Βουλευτές όλων των πτερύγων της Αξιωματικής Αντιπολίτευσης. 
      Αγαπητοί συνάδελφοι, δεν κόστιζε τίποτα να πει ένα «ευχαριστώ» ο κ. Παπανδρέου. Και δεν κόστιζε τίποτα ο κ. Παπανδρέου να αναγνωρίσει τη δουλειά η οποία συνετελέσθη αυτό το χρονικό διάστημα κατ’ εντολή της Βουλής μέσα στην Εξεταστική μας Επιτροπή.
      Κύριε Πρόεδρε, να μου επιτρέψετε να πω το εξής στους αγαπητούς συναδέλφους. 
      Νομίζω ότι αν ανοίξει κάποιος το ντουλάπι του ΠΑ.ΣΟ.Κ., θα ανασύρει πολλούς σκελετούς. Και εξηγούμαι. Η Νέα Δημοκρατία ούσα Κυβέρνηση συστήνει Εξεταστική Επιτροπή, αποδίδει αντικειμενικές πολιτικές ευθύνες. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Συμπεριφορά ΠΑ.ΣΟ.Κ. επί ημερών διακυβέρνησής του: Από το 2000 έως το 2004, καθ’ όλη αυτήν την κοινοβουλευτική περίοδο, αγαπητοί συνάδελφοι, εστάλησαν επανειλημμένως από τις αρμόδιες εισαγγελικές αρχές –παρακαλώ- προς τη Βουλή των Ελλήνων δικογραφίες οι οποίες περιείχαν σοβαρότατες ενδείξεις ενδεχόμενης ποινικής ευθύνης μελών της τότε Κυβέρνησης. Τι έγινε, λοιπόν;
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κυρία συνάδελφε. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Η υπόθεση προμήθειας συστημάτων ασφαλείας των Ολυμπιακών Αγώνων, το περίφημο C4-I. Η υπόθεση ανάθεσης σύμβασης «ΞΥΣΤΟ» το 2002. Η υπόθεση του σκανδάλου χειραγώγησης των μετοχών από τη «ΔΕΚΑ» το 2001. 
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, όμως, κυρία Παπακώστα. Είστε εκτός χρόνου. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Τελειώνω, κύριε Πρόεδρε. Έχει ενδιαφέρον. 
      Η υπόθεση, το σκάνδαλο, των παρανόμων ελληνοποιήσεων το 2001. Όλα αυτά απερρίφθησαν από τη διακυβέρνηση του ΠΑ.ΣΟ.Κ. τότε και έρχονται σήμερα τόσο ο κ. Παπανδρέου όσο και ο κ. Βενιζέλος –και κλείνω μ’ αυτό, κύριε Πρόεδρε- ο οποίος πλειοδοτούσε σε ύβρεις την ίδια εποχή πέρυσι και σε ανοίκειους χαρακτηρισμούς κατά του Αρχηγού της Αξιωματικής Αντιπολίτευσης διεκδικώντας την αρχηγία να πει σήμερα στη Βουλή των Ελλήνων ότι ακυρώνεται η πράξη τόσο των Βουλευτών της Νέας Δημοκρατίας που συμμετείχαν στην Εξεταστική Επιτροπή, όσο όμως και του Πρωθυπουργού της χώρας ο οποίος με παρρησία ανέλαβε και αναλάβαμε τις ευθύνες μας, όπως έχουμε χρέος από το Σύνταγμα, από την εφαρμογή των νόμων και από την εντολή που μας παρέχει ο ελληνικός λαός. 
      ΠΡΟΕΔΡΕΥΩΝ (Ιωάννης Δραγασάκης): Κυρία Παπακώστα, δεν βοηθάτε έτσι. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Αυτή είναι η ειδοποιός διαφορά, αγαπητοί συνάδελφοι και κύριε Πρόεδρε –και κλείνω μ’ αυτό- ανάμεσα στην κυβερνώσα Πλειοψηφία και στην Αξιωματική Αντιπολίτευση η οποία εμετρήθη, εζυγίσθη και εβρέθη λιποβαρής. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Δραγασάκης): Πριν δώσω το λόγο στον κ. Γκατζή, θα ήθελα να σας πω ότι με βάση το χρόνο μπορούν να μιλήσουν μετά τον κ. Γκατζή ακόμα πέντε ομιλητές. 
      Προτείνω, λοιπόν, και με την άδεια του Σώματος, επειδή βλέπω εδώ και τον κ. Κεγκέρογλου και την κ. Πασχαλίδου, να κλείσουμε με επτά ομιλητές. 
      Συμφωνεί το Σώμα; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Δραγασάκης): Συνεπώς το Σώμα συμφώνησε.
      Το λόγο έχει ο κ. Γκατζής για πέντε λεπτά. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριοι Βουλευτές, οι εργασίες της Εξεταστικής Επιτροπής κατά τη γνώμη μας, ανέδειξαν σοβαρές πολιτικές ευθύνες και για τα δύο κόμματα. Ευθύνες διαχρονικές και πολυεπίπεδες, θα λέγαμε. 
      Πρώτα-πρώτα, ας ξεκινήσουμε μ’ αυτά στα οποία αναφέρθηκε και ο εισηγητής μας κ. Σκυλλάκος, για το τι δηλαδή γίνεται μέχρι σήμερα με το θεσμικό πλαίσιο που ισχύει, σχετικά με το ιδιοκτησιακό καθεστώς. 
	Τούρκικα φιρμάνια, αυτοκρατορικά χρυσόβουλα, πατριαρχικά σιγίλια, κατοχικές αποφάσεις και νομοθετικά διατάγματα, τα οποία, ευτυχώς, έχουν ανακληθεί, αλλά τα οποία η μονή κάνει ότι δεν τα ξέρει και μια σειρά άλλες αποφάσεις μέχρι σήμερα έχουν κατακρεουργήσει τη δημόσια περιουσία και έχουν τελικά αποδοθεί χιλιάδες στρέμματα σε ιδιώτες, μοναστήρια, εκκλησιές κ.λπ.. 
	Εδώ είναι και ο κ. Νάκος. Να αναφέρω ότι έχουμε και στις Νιες παρόμοια περίπτωση. Δημόσια έκταση έχει καταπατηθεί, απ’ ό,τι λένε οι φορείς, έχει πουληθεί και πάνε να κάνουν κτήρια παρανόμως και με βάση τελείως παράνομη, σε σχέση με ό,τι ισχύει σήμερα στον Κώδικα για τις ανεγέρσεις αυτών των κτηρίων. Όμως, δεν θα σταθώ περισσότερο σε αυτό. 
	Υπάρχουν ευθύνες; Υπάρχουν. Έχουμε παρανομίες; Έχουμε. Κανένας δεν μπορεί να το αρνηθεί. Έχουμε κατασπατάληση ουσιαστικά της δημόσιας περιουσίας και ζημιά εκατομμυρίων; Έχουμε. Δεν υπάρχουν πολιτικές ευθύνες γι’ αυτά; 
	Κύριοι Βουλευτές, εγώ θα έλεγα ότι υπάρχει εδώ μία σύμπτωση. Και οι εισηγητές και τα κόμματα και το ΠΑ.ΣΟ.Κ. και η Νέα Δημοκρατία τι λένε; Οι δικοί τους Υπουργοί ενήργησαν βάσει εισηγήσεων που είχαν από τα αρμόδια γνωμοδοτικά όργανα. Και το ΠΑ.ΣΟ.Κ. έτσι απαλλάσσει τους δικούς του και η Νέα Δημοκρατία κατά τον ίδιο τρόπο απαλλάσσει τους δικούς της Βουλευτές και λένε ότι δεν έχουν περισσότερες ευθύνες, παρά το ότι εφάρμοσαν μία διατεταγμένη υπηρεσία, τρόπον τινα. 
	Ακόμη, κύριοι Βουλευτές, και να μην ήξεραν, που ήξεραν! Γιατί ήξεραν; Γιατί από το 1999 οι Βουλευτές του Κ.Κ.Ε. –αναφέρθηκε προηγούμενος ομιλητής μας- έκαναν απανωτές ερωτήσεις και επερωτήσεις, απλές και επίκαιρες, ζητώντας να παρθούν μέτρα ενάντια στην επιδρομή που γίνονταν στις δημόσιες εκτάσεις. Απαντήσεις; «Θα δούμε, θα κάνουμε, θα φτιάξουμε κ.λπ.» Επομένως υπάρχουν πολιτικές ευθύνες και στα δύο κόμματα. 
      Όμως, εδώ, κύριοι Βουλευτές, δεν είναι μόνο αν τελικά  υπάρχει δόλος. Μήπως, τελικά, δεν έχουν ευθύνη και για το ότι δεν είχαν επάρκεια εποπτείας των υπηρεσιών που εποπτεύουν; Δεν είναι πολιτική ευθύνη αυτή; Χώρια το ότι το ήξεραν όλοι. Όμως, γι’ αυτό δεν υπάρχει ευθύνη; Είναι αστεία τα πράγματα και εδώ ο καθένας πάει να αποποιηθεί τις ευθύνες και να ξεχαστεί και αυτό και να περάσει έτσι, όπως πέρασαν όλα τα άλλα. 
      Και το λέω αυτό, κύριοι Βουλευτές, γνωρίζοντας –και όλοι το έχουμε υπ’όψιν μας- ότι από το 1930 έχει υπογραφεί συμφωνία, όπου η μονή αναγνωρίζει την κυριότητα του δημοσίου, της λίμνης και των παραλίμνιων εκτάσεων. Το 1996 –το έχουν πει εξάλλου οι εισηγητές μας- χαρακτηρίστηκε η Λίμνη της Βιστωνίδας, η Λίμνη Ισμαρίδα, το Δέλτα του Νέστου, μαζί με τις ευρύτερες περιοχές χαρακτηρίστηκε εθνικό πάρκο, με την προϋπόθεση ότι θα έβγαινε προεδρικό διάταγμα μέσα σε τρία χρόνια που θα προστάτευε παραπέρα το Εθνικό Πάρκο. Θα έπαιρναν δηλαδή παραπέρα μέτρα. Αυτό το προεδρικό διάταγμα δεν βγήκε ποτέ. 
      Υπάρχει ευθύνη; Υπάρχει. Αν γίνονταν αυτά και αν τελικά τηρούσε αυτά το δημόσιο και οι Υπουργοί και οι υπηρεσίες, θα μπορούσε να γίνει καμμία πράξη παραχώρησης και να έχουμε όλο αυτό το μπέρδεμα και όλη αυτή την κατακρεουργία; 
      Επίσης, θέλω εδώ να πω, κύριοι Βουλευτές, ότι εμείς δεν μπορούμε να πούμε ότι δεν θα πρέπει να γίνει προανακριτική επιτροπή. Επιμένουμε ότι πρέπει να γίνει. Γιατί; Να διερευνήσουμε αν υπάρχει λόγος, αν υπάρχει ευθύνη σε Υπουργούς. Τις αυθαιρεσίες θα τις βρουν άλλοι. Και αν υπάρχει ποινική ευθύνη, να δούμε ποιος την έχει. Να ξεκινήσει από εκεί και πέρα η διαδικασία και να αποδοθούν τα του Καίσαρος τω Καίσαρι. Όμως, δεν ξεκινάμε με την προϋπόθεση ότι είναι ένοχοι οι «άλφα» ή οι «βήτα». 
      Το κύριο είναι ότι υπάρχουν ευθύνες και από τις δύο πλευρές. Πρέπει να αλλάξει και το νομικό καθεστώς, όπως πρότειναν οι εισηγητές μας, που διέπει σήμερα το ιδιοκτησιακό και αναγνωρίζει όλα αυτά τα φιρμάνια, ακόμη και από τον 10 αιώνα μ.Χ.. Αναγνωρίζει χρυσόβουλα κ.λπ.. Να καταργηθεί αυτός ο νόμος. 
      Δεν υπάρχει ιδιοκτησία. Η Ελλάδα με επαναστατικό δίκαιο απέκτησε την ελευθερία της και δεν μπορεί να αναγνωρίζει δικαιώματα, νόμους, εξουσιοδοτήσεις ή και πωλήσεις κατοχικών δυνάμεων, όταν τελικά απέκτησε με τα όπλα την ανεξαρτησία της και την εδαφική της ακεραιότητα. 
      Τελειώνοντας, κύριε Πρόεδρε, θα ήθελα να πω ότι και τα δυο κόμματα πάνε να κοροϊδέψουν τον ελληνικό λαό παραπέμποντας ο ένας την ευθύνη στον άλλον. Δεν θα γινόταν το δεύτερο αν δεν υπήρχε το πρώτο. Υπάρχει μια ζημιά όχι ισάξια, αν την εκτιμήσουμε σε χρήματα, αλλά οι ζημιές δεν εκτιμούνται μόνο με το κόστος. Είναι ζημιές ενάντια στο δημόσιο. Έχουν ευθύνη γιατί δεν το διαφύλαξαν, έχουν ευθύνη γιατί δεν το προστάτευσαν, έχουν ευθύνη τελικά που παραχωρούν εκατομμύρια στρέμματα σε εκκλησιές και μοναστήρια, διατηρώντας ένα νόμο, ο οποίος τελικά αναγνωρίζει τις δυνατότητες και το νομικό καθεστώς που υπήρχε πριν από την απελευθέρωση της χώρας μας. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε. 
      Το λόγο έχει ο κ. Τζαμτζής για πέντε λεπτά. 
      ΙΟΡΔΑΝΗΣ ΤΖΑΜΤΖΗΣ: Δεν θα υπήρχε το δεύτερο αν δεν γινόταν το πρώτο, κυρίες και κύριοι συνάδελφοι. 
      Ο κ. Παπανδρέου σήμερα είχε την τελευταία ευκαιρία να δείξει ότι μπορεί κάποια στιγμή να γίνει Πρωθυπουργός, έχοντας πει μέσα στην Αίθουσα, λάθος κάναμε στο πόρισμα, έχουμε πολιτικές ευθύνες για τους Υπουργούς μας. Γιατί; Γιατί και ο  ίδιος την ήξερε την υπόθεση όταν ενημερώθηκε τον Ιανουάριο του 2004. Αλλά ο κ. Παπανδρέου μας είπε, άλλα λόγια να αγαπιόμαστε. Ζήτησε εκλογές όταν ξέρει ότι δεν πρόκειται να γίνουν εκλογές για το καλό του τόπου. Διότι ο Πρωθυπουργός δεν αντιμετωπίζει έτσι ανεύθυνα τη διακυβέρνηση της χώρας. 
      Είπε ο κ. Παπανδρέου «θα πάρω μέτρα». Πουλάει τσάμπα μαγκιά, γιατί όχι μόνο μέτρα δεν πήρε, αλλά πρόσφερε κάλυψη και στον Δρυ και στον Φωτιάδη. Προσπάθησε να δικαιολογήσει την συγκάλυψη που πρόσφερε στους Υπουργούς του ΠΑ.ΣΟ.Κ., στο Δρυ και στον Φωτιάδη. 
      Ο Δρυς παραχώρησε χίλια εξακόσια πενήντα στρέμματα όταν η μονή αναγνώριζε ότι έχει τα δεκαεννέα τριακοστά δεύτερα, έκταση τετρακοσίων στρεμμάτων στη νησίδα Αντά-Μπουρού. Ο δε Φωτιάδης μας είπατε, διόρθωσε τις αποφάσεις του. Πώς τις διόρθωσε; Με τα πρωτόκολλα παράδοσης και παραλαβής που υπέγραψε πριν; Πώς τις διόρθωσε; Μήπως ανακάλεσε τα πρωτόκολλα; Μήπως ανακάλεσε τις αποφάσεις του; Φυσικά όχι. 
      Και επειδή ο κ. Μπόλαρης μίλησε για ζημιά στο δημόσιο, κυρίες και κύριοι συνάδελφοι,  έχω στα χέρια μου έγγραφο από τις 25.06.2003 -πώς συμπίπτουν οι ημερομηνίες- όπου άρον-άρον ζητούσατε έγγραφα από τις υπηρεσίες, αλλά ταυτόχρονα υπογράφατε, την ίδια μέρα τα πρωτόκολλα παράδοσης και παραλαβής. Θα καταθέσω στα Πρακτικά το σύνολο των αγροτών που τους πήρατε τα χωράφια με τις αποφάσεις του κ. Φωτιάδη. 
      Από το 1970 το κράτος έλεγε στους παπάδες ότι μόνο τα δεκαεννέα τριακοστά δεύτερα της Αντά-Μπουρού τετρακοσίων στρεμμάτων είναι δικά τους. Το έλεγε αυτό από το 1970.
      Ο Κοσκινάς που ήταν Υπουργός της Νέας Δημοκρατίας το 1992 λέει όχι στο Βατοπαίδι, στην επέκταση που ζητούν, να δικαιωθούν με κομμάτια, τμήματα. 
      Ο δικός σας Νομάρχης, του ΠΑ.ΣΟ.Κ. το 1995 πριν υπάρξει αιρετή αυτοδιοίκηση σας χτυπάει το καμπανάκι του κινδύνου στις 19.12.1995 –θα το καταθέσω και αυτό στα Πρακτικά- και σας λέει ότι εδώ υπάρχουν επεκτατικές βλέψεις της μονής.
       Θα καταθέσω στα Πρακτικά τις μεταβιβάσεις που υπογράψατε και φυσικά τα πρωτόκολλα παράδοσης και παραλαβής. Το πρώτο είναι από τις 11.12.2002 και το δεύτερο από τις 25 Ιουνίου του 2003. 
      Είναι τα πρωτόκολλα παράδοσης-παραλαβής, τα οποία εγράφησαν και στα βιβλία μετεγγραφών του Υποθηκοφυλακείου Ξάνθης. Τα παραδώσατε όλα και μετά κοροϊδεύατε τους πολίτες της περιοχής ότι δεν υπάρχει θέμα. 
      Καταθέτω τη μαρτυρία του Μητροπολίτη Ξάνθης προς τον κ. Σημίτη, τον τότε Πρωθυπουργό, τη διαμαρτυρία της Νομαρχίας Ξάνθης προς τον κ. Χριστοδουλάκη. Και τα καταθέτω ξέρετε γιατί; Γιατί παρουσιάζεστε ότι δεν ξέρατε εσείς τότε τι γίνεται. Και φυσικά, καταθέτω το κομμάτι των Πρακτικών όπου ο μάρτυς κ. Παπαδόπουλος από την Ξάνθη, εκδότης εφημερίδος, λέει ξεκάθαρα «ενημέρωσα τον κ. Παπανδρέου» μόλις είχε γίνει Αρχηγός.
      Μετά απ’ όλα αυτά έρχεσθε και δεν αναγνωρίζετε καμμία πολιτική ευθύνη για τους Υπουργούς σας. Ανάλυση του όρου «πολιτική ευθύνη» επειδή κάνετε ότι δεν καταλαβαίνετε τι σημαίνει, έχουν κάνει τα δικά σας στελέχη, ο Κοινοβουλευτικός σας Εκπρόσωπος, ο κ. Βενιζέλος και φυσικά ο κ. Λοβέρδος.
      Μιλάτε για μπίζνες, για λεφτά, για λογαριασμούς, για επιχειρηματίες απλά για να θαμπώσετε τον κόσμο. Η ελληνική δικαιοσύνη έχει το λόγο και βεβαίως θα αποδώσει ευθύνες στον κάθε έναν που δεν έχει πράξει σωστά.
      Εμείς ψάχνουμε για πολιτικές ευθύνες, για ευθύνες πολιτικών προσώπων. Εσείς όμως προσπαθείτε μέσα απ’ αυτήν τη διαδικασία και με αυτόν τον τρόπο, να ξεγλιστρήσετε από τις ευθύνες σας. Γιατί; Γιατί δεν έχετε τα κότσια να πείτε την αλήθεια στον ελληνικό λαό και να αναλάβετε τις ευθύνες των δικών σας Υπουργών, του Δρυ και του Φωτιάδη. Αποδεικνύετε για μία ακόμη φορά ότι παραμένετε το ίδιο γνωστό ΠΑ.ΣΟ.Κ., το ΠΑ.ΣΟ.Κ. της αδιαφάνειας, της συγκάλυψης, του κουκουλώματος και της διαφθοράς.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είστε το ΠΑ.ΣΟ.Κ. που αρνήθηκε δεκατρείς φορές να γίνει Εξεταστική Επιτροπή στη Βουλή όταν ζητούσαμε Εξεταστική για το Χρηματιστήριο, για το C4I και για τα οπλικά συστήματα. Είστε το ΠΑ.ΣΟ.Κ. της αλαζονείας που πιστεύει ότι μη λέγοντας την αλήθεια στον ελληνικό λαό και με τη βοήθεια κάποιων κονδυλοφόρων, θα παραπλανήσετε τον ελληνικό λαό.
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε  συνάδελφε.
      ΙΟΡΔΑΝΗΣ ΤΖΑΜΤΖΗΣ: Ολοκληρώνω, κύριε  Πρόεδρε.
      Είστε το ΠΑ.ΣΟ.Κ. που προσπάθησε με εκβιαστές και ψευδομάρτυρες να πλήξει τον Πρωθυπουργό και τη Νέα Δημοκρατία. Γιατί ο κ. Παπακωνσταντίνου ενώ είχε δει το DVD του εκβιασμού, ζητήσατε να έρθει ως μάρτυρας η κ. Σωτηροπούλου. Το γνώριζε ο κ. Παπακωνσταντίνου και δεν το γνώριζε ο κ. Παπανδρέου;
      Είστε το ΠΑ.ΣΟ.Κ. που εμπαίζετε τους πολίτες. Φυσικά, αυτό δεν μπορεί να περάσει έτσι. Οι πολίτες καταλαβαίνουν.
      Εμείς, στην προσπάθειά σας να ποινικοποιήσετε την πολιτική ζωή του τόπου λέμε όχι σ’ αυτήν την προσπάθεια και έχουμε κάνει όλες τις απαραίτητες ενέργειες.
      Καταθέτω στα Πρακτικά την απόφαση από τις 3 Οκτωβρίου του κ. Μπέζα για την ανάκληση όλων των αποφάσεων περί μη προβολής δικαιωμάτων κυριότητας του ελληνικού δημοσίου επί των εκτάσεων της Λίμνης Βιστωνίδας. Και αυτό γιατί πρέπει να σταματήσει αυτή η κουβέντα, ότι υπάρχει ζημιά για το ελληνικό δημόσιο.
      Ευχαριστώ.
      (Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Ο κ. Πεταλωτής έχει το λόγο για πέντε λεπτά.
      ΓΕΩΡΓΙΟΣ ΠΕΤΑΛΩΤΗΣ: Ευχαριστώ, κύριε  Πρόεδρε.
      Συζητάμε σήμερα στην Ολομέλεια της Βουλής το πόρισμα το οποίο καταθέσαμε μετά από μία μεγάλη και κοπιώδη προσπάθεια και αγωνιώδη σύσσωμη η Εξεταστική Επιτροπή από είκοσι τρεις Βουλευτές όλων των πτερύγων της Βουλής. Μια κοπιαστική δουλειά με μία προφανή αγωνία να προσπαθήσουμε ο καθένας τουλάχιστον από την πλευρά του να διερευνήσουμε την αλήθεια. 
      Είναι αλήθεια όμως σήμερα, αυτήν τη στιγμή, που είναι μία παρά, είναι 0.45΄, ότι συζητάμε σε μία απαξιωτική και απογοητευτική διαδικασία. Συζητάμε πάλι λες και βρισκόμαστε στην Εξεταστική Επιτροπή, συζητάμε πάλι απόντων των πρωταγωνιστών. Πραγματικά, θα μπορούσαμε να θεωρήσουμε ότι η Νέα Δημοκρατία, έστω και αυτήν τη στιγμή, αναλαμβάνει τις ευθύνες της, εάν δεν συνέβαιναν κάποια γεγονότα. Ακόμη και σήμερα, σ’ αυτήν τη διαδικασία, ενώ σχεδόν σύσσωμη η Αντιπολίτευση αναφέρεται σε πολιτική ευθύνη εννέα Υπουργών της Κυβέρνησης και πρώην Υπουργών, βλέπω ότι δεν παρίσταται κανείς απ’ αυτούς σήμερα εδώ. Είναι μια απαξιωτική συμπεριφορά των Υπουργών της Νέας Δημοκρατίας, στους οποίους αναφερόμαστε, απαξιωτική συμπεριφορά για το ίδιο το Κοινοβούλιο, απαξιωτική συμπεριφορά για τον ίδιο τον ελληνικό λαό.
    Αυτό δείχνει δύο πράγματα, ότι ακόμη και αυτήν τη στιγμή που η Νέα Δημοκρατία καταρρέει, περισσεύει η αλαζονεία των Υπουργών της και ακόμη περισσότερο ότι αυτοί οι Υπουργοί δείχνουν ότι κρύβουν μέσα τους ενοχή. Γιατί αν δεν υπήρχαν αυτά τα δυο ανάμεικτα, αλαζονεία και ενοχή, θα βρίσκονταν σήμερα εδώ πέρα για να αντικρούσουν τους ισχυρισμούς της Αντιπολίτευσης, Μείζονος και Ελάσσονος, ότι έχουν τουλάχιστον ποινικές ευθύνες και ότι για κάποιους απ’ αυτούς πρέπει να συσταθεί η προκαταρκτική επιτροπή που προβλέπει το Σύνταγμα και ο νόμος περί ευθύνης Υπουργών. 
    Συζητάμε σήμερα για ένα πόρισμα όπου οι Βουλευτές της Νέας Δημοκρατίας που αποτελούσαν και την πλειοψηφία της Εξεταστικής Επιτροπής, πραγματικά έδειχναν και με τις ερωτήσεις τους και με τις κατευθύνσεις και με τη δουλειά τους ότι διαβλέπουν το μεγάλο ζήτημα, το μεγάλο σκάνδαλο Βατοπεδίου.
    Αντίθετα, στο πόρισμα που έχουμε μπροστά μας, προφανώς, λειτούργησαν επιτελικές κατευθύνσεις άλλων και έχουμε ένα πόρισμα που δεν αναφέρει πουθενά τη λέξη «σκάνδαλο». Κάποιος συνάδελφος μάλιστα προηγουμένως, μας είπε ότι δεν αναφέρεται η λέξη «σκάνδαλο» γιατί είναι δημοσιογραφική έννοια. Αυτό να το πείτε στον ελληνικό λαό, ο οποίος σύσσωμος μιλάει για «σκάνδαλο Βατοπεδίου», στους ψηφοφόρους της Νέας Δημοκρατίας που σε ένα ποσοστό 80%, όπως μας έδειξε και μια δημοσκόπηση της προηγούμενης Κυριακής, αναφέρεται σε σκάνδαλο και σε πολιτικές ευθύνες των Υπουργών της Νέας Δημοκρατίας. Δεν επιτρέπεται να περιφρονούμε τόσο τον ελληνικό λαό, την άποψή του, τη γνώμη του γιατί εκτιθέμεθα εμείς οι ίδιοι. 
    Υποτίθεται ότι ο κ. Καραμανλής σήμερα σε μια εν κρυπτώ διαδικασία στην Αίθουσα της Γερουσίας, στην Κοινοβουλευτική του Ομάδα και όχι σ’ αυτή την Αίθουσα σήμερα, ανέλαβε πολιτικές ευθύνες. 
    Πρώτον, μιλήσατε στο πόρισμα και μιλάτε για αντικειμενικές πολιτικές ευθύνες, ένας όρος ο οποίος δεν υπάρχει πουθενά ούτε ως νομική ορολογία ούτε στο Συνταγματικό μας Δίκαιο ούτε στο Διοικητικό μας Δίκαιο. Τον εφηύρατε εσείς για να καλύψετε ακριβώς τις ευθύνες των Υπουργών σας. Ο κ. Καραμανλής υποτίθεται ανέλαβε τις πολιτικές ευθύνες Υπουργών του και της Κυβέρνησής του, όμως, τις πολιτικές ευθύνες τις αναλαμβάνει ο Πρωθυπουργός εδώ στην Αίθουσα της Ολομέλειας και όχι σε μια συνάντηση εν κρυπτώ, όπως έγινε στην Κοινοβουλευτική Ομάδα. Εάν πραγματικά πιστεύατε ότι έχετε ευθύνες, θα βγαίνατε όχι τώρα, θα βγαίνατε να το πείτε πιο μπροστά και μάλιστα σ’ αυτήν την Αίθουσα.
    Καταθέσατε πλειοψηφικά ένα παράδοξο πόρισμα το οποίο δεν μιλάει για σκάνδαλο, το οποίο αναγνωρίζει εμμέσως ευθύνες πολιτικές, αντικειμενικές, επιρρίπτοντας ουσιαστικά και άμεσα ευθύνες σε διοικητικούς υπαλλήλους. Δηλαδή αυτό έγινε μετά από τόσα χρόνια, μετά από τέτοια διαδικασία, να βγούμε σήμερα να πούμε στον ελληνικό λαό ότι δεν φταίνε οι πολιτικοί μας, όποιοι και αν είναι αυτοί, αλλά φταίνε οι υπάλληλοι, όταν υπάρχουν ρητές καταθέσεις στην Εξεταστική Επιτροπή ότι αυτοί οι υπάλληλοι, αρκετοί από τους οποίους είναι επίορκοι και θα κριθούν από την τακτική δικαιοσύνη, μιλούσαν για εντολές άνωθεν. Αυτό είναι το πρόβλημα; Κάποιοι υπάλληλοι, η «μαρίδα», είναι αυτοί που θα πληρώσουν τις ευθύνες; Και εκεί βέβαια, ας μην ξεχάσουμε και τη γνωστή λογική του να συλληφθεί υπάλληλος, όπως είπε κάποιος συνάδελφος εξετάζοντας στην Εξεταστική Επιτροπή.
    Πραγματοποιείτε και υλοποιείτε την αρχική σας πρόθεση να συγκαλυφθεί το σκάνδαλο. Γι’ αυτό ο κ. Σανιδάς μίλησε για παραπλανηθέντες Υπουργούς, για να φτάσουμε σήμερα να μιλήσουμε ξανά για παραπλανηθέντες Υπουργούς. Η λύση, όμως, είναι αυτή την οποία προέκρινε το ΠΑ.ΣΟ.Κ., νομοθετική ρύθμιση για να επανέλθουν τα πράγματα στην προτέρα κατάσταση, για να επιστρέψουν τα εκατοντάδες εκατομμύρια ευρώ στο ελληνικό δημόσιο, για να επιστρέψουν τα «φιλέτα» του δημοσίου και πάλι στο ελληνικό δημόσιο και κυρίως να μην έχουμε αυτό που έκανε η Μονή Βατοπεδίου, ένα έγγραφο που έστειλε στο Υπουργείο Οικονομικών το οποίο από δημοσιογραφικές πληροφορίες, εξετάζεται σοβαρά από το Υπουργείο Οικονομικών, να επιστραφούν τα ανταλλαχθέντα ακίνητα και η Μονή Βατοπεδίου να ξαναέρθει πίσω στη Βιστωνίδα. Αυτό ούτε να το σκεφθεί κανείς ούτε για αστείο! Γιατί αυτήν τη φορά δεν θα μπορεί να μιλάει κανείς για παραπλανηθέντες Υπουργούς και αυτήν τη στιγμή οι Υπουργοί οι οποίοι θα αποφασίσουν είναι Υπουργοί της Νέας Δημοκρατίας οι οποίοι δεν θα έπρεπε να είναι στην Κυβέρνηση.
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Ιωάννης Δραγασάκης): Ο κύριος Υπουργός θέλει να κάνει μια παρέμβαση.
     Ορίστε, κύριε Υπουργέ, έχετε το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, δεν θα παρενέβαινα, αν δεν μου έδινε την αφορμή ο συνάδελφος κ. Πεταλωτής για τη διάκριση μεταξύ αντικειμενικής και υποκειμενικής ευθύνης. 
    Κύριε Πεταλωτή, επειδή είστε νομικός, αν διακρίνετε το άρθρο 914 του Αστικού Κώδικα και το 105 του εισαγωγικού νόμου, θα καταλάβετε ότι υπάρχει σημαντική διαφορά. 
    ΓΕΩΡΓΙΟΣ ΠΕΤΑΛΩΤΗΣ: Για πολιτικές ευθύνες. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δεν μιλώ μόνο για το θέμα της πολιτικής ευθύνης. Όποιες απόψεις έχετε, έχετε. Αλλά δεν μπορεί να λέτε εσείς με την ιδιότητα που είχατε, με την ιδιότητα που εμφανιστήκατε, ότι στα νομικά δεν υπάρχει διάκριση μεταξύ αντικειμενικής και υποκειμενικής ευθύνης. Παραδείγματος χάριν –και δεν είμαι εδώ για να δίνω μαθήματα νομικής, αλλά γνωρίζετε καλά-  το άρθρο 914 προϋποθέτει υποκειμενική αστική ευθύνη. Το άρθρο 105 προϋποθέτει αντικειμενική υποκειμενική ευθύνη. Λοιπόν, ή πρόκειται περί άγνοιας, ή προσπάθειας παραπλάνησης. Πάρτε το πίσω. 
    ΓΕΩΡΓΙΟΣ ΠΕΤΑΛΩΤΗΣ: Κύριε Πρόεδρε, παρακαλώ το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Και δεν θα δεχθώ, κύριε Πρόεδρε, προσωπικό, γιατί καταλαβαίνετε ότι μιλάμε νομικά. Αν κάποιος δεν τα ξέρει, να καθίσει πάλι στα έδρανα της Νομικής. 
    ΠΡΟΕΔΡΕΥΩΝ (Ιωάννης Δραγασάκης): Ούτε το Προεδρείο θα δεχθεί προσωπικό. 
    Το λόγο έχει ο κ. Αυγενάκης.
    ΓΕΩΡΓΙΟΣ ΠΕΤΑΛΩΤΗΣ: Κύριε Πρόεδρε, έκανε προσωπική αναφορά. Θα μου δώσετε το λόγο να εκθέσω το προσωπικό. Ο κύριος Υπουργός με έθιξε, αναφέρθηκε στο όνομά μου και μίλησε για άγνοια. 
    ΠΡΟΕΔΡΕΥΩΝ (Ιωάννης Δραγασάκης): Έχετε ένα λεπτό  να πείτε σε τι συνίσταται το προσωπικό θέμα.
    ΓΕΩΡΓΙΟΣ ΠΕΤΑΛΩΤΗΣ: Ευχαριστώ πάρα πολύ τον κύριο Υπουργό που μας κάνει μάθημα νομικής σε αυτήν την Αίθουσα. Δεν το χρειαζόμαστε, είναι τζάμπα τα μαθήματα που μας κάνει. Κύριε Υπουργέ, να τα κάνετε εκεί που πρέπει να τα κάνετε. 
      Λοιπόν, εξακολουθείτε να παραπλανάτε το Σώμα. Δεν μιλάμε για αστικές ευθύνες εδώ πέρα. Προφανώς το τι σημαίνει «πολιτικές ευθύνες» δεν αναρωτηθήκατε καν. Γι’ αυτό τώρα εσείς ακριβώς εφαρμόζετε αυτό. Ή πρόκειται για άγνοια, ή μας παραπλανάτε. Αν δεν γνωρίζετε τη διαφορά πολιτικής με αστική ευθύνη, καιρός να το μάθετε. Εάν μας παραπλανάτε, θα έπρεπε να είστε ο τελευταίος που θα επιχειρείτε να μας το κάνετε αυτό, λόγω της ειδικής σας ιδιότητας και σοβαρότητας. Εγώ μίλησα ότι δεν υπάρχει αντικειμενική πολιτική ευθύνη. Το αν υπάρχει υποκειμενική ή αντικειμενική αστική ευθύνη, το ξέρω από το 1981 που ήμουν πρωτοετής φοιτητής της Νομικής Θεσσαλονίκης.
      Ευχαριστώ. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, αν δώσουμε συνέχεια, θα έχουμε πρόβλημα …
    ΓΕΩΡΓΙΟΣ ΠΕΤΑΛΩΤΗΣ: Κύριε Πρόεδρε, θα απαντήσω, εάν απαντήσει. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Είπατε, κύριε Πεταλωτή,  νομικά -όχι πολιτικά- δεν υπάρχει διάκριση. Αν μιλούσατε για πολιτικούς όρους, θα σας έλεγα ότι πράγματι στους πολιτικούς όρους υπάρχει η διάκριση. Άλλο να έχει κάποιος την αντικειμενική ευθύνη, όπως κάθε Υπουργός, όπως εγώ που ευθύνομαι αντικειμενικά για ό,τι συμβαίνει στο Υπουργείο μου και άλλο υποκειμενικά που γνωρίζω και συγκαλύπτω. Αλλά είπατε ότι στο νομικό χώρο δεν υπάρχει διάκριση μεταξύ αντικειμενικής και πολιτικής ευθύνης. Σας παραπέμπω, λοιπόν -επειδή σέβομαι και τις νομικές σας σπουδές και αυτό που υπηρετήσατε- να κάνετε τη διάκριση μεταξύ άρθρου 914 του Αστικού Κώδικα και 105 του εισαγωγικού νόμου, για να ξέρει η Βουλή των Ελλήνων για τι μιλάμε και ότι εδώ μέσα δεν μπορούμε να μιλάμε πρόχειρα.
    ΓΕΩΡΓΙΟΣ ΠΕΤΑΛΩΤΗΣ: Κύριε Πρόεδρε, παρακαλώ το λόγο.
    ΠΡΟΕΔΡΟΣ (Δημήτριος Σιούφας): Κύριε Πεταλωτή, δεν υπάρχει θέμα. Παρακολούθησα τη συζήτηση. 
    Το λόγο έχει ο συνάδελφος κ. Αυγενάκης. 
    ΓΕΩΡΓΙΟΣ ΠΕΤΑΛΩΤΗΣ: Κύριε Πρόεδρε, παρακαλώ το λόγο.
    ΠΡΟΕΔΡΟΣ (Δημήτριος Σιούφας): Δεν υπάρχει θέμα, κύριε Πεταλωτή, σας παρακαλώ πολύ.
    ΓΕΩΡΓΙΟΣ ΠΕΤΑΛΩΤΗΣ: Για δεύτερη φορά ο κύριος Υπουργός αναφέρθηκε στο όνομά μου.
    ΠΡΟΕΔΡΟΣ (Δημήτριος Σιούφας): Όχι, κύριε Πεταλωτή, σας παρακαλώ. 
    Κύριε Αυγενάκη, έχετε τα λόγο.
	ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ, κύριε Πρόεδρε.
	Κύριοι Υπουργοί, κύριοι συνάδελφοι, από την πρώτη στιγμή που ανέκυψε το θέμα της Ιεράς Μονής Βατοπεδίου ξεκάθαρος στόχος της Κυβέρνησης ήταν να διερευνηθεί σε βάθος η υπόθεση και να αποκαλυφθεί όλη μα όλη η αλήθεια. Στο πλαίσιο αυτό και ύστερα από την πρόταση του ίδιου του Πρωθυπουργού κ. Κώστα Καραμανλή συστάθηκε η Εξεταστική Επιτροπή με αντικείμενο τη διερεύνηση του συνόλου της συγκεκριμένης υπόθεσης. 
	Δυστυχώς με λύπη μου διαπιστώνω ότι κυρίως το ΠΑ.ΣΟ.Κ. προσπαθεί να εκμεταλλευτεί πολιτικά αυτήν την υπόθεση καθώς μόνο αυτό διέγνωσε ποινικές ευθύνες σε πολιτικά πρόσωπα. Δυστυχώς οι συνάδελφοι της Αντιπολίτευσης δεν βάζουν μυαλό, δεν διδάσκονται από τα λάθη του παρελθόντος και τα επαναλαμβάνουν.
	Σήμερα, ενάμιση μήνα μετά, το ΠΑ.ΣΟ.Κ. επιστρέφει με τα ίδια αθεμελίωτα επιχειρήματα, με τις ίδιες ατεκμηρίωτες απόψεις, με επιχειρηματολογία που ήδη έχει σχολιαστεί ιδιαιτέρως αρνητικά. Το ΠΑ.ΣΟ.Κ. έρχεται ξανά να υποστηρίξει την ύπαρξη ποινικών ευθυνών με βάση στοιχεία που προκύπτουν από την περιρρέουσα ατμόσφαιρα. 
	Το ερώτημα είναι: Κυρίες και κύριοι της Αξιωματικής Αντιπολίτευσης, συμφωνούν μ’ αυτήν τη στάση οι έγκριτοι νομικοί του κόμματός σας, χωρίς να έχω τη διάθεση να θίξω κανέναν προσωπικά; Ερωτώ: Συμφωνούν τα στελέχη του κόμματός σας που έχουν διατυπώσει σαφώς στο παρελθόν διαφορετική άποψη περί πολιτικής ευθύνης ακόμα και γραπτώς σε πολλά αξιόλογα νομικά βιβλία τους; Οι έγκριτοι νομικοί του κόμματός σας που αποτελούν και μέλη της Εξεταστικής Επιτροπής συμφωνούν με τη στάση αυτή; Αν ναι, τότε αλήθεια γιατί δεν διάβασαν και δεν προσπάθησαν να στηρίξουν αυτοί οι έγκριτοι νομικοί σας στη χθεσινή συνεδρίαση της Εξεταστικής Επιτροπής τα συμπεράσματα του κόμματός σας; Αν όντως αυτή είναι η αλήθεια, ότι δηλαδή υπάρχουν στοιχειοθετημένες ποινικές ευθύνες όπως κόπτεσθε να αποδείξετε, κύριοι του ΠΑ.ΣΟ.Κ., σας ερωτώ απλά: Γιατί δεν κατέληξαν στο ίδιο συμπέρασμα και τα υπόλοιπα κόμματα της Αντιπολίτευσης; Σας διαβεβαιώνω ότι στην απάντηση κρύβεται η αλήθεια.
	Κυρίες και κύριοι συνάδελφοι, από τη διαδικασία δεν προέκυψαν ποινικές ευθύνες ούτε για τους Υπουργούς του ΠΑ.ΣΟ.Κ., ούτε για τους Υπουργούς της Νέας Δημοκρατίας. Άμεσος ή ενδεχόμενος δόλος πολιτικών προσώπων, αυτουργία ή συμμετοχή ή συνέργεια ούτε καθ’ υπόνοια δεν προέκυψε. Οτιδήποτε διαφορετικό συνιστά διαστρέβλωση της πραγματικότητας. Είναι κάτι σαν αυτά τα non paper που τροφοδοτούσαν συνάδελφοι του ΠΑ.ΣΟ.Κ. στους δημοσιογράφους των αθηναϊκών Μέσων Ενημέρωσης.
	Ειδικότερα αναφέρω ότι πρώτον κανένας από τους εκατόν είκοσι τέσσερις μάρτυρες δεν κατέθεσε ότι έστω και μία φορά δέχτηκε παρέμβαση, υπόδειξη, παραίνεση ή πίεση από οποιονδήποτε. Και όμως η Αξιωματική Αντιπολίτευση επιμένει να παραβλέπει πλήρως το σύνολο των καταθέσεων ενώπιον της Εξεταστικής Επιτροπής σχετικά με την ανυπαρξία πολιτικής παρέμβασης.
	Δεύτερον, ουδείς Υπουργός γνώριζε και ούτε όφειλε να γνωρίζει ότι για την αναγνωριστική αγωγή της Ιεράς Μονής Βατοπεδίου κατά του ελληνικού δημοσίου είχε γίνει διάσκεψη με αποτέλεσμα την κατά πλειοψηφία απόρριψή της.
	Τρίτον, οι αποφάσεις που ελήφθησαν ήταν σύμφωνες με ομόφωνες γνωμοδοτήσεις θεσμικά αρμοδίων προς τούτο θεσμικών οργάνων. Είναι δεδομένο ότι η ευχέρεια που παρέχεται στον Υπουργό να αποστεί από τη γνώμη του γνωμοδοτούντος οργάνου είναι εξαιρετικά περιορισμένη, χωρίς να είναι απαγορευτική.
	Τέταρτον, είχαν προηγηθεί δύο προκαταρκτικές εξετάσεις με παραγγελία του Εισαγγελέα του Αρείου Πάγου χωρίς να αναγνωρίζουν ποινικά αδικήματα.
      Παρά ταύτα, σήμερα και για πρώτη φορά στα κοινοβουλευτικά χρονικά κυβερνητικό κόμμα έχει το πολιτικό θάρρος και το ανάστημα να αναγνωρίσει αντικειμενικές πολιτικές ευθύνες. Σήμερα η Κυβέρνηση της Νέας Δημοκρατίας έρχεται με φανερή αίσθηση ευθύνης και με θάρρος να αναγνωρίσει αντικειμενικές πολιτικές ευθύνες Υπουργών που αφορούν τον τομέα πολιτικής τους ευθύνης. 
	Αντίθετα, η Αξιωματική Αντιπολίτευση προσπαθεί να κουκουλώσει αφαιρώντας εντέχνως κάθε ευθύνη από πρώην Υπουργούς τους, τον κ. Φωτιάδη και τον κ. Δρυ, ενώ η Κυβέρνηση της Νέας Δημοκρατίας –κι εδώ είναι η διαφορά μας, διαφορά ήθους και ευθιξίας- διαπιστώνει σαφώς ότι στην προκειμένη υπόθεση όλοι σχεδόν οι φορείς λειτούργησαν με τρόπο ελλειμματικό. Δυστυχώς η πλημμελής εποπτεία των προϊσταμένων Υπουργών και Υφυπουργών στους τομείς της αρμοδιότητάς τους αποτελεί μια απτή πραγματικότητα.
	Επιτρέψτε μου στο σημείο αυτό να θυμίσω ότι οι αποφάσεις των Υπουργών του ΠΑ.ΣΟ.Κ. κυρίων Δρυ και Φωτιάδη είναι το ξεκίνημα και ολοκλήρωσαν τη μεταβίβαση δημοσίων εκτάσεων υπέρ της Ιεράς Μονής Βατοπεδίου, αποφάσεις που στηρίχθηκαν σε ομόφωνες και απόλυτα νόμιμες γνωμοδοτήσεις. Ωστόσο διαπιστώθηκε ότι διαχρονικά δεν υπήρχε κανένας κεντρικός πολιτικός σχεδιασμός και δόλος. 
      Στο πλαίσιο αυτό θέλω να τονίσω –και αυτό είναι το πιο σημαντικό- ότι εμείς, κυρίες και κύριοι της Αντιπολίτευσης, αναγνωρίζουμε και τις δικές μας πολιτικές ευθύνες. Εμείς κάνουμε κάτι που εσείς δεν έχετε κάνει ποτέ μέχρι σήμερα. Εσείς για μία ακόμα φορά απαλλάσσετε πλήρως τους Υπουργούς σας, αποποιείστε των ευθυνών σας.
     Για εσάς, ποτέ δεν έφταιξε κανείς. Ποτέ κανένα από τα στελέχη σας δεν φέρει καμμία ευθύνη. Έτσι θέλετε να κυβερνήσετε; Κάνοντας τα στραβά μάτια στα δικά σας και μεταφέροντας ευθύνες σε οποιονδήποτε άλλο;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κλείνω, κύριε Πρόεδρε. 
     Να είστε σίγουροι πως ο ελληνικός λαός είναι σοφός και αναγνωρίζει την υπεύθυνη ή ανεύθυνη στάση του καθενός από εμάς. 
     Σας ευχαριστώ.
     ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Ρόβλιας.
     Έχετε την ευκαιρία, κύριε Ρόβλια, να κάνετε μία επανόρθωση γι’ αυτό το οποίο είπατε πριν για τον Υπουργό, τον κ. Παυλόπουλο, τον οποίο αδικήσατε κατάφωρα. 
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, ξέρετε πόσο σας σέβομαι. Συζήτησα το θέμα με τον κύριο Υπουργό και θα μου επιτρέψετε να μην το ξανανοίξω. Το συζητήσαμε πάντως, έχει λυθεί η προσωπική παρεξήγηση.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Έληξε.
     ΠΡΟΕΔΡΟΣ (Δημήτριος Σιούφας): Καλώς. 
     ΚΩΝΣΤΑΝΤΙΝΟΣ ΡΟΒΛΙΑΣ: Θεώρησα ότι εθίγην ιδιαίτερα…
     ΠΡΟΕΔΡΟΣ (Δημήτριος Σιούφας): Καλώς, δεν το εγνώριζα. Παρακολούθησα από το εσωτερικό κύκλωμα και αντελήφθην ότι ήταν και από την πλευρά σας παρανόηση και αυτός ήταν ο λόγος για τον οποίο η παραίνεσή μου ήταν ότι δεν υπήρχε προσωπικό θέμα και να μη μιλήσετε.
     Μπορείτε να συνεχίσετε.
     ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ πολύ, κύριε Πρόεδρε.
     Κυρίες και κύριοι συνάδελφοι, έχουμε φθάσει στο τέλος τουλάχιστον αυτής της φάσης, αλλά θα πρέπει να θυμόμαστε κάποια πράγματα. Θα ήθελα να θυμηθούμε γιατί έγινε η Εξεταστική, να μην έχουμε ασθενική μνήμη. 
     Θυμάμαι ότι ο κύριος Πρωθυπουργός έλεγε ότι όταν εκκρεμούν υποθέσεις στη δικαιοσύνη, δεν κάνουμε εξεταστικές επιτροπές. Εδώ, όμως, κάναμε. Γιατί; Γιατί παραιτήθηκαν δύο αντιεισαγγελείς εφετών κάτω από τις αφόρητες κυβερνητικές πιέσεις να μην έρθει η δικογραφία στη Βουλή σε σχέση με στοιχεία που αφορούν Υπουργούς. Γι’ αυτό έγινε Εξεταστική, επειδή παραιτήθηκαν δύο αντιεισαγγελείς εφετών. Αλλιώς, δεν θα γινόταν. Και αν δεν γινόταν η Εξεταστική Επιτροπή, δεν θα είχαμε τα στοιχεία που έχουμε σήμερα στα χέρια μας.
     Πού κατέληξε η Εξεταστική Επιτροπή; Ακούω να λένε ότι έχουμε πέντε διαφορετικά πορίσματα. Τυπικά έχουμε πέντε πορίσματα. Πράγματι. Επί της ουσίας, όμως, πέντε κόμματα μιλάνε για πολιτικές ευθύνες, τέσσερα κόμματα μιλάνε για την ανάγκη διερεύνησης ποινικών ευθυνών, εννέα Υπουργοί εμπλέκονται. Δεν είναι σκάνδαλο και μόνο από αυτά που σας ανέφερα; Είναι σκάνδαλο. 
     Όμως, ο Πρωθυπουργός δεν εκστομίζει αυτήν τη λέξη, ούτε σήμερα μετά από όλες αυτές τις αποκαλύψεις. Γιατί; Γιατί ξέρει ο Πρωθυπουργός, ξέρει η Νέα Δημοκρατία ότι ο ελληνικός λαός πιστεύει ότι αυτό το σκάνδαλο βαρύνει την Κυβέρνηση και έτσι αποφεύγει να επιβαρύνει πολιτικά τη θέση του δια της ομολογίας.
     Πολιτικές ευθύνες, λοιπόν, για Υπουργούς. Οι Υπουργοί παραιτήθηκαν; Δεν άκουσα κάτι. Εάν αδίκως κατηγορούνται, φωτογραφίζονται από την παράταξή τους, θα έπρεπε να παραιτηθούν για λόγους ευθιξίας. Εάν δικαίως κατηγορούνται, από την παράταξή τους πάντοτε, κακώς παραμένουν. Πού είναι, λοιπόν, η αναγνώριση της πολιτικής ευθύνης επί της ουσίας; Ή μήπως δεν είναι πολιτική ευθύνη η μεταβίβαση λιμνοθάλασσας και βιότοπου; Ή μήπως δεν είναι πολιτική ευθύνη η μεταβίβαση οικοπέδων, στα οποία ήταν προγραμματισμένο να γίνουν σχολεία, παιδικές χαρές και παιδικοί σταθμοί; Ή μήπως δεν είναι πολιτική ευθύνη η μεταβίβαση αρχαιολογικών χώρων; Ή μήπως δεν είναι πολιτική ευθύνη το σχέδιο μετατροπής, διολίσθησης του δάσους Ουρανούπολης σε οικόπεδα; Ή μήπως δεν υπάρχει πολιτική ευθύνη για τη ζημιά πάνω από 1.000.000.000 ευρώ του ελληνικού δημοσίου; Ή μήπως δεν υπάρχει πολιτική ευθύνη για το ότι συνεχίζουν να χτίζουν σε αυτά τα ακίνητα του ελληνικού δημοσίου, τα οποία ακόμα δεν έχουν επιστρέψει πίσω; Ή μήπως, τελικά, δεν είναι τραγικό, κυρίες και κύριοι συνάδελφοι, ότι ο ένας Υπουργός έριχνε τα βάρη στον άλλον κατά τις καταθέσεις τους στην Εξεταστική Επιτροπή; 
     Ακούω να λέγεται ότι το ΠΑ.ΣΟ.Κ. επιχειρεί να ποινικοποιήσει την πολιτική ζωή της χώρας. Την πολιτική ζωή της χώρας δεν την ποινικοποιεί η Αντιπολίτευση. Δεν μπορεί να το κάνει αυτό. Και δεν μπορεί να το κάνει, γιατί είναι Μειοψηφία. Την πολιτική ζωή της χώρας την ποινικοποιεί η Πλειοψηφία. Και εν προκειμένω, η Πλειοψηφία ποινικοποιεί την πολιτική ζωή της χώρας με τα δικά της σκάνδαλα. 
     Εμείς δεν κατασκευάζουμε ενόχους ποινικού δικαίου. Δεν έχουμε, όμως, το δικαίωμα να περιφρονήσουμε τα στοιχεία εκείνα που πρέπει υποχρεωτικά να διερευνήσει η λεγόμενη προανακριτική επιτροπή, γιατί αυτό επιβάλλουν το Σύνταγμα και η θεσμική λειτουργία του Κοινοβουλίου.
     Εμείς σ' αυτό θα σταθούμε. Εσείς, αν θέλετε, μπορείτε να συνεχίσετε να παίζετε με τους θεσμούς, μπορείτε πάλι να αποδράσετε από το Κοινοβούλιο, αλλά έτσι δε θα αποκρύψετε τα εμφανή ρήγματα που υπάρχουν στην κοινοβουλευτική σας ομάδα και τα οποία σας οδηγούν σ’ αυτές τις συμπεριφορές. 
     Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Δημήτριος Σιούφας):  Το λόγο έχει ο Υπουργός Εσωτερικών κ. Παυλόπουλος, για ένα λεπτό. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, στο τέλος αυτής της συνεδρίασης γι’ αυτούς που παρακολουθούν αυτήν τη συνεδρίαση, γι’ αυτούς που θα διαβάσουν τα Πρακτικά, θέλω να σημειώσω ότι και οι παρουσίες έχουν τους συνειρμούς και το ενδιαφέρον τους, για να καταλάβει κάποιος ποιο είναι το ενδιαφέρον και η ουσία της υποστήριξης των θέσεων και κυρίως του θορύβου τον οποίο κάποιοι δημιουργούν. 
     Η Αριστερά είναι εδώ με έναν εκπρόσωπο από την κάθε πλευρά. Το Κόμμα του ΛΑ.Ο.Σ. είναι εδώ. Παρατηρώ μονάχα ότι οι κατήγοροι, αυτοί οι οποίοι κατασκεύασαν και οι οποίοι σκοπεύουν να συνεχίσουν την προανακριτική διαδικασία, είναι μόνο δύο. Και εκείνοι οι οποίοι αντέχουν την αλήθεια είναι παρόντες εδώ με τρεις Υπουργούς και εννιά Βουλευτές. Καθένας μπορεί να βγάλει τα συμπεράσματά του για να αντιληφθεί ποιοι είναι εκείνοι που αναζητούν την αλήθεια και ποιοι είναι εκείνοι που έχουν ως μόνο στόχο την κατηγορία και την παραπληροφόρηση γιατί στερούνται πολιτικής. 
     Ευχαριστώ πολύ. 
     ΚΩΝΣΤΑΝΤΙΝΟΣ ΡΟΒΛΙΑΣ: Τώρα, έχω άδικο να πω κάτι, κύριε Πρόεδρε; Όμως, δεν θα πω. 
     ΠΡΟΕΔΡΟΣ (Δημήτριος Σιούφας): Μπορεί να το πει ο συνάδελφος ο κ. Κεγκέρογλου, κύριε Ρόβλια. 
     Το λόγο έχει τώρα ο συνάδελφος, κ. Καλαντζής. 
     ΓΕΩΡΓΙΟΣ ΚΑΛΑΝΤΖΗΣ: Κύριε Πρόεδρε, κυρίες και κύριοι συνάδελφοι, δεν θα ποινικοποιήσουμε την πολιτική ζωή της Ελλάδας, δεν θα προχωρήσουμε σε διώξεις πολιτικών μας αντιπάλων αν δεν υπάρχουν ατράνταχτα επιχειρήματα, αν δεν έχει αποδειχτεί δόλος του πολιτικού προσώπου κατά την εκτέλεση της πράξης του». Ανδρέας Παπανδρέου, Πρωθυπουργός της Ελλάδας το 1995, όταν ζήτησε να σταματήσει η δίωξη κατά του κ. Μητσοτάκη. Και εσείς, κύριοι συνάδελφοι, έρχεστε σήμερα με τις προτάσεις σας, χωρίς καμμία απόδειξη και ζητάτε την παραπομπή πέντε Υπουργών της Νέας Δημοκρατίας. 
     Μετά την εξέταση εκατόν είκοσι τριών μαρτύρων, μετά από δεκαπέντε χιλιάδων σελίδων πρακτικών, διακόσιες πενήντα ώρες συνεδρίασης της Εξεταστικής Επιτροπής, δεν υπήρξε ούτε ένας μάρτυρας, ούτε μία κατάθεση ούτε μία αναφορά ούτε ένα αποδεικτικό στοιχείο που να οδηγεί σε αποχρώσες ενδείξεις, που να αποδεικνύει δόλο για τους  Υπουργούς της Νέας Δημοκρατίας. Εσείς, όμως, επιμένετε, έτσι για να συνεχίσει να συντηρείται το θέμα έτσι γιατί πιστεύετε ότι κερδίζετε πολιτικά. 
     Σας ερωτώ, λοιπόν, έτσι με το χέρι στην καρδιά. Είναι  δυνατόν μετά από ομόφωνη απόφαση του Γνωμοδοτικού Συμβουλίου και του Νομικού Συμβουλίου του Κράτους να υπέγραψαν κακώς τις αποφάσεις οι Υπουργοί κύριοι Μπασιάκος και Δούκας και να υπέγραψαν καλώς αντίστοιχες αποφάσεις οι κύριοι Δρυς και Φωτιάδης; Ή υπέγραψαν καλώς οι μεν και υπέγραψαν κακώς οι δε, ή όλα έγιναν καλώς και για τους μεν, καλώς και για τους δε. 
     Φέρατε –και το ξέρετε- μάρτυρες που δεν θα τους χαρακτηρίσω έτσι εύκολα, αλλά είναι κοντά στην έννοια του ψευδομάρτυρα, για να αγγίξετε τον Πρωθυπουργό και εκτεθήκατε. Δεν προέκυψε τίποτα. Και τους κρύψατε, τους  ξεχάσατε. 
     Ο πολιτικός τυχοδιωκτισμός σας αποδεικνύεται περίτρανα και με την πρότασή σας για παραπομπή του κ. Ρουσόπουλου ως συντονιστή της όλης υπόθεσης. Από πού προέκυψε αυτό; Τον δικάσατε, βγάλατε απόφαση. Βρήκατε κάποιο στοιχείο εναντίον του; Βρήκατε καμμία απόδειξη ενοχής; Όχι βέβαια. Στηριχθήκατε σε μαρτυρίες ανθρώπων, όπως ο κ. Ξυνίδης, που ήταν απόντες από τη συνάντηση των φορέων της Ξάνθης με τον κ. Ρουσόπουλο και τον οποίο απόντα μάρτυρα κ. Ξυνίδη διέψευσαν όλοι οι παρόντες μάρτυρες στη συνάντηση εκείνη, όπως ο Δεσπότης Ξάνθης, ο Δήμαρχος, ο Νομάρχης. Πού είναι αλήθεια η παράνομη πράξη; Πού είναι τα στοιχεία, πού είναι οι μαρτυρίες; 
     Επιμένετε, κύριοι συνάδελφοι, πως το σκάνδαλο του Βατοπεδίου το συνέλαβε και το συντόνισε κάποιος από τη Νέα Δημοκρατία. Αρκετά. Το σκάνδαλο του Βατοπεδίου είναι δικό σας σκάνδαλο. Εσείς το δημιουργήσατε, εσείς το στήσατε, εσείς το συντονίσατε. Κρατάτε τη μαρτυρία κάποιου που είπε πως υπήρχε συντονιστής του σκανδάλου από τη Νέα Δημοκρατία και αυτός ήταν ο κ. Ρουσόπουλος. Δεν λέτε όμως ότι ο ίδιος μάρτυρας είπε ότι υπήρχε συντονιστής και επί ΠΑ.ΣΟ.Κ.; Ποιος είναι αυτός; Γιατί τον κρύβετε, τι φοβάστε; Γιατί δεν λέτε το όνομά του; 
      Εγώ βέβαια για να το ξεκαθαρίσω, δεν δέχομαι ότι υπήρξε συντονιστής ούτε επί ΠΑ.ΣΟ.Κ. ούτε επί Νέας Δημοκρατίας. Εσείς πρέπει να πάρετε θέση. Εκείνο που είναι αποδεδειγμένο είναι πως επί κυβέρνησης του ΠΑ.ΣΟ.Κ. και ιδιαίτερα με τον κ. Φωτιάδη, με την υπουργική απόφαση του Ιουνίου του 2003, έγινε άρον-άρον η μεταβίβαση της Λίμνης Βιστωνίδας, των νησιών και των παραλίμνιων εκτάσεων στη Μονή Βατοπεδίου. Εσείς δώσατε την κυριότητα, εσείς τους κάνατε ιδιοκτήτες. Και βέβαια, μη μας λέτε ότι ο κ. Φωτιάδης έκανε αναπομπή της απόφασής του. Έπρεπε να κάνει ανάκληση της απόφασης και δεν την έκανε. Και βέβαια, δεν έκανε αναπομπή αλλά ζήτησε επανεξέταση. 
      Και τώρα, άλλο ένα στοιχείο που κατά την άποψή μου αποδεικνύει περαιτέρω την υποκρισία σας. Σε πέντε τουλάχιστον σελίδες του πονήματός σας αναφέρεται ο κ. Πάπιστας. Είναι αυτός που μετέχει σε όλες τις εταιρείες με το Βατοπέδι στην Κύπρο. Είναι αυτός που ζητάτε να διερευνηθεί πώς νοίκιασε και γιατί τόσα κτήρια από τη Μονή Βατοπεδίου .Είναι αυτός που διακινούσε το γνωστό dvd. Είναι αυτός που για τρεις ώρες ενημέρωνε τον κ. Παπακωνσταντίνου. Και ερωτώ: Ο κ. Πάπιστας δεν τον ενημέρωσε για όλα τα προηγούμενα τον κ. Παπακωνσταντίνου; Εγώ πιστεύω και το λέω ευθαρσώς: Τον ενημέρωσε. Και ο κ. Παπακωνσταντίνου που για τρεις ώρες τα έλεγε για όλα με τον κ. Πάπιστα δεν ενημέρωσε τον κ. Παπανδρέου; Και αυτό το δέχομαι. Τότε όμως ο κ. Παπανδρέου σήμερα, τώρα πρέπει να ζητήσει την παραίτηση και να αποπέμψει τον κ. Παπακωνσταντίνου. Δεν μπορεί ο Εκπρόσωπος Τύπου του ΠΑ.ΣΟ.Κ., ο Εκπρόσωπος του κ. Παπανδρέου να απέκρυψε από τον Πρόεδρό του μια τόσο σοβαρή συνάντηση, μια τόσο σοβαρή ενημέρωση για ένα τόσο σοβαρό θέμα που απασχολεί την ελληνική κοινωνία. Γιατί εάν σήμερα δεν ζητήσει ο κ. Παπανδρέου την παραίτηση του κ. Παπακωνσταντίνου, θα υποθέσω –και νομίζω ότι δεν μπορεί να αμφιβάλλει κανένας- ότι σίγουρα ενημέρωσε ο κ. Παπακωνσταντίνου τον κ. Παπανδρέου αλλά δεν αποκαλύπτει ο κ. Παπανδρέου το τι έγινε και το τι θέμα συζητήθηκε γιατί υπάρχει κάτι που θεωρεί σκόπιμο να το κρύψει, γιατί υπάρχει κάτι που δεν συμφέρει το ΠΑ.ΣΟ.Κ. και ιδιαίτερα τον ίδιο τον κ. Παπανδρέου. Εσείς γράφατε και λέτε πόσο σημαντικός για την υπόθεση του Βατοπεδίου είναι ο κ. Πάπιστας και θέλετε να πιστέψουμε πως δεν ενημέρωσε τον κ. Παπανδρέου ο κ. Παπακωνσταντίνου. Να το αποδείξετε τώρα.
      Κύριε Παπανδρέου, ειλικρινά σας κατηγορούμε και σας κατηγορεί όλη η κοινωνία πια με αυτά που ξέρουν, με αυτά που σήμερα όλοι οι συνάδελφοί μου μπόρεσαν να ενημερώσουν ξεκάθαρα τον ελληνικό λαό, πως με τη στάση σας ποινικοποιείτε την πολιτική ζωή της Ελλάδας. Κύριε Παπανδρέου, παίζετε πολιτικά παιχνίδια μόνο και μόνο για να αποκομίσετε πολιτικά οφέλη. Αποκρύπτετε την αλήθεια, κύριε Παπανδρέου, από τον ελληνικό λαό. 
      Κύριοι συνάδελφοι σήμερα ο Πρωθυπουργός της Ελλάδας, ο Κώστας Καραμανλής με γενναιότητα, με λεβεντιά ανέλαβε την ευθύνη και αναγνώρισε το λάθος. Εσείς ακόμη και τώρα, κύριε Παπανδρέου, κρύβεστε και φοβάστε. Αυτοί ήσασταν πάντα, έτσι σας γνώρισε ο ελληνικός λαός, δεν αλλάξατε και γι’ αυτό δεν πρόκειται ποτέ ξανά να σας εμπιστευτεί.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Βασίλειος Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, θα ξεκινήσω από τον κ. Παυλόπουλο, διότι πράγματι έχουν σημασία οι παρουσίες αλλά πολύ μεγαλύτερη έχουν κ. Παυλόπουλε οι απουσίες. Και ο Πρωθυπουργός μαζί με τους εννέα εμπλεκόμενους Υπουργούς δεν εμφανίστηκαν σήμερα να αντιμετωπίσουν τα πορίσματα της Επιτροπής, να αντιμετωπίσουν την αλήθεια. 
      Κύριε Πρόεδρε, είμαι από τους δύο, νομίζω, συναδέλφους που θα έχουν τη δυνατότητα να μιλήσουν εκτός από τους αξιωματούχους και τα μέλη της Εξεταστικής Επιτροπής. Αν όμως τα μέλη του Κοινοβουλίου δεν έχουν τη δυνατότητα να ακουστούν σε ένα τέτοιο σοβαρό θέμα που ταλανίζει τον τόπο, τότε αναλογιστείτε πόσο δίκιο έχουν οι πολίτες και ιδιαίτερα οι νέοι όταν λένε ότι δεν ακούγονται και δεν λαμβάνονται υπ’ όψιν; 
      Άκουσα σήμερα με μεγάλη προσοχή, δικηγόρους και νομικούς με τεκμηρίωση, αλλά, άκουσα και απίστευτους νομικισμούς στην προσπάθεια που κάνει η Νέα Δημοκρατία να κουκουλώσει το σκάνδαλο. Άκουσα πάρα πολλά, που είναι σαν να προσπαθούσε να κρυφτεί κάποιος πίσω από το δάκτυλό του. Μα είναι δυνατόν πράγματα τα οποία ο κόσμος τα έχει ήδη βγάλει ως δικό του πόρισμα, να προσπαθείτε να τα ανατρέψετε κάνοντας ότι δεν ακούτε, ότι δεν ξέρετε και ότι δεν είδατε; Είναι σαν να μας λέτε ότι έγινε μεν μια ληστεία, ο ληστής πιάστηκε στα πράσα, αλλά δεν μπορούμε να τον τιμωρήσουμε γιατί επικαλέστηκε ότι η πόρτα δεν ήταν καλά κλειδωμένη.
      Αυτό είναι το επιχείρημά σας. Λέτε ότι: «επειδή είχε υπογράψει κάποια στιγμή ο κ. Φωτιάδης και ο κ. Δρυς για αναγνώριση δικαιωμάτων στη λίμνη, κάναμε εμείς στη συνέχεια τις ανταλλαγές με ζημία του δημοσίου». Αυτό υποστηρίξατε εδώ πέρα. Αλλά για να δούμε αν υπέγραψαν ή όχι και αν αναπέμψανε. Κάνω την εξής απλή ερώτηση, όχι ως νομικός, ως απλός πολίτης αυτού του τόπου: Εάν η υπογραφή του κ. Φωτιάδη ήταν σε ισχύ, η απόφαση παραχώρησης όπως λέτε, τότε ποια η χρεία να υπογράψει δυο νέες αποφάσεις ο κ. Δούκας; Ποια η χρεία να παραιτηθεί από τη δίκη, πρώτον, και ποια η χρεία να υπογράψει δεύτερη απόφαση, η οποία παραχωρούσε οριστικά αυτά, τη Λίμνη της Βιστωνίδας, στη Μονή του Βατοπεδίου; 
      Δεύτερο θέμα που αναρωτιέται κάποιος ακούγοντάς σας σήμερα εδώ πέρα: Υπάρχει τελικά σκάνδαλο; Τελικά οι υπογραφές με τις οποίες διακόσια εξήντα ένα ακίνητα αξίας 1.000.000.000 παραδόθηκαν χωρίς να μπει ούτε 1 ευρώ στα ταμεία του δημοσίου είναι σκάνδαλο; Είναι ποινικά κολάσιμες πράξεις; Εμείς λέμε ναι, να διερευνηθεί περαιτέρω, υπάρχουν κενά. Ήμουν στην Επιτροπή, κύριε Πρόεδρε, μία μέρα μία ώρα και άκουσα μόνο την εξέταση του μάρτυρα που ήταν ο ιδιοκτήτης της εταιρείας που αγόρασε το Ολυμπιακό ακίνητο. Τον ρώτησαν: «Πόσα πληρώσατε για το ακίνητο;» και είπε: «41.000.000 και 9 που έδωσα δώρο για φιλευσπλαχνία». Πενήντα κατέθεσε την ίδια μέρα. Ξαναρωτάνε όλα τα μέλη: «Πόση είναι η αξία του ακινήτου;». «Σαράντα ένα». Επέμενε «σαράντα ένα». Στο τέλος τον ρώτησαν: «Αν αντιστραφεί η πώληση, πόσα θέλετε πίσω;» και είπε «πενήντα». Δεν είπε «σαράντα ένα», είπε «πενήντα». Τα 9.000.000 δεν είναι μαύρο χρήμα; Και μιλώ για μια συγκεκριμένη περίπτωση. Δεν πρέπει να διερευνήσουμε πού έχουν πάει; Γιατί φοβάστε την προανακριτική; Δεν μου λέτε: Η Νέα Δημοκρατία δεν θα έχει την πλειοψηφία σε αυτήν την προανακριτική; Τι φοβάστε; Μην σας καπελώσει η μειοψηφία; 
      Σκάνδαλο ομολόγων, σκάνδαλο Βατοπεδίου. Η υπερασπιστική γραμμή της Ν.Δ. και για τα δυο θέματα ίδια. Στο σκάνδαλο των ομολόγων τι μας είπατε; Άπληστοι χρηματιστές, ανίδεοι διοικητές, παραπλανημένοι Υπουργοί. Εδώ τι μας είπατε; Άπληστοι καλόγηροι, αδαείς κρατικοί υπάλληλοι, παραπλανημένοι Υπουργοί και προστέθηκε και ο παραπληροφορημένος Πρωθυπουργός. Αυτή είναι η διαφορά. Τι σημαίνει για έναν παραπληροφορημένο Πρωθυπουργό «αναλαμβάνω την ευθύνη»; Σημαίνει ότι «εξετάζω περαιτέρω την υπόθεση να δω ποιος με παραπληροφόρησε και για ποιο λόγο», άλλως μένει σκοτεινό αυτό το σημείο και δεν έχει νόημα στα λόγια η ανάληψη της ευθύνης, «και απευθύνομαι στο λαό για να κρίνει αυτήν την ανάληψη ευθύνης που κάνω». Ο λαός επιρρίπτει τις πολιτικές ευθύνες και όχι οι μεν στους δε και δεν ξέρω σε ποιους άλλους. Έχετε φέρει τον τόπο σε μια πολλαπλή κρίση, οικονομική, κοινωνική και πολιτική. Και είστε αυτοί που όσο παραμένετε στην Κυβέρνηση θα επιτείνετε αυτήν την κρίση. Όμως έχετε μια ευθύνη, όπως όλοι μας απέναντι στο πολιτικό σύστημα και τη Δημοκρατία, ένα πολιτικό σύστημα που βάλλεται πανταχόθεν, που είναι απαξιωμένο και δεν μας πιστεύουν οι πολίτες. Εσείς θέλετε να βάλετε την ταφόπλακα. Η προκαταρκτική είναι η μόνη λύση, προκειμένου να αποδείξουμε ότι δεν κουκουλώνουμε την υπόθεση. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε…
      ΠΡΟΕΔΡΟΣ (Δημήτριος Σιούφας): Κύριε Παυλόπουλε, να μιλήσει  παρακαλώ πολύ και η κ. Αμμανατίδου και, αν θέλετε, να πείτε στο τέλος δυο κουβέντες. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Μία διευκρίνιση, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Παρακαλώ όχι, κύριε Παυλόπουλε, παρακαλώ. 
      Το λόγο έχει η κ. Αμμανατίδου. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε. 
      Κύριοι Υπουργοί, κυρία και κύριοι συνάδελφοι, ο Συνασπισμός Ριζοσπαστικής Αριστεράς πάντα πίστευε στο θεσμό του Κοινοβουλίου και της δημοκρατίας, όμως για άλλη μία φορά θεωρώ δυστυχώς πως η δημοκρατία τραυματίστηκε, διότι η ελληνική Βουλή δεν στάθηκε στο ύψος των περιστάσεων. ως όφειλε. 
      Και φυσικά, αναφέρομαι στα πέντε διαφορετικά πορίσματα που κατατέθηκαν από τα κόμματα της Βουλής για το τεράστιο σκάνδαλο της Μονής Βατοπεδίου. Είκοσι τρεις συνάδελφοι συμμετείχαν στις σαράντα εφτά πολύωρες συνεδριάσεις της Εξεταστικής Επιτροπής στις οποίες εξετάστηκαν εκατόν δέκα εννιά μάρτυρες και είχαν πρακτικά δεκατρείς χιλιάδες σελίδες. Άρα, όλοι οι Βουλευτές είναι μάρτυρες των ιδίων καταθέσεων αλλά τελικά το κομματικό καθήκον υπερίσχυσε μπροστά στις σοβαρότατες ευθύνες των υμετέρων οπότε δεν κατέστη δυνατή η σύσταση κοινού πορίσματος. Και αναφέρομαι στα δύο μεγάλα κόμματα που έχουν τις διαχρονικές τους ευθύνες και υπέκυψαν στον κομματισμό. Το ΠΑ.ΣΟ.Κ. γιατί ξεκίνησε τη νομιμοποίηση των χρυσόβουλων και παραιτήθηκε από την αρχική έκταση των είκοσι επτά χιλιάδων στρεμμάτων της παραλίμνιας περιοχής της Λίμνης Βιστωνίδας παρά το ότι την ανέπεμψε ο κ. Φωτιάδης κάτω από τις πιέσεις των τοπικών φορέων της Θράκης και η Νέα Δημοκρατία γιατί ολοκλήρωσε τη δεύτερη φάση των ανταλλαγών από το δημόσιο προς τη Μονή Βατοπεδίου η οποία βέβαια τα πούλησε σε δικές της off shore εταιρείες οι οποίες στήθηκαν για τις ιερές business.
      Να πιάσουμε μια από αυτές τις εταιρείες, την «ΑΝΘΕΜΙΑΣ Α.Ε.» που αγόρασε τα οικόπεδα-φιλέτα και έκτισε σε δήμους της Θεσσαλονίκης, στο Ωραιόκαστρο, στην Καρδία, στη Ραιδεστό. Και όλα αυτά ήταν βέβαια σε γνώση του κυρίου Νομάρχη, του κ. Ψωμιάδη, του λαϊκού σας ηγέτη. Σεμνά και ταπεινά η Κυβέρνηση της Νέας Δημοκρατίας χαρίζει το δημόσιο πλούτο στους ρασοφόρους επιχειρηματίες όχι μόνο στη Μονή Βατοπεδίου αλλά σε όλη την Ελλάδα. Ο προκλητικότατος χορός εκατομμυρίων ευρώ που αλλάζει χέρια μέσω τραπεζικών λογαριασμών με αδιαφανείς διαδικασίες θυμώνει και εξοργίζει τους πολίτες εν όψει και της συζήτησης του προϋπολογισμού του 2009 που ξεκινά αύριο εδώ στην Ολομέλεια.
      Το ταμείο είναι μείον για το λαό γιατί δεν υπάρχουν χρήματα για δημόσια και δωρεάν παιδεία, για υγεία ούτε για άλλες παροχές προς τα μικρομεσαία και τα χαμηλά στρώματα. Γι’ αυτό η Κυβέρνηση περιμένει να γεμίσει τα ταμεία και τις μαύρες τρύπες από τη φορολόγηση των παραπάνω κοινωνικών ομάδων και δεν βάζει χέρι στο μεγάλο κεφάλαιο και στην εκκλησιαστική επιχειρηματικότητα. Και βέβαια, η ατιμωρησία σοβαρότατων παραπτωμάτων Υπουργών, πολιτικών και δημοσίων λειτουργών σε αντιπαράθεση με τους απλούς πολίτες που μπορεί να βρεθούν στη φυλακή για μια παλιά απλήρωτη κλήση παράνομου παρκαρίσματος σας διαψεύδει όταν μιλάτε για κράτος δικαίου. Και φαντάζει τελείως κωμικοτραγικό το κράτος δικαίου στα μάτια των παιδιών μας όταν προχθές δολοφονήθηκε ο συμμαθητής τους από τον ειδικό φρουρό και βγήκαν ειρηνικά στους δρόμους να φωνάξουν και να διαμαρτυρηθούν για την αναίτια επίθεση στη γενιά τους, με τους εκπαιδευτικούς, τους γονείς, τους εργαζόμενους και γι’ αυτό δέχθηκαν βία και χημικά διότι η νεοφιλελεύθερη πολιτική είναι να πλήξετε ό,τι αντιδρά και σας χαλά την εικονική σας πραγματικότητα ενώ τα χέρια που δολοφονούν τα οπλίζετε πραγματικά εσείς.
      Μέσα στην οικονομική κρίση που περνά η χώρα μας, η σταγόνα που ξεχείλισε το ποτήρι ήταν η δολοφονία του δεκαπεντάχρονου Αλέξανδρου.
      Κύριοι της Κυβέρνησης αντί να χτυπάτε τα παιδιά με ποικίλους τρόπους, χτυπήστε τη διαφθορά. Ο Συνασπισμός  Ριζοσπαστικής Αριστεράς ανέδειξε το θέμα της Μονής Βατοπεδίου από την αρχή μέσα από τον Κοινοβουλευτικό Έλεγχο αλλά και με τη συμμετοχή του σε κινητοποιήσεις κατοίκων και φορέων που αντιδρούν στη λεηλασία εκτάσεων σε όλη τη χώρα. Ο συνάδελφος εισηγητής και μέλος της Εξεταστικής Επιτροπής  Νίκος Τσούκαλης όπως και ο Πρόεδρος Αλέξανδρος Αλαβάνος περιέγραψαν τα χαρακτηριστικά της διαδικασίας που πρέπει να ακολουθήσει μια Κυβέρνηση που σέβεται τον πολίτη για περαιτέρω διερεύνηση τυχόν ποινικών ευθυνών. Μίλησαν για τα ευρήματα που στοιχειοθετούν πολιτικές ευθύνες για τέως και νυν Υπουργούς ΠΑ.ΣΟ.Κ. και Νέας Δημοκρατίας, για εκτιμήσεις ανορθόδοξες, για αποχαρακτηρισμούς σε χρόνο ρεκόρ και κατέθεσαν εκ νέου τις προτάσεις μας οι οποίες είναι εδώ και χρόνια γνωστές με σημαντικότερη αυτή του διαχωρισμού Κράτους και Εκκλησίας.
      Απαιτούμε όλοι οι υπαίτιοι να τιμωρηθούν και τα ακίνητα που περιήλθαν στο μοναστήρι με το δόλιο τρόπο που όλοι γνωρίζουμε να επιστρέψουν άμεσα στο δημόσιο. Τώρα που τελείωσε η συζήτηση στην Εξεταστική Επιτροπή μία παράκληση. Διαφυλάξτε ό,τι έχει απομείνει από το σεβασμό στην πολιτική και στους θεσμούς με πολιτική υπέρ όλων των πολιτών. Χτυπήστε τη διαφθορά και την ατιμωρησία. Το χρωστάτε στη νέα γενιά. Μην την πυροβολείτε.
      Σας ευχαριστώ.
    ΠΡΟΕΔΡΟΣ (Δημήτριος Σιούφας):  Το λόγο έχει ο κ. Παυλόπουλος για δύο λεπτά. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ένα λεπτό, κύριε Πρόεδρε. 
      Δεν θα έπαιρνα το λόγο, αν δεν παρακολουθούσα τους συνειρμούς του κ. Κεγκέρογλου ο οποίος, αν δεν κάνω λάθος, δεν ήταν μέλος της Εξεταστικής Επιτροπής.
     Κύριε Κεγκέρογλου, ήθελα να παρατηρήσω το εξής: Είπατε το ανακόλουθο: Ότι ο κ. Φωτιάδης χωρίς να ανακαλέσει την υπογραφή του, παρ’ όλα αυτά παρέπεμψε με μεγάλη καθυστέρηση –αν δείτε τα Πρακτικά- και πάλι το θέμα στην Επιτροπή Ανταλλαξίμων και αυτό τον αθωώνει από οποιαδήποτε ευθύνη! Ταυτόχρονα βγάζετε ως ΠΑ.ΣΟ.Κ. ευθύνες του κ. Δούκα γιατί η ίδια Επιτροπή, που δεν την άλλαξε καθόλου, η Επιτροπή Ανταλλαξίμων είπε ότι δεν άλλαξε γνώμη παρά την αναπομπή του κ. Φωτιάδη. 
     Ρωτώ το εξής με απλές λέξεις: Η ίδια Επιτροπή, στην οποία ο κ. Φωτιάδης παρέπεμψε χωρίς ανάκληση υπογραφής, είπε τα ίδια στον κ. Φωτιάδη και στον κ. Δούκα. Με ποιο δικαίωμα στον κόσμο αυτό, σ’ αυτό το Κοινοβούλιο, στην πολιτική ζωή καταλογίζετε αθωότητα στον κ. Φωτιάδη και δόλο ή, τουλάχιστον, ενδεχόμενο δόλο στον κ. Δούκα; 
     Αν πάτε μ’ αυτούς τους όρους σε προανακριτική επιτροπή, να ξέρετε ένα πράγμα: Επιβεβαιώνετε την αμηχανία σας και μόνος στόχος είναι, μέσα από την ποινικοποίηση της πολιτικής ζωής, να λύσετε τις δικές σας πολιτικές αμηχανίες. Λάθος για σας, πολύ περισσότερο λάθος για τον τόπο. Τίποτε δεν έχετε να κερδίσετε.
     Ευχαριστώ  πολύ.
     ΜΑΡΚΟΣ ΜΠΟΛΑΡΗΣ: Όπως λέει και ο Εφραίμ «απορία ψάλτου βήξ», κύριε Υπουργέ. 
       ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Όχι, όπως λένε εκείνοι οι οποίοι γνωρίζουν, το ΠΑ.ΣΟ.Κ. μέσα στην αμηχανία του επενδύει στην ποινικοποίηση της πολιτικής ζωής.
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων του Υπουργείου Ανάπτυξης: 
     α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για συνεργασία στον τομέα της ενέργειας».
     β) «Κύρωση της Σύμβασης μεταξύ της Κυβέρνησης της Ελληνικής Δημοκρατίας, του Ινστιτούτου Παστέρ και του Ελληνικού Ινστιτούτου Παστέρ».
      Κύριοι συνάδελφοι, έχουν διανεμηθεί τα Πρακτικά της Τρίτης 25ης Νοεμβρίου 2008 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Δημήτριος Σιούφας): Συνεπώς τα Πρακτικά της Τρίτης 25ης Νοεμβρίου 2008 επικυρώθηκαν.
     Κηρύσσεται περαιωμένη η συζήτηση σύμφωνα με το άρθρο 148 του Κανονισμού της Βουλής επί του κατατεθέντος πορίσματος της Εξεταστικής Επιτροπής για τη διερεύνηση του συνόλου της υπόθεσης της Μονής Βατοπεδίου, που ανακοινώθηκε στη Βουλή στις 15 Δεκεμβρίου 2008.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 01.30΄ λύεται η συνεδρίαση για σήμερα, ημέρα Τετάρτη 17 Δεκεμβρίου 2008 και ώρα 18.00΄, με αντικείμενο εργασιών του Σώματος νομοθετική εργασία: μόνη συζήτηση επί του σχεδίου νόμου του Υπουργείου Οικονομίας και Οικονομικών: «Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2009», σύμφωνα με την ημερήσια διάταξη που έχει διανεμηθεί.
     Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ



3


Τελευταία Αποθήκευση:	19/12/2008 5:13:00 μμ	Από:	A.marini
Εκτυπώθηκε:	19/12/2008 12:08:00 μμ

