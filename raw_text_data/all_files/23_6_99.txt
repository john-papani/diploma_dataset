Π Ρ Α Κ Τ Ι Κ Α  Β Ο Υ Λ Η Σ 

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 

ΘΕΡΟΥΣ 1999 

ΣΥΝΕΔΡΙΑΣΗ Β' 

Τετάρτη 23 Ιουνίου 1999

 

Αθήνα, σήμερα στις 23 Ιουνίου 1999, ημέρα Τετάρτη και ώρα 10.34' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Δεν βλέπω το συνάδελφο που διαμαρτυρήθηκε χθες, διότι αργήσαμε να αρχίσουμε. 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζητήσεως επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Ρύθμιση θεμάτων Διμερούς Κρατικής Αναπτυξιακής Συνεργασίας και Βοήθειας, ρύθμιση θεμάτων Μη Κυβερνητικών Οργανώσεων και άλλες διατάξεις". 

Κύριοι συνάδελφοι, όπως γνωρίζετε, για το νομοσχέδιο αυτό είχαμε αποφασίσει ότι θα συζητηθεί σε δύο συνεδριάσεις, χθες και σήμερα. 'Εχουν, όμως, κατατεθεί και μία σειρά τροπολογιών, όχι δεκατέσσερις, όπως ελέχθη. Είναι εννέα νομίζω και μία θα αποσυρθεί, αυτή που αφορά την Αγροτική Τράπεζα. Αυτή δεν είναι, κύριε Υπουργέ; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μάλιστα. 

ΠΡΟΕΔΡΟΣ (Απόστολος Κακλαμάνης): Είναι οκτώ. Και είναι επίσης από το Υπουργείο Εθνικής Οικονομίας μία τροπολογία που αφορά το τρίγωνο του 'Εβρου. Αλλά αυτό θα τεθεί υπόψη σας, γιατί αυτή η τροπολογία εστάλη στο γραφείο μου. 

Εν πάση περιπτώσει, νομίζω ότι καλό είναι να τελειώσουμε σήμερα το νομοσχέδιο και να διαθέσουμε μία ακόμη συνεδρίαση για να συζητήσουμε αυτές τις τροπολογίες. Αυτή είναι η πρότασή μου στο Τμήμα. Και εφόσον συμφωνείτε, να προχωρήσουμε. 

Κατά συνέπεια προχωρούμε σήμερα στα άρθρα και αύριο μπαίνουμε στις τροπολογίες. Στους εισηγητές, στους ειδικούς αγορητές και στους Κοινοβουλευτικούς Εκπροσώπους θα δοθεί περισσότερος χρόνος. 

(Ο Πρόεδρος της Βουλής απευθυνόμενος σε εισερχόμενο Βουλευτή) 

'Ηλθατε μόλις σας είχα αδικήσει. Χωρίς όμως να σας αναφέρω, είπα "ο συνάδελφος δεν είναι εδώ, που χθες διαμαρτυρήθηκε". Αλλά μπήκατε μόλις μέσα. Και οφείλω να το αποσύρω. 

Μιλάμε για όλα τα άρθρα του νομοσχεδίου σήμερα και αύριο τις τροπολογίες. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Κύριε Πρόεδρε, για το άρθρο... 

ΠΡΟΕΔΡΟΣ (Απόστολος Κακλαμάνης): Για το άρθρο 2 και το άρθρο 19, όπου κάνατε κάποια αναδιατύπωση. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Μοιράστηκαν χθες. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Κύριε Πρόεδρε, έχω και εγώ κάτι αναδιατυπώσεις. 

ΠΡΟΕΔΡΟΣ (Απόστολος Κακλαμάνης): Μετά, κύριε Παπανδρέου. 

Στο άρθρο 2 ο κ. Μπαλτάς προσθέτει μία παράγραφο 2 που λέει ότι το Υπουργείο Εθνικής Οικονομίας προκειμένου να συμβάλει στον αποτελεσματικότερο συντονισμό των εθνικών ενεργειών στα πλαίσια λειτουργίας των διεθνών οργανισμών και της Ευρωπαϊκής 'Ενωσης συμμετέχει στις εργασίες του Συμβουλίου Υπουργών, επιτροπών και ομάδων εργασίας της Ευρωπαϊκής 'Ενωσης με αντικείμενο θέματα αναπτυξιακής συνεργασίας και βοήθειας της Επιτροπής Αναπτυξιακής Βοήθειας, του ΟΟΣΑ και άλλων διεθνών οργανισμών. Αυτό είναι στις αρμοδιότητές σας ούτως ή άλλως. 

Στο άρθρο 19 προσθέτει ένα εδάφιο που λέει ότι ο Υπουργός Εθνικής Οικονομίας εντός του Οκτωβρίου εκάστου έτους υποβάλλει στην Επιτροπή Διεθνών Οικονομικών Σχέσεων την ετήσια έκθεση της ελληνικής διμερούς και πολυμερούς κρατικής αναπτυξιακής συνεργασίας και βοήθειας του συγκεκριμένου οικονομικού έτους. Και η επιτροπή αυτή υποβάλλει στη Βουλή εντός του Νοεμβρίου εκάστου έτους ετήσια έκθεση διμερούς και πολυμερούς κρατικής αναπτυξιακής συνεργασίας και βοήθειας. 

Αυτές είναι οι προσθήκες που κάνει ο κ. Μπαλτάς. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Εάν μου επιτρέπετε, επειδή θα συζητήσουμε όλα τα άρθρα, στο τέλος του άρθρου 22 προστίθεται παράγραφος 3, που έχει ως εξής: 

"Η ισχύς του παρόντος άρθρου αρχίζει από την ημέρα ψήφισής του από τη Βουλή των Ελλήνων". 

ΠΡΟΕΔΡΟΣ (Απόστολος Κακλαμάνης): Μάλιστα. 'Οχι από της δημοσιεύσεως; 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): 'Οχι, αλλά από την ημέρα ψήφισής του στη Βουλή. 

ΠΡΟΕΔΡΟΣ (Απόστολος Κακλαμάνης): Μπορούσατε να βάλετε "με αναδρομική ισχύ", που είναι ακόμα πιο δόκιμο. 

Κύριε Μπαλτά, αυτό στο ακροτελεύτιο άρθρο που λέει πότε αρχίζει η ισχύς, θα πείτε πλην του άρθρου τάδε που αρχίζει από της τάδε και θα πείτε από σήμερα ή από αύριο όταν θα έχει ψηφισθεί. Καταλάβατε; 

Ο Υπουργός Εξωτερικών κ. Παπανδρέου έχει το λόγο. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Θέλω να απαντήσω σε κάποιες παρατηρήσεις συναδέλφων χθες, αλλά παράλληλα να κάνω και κάποιες λεκτικές αλλαγές που ζήτησαν κάποιες Μη Κυβερνητικές Οργανώσεις, τις οποίες και θα μοιράσω για να τις δείτε. 

Η πρώτη είναι στο άρθρο 11, την οποία ζήτησε το ΔΗ.Κ.ΚΙ., παράγραφος 1, άρθρο 11, μετά τις λέξεις "επείγουσας ανθρωπιστικής βοήθειας επισιτιστικής και αναπτυξιακής βοήθειας προς ..." προστίθενται οι λέξεις: "τους πληθυσμούς αναπτυσσομένων χωρών" και διαγράφονται οι λέξεις "αναπτυσσόμενες χώρες" που ακολουθούν. Επιπλέον διαγράφονται οι ακόλουθες τελευταίες είκοσι τρεις λέξεις της παραγράφου: "... στην υπεράσπιση των ανθρωπίνων δικαιωμάτων και στην ενίσχυση των διαδικασιών εκδημοκρατισμού, στην προστασία του περιβάλλοντος και στην πρόληψη των συγκρούσεων στις αναπτυσσόμενες χώρες" και προστίθεται στο τέλος η φράση "...των χωρών αυτών." 

Αυτή η αλλαγή ήταν απαίτηση του ΔΗ.Κ.ΚΙ. 

ΕΥΑΓΓΕΛΟΣ ΑΠΟΣΤΟΛΟΥ: Και από τα άλλα κόμματα. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Επίσης μία πρόταση του Κ.Κ.Ε. είναι στο άρθρο 11, παράγραφος 3, εδάφιο γ': Διαγράφεται το ακόλουθο εδάφιο: "Η δραστηριότητα της οργάνωσης δεν αντιβαίνει στην εθνική άμυνα, στη δημόσια τάξη και ασφάλεια, στην πρόληψη του εγκλήματος και στην προστασία της δημόσιας υγείας ούτε θέτει σε κίνδυνο τη θέση της Ελλάδος με άλλο κράτος ή τη διατήρηση της διεθνούς ειρήνης και ασφάλειας". Αυτό διαγράφεται. 

'Αρθρο 12. Εδώ είναι η πρόταση να μπορούν οργανώσεις χωρίς προηγούμενη εμπειρία να έχουν συμμετοχή στα προγράμματα της επισιτιστικής ή ανθρωπιστικής ή αναπτυξιακής βοήθειας. Στην παράγραφο 1 του άρθρου 12, στο τέλος της περίπτωσης β' της παραγράφου 1, μετά τη λέξη "Υ.Δ.Α.Σ." και πριν την τελεία προστίθενται οι ακόλουθες λέξεις: "... για προγράμματα ύψους εξήντα χιλιάδων (60.000) ευρώ ετησίως". 

Αυτό θα είναι το ανώτατο όριο χρηματοδότησης αυτών των Μη Κυβερνητικών Οργανώσεων. 

Στο τέλος της παραγράφου 5 διαγράφονται οι λέξεις: "Ο οδηγός αυτός μπορεί να αναθεωρείται". 'Εχει σχέση με τον οδηγό που έχει ζητηθεί στην Επιτροπή. Είναι μια νομοτεχνικής φύσης αλλαγή. 'Αρα λοιπόν διαγράφονται: "Ο οδηγός αυτός μπορεί να αναθεωρείται "και αντικαθίσταται με τις ακόλουθες λέξεις: "Ο οδηγός αυτός λαμβάνει τον τύπο Απόφασης του Υπουργού Εξωτερικών και δημοσιεύεται στην Εφημερίδα της Κυβέρνησης. Ο οδηγός αναθεωρείται με εισήγηση της Υ.Δ.Α.Σ." 

'Αρθρο 14, παράγραφος 1. Στη δεύτερη γραμμή της παραγράφου 1 και μετά τη λέξη "δικαίου" προστίθενται οι λέξεις "και ιδιωτικού δικαίου του δημόσιου τομέα κατά την έννοια του ν.1256/1982." 

ΠΡΟΕΔΡΟΣ (Απόστολος Κακλαμάνης): "... όπως έχει έκτοτε τροποποιηθεί", γιατί ο ν.1256 έχει πολλές φορές τροποποιηθεί. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Καλώς, να προσθέσουμε τη φράση "όπως έχει έκτοτε τροποποιηθεί". 

Στη παράγραφο 2 του ίδιου άρθρου 14 στην πρώτη γραμμή και μετά τη λέξη "δικαίου" προστίθενται οι λέξεις: "... που δεν ανήκουν στο δημόσιο τομέα, οι οποίοι ...". Επίσης είναι νομοτεχνικής φύσης αυτή η διόρθωση. 

Στην παράγραφο 3 στην τρίτη γραμμή και μετά τη λέξη "αποστολές" διαγράφονται οι λέξεις: "... του άρθρου 18" και αντικαθίσταται με τις ακόλουθες λέξεις "... στο εξωτερικό". 

Αν θέλετε, μπορώ να σας διαβάσω την παράγραφο: "Σε γιατρούς, νοσηλευτές- νοσηλεύτριες και λοιπούς νοσοκόμους του δημοσίου ή των ΝΠΔΔ η άδεια συμμετοχής σε αποστολές στο εξωτερικό χορηγείται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Υγείας και Πρόνοιας, ενώ για το αντίστοιχο προσωπικό των Ενόπλων Δυνάμεων με κοινή απόφαση των Υπουργών Εθνικής 'Αμυνας και Εξωτερικών.". 

Στο ίδιο άρθρο στην παράγραφο 4 στο τέλος της παραγράφου προστίθεται η ακόλουθη διάταξη: "... και βεβαιώνεται με έγγραφο της ΜΚΟ προς την ΥΔΑΣ.". Είναι για το άρθρο που λέει "ο χρόνος συμμετοχής ιατρών σε ανθρωπιστικές αποστολές ΜΚΟ θεωρείται ως χρόνος υποχρεωτικής υπηρεσίας υπαίθρου και βεβαιώνεται με έγραφο της ΜΚΟ προς την ΥΔΑΣ.". 

Επίσης, στο ίδιο άρθρο 14 στην παράγραφο 5 στην πρώτη γραμμή της παραγράφου και μετά τη λέξη "δαπάνες" προστίθενται οι λέξεις: "... κοινωνικής ή ..." και διαγράφονται οι λέξεις "... εφόσον τα πιο πάνω μέλη δεν καλύπτονται από φορέα κοινωνικής ασφάλισης". 

Διαμορφώνεται η παράγραφος ως εξής: "Οι δαπάνες κοινωνικής ή ιδιωτικής ασφάλισης μελών ΜΚΟ εγγεγραμμένων στο Ειδικό Μητρώο, τα οποία συμμετέχουν σε αποστολές χρηματοδοτούμενες από τον κρατικό προϋπολογισμό και εγκεκριμένες από την ΥΔΑΣ θεωρούνται ως επιλέξιμες". 

Στο άρθρο 18, στην παράγραφο 1, στο τέλος της περίπτωσης β', μετά τη λέξη "της αλλοδαπής" προστίθεται η πρόταση: "... επίσης είναι αρμόδια για τη διαχείριση και το συντονισμό προγραμμάτων των εξωτερικών σχέσεων της Ευρωπαϊκής 'Ενωσης που εμπίπτουν στις αρμοδιότητες του Υπουργείου Εξωτερικών.". 

Στο ίδιο άρθρο 18, στην παράγραφο 3, στο τέλος του πρώτου εδαφίου της παραγράφου, προστίθενται οι λέξεις: "... που είναι μετακλητοί υπάλληλοι...". 

Αν θέλετε, σας διαβάζω την παράγραφο όπως διαμορφώνεται: "Της ΥΔΑΣ προϊσταται Γενικός Διευθυντής, καθώς και ο αναπληρών αυτόν Αναπληρωτής Γενικός Διευθυντής, που είναι μετακλητοί υπάλληλοι". 

Στο ίδιο άρθρο, στην παράγραφο 3, στο εδάφιο "οι διευθύνσεις της ΥΔΑΣ -στις οποίες προϊστανται τουλάχιστον ανώτεροι υπάλληλοι του Υπουργείου Εξωτερικών- είναι οι εξής:", διαγράφονται οι λέξεις: "-στις οποίες προϊστανται τουλάχιστον ανώτεροι υπάλληλοι του Υπουργείου Εξωτερικών-". 

Τελευταία διόρθωση η οποία έχει και κάποια ουσία στην παράγραφο 3, στο αρθρο 18, στο εδάφιο "Κατ' εξαίρεση επικεφαλής των διευθύνσεων (ε) και (στ) μπορούν με απόφαση του Υπουργού Εξωτερικών να τοποθετηθούν και ανώτεροι υπάλληλοι άλλων Υπουργείων ή δημόσιων φορέων ..." διαγράφονται οι λέξεις "κατ' εξαίρεση" και μετά τη φράση "... επικεφαλής των διευθύνσεων..." διαγράφονται οι λέξεις "... (ε) και (στ) ...". Επιπλέον, η φράση "... να τοποθετηθούν και ανώτεροι υπάλληλοι άλλων Υπουργείων ή δημόσιων φορέων..." τροποποιείται ως εξής: "... να τοποθετηθούν, με απόφαση του Υπουργού Εξωτερικών ανώτεροι υπάλληλοι Υπουργείων ή δημόσιων φορέων ή άτομα που υπηρετούν ή έχουν υπηρετήσει σε διεθνείς οργανισμούς". Αυτό απλώς είναι για να μπορέσουμε, αν χρειαστεί, να αξιοποιήσουμε και υπαλλήλους 'Ελληνες που έχουν δουλέψει σε διεθνείς οργανισμούς σε θέματα ανθρωπιστικής ή αναπτυξιακής βοήθειας, ιδιαίτερα στο αρχικό στάδιο της ανάπτυξης αυτής της διεύθυνσης. Ευχαριστώ. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, θα σας παρακαλέσω να τα καταθέσετε αυτά για τα Πρακτικά, για να μοιραστούν και στους κυρίους συναδέλφους. 

(Στο σημείο αυτό ο Υπουργός Εξωτερικών κ. Γεώργιος Παπανδρέου καταθέτει για τα Πρακτικά τις προαναφερθείσες συμπληρώσεις - τροποποιήσεις, οι οποίες έχουν ως εξής: 

Σελίδα 33 
Η σελίδα σε PDF 

Σελίδα 34 
Η σελίδα σε PDF
Σελίδα 33 
Η σελίδα σε PDF

Σελίδα 35 
Η σελίδα σε PDF

Σελίδα 36 
Η σελίδα σε PDF

Σελίδα 37
Η σελίδα σε PDF

Σελίδα 38 
Η σελίδα σε PDF

ΓΙΩΡΓΟΣ ΑΔΑΜΟΠΟΥΛΟΣ: Τα έχουμε πάρει ήδη, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Καλώς. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Κύριε Πρόεδρε, έχω να κάνω μία μικρή διόρθωση. Μπορώ να έχω το λόγο; 

ΠΡΟΕΔΡΟΣ (Απόστολος Κακλαμάνης): Ορίστε, κύριε Υφυπουργέ, έχετε το λόγο. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Κύριοι συνάδελφοι, στο άρθρο 22 ... 

ΠΡΟΕΔΡΟΣ (Απόστολος Κακλαμάνης): Πάντως, δεν πρέπει να έχετε παράπονο. Η Βουλή παρακολουθεί με πολλή κατανόηση την προσπάθειά σας. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Δεν έχω κανένα παράπονο. Το κάνουν γιατί με αγαπάνε, επειδή φεύγω. 

Η ισχύς του παρόντος άρθρου, λοιπόν, όπως είχα πει και προηγουμένως, αρχίζει την 24η Ιουνίου 1999. 

ΠΡΟΕΔΡΟΣ (Απόστολος Κακλαμάνης): Θα ισχύει δηλαδή από αύριο, εφόσον ψηφισθεί βέβαια. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Επίσης, το άρθρο 23 αποσύρεται. 'Εχει ψηφισθεί σε άλλο νομοσχέδιο και γίνεται αναρίθμηση μετά το άρθρο 22. 

ΠΡΟΕΔΡΟΣ (Απόστολος Κακλαμάνης): 'Αρα, τα άλλα άρθρα, που ακολουθούν το άρθρο 23, παίρνουν αντίστοιχο αριθμό. 

Ο κ. Αδαμόπουλος έχει το λόγο. 

ΓΙΩΡΓΟΣ ΑΔΑΜΟΠΟΥΛΟΣ: Κύριε Πρόεδρε, κύριοι συνάδελφοι, στο άρθρο 1 πιστεύω ότι καθορίζεται η αρμόδια διυπουργική Επιτροπή Οργάνωσης για την εθνική στρατηγική και πολιτική της αναπτυξιακής συνεργασίας και βοήθειας. Αυτή είναι η λεγόμενη Ε.Δ.Ο.Σ. Νομίζω ότι καλώς έχει και δεν έχω να προσθέσω τίποτε σε αυτό. 

Το ίδιο και στο άρθρο 2, που προσδιορίζεται η ταξινόμηση της διμερούς κρατικής αναπτυξιακής συνεργασίας και βοήθειας. Επίσης, τα παραρτήματα Α' και Β', αφού αποτελούν αναπόσπαστο μέρος του παρόντος νόμου, είναι εκείνα στα οποία καθορίζονται ποιες είναι οι επιλέξιμες δαπάνες για την ορθή εκτέλεση των προγραμμάτων. 

Στο άρθρο 3 αναφέρεται ο συντονισμός της διμερούς κρατικής αναπτυξιακής συνεργασίας και βοήθειας και συναφή θέματα. Νομίζω ότι στην παράγραφο 1 αναφέρονται συγκεκριμένα ποιες είναι αυτές οι διευθύνσεις. 

Στο άρθρο 4 είναι οι διατάξεις που αναφέρονται στους φορείς εκτέλεσης των προγραμμάτων. Και εδώ πραγματικά δεν έχω να προσθέσω τίποτε. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

'Οσον αφορά το άρθρο 5, νομίζω ότι και η Αντιπολίτευση θα θέσει το θέμα που είχαμε θίξει και στην επιτροπή, ότι δεν διευκρινίζονται οι ειδικοί λόγοι -μιλάω για την παράγραφο 1- οι οποίοι πιστεύω ότι θα πρέπει να προσδιοριστούν συγκεκριμένα. Βεβαίως, στο άρθρο 5, η παράγραφος 1 είναι μία παράγραφος κλειδί, γιατί έχει ακριβώς ισχύ και στο άρθρο 6. Δηλαδή, δεν είναι μόνο στις προμήθειες και στην παροχή υπηρεσιών, αλλά και στις συμβάσεις εκτέλεσης έργων και στη σύναψη συμβάσεων στο εξωτερικό. 

Θα παρακαλούσα, λοιπόν, να εξειδικευθούν αυτοί οι ειδικοί λόγοι, όταν πρόκειται ιδιαίτερα για απευθείας ανάθεση, διότι αυτό επιβάλλει και η διαφάνεια και νομίζω ότι και η Κυβέρνηση και τα συγκεκριμένα Υπουργεία δεν έχουν λόγους να μη διευκρινίσουν αυτούς τους ειδικούς λόγους. 

Την ίδια παρατήρηση έχω να κάνω και στο άρθρο 6, που μιλάει για τις συμβάσεις εκτέλεσης των έργων, διότι, όπως σας είπα και προηγουμένως, το άρθρο 6 είναι διατυπωμένο και βασισμένο σε ό,τι αφορά τη λειτουργία του και την εξειδίκευσή του στο άρθρο 5. 

Το ίδιο συμβαίνει και με το άρθρο 7, όπου πρόκειται για συμβάσεις που συνάπτονται στο εξωτερικό. Οι συμβάσεις αυτές έχουν πάλι το ίδιο οικονομικό αντικείμενο, μέχρι 20.000 ευρώ και στη συνέχεια το οικονομικό αντικείμενο είναι στις 100.000 ευρώ, ανάλογα δηλαδή με το τι συμβαίνει τόσο στις συμβάσεις εκτέλεσης των έργων όσο και με τις συμβάσεις προμηθειών και παροχής υπηρεσιών. 

'Οσον αφορά το προσωπικό διμερούς κρατικής αναπτυξιακής συνεργασίας και βοήθειας στο εξωτερικό, σαφώς αναφέρονται ποιοι συμμετέχουν από πλευράς του δημοσίου και δεν έχω να προσθέσω κάτι πάνω σε αυτό. 

Επίσης, σωστά αναφέρεται πώς γίνεται η παρακολούθηση αυτής της διμερούς κρατικής αναπτυξιακής συνεργασίας και βοήθειας. Γίνεται με απόφαση του Υπουργού Εθνικής Οικονομίας, όπου συγκροτούνται ομάδες εργασίας για την υποβοήθηση του έργου της Επιτροπής Παρακολούθησης και Διαχείρισης του Πενταετούς Προγράμματος Αναπτυξιακής Συνεργασίας 1997-2001. Είναι εκείνο το χρονικό διάστημα που δίνουμε παράταση με το συγκεκριμένο νόμο για τη διαχείριση του Πενταετούς Προγράμματος Αναπτυξιακής Συνεργασίας. 

Στο άλλο κεφάλαιο, στο δεύτερο, που αναφέρεται στη ρύθμιση θεμάτων μη κυβερνητικών οργανώσεων, ο κύριος Υπουργός έκανε πολύ συγκεκριμένες και ουσιαστικές διορθώσεις. 

Ακόμη θα ήθελα να πω ότι στο άρθρο 10, όπου αναφέρεται ότι το Υπουργείο Εξωτερικών είναι αρμόδιο για το συντονισμό των δράσεων που εκτελούνται από μη κυβερνητικές οργανώσεις και που αποβλέπουν σε αναπτυξιακούς σκοπούς ή στην παροχή επείγουσας ανθρωπιστικής ή επισιτιστικής βοήθειας σε περίπτωση φυσικών καταστροφών ή άλλων έκτακτων καταστάσεων, ακριβώς προσδιορίζεται η πολιτική που ασκείται από μη κυβερνητικές οργανώσεις. 

Επίσης, στο άρθρο 11 γίνεται ο ορισμός των μη κυβερνητικών οργανώσεων, καθώς και η καθιέρωση του ειδικού μητρώου, όπως ακριβώς αναγράφεται στο άρθρο 11 και με τις διορθώσεις τις οποίες έκανε στην παράγραφο 3γ' ο κύριος Υπουργός. 

Το άρθρο 12 αναφέρεται στην εκτέλεση προγραμμάτων των μη κυβερνητικών οργανώσεων. Πιστεύω ότι εδώ δεν είναι σωστή η φράση η οποία μπήκε και η οποία βάζει πλαφόν στο ανώτατο όριο που μπορεί να έχουν αυτά τα προγράμματα. Αυτό έγινε από τον κύριο Υπουργό στο άρθρο 12, στο τέλος του εδαφίου β' της παραγράφου 1. 

Στο άρθρο 13 καθορίζονται οι φορολογικές απαλλαγές προς τις μη κυβερνητικές οργανώσεις. Δεν έχω να προσθέσω κάτι πάνω σε αυτό, όπως είχα πει και στην επιτροπή. Κάνουν φορολογικές απαλλαγές για την ενότητα του δικαίου, θα έλεγα, γενικότερα για τη φορολογική αντίληψη που πάμε να διαμορφώσουμε. Θα προτιμούσα να δώσουμε κάποια άλλα κίνητρα, όχι φορολογικές απαλλαγές, τη στιγμή κατά την οποία το κλίμα είναι ότι δεν μπορεί να έχει κανένας απαλλαγές. 

Στο άρθρο 14 γίνεται αναφορά στους υπαλλήλους του δημοσίου, των νομικών προσώπων δημοσίου δικαίου και του ιδιωτικού δικαίου τώρα, που μετέχουν εθελοντικά σε αποστολές μη κυβερνητικών οργανώσεων. Νομίζω ότι γίνεται σωστά η ανάλυση αυτών. 

Επίσης, έγινε διόρθωση από τον κύριο Υπουργό στην παράγραφο 3. Επίσης, η παράγραφος 5 αναφέρεται στις δαπάνες της κοινωνικής ασφάλισης και όχι μόνο της ιδιωτικής των μελών των μη κυβερνητικών οργανώσεων. 'Εγινε προσθήκη από τον κύριο Υπουργό Εξωτερικών και επεκτείνεται, αλλά διασφαλίζεται και η κοινωνική ασφάλιση των μελών των μη κυβερνητικών οργανώσεων. 

Το άρθρο 15 αναφέρεται στα κίνητρα εθελοντικής συμμετοχής σε προγράμματα μη κυβερνητικών οργανώσεων. Αυτό το θεωρώ σωστό. Επίσης, το άρθρο 16 αναφέρεται σε θέματα του Υπουργείου Εθνικής 'Αμυνας. Νομίζω ότι δεν έχω να προσθέσω τίποτε. 

Θεωρώ σημαντική την Εθνική Συμβουλευτική Επιτροπή για θέματα μη κυβερνητικών οργανώσεων, που συνιστάται στο Υπουργείο Εξωτερικών. Νομίζω ότι καλώς έχει διατυπωθεί. 
Στο άρθρο 18 πράγματι είναι τομή η ανεξάρτητη αυτή υπηρεσία του Υπουργείου Εξωτερικών, που υπάγεται απευθείας στον Υπουργό Εξωτερικών. Συμφωνώ με την ανάλυσή της, όπως ακριβώς υπάρχει στο συγκεκριμένο άρθρο. 

Συμφωνώ, επίσης, πραγματικά με τη δήλωση που έκανε ο Υπουργός Εξωτερικών, ότι ο γενικός διευθυντής θα είναι μετακλητός υπάλληλος. Χρειαζόταν αυτή η διευκρίνιση, ακριβώς για να προσδιοριστεί η πολιτική που χρειάζεται το κάθε Υπουργείο, με ανθρώπους οι οποίοι και ξέρουν το αντικείμενο, αλλά και θα μπορούν να υλοποιήσουν την πολιτική βούληση του Υπουργείου Εξωτερικών ή του κάθε Υπουργείου. Επίσης, γίνεται προσθήκη στην έκτη παράγραφο στο εδάφιο 3. Νομίζω ότι και αυτή έπρεπε να γίνει, γιατί διασφαλίζει την ομαλότερη λειτουργία αυτής της υπηρεσίας. 

Το άρθρο 19 αναφέρεται στη ρύθμιση θεμάτων της Επιτροπής Οργάνωσης και Συντονισμού των διεθνών οικονομικών σχέσεων της Ελλάδος. Επίσης, υπάρχει ρύθμιση που μιλάει για τη διάρκεια της λειτουργίας της Επιτροπής Παρακολούθησης και Διαχείρισης του Πενταετούς Προγράμματος 1997-2001, που πρέπει πραγματικά να θεσπιστεί, για να μπορεί να υπάρξει αυτή η διαχείριση. 

Ερχόμαστε στα επόμενα άρθρα, τα οποία αποτελούν άρθρα που προέκυψαν από συγκεκριμένες τροπολογίες, με τις οποίες συμφωνώ. Είναι και το άρθρο 21 και το άρθρο 22 και το άρθρο 23, που αναφέρεται στα πληροφοριακά συστήματα και στα προβλήματα που θα παρουσιάσουν το 2000 και συνάπτονται από τώρα κάποιες συμβάσεις ... 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Εχει αποσυρθεί. 

ΓΙΩΡΓΟΣ ΑΔΑΜΟΠΟΥΛΟΣ: Συγγνώμη, έχει αποσυρθεί. 

Με το άρθρο 24 σίγουρα συμφωνώ για την απόδοση του 10% στην Τοπική Αυτοδιοίκηση από 1.11.99, όπως επίσης και στην απόδοση της τελευταίας διετίας, που θα γίνει με κοινή απόφαση του Υπουργού. Εδώ, ίσως μπορούσε να γίνει κάποια διευκρίνιση περαιτέρω και να μην υπάρχει απλά αυτή η εξουσιοδοτική διάταξη. 

Για το Φόρο Προστιθέμενης Αξίας. Εδώ, δεν μπορούν να πληρώσουν το φόρο αυτόν στις επιδοτήσεις που έλαβαν μέχρι δημοσίευσης του παρόντος νόμου, εφ όσον αποδεδειγμένα δεν εισέπραξαν το φόρο αυτόν. 'Αρα, λοιπόν, αφού δεν εισεπράχθη ο φόρος αυτός, σωστά γίνεται αυτή η ρύθμιση. Για όσους βεβαίως έχουν καταβάλει αυτόν το φόρο, γίνεται η ρύθμιση επιστροφής σε έξι μηνιαίες δόσεις. 

Συμφωνώ με τη ρύθμιση των συμβάσεων δανείων ή πιστώσεων ενυποθήκων ή μη που χορηγεί με την εγγύηση του ελληνικού δημοσίου το Ταχυδρομικό Ταμιευτήριο και επίσης με τη ρύθμιση που γίνεται για τον Ελληνικό Οργανισμό Εξωτερικού Εμπορίου, για τον ΟΠΕ δηλαδή, όσον αφορά το μετοχικό του κεφάλαιο και όσον αφορά τη γενική συνέλευση που αναφέρει στο άρθρο 5. 

'Αρα, λοιπόν, νομίζω ότι έχει ολοκληρωθεί η επεξεργασία,όσον αφορά τα άρθρα που συζητάμε σήμερα και ζητώ την ψήφισή τους. 

ΠΡΟΕΔΡΕΥΩΝ (Λουκάς Αποστολίδης): Ο κ. Σκρέκας έχει το λόγο. 

ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε. 

Η πρώτη παρατήρηση που θέλουμε να κάνουμε και που αφορά σχεδόν το σύνολο των άρθρων είναι ότι δεν μας βρίσκει σύμφωνους η λογική της έκδοσης υπουργικών αποφάσεων, οι οποίες απαιτούνται, προκειμένου να ενεργοποιηθούν πολλά από τα άρθρα του νομοσχεδίου. 

Στο άρθρο 1 δεν έχουμε να κάνουμε καμία παρατήρηση. 

Στο άρθρο 2 λέτε ότι η ταξινόμηση της διμερούς κρατικής αναπτυξιακής συνεργασίας και βοήθειας, κατά τομείς οικονομικής δραστηριότητας και ο προσδιορισμός των επιλέξιμων δαπανών των προγραμμάτων αναπτυξιακής συνεργασίας, γίνεται σύμφωνα με τις διακρίσεις που περιλαμβάνονται στα παραρτήματα Α' και Β'. Τα οικονομικά μεγέθη, τα οποία θα έρθουν να υποστηρίξουν αυτά τα παραρτήματα, ποιος τα αποφασίζει; Είναι ένα ερώτημα που θέτουμε στον κύριο Υπουργό και θα παρακαλέσουμε να έχουμε μία απάντηση. 

Στο άρθρο 3, συντονισμός της διμερούς κρατικής ανάπτυξης συνεργασίας και βοήθειας και συναφή θέματα. Αφορά την Επιτροπή Παρακολούθησης και Διαχείρισης. Είναι στην παράγραφο β'. Επιτροπή Παρακολούθησης και Διαχείρισης του πενταετούς προγράμματος διμερούς αναπτυξιακής συνεργασίας 1997-2001. 

Εδώ με το άρθρο αυτό, ουσιαστικά ερχόμαστε να καλύψουμε τις ενέργειες της επιτροπής για το προηγούμενο διάστημα, δηλαδή 1997-1999. Νομίζω ότι αυτή η επιτροπή μπορεί να καλυφθεί από σήμερα και στο υπόλοιπο διάστημα μέχρι ολοκλήρωσης του προγράμματος. 

Στο άρθρο 4 -κι εδώ έχουμε υπουργικές αποφάσεις- είμαστε αντίθετοι με τη λογική των εξουσιοδοτήσεων που προσδιορίζουν συγκεκριμένες δράσεις. Στο άρθρο 5, στην παράγραφο 3, έχουμε συμβάσεις προμηθειών και παροχής υπηρεσιών. 

Κάνουμε τη βασική παρατήρηση, που κάναμε και χθες επί της αρχής, ότι πρέπει να προσδιορίζονται οι όροι βάσει των οποίων γίνονται οι αναθέσεις, όταν συντρέχουν ειδικοί λόγοι. Πρέπει να προσδιοριστούν οι ειδικοί λόγοι. 

Στην παράγραφο 3 λέει: "Με αποφάσεις των αρμοδίων Υπουργών και του Υπουργού των Οικονομικών καθορίζονται οι όροι και η διαδικασία δικαιολόγησης δαπανών για προμήθεια υλικών και εφοδίων για την αναπλήρωση αντιστοίχων που διατέθηκαν κλπ.". Νομίζω ότι εδώ δεν πρέπει να μπει η φράση "με απόφαση των αρμοδίων Υπουργών", διότι θεωρούμε ότι αυτές οι δαπάνες καλύπτονται από κάποια πάγια διαδικασία. Μας κάνει λοιπόν εντύπωση που μπαίνει μια τέτοια παράγραφος στο άρθρο αυτό. 

Για το άρθρο 6 ισχύει το ίδιο σχόλιο. 

Στο άρθρο 5, από πλευράς αναθέσεων, θέλω να προσθέσω ότι οι αναθέσεις αυτές πρέπει να στηρίζονται κάπως στα πρόσθετα μεγέθη που θέλουν να προσδιορίζουν πλέον τη διαδικασία ανάθεσης με διαγωνισμό ή με απευθείας ανάθεση. 

Στο άρθρο 7, που αναφέρεται στη σύναψη συμβάσεων στο εξωτερικό, ισχύουν οι ίδιες παρατηρήσεις από πλευράς συμβάσεων. 

Στο άρθρο 8 έχουμε επίσης τη διαδικασία των υπουργικών αποφάσεων. 

Στο άρθρο 9 αναφέρει στο κάτω μέρος ότι το αντικείμενο εργασίας των ομάδων καθορίζεται με την πιο πάνω απόφαση και δύναται να περιλαμβάνει στο σχεδιασμό την υλοποίηση, την παρακολούθηση, τον έλεγχο, την αξιολόγηση και τον απολογισμό των προγραμμάτων. 

Αυτό το άρθρο, κύριε Υπουργέ, δεν το καταλαβαίνουμε. Είναι δυνατόν οι άνθρωποι που σχεδιάζουν, προγραμματίζουν, να ελέγχουν τον εαυτό τους και να τον αξιολογούν κιόλας; Νομίζω ότι και αυτό το άρθρο θέλει κάποια βελτίωση. 

'Ερχομαι στο κεφάλαιο Β'. Στο άρθρο 10, δεν έχω να κάνω καμία παρατήρηση. 

Στο άρθρο 11 η απάλειψη αυτού που λέει για την υπεράσπιση των ανθρωπίνων δικαιωμάτων και στην ενίσχυση των διαδικασιών εκδημοκρατισμού, δηλαδή η ανθρωπιστική και αναπτυξιακή βοήθεια να ενισχύουν και αυτόν τον τομέα -που νομίζω ότι το είχατε απαλείψει χθες, κύριε Υπουργέ- μας βρίσκει σύμφωνους. 

Στην εκτέλεση των προγραμμάτων των μη κυβερνητικών οργανώσεων, δεν έχω να κάνω παρατηρήσεις. 

Το άρθρο 13 που αναφέρει τις φορολογικές απαλλαγές, νομίζω ότι δίνει τη διάσταση του αλαλούμ των φορολογικών νομοσχεδίων, που κατά καιρούς έρχονται στη Βουλή και ψηφίζονται. Υπάρχει προηγούμενο νομοσχέδιο στο οποίο εμείς τότε επιμέναμε οι φορείς που επιτελούν κοινωνικό έργο να μη φορολογούνται. Εδώ όμως, βλέπουμε ότι σε κάθε νομοσχέδιο που έρχεται και που έχει σχέση με ανθρωπιστικά θέματα αφαιρούμε και κάτι. Στο τέλος, ουσιαστικά θα καταργηθούν τα προηγούμενα νομοσχέδια με αυτήν τη διαδικασία. 

Προσωπικά, είμαι της άποψης ότι οι φοροαπαλλαγές θα πρέπει να ισχύσουν για όλους εκείνους τους οργανισμούς οι οποίοι επιτελούν κοινωνικό έργο και για το εσωτερικό αλλά και για το εξωτερικό. 

Στο άρθρο 14 δεν έχουμε να κάνουμε καμία παρατήρηση. 

Αναφορικά με το άρθρο 15 που περιλαμβάνει κίνητρα εθελοντικής συμμετοχής σε προγράμματα δεν το πολυαντιλαμβανόμεθα. Δίδει τη δυνατότητα σε φοιτητάς να συμμετέχουν σε αποστολές και μετά με ειδικό τρόπο να δίδουν εξετάσεις. Το άρθρο θέλει προσοχή, διότι έτσι με αυτόν τον τρόπο ανοίγουμε ένα παράθυρο το οποίο κανείς δεν ξέρει πού μπορεί να μας οδηγήσει. 

Στο άρθρο 16 την παρατήρηση που θέλω να κάνω και εγώ είναι ότι όταν υπάρχει αυτήν τη στιγμή πρόβλημα στελέχωσης των Ενόπλων Δυνάμεων πώς είναι δυνατόν να περισσεύει προσωπικό για να στέλνεται σε τέτοιου είδους αποστολές, που έχουν σχέση με την εκτέλεση προγραμμάτων. 

Στο άρθρο 17, σχετικά με τη εθνική Συμβουλευτική Επιτροπή σε θέματα μη Κυβερνητικών Οργανώσεων, έχουμε να κάνουμε την εξής παρατήρηση. Λέει το άρθρο ότι η επιτροπή συγκροτείται με απόφαση του Υπουργού. Πρόεδρος είναι ο Υπουργός των Εξωτερικών, μέλη της επιτροπής είναι εκπρόσωποι των Υπουργείων και άλλων φορέων που εκτελούν τα προγράμματα, εκπρόσωποι των μη κυβερνητικών οργανώσεων και διακεκριμένες προσωπικότητες. 

Κατ' αρχήν εδώ δεν αναφέρεται ο αριθμός των μελών της επιτροπής, δεύτερον, η επιλογή των ανθρώπων που θα στελεχώσουν αυτήν την επιτροπή, βάσει ποιας διαδικασίας θα γίνει. Νομίζω ότι θα πρέπει αυτό να εξειδικευθεί. 

Στο άρθρο 18 δεν έχω να κάνω καμία παρατήρηση. Το ίδιο ισχύει και για το άρθρο 19, με το οποίο συμφωνούμε. Επίσης στο άρθρο 20 δεν έχω να κάνω καμία παρατήρηση. Συμφωνούμε με το άρθρο 21. 

Στο άρθρο 22 βλέπουμε την κακοποίηση του ν. 2414/96, τον οποίο πολλές φορές έχει τροποποιήσει. Δείγμα και αυτό μιας κακής επεξεργασίας των νομοσχεδίων. Και βεβαίως δεν μας βρίσκει σύμφωνους αυτή η λογική. 

Το άρθρο 23, όπως είπατε, έχει αποσυρθεί. Στο άρθρο 24 συμφωνούμε με τους ΟΤΑ. 

Στο άρθρο 21 θα θέλαμε να ληφθεί υπόψη μια τροπολογία, την οποία θα συζητήσουμε βέβαια, αλλά θέλουμε να μπει ως προσθήκη και η οποία λέγει τα εξής: "Τα ασθενοφόρα αυτοκίνητα τα οποία παραχωρούνται δωρεάν από φυσικά ή νομικά πρόσωπα σε κέντρα υγείας, επαρχιακά νοσοκομεία ή δημόσια νοσηλευτικά ιδρύματα, απαλλάσσονται του προβλεπόμενου τέλους ταξινόμησης." Θεωρούμε πολύ σωστή την πρόταση και θέλουμε να συμπεριληφθεί στο νομοσχέδιο. 

Επίσης στο άρθρο 25 δεν έχουμε να κάνουμε καμία παρατήρηση. Αυτά είχα να πω, κύριε Πρόεδρε, και ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Είναι γεγονός ότι από τη μεριά της Κυβέρνησης και ο Υπουργός Εξωτερικών και άλλοι αρμόδιοι Υπουργοί έχουν κάνει αρκετές διορθώσεις στο κείμενο που συζητάμε, παίρνοντας υπόψη και την ανησυχία των συναδέλφων που ασχολήθηκαν με το νομοσχέδιο. Σε πολλές περιπτώσεις αυτές οι διορθώσεις έχουν θετικό χαρακτήρα. Σβήνουν τις παρεξηγήσεις που δημιουργούνταν. Ωστόσο ας επιτραπεί να πούμε ότι η γενική φιλοσοφία του νομοσχεδίου παραμένει όπως από την αρχή σημειώσαμε, δεν αλλάζει. Και από την άποψη αυτή δεν αλλάζει και η τελική μας θέση απέναντι στο νομοσχέδιο ότι το ΚΚΕ το καταψηφίζει. 

Επιτρέψτε, κύριε Πρόεδρε, μερικές σκέψεις στα άρθρα. 

Στο άρθρο 5 παραμένει η ασάφεια σχετικά με τα οικονομικά. Για τα ποσά που μπορούν να δαπανηθούν, για την απευθείας ανάθεση, αν συντρέχουν ειδικοί λόγοι κλπ., έχουμε έντονη επιφύλαξη. 'Εγινε συζήτηση, η Κυβέρνηση δεν έκανε τις διορθώσεις που απαιτούνταν εδώ, τις απαραίτητες διευκρινίσεις, ώστε να μη δημιουργήσουμε δυνατότητα σε κάποιον, ας πούμε κακοπροαίρετο ή κακό υπηρεσιακό παράγοντα, να κάνει του κεφαλιού του. 

Στο άρθρο 14 έκανε τη διόρθωση ο κύριος Υπουργός Εξωτερικών, στο τέλος του άρθρου, στο σημείο 5 δηλαδή, εκεί που έλεγε "οι δαπάνες ιδιωτικής ασφάλισης μελών Μ.Κ.Ο.". Τώρα είναι οι δαπάνες δημόσιας ή ιδιωτικής ασφάλισης. Θα μπορούσε άνετα να μπει "οι δαπάνες ασφάλισης αυτών των ανθρώπων" και τελείωσε η υπόθεση. 

Είναι γεγονός ότι στο άρθρο 15, όπως σημείωσε και ο εισηγητής της Νέας Δημοκρατίας, υπάρχει ένα ζήτημα, υπάρχει ένα κενό. Και θα υποστηρίξω κι εγώ το ίδιο, μήπως ανοίγονται παράθυρα για ενέργειες οι οποίες μας ταλαιπώρησαν κατά καιρούς μέσα σ' αυτήν την Αίθουσα σχετικά με τους σπουδαστές εξωτερικού. Χωρίς να είμαι κατ' ανάγκην αρνητικός, αλλά αν δεν υπάρχει μια διασαφήνιση, δεν μπορώ να καταλήξω και σε υπέρ. 

Στο άρθρο 21, κύριε Πρόεδρε, κάναμε αρκετή συζήτηση στη Βουλή. Αφορά το Υπουργείο Οικονομικών, σχετικά με τα ασθενοφόρα οχήματα και τη φορολογική τους απαλλαγή για τον ιατρικό εξοπλισμό αυτών των οχημάτων. Ξέρουμε ακριβώς τι θέλει να κάνει με αυτήν τη διάταξη η Κυβέρνηση. Ουσιαστικά στηρίζει τους ιδιώτες που θα εξοικονομήσουν ένα τεράστιο ποσό απ' αυτήν τη ρύθμιση. Βρισκόμαστε αυτήν τη στιγμή σε μία κατάσταση έντονης ανησυχίας στο χώρο των νοσοκομείων, στο χώρο της υγείας γενικότερα. Τέτοιες ρυθμίσεις συνειρμικά μπορώ να πω, μας οδηγούν στο συμπέρασμα ότι επί τούτου μεθοδεύεται ή υπάρχει ανοχή μιας άρρωστης κατάστασης στον τομέα της υγείας, ώστε να οδηγηθεί αυτός ο τομέας στην αγκαλιά του ιδιώτη, εκμεταλλευτή θα το πω. Και τούτες δω οι διατάξεις ενισχύουν αυτήν την ανησυχία μας και αυτό το καταληκτικό συμπέρασμα. Από την άποψη αυτή, όπως είπαμε και στην επιτροπή, εμείς κατηγορηματικά δεν ψηφίζουμε αυτήν τη διάταξη, πολύ περισσότερο αν υποστηρίξει κάποιος ότι δεν αφορά τα ιδιωτικά ασθενοφόρα αλλά τα ασθενοφόρα των νοσοκομείων. Θα έλεγε κανείς ότι είναι και αντιφατικό και κωμικό. Μπορεί, αν πούμε αυτό, να αφορά τα ασθενοφόρα των νοσοκομείων για τον εξοπλισμό των ασθενοφόρων των νοσοκομείων, μα τα λεφτά που θα πληρώσει το νοσοκομείο είναι λεφτά του κρατικού κορβανά. Από τη μία τσέπη πάνε στην άλλη, του ίδιου του δημόσιου κορβανά. Συνεπώς δεν κάνει τίποτε αυτή η ρύθμιση. 

'Αρθρο 22: Σιγά-σιγά η Κυβέρνηση, τα οικονομικά της επιτελεία κόβουν φέτες, μικρές ή μεγάλες δεν έχει σημασία. 'Ηταν ο ΟΤΕ πρωτύτερα στο 55% ακατέβατο -ότι το πακέτο των μετοχών που κρατάει ο δημόσιος τομέας είναι 55%- και τώρα πάμε στο 51%. Αστειευόμενος κάπως στην επιτροπή ρώτησα τους αρμόδιους να μας πουν πότε λογαριάζουν να το πάνε στο 49%, για να ξέρουμε κιόλας τι κουβεντιάζουμε. Γιατί, μη μας ταλαιπωρούν με αυτήν τη μέθοδο του σκωτσέζικου ντους κάθε φορά και καβγαδίζουμε. Δεν είναι καλά πράγματα αυτά. 

Μιλούσατε για το στρατηγικό επενδυτή, ενώ η Νέα Δημοκρατία μιλούσε για το θεσμικό. Δώσαμε μάχες. Θα έλεγε κανείς -ας μου επιτραπεί η φράση-ο Μητσοτάκης έφαγε το κεφάλι του από τον ΟΤΕ και από ορισμένα άλλα. Κερδίσατε τη μάχη του 1993 με το στρατηγικό σας επενδυτή, καμία μετοχή στους ιδιώτες και φθάσατε στο 51%. Και το ερώτημα που προκύπτει είναι πότε θα φθάσετε στο 49% κ.ο.κ. 

Σχετικά με το άρθρο 25 οι παρατηρήσεις μας κινούνται στην προηγούμενη λογική, παρά το ότι έχει μία διαφορετική σημασία. Και εδώ, σε ό,τι αφορά τον Ελληνικό Οργανισμό Εξωτερικού Εμπορίου, πηγαίνετε τα πράγματα με αυτήν τη μεθοδολογία, όπως χαρακτηρίστηκε, τη "σοσιαλδημοκρατική". Αυτό είναι θέμα πολύ μεγάλης συζήτησης. Τι σοσιαλδημοκρατία; Ο Σρέντερ κάνει βομβαρδισμούς, ο Νταλέμα κάνει βομβαρδισμούς, ο Γάλλος κάνει βομβαρδισμούς. Ας το αφήσουμε αυτό. Ωστόσο η μεθοδολογία του ΠΑ.ΣΟ.Κ., να υπογραμμίσω, είναι κλιμακωτά. Και εκεί πάει και αυτός ο Οργανισμός, στη διαβόητη ιδιωτική ελεύθερη πρωτοβουλία. Και από την άποψη αυτή εμείς κατηγορηματικά λέμε όχι. 

Αυτά, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: 'Οντως, κύριε Πρόεδρε, έγιναν από πλευράς της Κυβέρνησης ορισμένες τροποποιήσεις, ειδικά στα θέματα των μη κυβερνητικών οργανώσεων, οι οποίες είχαν επισημανθεί και από την πλευρά μας στη Διαρκή Επιτροπή. Μπορούσαν να είχαν γίνει πριν την επί της αρχής συζήτηση. 

Παρ' όλα αυτά εμείς εξακολουθούμε να επιμένουμε στο ότι από τη στιγμή που υπάρχουν νεφελώδεις καταστάσεις, κυρίως όσον αφορά τις αναθέσεις συμβάσεων προμηθειών και γενικά εκτέλεσης έργων σε αυτά τα ύψη, όπως θα πω και αργότερα και από την ώρα που δεν υπάρχει ο κοινωνικός έλεγχος στις μη κυβερνητικές οργανώσεις, δεν μπορούμε να συμφωνήσουμε με το συγκεκριμένο νομοσχέδιο. 

Θα κάνω ορισμένες παρατηρήσεις, τις οποίες θα μπορούσε να λάβει υπόψη της η Κυβέρνηση, ξεκινώντας από το άρθρο 1. 

'Οντως στη λειτουργία της Ε.Δ.Ο.Σ. θα μπορούσε κατά την άποψή μας να προβλεφθεί μία γνωμοδοτική επιτροπή η οποία να είχε διακομματικό χαρακτήρα. Διότι έτσι θα εξασφαλιζόταν και η διαφάνεια, αλλά θα υπήρχε και μία ανταπόκριση σε ευρύτερα ερεθίσματα. 

'Οσον αφορά το άρθρο 2, είναι σωστό. Βέβαια εμείς λέμε ότι θα μπορούσε να υπάρχει ένα πρόγραμμα ελληνικής τεχνικής βοήθειας βάζοντας ορισμένες χώρες ως στόχους. Δηλαδή να πούμε ποιες χώρες είναι αυτές με τις οποίες μπορούμε να αναπτύξουμε καλύτερες σχέσεις, μπορούμε να δώσουμε ανθρωπιστική βοήθεια, χώρες της περιοχής μας, οι οποίες βρίσκονται εδώ γύρω μας. Γενικά δηλαδή να δώσουμε μία κατεύθυνση, ένα στόχο. 

Στο άρθρο 3 δεν έχουμε να πούμε τίποτα. 

Στο άρθρο 4 θα σταθώ στο σημείο 2 που αναφέρει ότι με απόφαση του Υπουργού Εθνικής Οικονομίας καθορίζονται οι φορείς εκτέλεσης Προγραμμάτων Διμερούς Κρατικής Συνεργασίας. 

Φοβόμαστε μήπως αυτή η διαδικασία δώσει ελευθερίες στον Υπουργό, δεδομένου ότι μπορεί να δώσει και έργα τα οποία φθάνουν σε ύψη, όπως βλέπουμε και πιο κάτω, μέχρι και ενάμισι δισεκατομμύριο. Βέβαια δεν σημαίνει ότι αυτό θα έχει ως ακόλουθο κακοδιαχείριση, αλλά καταλαβαίνετε ότι μπορεί να αναπτυχθεί ένας προβληματισμός, δεδομένου ότι δεν υπάρχει αυτός ο μηχανισμός ο οποίος θα εποπτεύει και θα παρακολουθεί αυστηρά αυτές τις διαδικασίες. 

'Ερχομαι, τέλος, στο άρθρο 7 που αναφέρεται στις συμβάσεις προμηθειών και παροχής υπηρεσιών. Λέτε στην παράγραφο 1, μέχρι 200.000 ευρώ, εάν συντρέχουν ειδικοί λόγοι. Ποιοι είναι αυτοί οι ειδικοί λόγοι; Καταλαβαίνετε ότι δημιουργείται ένας προβληματισμός. 

Στο άρθρο 8, ενώ πιο πάνω βάζετε 200.000 ευρώ, ουσιαστικά τα φτάνετε στις συμβάσεις εκτέλεσης έργων στα 5.000.000 ευρώ. Και πάλι εκεί παραπέμπεται σε σχέση με το άρθρο 5. Δηλαδή, υπάρχει ένα τέτοιο μπέρδεμα, που ουσιαστικά αυτό που μένει είναι ότι έργα προϋπολογισμού μέχρι 5.000.000 ευρώ μπορούν να ανατίθενται απευθείας χωρίς διαγωνισμό. 

Για το άρθρο 9 δεν έχουμε τίποτα να πούμε. Αυτό μπορεί να εναρμονιστεί με το άρθρο 5. 

Σύμφωνα με το άρθρο 10 μπορούν να στέλνονται υπάλληλοι από το Υπουργείο σε οργανισμούς στο εξωτερικό, εμπειρογνώμονες από τον ιδιωτικό τομέα, ύστερα από επιλογή τους και λέτε με βάση τη διάταξη του άρθρου 5. Δεν υπάρχει στο άρθρο 5 καμία διάταξη η οποία να καθορίζει τη διαδικασία με την οποία θα επιλεγούν αυτοί οι υπάλληλοι. 

Το άρθρο 11 αφορά την παρακολούθηση της διμερούς κρατικής αναπτυξιακής συνεργασίας και βοήθειας. Εδώ φοβόμαστε στην αξιολόγηση των ελέγχων, ο ελέγχων και ο ελεγχόμενος μήπως τυχόν είναι τα ίδια πρόσωπα, οπότε δεν πρόκειται να υπάρχει ένα ουσιαστικό αποτέλεσμα. 

Σε σχέση με τα φορολογικά, είναι ένα θέμα το οποίο κατ' επανάληψη έχουμε συζητήσει σε αυτήν την Αίθουσα, ειδικώς με τα φορολογικά καθεστώτα που πρέπει να διέπουν τα ιδρύματα μη κερδοσκοπικού χαρακτήρα. Δεν έχουμε καμία διαφορά και συμφωνούμε. 

'Ερχομαι τώρα στο κεφάλαιο που αναφέρεται στις μη κυβερνητικές οργανώσεις. Εξακολουθούμε, παρά τις βελτιώσεις που έγιναν, να έχουμε ενδοιασμούς, κυρίως όσον αφορά τον ορισμό. Είναι ανεπαρκής έτσι όπως θεσμοθετείται, διότι είναι δυνατόν ως μη κυβερνητικές οργανώσεις να εκληφθούν διάφορες ιδιωτικές εταιρείες, διάφοροι άλλοι σχηματισμοί, οι οποίοι είναι δυνατόν να δημιουργούνται από μεγάλα οικονομικά συγκροτήματα προκειμένου να διαχειριστούν κονδύλια προς τρίτες χώρες, βέβαια με αποκλειστικό σκοπό το κέρδος. 

Εμείς λέμε ότι η καλύτερη δομή για τις Μη Κυβερνητικές Οργανώσεις είναι να λειτουργούν σαν σωματεία, να υπάρχει εκπροσώπηση των πολιτών, να υπάρχει εκπροσώπηση μετά από διαδικασίες, όπως γίνεται στα σωματεία και γενικά να λειτουργούν και να διαρθρώνονται με βάση το νόμο περί σωματείων. Βεβαίως να υπάρχει και ο σχετικός έλεγχος των πόρων των Μη Κυβερνητικών Οργανώσεων, δηλαδή να θεσπιστεί τακτικός έλεγχος είτε από ειδικό Σώμα Ορκωτών Λογιστών είτε από τις αρμόδιες δημόσιες οικονομικές υπηρεσίες, γιατί με αυτόν τον τρόπο είναι δυνατόν να αποφεύγεται η χρησιμοποίηση των Μη Κυβερνητικών Οργανώσεων για άλλους σκοπούς, ξένους προς την πραγματική ανθρωπιστική και αναπτυξιακή τους δράση. 

'Οσον αφορά το άρθρο 19, είναι θετικό το ότι θεσπίστηκε η υποβολή ετήσιας έκθεσης και μάλιστα μετά την τροποποίηση που έκανε η Κυβέρνηση αυτή να υποβάλεται εντός Νοεμβρίου εκάστου έτους, θα δίνονται αυτές οι πληροφορίες για τη δραστηριότητα των Μη Κυβερνητικών Οργανώσεων. 

'Ερχομαι στα άρθρα, τα οποία ενσωματώθηκαν ως τροπολογίες, ξεκινώντας από το άρθρο 21 που αναφέρεται στα ασθενοφόρα οχήματα. Συμφωνούμε με τη συγκεκριμένη τροπολογία, που βέβαια δεν σημαίνει ότι αφήνουμε στους ιδιώτες να κάνουν αυτό το έργο, αλλά στην κατάσταση που βρίσκεται σήμερα η υγεία, ειδικώς με το τεράστιο πρόβλημα που υπάρχει στην επαρχία, με τις ελλείψεις που υπάρχουν σε ασθενοφόρα και επειδή υπάρχουν εταιρείες που είναι διατεθειμένες να βοηθήσουν προς αυτήν την κατεύθυνση. Το κόστος του εκτελωνισμού ενός ασθενοφόρου με τον ιατρικό εξοπλισμό σήμερα ανέρχεται σε δυσθεόρατα ύψη και καλό είναι να μην υπολογίζεται αυτή η επιπλέον αξία. 

Το άρθρο 22 το καταψηφίζουμε και εμείς, κυρίως γιατί ο ν. 2414/96 έχει υποστεί τόσες τροποποιήσεις που, ειλικρινά, δεν έχουμε αντιληφθεί γιατί ισχύει. Ούτε γνωρίζουμε ποιες επιχειρήσεις έχουν συμμορφωθεί με το συγκεκριμένο νόμο. Τα επιχειρησιακά σχέδια ήταν υποχρεωμένες να τα καταθέσουν σε έξι μήνες από την ψήφιση του σχετικού νόμου. 'Εχουν περάσει σχεδόν τρία χρόνια, δεν έχει γίνει καμιά ενημέρωση και κάθε φορά που αντιμετωπίζουμε ένα πρόβλημα για συγκεκριμένη επιχείρηση νομοθετούμε τροποποιώντας το νόμο αυτόν. Βέβαια η συγκεκριμένη περίπτωση, όπως είναι γνωστό, αναφέρεται στην Ολυμπιακή και ίσως σε μια ή δύο άλλες επιχειρήσεις, που ετοιμάζεται η Κυβέρνηση μελλοντικά να εκχωρήσει το man agement. Επιτέλους, τι θα γίνει; Θα υπάρξει από πλευράς Κυβέρνησης απάντηση, αν ισχύει ή δεν ισχύει ο συγκεκριμένος νόμος; 

Στη δεύτερη παράγραφο του συγκεκριμένου άρθρου αντί να αναφέρεται ότι είναι διατεθειμένη αύριο η Κυβέρνηση να εκχωρήσει ακόμα 4% του Ο.Τ.Ε., δηλαδή από το 45% να πάμε στο 49% με ειδική διατύπωση, το φέρνει ως θετικό ότι εμείς δεν θα επιτρέψουμε να πουληθεί πάνω από το 51% των μετοχών του Ο.Τ.Ε. 

Νομίζουμε ότι αυτά τουλάχιστον δεν ταιριάζουν σε αυτήν την Αίθουσα. Δεν συμφωνούμε με τη συγκεκριμένη τροπολογία όπως και με το συγκεκριμένο άρθρο και με το άρθρο 24. Ουσιαστικά το άρθρο 24 είναι μία τροπολογία-φορολογικό νομοσχέδιο. Αναφέρεται σε ένα σωρό διαφορετικά θέματα, στα οποία σε άλλα συμφωνούμε και σε άλλα διαφωνούμε. 

'Οσον αφορά την πρώτη παράγραφο, είναι σωστό να αποδοθεί το 10% στους ΟΤΑ. Βέβαια εκεί υπάρχει ένα τεράστιο πρόβλημα σχετικά με τον τζόγο, σχετικά με το τεχνικό παιχνίδι. Το στοίχημα που παίζεται στα καφενεία δεν είναι μόνο αυτό που φαίνεται. Ξέρουμε όλοι μας τι συμβαίνει με το παράνομο στοίχημα στα καφενεία. Και είναι ένα θέμα στο οποίο η Κυβέρνηση πρέπει να βρει οπωσδήποτε λύση. 

Στη δεύτερη παράγραφο, στις περιπτώσεις που έχει στραφεί ο χώρος για τις επιδοτήσεις και δεν έχει αποδοθεί, αρχίζουμε ουσιαστικά πάλι τις ρυθμίσεις, πάλι τις απαλλαγές. Δεν συμφωνούμε. Συμφωνούμε με την τρίτη παράγραφο. Με την τέταρτη που αναφέρεται στα νοσοκομεία, στις κλινικές, στα κολυμβητήρια όχι. Πόσες παρατάσεις θα δοθούν σχετικά με αυτήν τη λαθροθηρία του πετρελαίου, γιατί για τέτοια πρόκειται; Συμφωνούμε με την πέμπτη παράγραφο. 

Γενικά, επειδή ουσιαστικά πρόκειται για τροπολογία-φορολογικό νομοσχέδιο, δεν συμφωνούμε. 

Τελειώνοντας, σχετικά με το άρθρο 25 και εκεί πάλι γίνεται από πλευράς Κυβέρνησης η ίδια προσπάθεια ιδιωτικοποίησης σήμερα μέχρι του 49%. Αύριο βέβαια κανείς δεν θα μπορεί να εγγυηθεί ότι το 49% δεν θα γίνει 51%. Δεν συμφωνούμε και με το συγκεκριμένο άρθρο. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Ο εθελοντισμός είναι μία μεγάλη αξία σε μία περίοδο έντονης κρίσης και ρευστότητας στον κόσμο. 'Ομως πάμε αυτές τις απλές ιδέες και τον ανθρωπισμό που εκφράζουν οι πολίτες να τον εντάξουμε στη λογική της διαχείρισης. 'Ετσι, μέσα από αυτό το νομοσχέδιο κυρίως επιδιώκεται φορείς μη κυβερνητικοί, οι οποίοι λειτουργούν αυτόνομα, λειτουργούν με ιδανικά, να μπαίνουν και αυτοί στη λογική της διαχείρισης και έτσι να αποποιούνται αυτόν το ρόλο και οι ίδιοι να αυτοπαρασύρονται σε άλλες κατευθύνσεις. 

Από την αρχή του το νομοσχέδιο είναι για εμάς αβάσιμο. Είπα και χθες κάποια παραδείγματα, θα τα επαναλάβω και σήμερα για να τεκμηριώσω το λόγο μου. Το 'Ιδρυμα Αποκατάστασης Παλιννοστούντων Ομογενών διαχειρίστηκε πέντε δισεκατομμύρια (5.000.000.000) δραχμές. Ακούστε απολογισμό έργου: Δεν έχει κάνει τίποτα! Απλώς θρέφει εβδομήντα κομματικούς υπαλλήλους διαφόρων ειδικοτήτων στα Γιάννενα. Και το μόνο έργο που έκανε είναι να γελάει κανείς. Πήγε και έκανε κοντά στα σύνορα ένα εργοστάσιο επίπλων. Περίμεναν από εκεί οι Βορειοηπειρώτες να τους κάνουν καμία παρέμβαση στην ύδρευση, που δεν είχαν, ή στις επικοινωνίες και πήγαν και τους έκαναν ένα εργοστάσιο επίπλων. Αυτή είναι η όλη δράση. 'Οταν στα ιδρύματα, που έτσι και αλλιώς τα ελέγχετε εσείς και τα ορίζετε, επικρατεί αυτή η λογική, έχω το φόβο ότι την ίδια στιγμή πάτε να εντάξετε στην ίδια λογική και τις μη κυβερνητικές οργανώσεις. Αν βεβαίως τoυς δίνατε τη δυνατότητα αυτοί να περιμένουν τις ανθρωπιστικές βοήθειες σε περιόδους κρίσεων, θα έλεγα πως κάποια κομμάτια οικονομικής διαχείρισης θα έχουν. 'Οταν όμως βάζετε και μη κυβερνητικές οργανώσεις, όπως σαφώς αναφέρεται στο άρθρο 5, για διμερείς κρατικές αναπτυξιακές συνεργασίες, δηλαδή αναπτυξιακά προγράμματα διμερή να τα διαχειρίζονται οι μη κυβερνητικές οργανώσεις; Δηλαδή, τι; 'Εχουν από τη φύση τους τη δυνατότητα να το κάνουν, όπως και την αντίστοιχη οργανωτική διάρθρωση; 

Βεβαίως έτσι αναγκάζεστε, αλλά αυτό οδηγεί κάπου αλλού, να βάζετε μέσα σ'αυτές τις οργανώσεις κάθε φορά που εκτελούν και κάποια έργα εμπειρογνώμονες, όπως αναφέρεται σε επόμενα άρθρα, ή ιδιώτες επιστήμονες που εσείς θα ορίζετε κάθε φορά. Δηλαδή, ένα επόμενο παραμάγαζο της εξουσίας. Αυτό είναι. 'Ο,τι δεν μπορέσατε να το κάνετε μέσα από πελατειακές σχέσεις χαμηλού επιπέδου με το νόμο Πεπονή, το κάνετε κατά περίπτωση σε άλλα κεντρικά επίπεδα και το κάνετε κυρίως με επιστήμονες, πολλές φορές με πανεπιστημιακούς. Οι μισοί πανεπιστημιακοί είναι σύμβουλοί σας πια στη χώρα μας σε διάφορα τέτοια ιδρύματα και σε διάφορες τέτοιες παρεμβάσεις και διαχειρίσεις. 

'Εχουμε υπονομεύσει με αυτήν τη διαδικασία ακόμη και την επιστημονική δυνατότητα αυτής της χώρας, την άσκηση επιστημονικής έρευνας και επιστημονικού έργου. 

Κάθε μέρα συνταξιδεύουμε στα αεροπλάνα με κάποιον απ'αυτούς τους κυρίους πανεπιστημιακούς, που τους έχετε ορίσει εδώ και εκεί. Και κάθε μέρα στήνετε και νέα παραμάγαζα για να ελέγχετε και αλλού. Αυτό το κάνετε με έναν τρόπο, που δεν ξέρω αν μας θεωρείτε αφελείς. 'Εχω διαβάσει το άρθρο 5 τρεις φορές. Μας έχετε κουράσει και ίσως δεν μπορούμε να καταλάβουμε και μερικά πράγματα. 

'Ερχεσθε στο άρθρο 6, μας επαναφέρετε στο άρθρο 5 και δίνετε με ανάθεση έργα ύψους μέχρι ενός δισεκατομμυρίου εξακοσίων εκατομμυρίων (1.600.000.000) μεταφραζόμενο και με την παράγραφο 3 του άρθρου 5 και σε μη κυβερνητικές οργανώσεις. Θα δίνονται, δηλαδή, σε μη κυβερνητικές οργανώσεις με αυτήν τη διάρθρωση που έχουν, όπως και αν τις συμπληρώσετε, προβλέποντάς τες σε άλλα άρθρα και έργα μέχρι ένα δισεκατομμύριο εξακόσια εκατομμύρια (1.600.000.000). Και γιατί δεν το κάνετε ευθέως στην παράγραφο 1 του άρθρου 5 που λέτε μέχρι 200.000 ευρώ; Γιατί δεν το βάζετε κατευθείαν μέχρι πέντε εκατομμύρια; Μας φέρνετε το άρθρο 6 για να μας επαναφέρετε πάλι στην παράγραφο 1 του άρθρου 5. Είναι δυσνόητο αυτό. Δεν μπορεί κανείς να καταλάβει γιατί το κάνετε. 

Στο άρθρο 8 υπάρχει προχειρότητα, το επεσήμανε και ο κύριος συνάδελφος του Συνασπισμού. Τελειώνοντας, την παράγραφο 1 όπου λέτε "εμπειρογνώμονες που προέρχονται από τον ιδιωτικό τομέα αποστέλλονται ύστερα από επιλογή τους με βάση τη διάταξη του άρθρου 5". Δεν το καταλαβαίνω αυτό. Τι αναφέρει το άρθρο 5 που να αφορά το στοιχείο αυτό της τοποθέτησης των εμπειρογνωμώνων του ιδιωτικού τομέα; Είναι μόνο ένας υπαινιγμός που τον ερμηνεύει ο καθένας κατά περίπτωση και όπως θέλει. Διαβάστε το, να το δείτε. Εκτός αν εμείς δεν μπορούμε να καταλάβουμε πόσο πονηρά σκέπτεσθε εσείς, για να συνδυάζετε και να μεταφέρετε από παράγραφο σε παράγραφο και από άρθρο σε άρθρο τις άνομες σκέψεις και προοπτικές. Τις νομιμοποιείτε βεβαίως με νόμο, γι'αυτό παύουν να είναι άνομες. 

Στο άρθρο 9 το αντικείμενο εργασίας των ομάδων καθορίζεται με την πιο πάνω απόφαση και δύναται να περιλαμβάνει το σχεδιασμό, την υλοποίηση, την παρακολούθηση και τον έλεγχο. Δηλαδή θα μπορεί η ίδια επιτροπή -γιατί δεν διαχωρίζεται σαφώς από το νόμο- να κάνει προγραμματισμό, υλοποίηση έργου και τελικά και έλεγχο. "Γιάννης κερνάει, Γιάννης πίνει". Αυτά εσείς μπορεί να μην έχετε πρόθεση να τα κάνετε σαν πολιτική ηγεσία, αλλά αναλύοντας το νόμο, όταν θα μπει σε λειτουργία και σε πράξη, κάποιοι θα τα εκμεταλλευτούν. Θα πουν ότι τους δίνετε το δικαίωμα έτσι και αλλιώς. 'Η κάποιοι άλλοι υπηρεσιακοί παράγοντες, που κάθε φορά θα ορίζετε μέσα από άλλες αντιλήψεις, θα σας παρασύρουν και θα είσθε και σεις συνυπεύθυνοι, χωρίς να το θέλετε. 

Το άρθρο 10 αναφέρεται στην άσκηση πολιτικής αναπτυξιακής συνεργασίας και βοήθειας μέσω μη κυβερνητικών οργανώσεων. Θα μπορούσα να το καταλάβω καλά αν ήταν άσκηση συνεργασίας σε βοήθεια. 'Οχι και αναπτυξιακή συνεργασία. Είναι αυτό που είπα από την αρχή, που καθορίζει όλη τη φιλοσοφία του άρθρου. 

'Οσον αφορά το άρθρο 11, κάνατε πολύ καλά που αποσύρατε τουλάχιστον αυτά που προκαλούν, που έχουν σχέση με το έργο του εκδημοκρατισμού των διαφόρων χωρών καταργώντας οτιδήποτε υπάρχει έτσι και αλλιώς μέχρι σήμερα μέσα από το διεθνές δίκαιο. 

Συμμετοχή σε προγράμματα μη κυβερνητικών οργανώσεων στο εξωτερικό. Εκεί είναι που θα γίνει η μεγάλη ιστορία, όσον αφορά αυτήν τη φωτογραφική διάταξη για όσους σπουδάζουν εκεί. Δεν ξέρω πόσοι θα είναι αυτοί για τους οποίους έχετε προβλέψει ολόκληρο άρθρο. Αυτοί οι φοιτητές θα χρειαστεί να συμμετέχουν σε τέτοια δράση, ώστε πρέπει αυτό να προβλεφθεί σε άρθρο; Και να δρουν με διαφορετικό τρόπο, που πάλι δεν ορίζεται, στις εξετάσεις. Αυτό και αν είναι κάτι, που αν εγώ, ένας απλός πολιτικός, θελήσω να το φιλοσοφήσω, για να δω τις αδυναμίες, που φέρνει κάθε νόμος, θα έπρεπε να σας φέρω πεντακόσια επί μέρους άρθρα. Αυτό ονομάζεται φωτογραφία, διότι αναφέρεται σε συγκεκριμένα πράγματα. Φοιτητές που σπουδάζουν και συμμετέχουν σε μη κυβερνητικές οργανώσεις, τι να κάνουν την περίοδο των εξετάσεων; Να μην έχουν σπουδές την περίοδο των εξετάσεων. Είναι απλό. Γιατί δεν φαντάζομαι ότι η δική τους ανάγκη στην εκτέλεση ενός έργου, μη εξειδικευμένων επιστημόνων απλών φοιτητών, είναι τόσο αναγκαία, που πρέπει να την προβλέψετε και σε άρθρο. Απλώς, μέσα απ' αυτό το άρθρο ήδη ξέρετε και ποιους θέλετε να εξυπηρετήσετε. Να τα λέμε αυτά ξεκάθαρα και ας σας κακοφαίνεται. 

Εθνική Συμβουλευτική Επιτροπή για θέματα μη κυβερνητικών οργανώσεων. Λέτε ποιοι και λέτε και με ιδιώτες. Πάλι είναι ολοκληρωμένο το παζλ. Εσείς σαφώς θα τους επιλέξετε και θα τους ορίσετε. 

'Οσον αφορά το άρθρο 21, είναι σωστό, αλλά θα ήταν ακόμη σωστότερο εάν συμπληρωθεί με την τροπολογία των συναδέλφων Μπεντενιώτη και Γεωργακόπουλου, που αφορά τα ασθενοφόρα οχήματα που προέρχονται από δωρέα από φυσικά ή νομικά πρόσωπα στα κέντρα υγείας, στα επαρχιακά νοσοκομεία ή στα δημόσια νοσηλευτικά ιδρύματα και απαλλάσσονται από το προβλεπόμενο τέλος ταξινόμησης. Είναι λογικό αυτό, γιατί στη χώρα μας είναι δυσανάλογοι οι δασμοί σε σχέση με την υπόλοιπη Ευρωπαϊκή 'Ενωση. Είναι διπλάσιοι του ιδίου του κόστους του εξοπλισμού και του οχήματος. Ασφαλώς είναι ένας ανασταλτικός παράγοντας, έτσι ώστε κάποιοι οι οποίοι ζουν στην περιφέρεια και ζουν τις ανάγκες των κέντρων υγείας και των επαρχιακών νοσοκομείων, δεν μπορούν να βοηθήσουν. Και μη μου πείτε ότι αυτό θα το κάνει το δημόσιο, γιατί δεν το κάνει. 

Εδώ και δύο χρόνια έχω κάνει ερωτήσεις για τα Κέντρα Υγείας Λαγκαδά και Σοφού Θεσσαλονίκης. Υπήρχε η δέσμευση του Υπουργού ότι τα οχήματα θα είναι διπλών ταχυτήτων για ορεινές περιοχές. Τα είχαν επιλέξει και τα είχαν δημοπρατήσει. 'Εκτοτε έχουν περάσει δύο χρόνια και με ρωτάνε οι υπάλληλοι εκεί, οι οποίοι έχουν ακόμη ένα ασθενοφόρο όχημα που έχει κάνει ένα εκατομμύριο χιλιόμετρα, γιατί δεν μπορεί να αντικατασταθεί; Κι αυτό γιατί, για να κάνει κάποιος μία δωρεά, έχει ένα επίπεδο οικονομικής αντοχής. Δεν μπορεί να πληρώνει και διπλάσια ποσά για τέλη ταξινόμησης. 

'Ερχομαι στο άρθρο 22. Το περιμέναμε. Δεν έχω εκπλαγεί που πάτε τη συμμετοχή του ιδιωτικού τομέα στο 49%. Το σαλάμι έχει αρχίσει να κόβεται φέτα-φέτα εδώ και καιρό και μάλιστα αμέσως μετά τους πανηγυρισμούς για την πτώση της κυβέρνησης Μητσοτάκη, ο οποίος άρχισε από τότε το ξήλωμα. Και αυτός μεν ετιμωρήθη από τον ελληνικό λαό, εσείς δε, θα τιμωρηθείτε στο άμεσο μέλλον για την τακτική σας και για τα παιχνίδια που παίζετε. Και για τον ΟΤΕ είναι ένα ολόκληρο πανηγύρι, ένα παζλ. Δεν έχει μόνο σημασία το όριο πια της μετοχοποίησης. 'Ολη η ιστορία είναι η εισδοχή του στην κεφαλαιαγορά και στο χρηματιστήριο της Νέας Υόρκης, από όπου θα φάμε ένα μεγάλο πρόστιμο από την κεφαλαιαγορά, γιατί υπονομεύσατε τις συμφωνίες που έχουμε κάνει πριν τον βάλετε στην κεφαλαιαγορά. 'Εχετε πάρει απόφαση έτσι κι αλλιώς όλους αυτούς τους οργανισμούς να τους στείλετε από εκεί που ήρθαν. 

'Ενα άλλο θέμα έχουμε στο άρθρο 24, όπου για μια ακόμη φορά εννοείτε, όπως εννοείτε εσείς τη μοιρασιά της πίτας σ' αυτόν τον τόπο. 

Κρατάτε το 90% για το δημόσιο και δίνεται μόνο το 10% για την αυτοδιοίκηση, μιας και δεν έχετε πιστέψει ποτέ ότι η αυτοδιοίκηση πρέπει να είναι ένας μοχλός ανάπτυξης και έχει ανάγκη από θεσμούς αλλά και από έσοδα. Τα έσοδα εσείς τα εννοείτε σαν ψίχουλα. 

ΠΡΟΕΔΡΕΥΩΝ (Λουκάς Αποστολίδης): Ο κ. Σταύρου έχει το λόγο. 

ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, επειδή το άρθρο 1 αναφέρεται και για σχεδιασμό εθνικής πολιτικής και στρατηγικής αναπτυξιακής συνεργασίας και βοήθειας, δράττομαι της ευκαιρίας της παρουσίας του κυρίου Υπουργού Εξωτερικών, για να μιλήσω για ένα συγκλονιστικό δημοσίευμα της εφημερίδας "ΚΑΘΗΜΕΡΙΝΗ" σήμερα με τον οκτάστηλο τίτλο "Μην αφήσετε να γίνουμε η νέα Μικρά Ασία". Είναι ένα πραγματικά ανατριχιαστικό και συγκλονιστικό ψήφισμα Ελλήνων Βορειοηπειρωτών, που ούτε λίγο ούτε πολύ ομιλούν για εθνική κάθαρση και άλλες διώξεις σε βάρος της ελληνικής μειονότητας. 

'Ηθελα να παρακαλέσω τον κύριο Υπουργό, επειδή κατά την άποψή μου έχει μέχρι σήμερα τουλάχιστον συνετή συμπεριφορά στην ενάσκηση των καθηκόντων του, να πληροφορήσει την Εθνική Αντιπροσωπεία και τον ελληνικό λαό, τι ακριβώς συμβαίνει με τον ελληνισμό που ζει στην Αλβανία, δεδομένης της υποστήριξης της χώρας μας, της οικονομικής και κάθε άλλης, προς την γείτονα χώρα, η οποία και συνεχίζεται ακόμη και σήμερα. 

ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο. 

Αυτό, κύριοι συνάδελφοι, είναι αντικείμενο ερώτησης ή επερώτησης, όχι όμως αντικείμενο του σημερινού νομοσχεδίου. 

ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, ανατριχιάζει κανείς διαβάζοντας αυτά τα πράγματα. 

ΠΡΟΕΔΡΕΥΩΝ (Λουκάς Αποστολίδης): Σίγουρα υπάρχουν θέματα και γεγονότα που ο καθένας μας μπορεί να ανατριχιάζει διαβάζοντάς τα, αλλά δεν μπορεί ανά πάσα στιγμή να έρχονται στο Κοινοβούλιο για συζήτηση. 

Ορίστε, κύριε Βεζδρεβάνη. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, συμφωνώ με την παρατήρησή σας, αλλά ευκαιρίας δοθείσης θα μπορούσε και ο κύριος Υπουργός να δώσει κάποιες εξηγήσεις στο Τμήμα, διότι θα είναι πολύ χρήσιμες ιδιαίτερα για κάποιους από εμάς που έχουμε κάποια ειδικά ενδιαφέροντα στην περιοχή αυτή. 

Μετά τις τροποποιήσεις που έκανε σήμερα ο κύριος Υπουργός των Εξωτερικών, το νομοσχέδιο σαφώς βελτιώθηκε ουσιαστικά και σημαντικά. Επομένως οι παρατηρήσεις μας έχουν περιοριστεί, κύριε Υπουργέ, και μένουμε σ' αυτές που έκανε ο εισηγητής μας κ. Σκρέκας. 

Εγώ όμως έχω να προσθέσω μια μικρή παρατήρηση και θα παρακαλέσω πάρα πολύ να με προσέξετε. Στο άρθρο 8 του νομοσχεδίου ομιλείτε για το προσωπικό το οποίο θα μεταβεί στο εξωτερικό και παραπέμπετε την επιλογή αυτού στο άρθρο 5. Αν κοιτάξετε όμως το άρθρο 5, δεν λέει τίποτε για το προσωπικό. Επομένως δεν καθορίζετε κανένα κριτήριο. Θα θέλαμε, λοιπόν, να καθορίσετε κάποια κριτήρια, γιατί δεν είναι μακριά το χθεσινό παρελθόν της κυβερνώσης παρατάξεως για τον άθλιο τρόπο με τον οποίο έκανε τις επιλογές της. Γι' αυτό λοιπόν, κύριε Υπουργέ, ειδικά από σας το ζητάμε, να καθορίσετε κριτήρια, να ξέρουμε με ποιον τρόπο θα πάνε και πώς στο εξωτερικό, γιατί όσοι πήγαν μέχρι σήμερα με αυτές τις διαδικασίες, υπηρέτησαν μόνο το κόμμα. Και εδώ περιμένουμε να υπηρετήσουν την πατρίδα, τη χώρα και το έθνος. 

'Ερχομαι τώρα στο άρθρο 9. Με απόφαση του Υπουργού Εθνικής Οικονομίας συγκροτούνται ομάδες εργασίας για την υποβοήθηση του έργου της επιτροπής παρακολούθησης και διαχείρισης του πενταετούς προγράμματος αναπτυξιακής συνεργασίας, των αντιστοίχων προγραμμάτων κλπ. 

"Στη σύνθεση των ομάδων επιτρέπεται να συμμετέχουν και υπάλληλοι από άλλα υπουργεία ή οργανισμούς, οι οποίοι έχουν τις απαιτούμενες τεχνογνωσίες και εμπειρίες καθώς και εξωτερικοί εμπειρογνώμονες." Συμφωνούμε. 

"Οι πιο πάνω υπάλληλοι ορίζονται από τον αρμόδιο Υπουργό. 

Το αντικείμενο εργασίας των ομάδων καθορίζεται με την πιο πάνω απόφαση και δύναται να περιλαμβάνει το σχεδιασμό, την υλοποίηση, την παρακολούθηση, τον έλεγχο, την αξιολόγηση και τον απολογισμό των προγραμμάτων". 

Με άλλα λόγια, κύριοι συνάδελφοι "Γιάννης κερνάει και Γιάννης πίνει". Εκείνοι οι οποίοι θα σχεδιάσουν, εκείνοι οι οποίοι θα υλοποιήσουν, εκείνοι και θα ελέγχουν, δηλαδή ελέγχοντες και ελεγχόμενοι θα είναι τα ίδια άτομα. 

Κύριε Υφυπουργέ, προστατεύστε και τον εαυτό σας. Ειλικρινά σας το λέω. Διότι αυτά τα οποία έχουν συμβεί μέχρι τώρα στο εξωτερικό είναι για κλάματα. 'Ανθρωποι, που ελέγξατε μόνο την κομματική τους ταυτότητα και δεν ελέγξατε το ήθος τους, οδήγησαν εκεί που οδήγησαν. Γι'αυτό βάλτε και έναν έλεγχο πάνω από όλους αυτούς και αυτός ο έλεγχος σαφώς να μην είναι από εκείνους οι οποίοι θα προγραμματίσουν, θα υλοποιήσουν, θα αξιοποιήσουν, θα αξιολογήσουν το όποιο έργο αυτής της δράσεως την οποία καλούνται να πραγματώσουν. Διαφορετικά, κύριε Υφυπουργέ, θα με βρείτε αντίθετο στα δύο αυτά άρθρα, καθότι δήλωσα στην κατ'αρχήν συζήτηση ότι ψηφίζω την αρχή του νομοσχεδίου -και την ψήφισα- ψηφίζω τα υπόλοιπα άρθρα όπως τα τροποποιήσατε, αλλά στα δύο αυτά άρθρα, το άρθρο 8 και το άρθρο 9, έχω τις αντιρρήσεις μου τις οποίες διατύπωσα και περιμένω να έχω μία απάντηση που να είναι τέτοια ώστε να λύνει το πρόβλημα και όχι να αφήνει το κείμενο όπως έχει. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαδημόπουλος έχει το λόγο. Απών. 

Ο κ. Μπεντενιώτης έχει το λόγο. 

ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, ήθελα να σταθώ και να επιμείνω στην διάταξη του άρθρου 21, που πολύ σωστά επαναφέρει την καταργηθείσα παλαιότερα φοροαπαλλαγή ως προς τα ασθενοφόρα αυτοκίνητα, που θέλει τη φορολογητέα αξία για την επιβολή του τέλους ταξινόμησης να διαμορφώνεται χωρίς το συνυπολογισμό της αξίας του ιατρικού εξοπλισμού. 

'Ομως, για να ολοκληρωθεί αυτή η νομοθέτηση και για να είμαστε συνεπείς απέναντι στο περί δικαίου αίσθημα του πολίτη, θα πρέπει να προσθέσουμε μία παράγραφο 3 στο άρθρο 21, ώστε τα ασθενοφόρα οχήματα τα οποία παραχωρούνται δωρεάν από φυσικά ή νομικά πρόσωπα σε περιφερειακά ιατρεία, κέντρα υγείας, σε επαρχιακά νοσοκομεία ή δημόσια νοσηλευτικά ιδρύματα, να απαλλάσσονται του προβλεπόμενου τέλους ταξινόμησης. Και τούτο, κύριε Πρόεδρε και κύριοι συνάδελφοι, για να δώσουμε τη δυνατότητα στην κάλυψη της υγειονομικής περίθαλψης περιφέρειας από τα κέντρα υγείας και τα περιφερειακά ιατρεία που στερούνται ασθενοφόρα αυτοκίνητα να τα αποκτήσουν με δωρεές συλλόγων, φορέων ή της Τοπικής Αυτοδιοίκησης. 

Νομίζω ότι ο κύριος Υφυπουργός θα πρέπει να απαντήσει σε αυτήν την προσθήκη, που νομίζω ότι έχει την αποδοχή ολόκληρης της Βουλής και να προσθέσει αυτήν την παράγραφο, για την οποία άλλωστε έχει κατατεθεί εμπρόθεσμα και σχετική τροπολογία. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Μπαλτάς έχει το λόγο. 

Απ'ό,τι βλέπω θα είναι το τελευταίο νομοσχέδιο που υπερασπίζεσθε εδώ και μετά θα έχετε την εκπροσώπηση του λαού μας στο Ευρωκοινοβούλιο. 

Σας ευχόμαστε να πάτε καλά και εκεί! 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Ευχαριστώ πολύ, κύριε Πρόεδρε. 'Ετσι όπως τα λέτε θα είναι. 

Κύριοι συνάδελφοι, είπα και χθες στην κατ'αρχήν συζήτηση ότι πρόκειται για ένα απλό, μικρό, κατανοητό νομοσχέδιο που ήλθε από την ανάγκη των πραγμάτων, γιατί όλες αυτές οι εργασίες γίνονταν αλλά ουσιαστικά γίνονταν από το Υπουργείο Εθνικής Οικονομίας, ενώ θα έπρεπε να μπορούν να κάνουν το ίδιο και άλλα Υπουργεία και βεβαίως να υπάρχει ένας συντονισμός. Αυτό είναι όλο το νομοσχέδιο. 

Σήμερα, λοιπόν, συζητάμε τα άρθρα του. Θέλω να απαντήσω σε ορισμένες παρατηρήσεις, κατ'αρχήν στον κ. Σκρέκα και σε άλλους, οι οποίοι είπαν ότι σε πολλές περιπτώσεις για να λειτουργήσει η συγκεκριμένη υπόθεση στην οποία αναφέρεται το άρθρο υπάρχουν ή πρέπει να υπάρχουν εκδόσεις υπουργικών αποφάσεων. 

Αυτό πέρα από το ότι είναι σύνηθες, είναι και αναγκαίο κάποιες φορές, διότι δεν μπορούν να προβλεφθούν όλες οι λεπτομέρειες που μπορούν να παρουσιαστούν ιδιαίτερα σε τέτοιες περιπτώσεις, γι'αυτό και θα χρειαστεί μία υπουργική απόφαση. 'Αλλωστε, αυτό κατοχυρώνει ακόμη περισσότερο τις οποιεσδήποτε αμφιβολίες σας για τη σωστή λειτουργία, γιατί με αυτόν τον τρόπο ο ίδιος ο Υπουργός έχει την ευθύνη των αποφάσεων που θα πάρει. 

'Οσον αφορά επίσης, την παρατήρηση για τις επιλέξιμες δαπάνες, έχω να πω το εξής. Οι επιλέξιμες δαπάνες που αναφέρονται στο παράρτημα είναι τι προβλέπεται από την DAC, από τον ΟΟΣΑ. Εμείς επιλέγουμε και τις χώρες γιατί θα είδατε ότι εκεί περιλαμβάνει και χώρες ή μεγαλύτερα γεωγραφικά διαμερίσματα. Η αλήθεια είναι ότι μέχρι σήμερα εμείς επιλέξαμε για την αναπτυξιακή μας βοήθεια τις γειτονικές μας χώρες. Δηλαδή, είναι ή στην Πρώην Γιουγκοσλαβική Δημοκρατία της Μακεδονίας είτε στη Βουλγαρία είτε στην Αλβανία κ.λπ. ή μπορεί να φτάσει Γεωργία, Αρμενία, όπως σας είπα χθες. Μέσα απ'αυτές λοιπόν τις δαπάνες είναι τι μας πάει εμάς καλύτερα. Αναφέρονται. Δεν μπορούμε να πάμε διαφορετικά, γιατί δεν θα ήμασταν στη DAC. Γι'αυτό βλέπετε έναν τεράστιο πίνακα και σας φοβίζει αυτό. Δεν πάνε όλες μας οι προσπάθειες σε μία συγκεκριμένη ή σε όλες αυτές που αναφέρονται στο παράρτημα. Εμείς βρίσκουμε εκείνο που πηγαίνει καλύτερα για να αιτιολογηθεί και μέσω της DAC. 

Στο άρθρο 5 αναφερθήκατε πολλοί. Επειδή εδώ λέμε ότι αν συντρέχουν ειδικοί λόγοι μπορεί να αποφύγουμε ας πούμε τους διαγωνισμούς για πάνω από διακόσιες χιλιάδες ευρώ, πολλοί ισχυρίζεσθε ότι πρέπει να αναφέρουμε αυτούς τους ειδικούς λόγους. Αν μπορούσαμε να τους αναφέραμε, θα τους κατονομάζαμε. Δεν υπάρχει λόγος να λέμε, ειδικοί λόγοι. Το βάζουμε θα έλεγα ως εκ περισσού στην περίπτωση που κάτι παρουσιαστεί. Και είναι οι ειδικοί λόγοι για παράδειγμα και μπορεί να τους αντιληφθεί κανένας πιο εύκολα, αν πάρει τα τελευταία γεγονότα που μας συνέβησαν μέσα σε μια μέρα και έπρεπε τότε να αποφασίσουμε βοήθεια και επισιτιστική και να μπορέσουμε να αναθέσουμε σε μία βιομηχανία που κατασκευάζει ενδεχομένως σκηνές ή ο,τιδήποτε άλλο. 

Μπορούν να υπάρξουν λοιπόν ειδικοί λόγοι που να μη μας αφήνουν το χρονικό εκείνο περιθώριο, για να μπορέσουμε να κάνουμε ό,τι πρέπει με βάση αυτά που προβλέπονται στο νόμο. Σας πληροφορώ ότι κανείς είτε Υπουργός είτε υπεύθυνος υπάλληλος δεν θα χρησιμοποιήσει αυτήν την ειδική περίπτωση χωρίς να την αιτιολογήσει κατ'αρχήν επαρκώς. Γιατί ως προς αυτό, σας είπα ότι παρακολουθούνται όλα από τη Βουλή. Πρόκειται για κονδύλια του προϋπολογισμού. Υπάρχει έκθεση που γίνεται και από τον Υπουργό και από όλες τις υπηρεσίες. Συζητιέται εδώ στη Βουλή. Και απαντώ και στο συνάδελφο του Συνασπισμού, ο οποίος ήθελε να υπάρχει μία διακομματική επιτροπή που να παρακολουθεί όλα αυτά τα πράγματα. Θα έρθουν όλα αυτά εδώ και θα συζητηθούν. 

Επίσης, στο άρθρο 5 υπάρχει περίπτωση αναπλήρωσης αποθεμάτων. Δηλαδή, μπορούμε να καταλήξουμε ότι ο Ερυθρός Σταυρός έχει κάποια αποθέματα και στιγμιαία λέμε, στείλτε αυτά στο τάδε σημείο και θα πρέπει να αναπληρωθούν. Εκεί αναφέρεται με ποιον τρόπο θα μπορέσουν να αναπληρωθούν αυτά τα αποθέματα, ώστε να μην υπάρξουν παρεξηγήσεις. 

Στο άρθρο 8 είναι σωστή η παρατήρηση και έχει έρθει από πολλές μεριές. Στην παράγραφο 1, αφαιρείται η φράση "... με βάση τη διάταξη του άρθρου 5" και γίνεται "εμπειρογνώμονες που προέρχονται από τον ιδιωτικό τομέα, μπορούν να αποσταλούν ύστερα από επιλογή τους". Να φύγει δηλαδή η φράση "... με βάση τη διάταξη του άρθρου 5" γιατί πράγματι δεν αναφέρεται το άρθρο 5 σε επιλογή προσωπικού. 'Ηταν σωστή η παρατήρηση. Είναι ένα τυπογραφικό λάθος από ό,τι μου εξήγησαν και οι συναργάτες μου. Επομένως, διορθώνεται και φεύγει αυτή η φράση. Να δει και ο κ. Βεζδρεβάνης τη διόρθωση, γιατί είχε αντιρρήσεις σε αυτό το άρθρο. 

Στο άρθρο 9, που παρατηρήσατε και εσείς κ. Σκρέκα και άλλοι πολλοί, νομίζω ότι δεν το διαβάσατε σωστά. Δεν υπάρχει αυτό που φοβόσαστε, ελέγχων και ελεγχόμενος. Κατονομάζονται απλώς. Λέει εδώ: "Το αντικείμενο εργασίας των ομάδων, που μπορούν να είναι πολλές και διαφορετικές, καθορίζεται με την πιο πάνω απόφαση και δύναται να περιλαμβάνει..." και αναφέρουμε τι μπορεί να περιλαμβάνει. Το σχεδιασμό, ένα είδος ομάδας. Δεν είναι ανάγκη να είναι η ίδια ομάδα που θα φθάσει μέχρι τον έλεγχό της. Ποια άλλη ομάδα; Η υλοποίηση μπορεί να είναι άλλη ομάδα, από άλλο Υπουργείο. Το ένα Υπουργείο μπορεί να παρακολουθεί το άλλο. Την παρακολούθηση, τον έλεγχο μπορούμε να αναθέσουμε και σε μια τελείως ξένη εταιρεία να τον κάνει. Δεν είναι δηλαδή η ίδια ομάδα που θα τα κάνει όλα, συν τον έλεγχο του εαυτού της. Αλίμονο αν γινόταν έτσι και αλίμονο, θα σας έλεγα, αν κάποιος Υπουργός αποφάσιζε κάτι τέτοιο. 

Στο άρθρο 22 αναφέρθηκαν πολλοί συνάδελφοι και ο κ. Σκρέκας, ο οποίος έχει ένα δίκιο στην παρατήρηση για το ότι συνεχώς αλλάζουν κάποια άρθρα. Θα έλεγα ότι οι τροποποιήσεις γίνονται με βάση τις ανάγκες που αναφύονται από τα πράγματα. Δεν είναι ευχάριστο βεβαίως να τροποποιούμε συνεχώς ένα νόμο τον οποίο κάποτε ψηφίσαμε, αλλά αφού οι ανάγκες μας επιβάλλουν αυτήν την τροποποίηση ερχόμαστε με θάρρος εδώ στη Βουλή και το κάνουμε. 

Για τις μη κυβερνητικές οργανώσεις θα σας μιλήσει ο Υπουργός Εξωτερικών κ. Παπανδρέου, ο οποίος θα απαντήσει και στις παρατηρήσεις σας. Εγώ δεν βλέπω τίποτε άλλο μέχρι το άρθρο 10 που σημείωσα τις παρατηρήσεις σας. 

Επίσης, για το άρθρο 22 σας είπα την άποψή μου. Το άρθρο 23, επαναλαμβάνω έχει φύγει και γίνεται αναρίθμιση των υπολοίπων άρθρων. Το άρθρο 21 θα το δούμε στις τροπολογίες. Πρέπει να σας πω προκαταβολικά ότι αυτό είναι θέμα του Υπουργείου Οικονομικών και αν προλάβω θέλω να έχω την απάντηση του Υπουργού Οικονομικών σ' αυτό και στις τροπολογίες θα το συζητήσουμε. 

ΜΑΝΩΛΗΣ ΜΠΕΝΤΕΝΙΩΤΗΣ: Κύριε Υπουργέ, μου επιτρέπετε μια διακοπή; 

'Εχει τεθεί στη διαρκή επιτροπή, στον καθ' ύλη αρμόδιο υφυπουργό... 

ΠΡΟΕΔΡΕΥΩΝ (Λουκάς Αποστολίδης): Επί της τροπολογίας, κύριε Μπεντενιώτη, όπου υπάρχει το ίδιο περιεχόμενο, θα έχει τη δυνατότητα ο κύριος Υπουργός να σας απαντήσει, αν και νομίζω ότι δεν θα είσθε Υπουργός μέχρι αύριο που θα συζητηθεί η τροπολογία. Γι' αυτό λοιπόν σας προφυλάσσω να μην λέτε τέτοια πράγματα στο Κοινοβούλιο. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Θα είναι άλλος αρμόδιος Υπουργός τότε. 

ΠΡΟΕΔΡΕΥΩΝ (Λουκάς Αποστολίδης): Δεν προλαβαίνει όμως να ενημερωθεί. Τέλος πάντων. 

Ο Υπουργός Εξωτερικών κ. Παπανδρέου έχει το λόγο. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Καταρχήν θέλω να απαντήσω σε μερικές από τις παρατηρήσεις που έγιναν σε σχέση με την Εθνική Συμβουλευτική Επιτροπή των Μη Κυβερνητικών Οργανώσεων του άρθρου 17, όπου οι εισηγητές της Νέας Δημοκρατίας και του ΔΗ.Κ.ΚΙ. εξέφρασαν ερωτήματα για τη διαδικασία επιλογής των μελών της. 

Θέλω να τονίσω ότι η επιτροπή αυτή δεν είναι περιορισμένης σύνθεσης. Πρόθεση του Υπουργείου ήταν και είναι να αποτελέσει ένα φόρουμ, αν θέλετε, ένα βήμα προβολής και εξέτασης των προβλημάτων των Μη Κυβερνητικών Οργανώσεων και έτσι να υιοθετούνται και συμπεράσματα για τη βελτίωση του δικού τους έργου στο εξωτερικό. Δεν είναι μια ελληνική καινοτομία. Αυτά υπάρχουν αντίστοιχα σε όλες τις χώρες κράτη-μέλη της Ευρωπαϊκής 'Ενωσης. 

Επειδή αναφέρεται στο άρθρο 17, παράγραφος 1, ότι μπορούν να συμμετάσχουν και διακεκριμένες προσωπικότητες, αυτό δίνει το δικαίωμα και σε ειδικούς από το εξωτερικό και από το εσωτερικό να εμπλουτίσουν αυτήν τη δραστηριότητα ή αυτήν τη συζήτηση, αν θέλετε, με τις εμπειρίες τους. Ουσιαστικά επισημοποιεί, οργανώνει, θεσμοποιεί το διάλογο μεταξύ των φορέων και της πολιτείας. 

Στο άρθρο 10, ο εισηγητής του ΔΗ.Κ.ΚΙ. έχει ένα ερώτημα για τον "όρο αναπτυξιακή συνεργασία" και προτείνει την πολιτική της βοήθειας. Ο όρος "αναπτυξιακή συνεργασία", μεταφραζόμενος στα αγγλικά είναι development cοrperation, είναι ο διεθνώς αποδεκτός ορισμός όλων των μορφών της βοήθειας, ανθρωπιστικής βοήθειας, επείγουσας βοήθειας, αναδιάρθρωσης και μακροπρόθεσμης βοήθειας. Γι' αυτό χρησιμοποιούμε κι εμείς αυτόν τον όρο. 

Σε ό,τι αφορά τους φοιτητές, ένας ή δυο συνάδελφοι αναφέρθηκαν στους φοιτητές. Δεν βλέπω γιατί υπάρχει τόσο μεγάλη αντίρρηση. Εγώ τόνισα και χθες στην πρωτολογία μου ότι είναι όχι μόνο ένα κίνητρο για τους φοιτητές, αλλά πλάθει προσωπικότητες αυτή η διαδικασία και είναι μια ουσιαστική, εκπαιδευτική, θα έλεγα, μορφωτική -με την ευρεία έννοια- διαδικασία το να συμμετέχει σε αποστολές στο εξωτερικό, σε ανθρωπιστική βοήθεια. 

Δεν είναι κάτι το οποίο είναι ένα προνόμιο. Θα έλεγα ότι είναι κάτι που χρειάζεται μία αυτοθυσία, όπως τόνισα χθες για τους 'Ελληνες που πήγαν στο Κόσοβο κατά τη διάρκεια των βομβαρδισμών. 'Ομως, κάποιο κίνητρο θα πρέπει να υπάρχει, για να μη δημιουργεί πρόβλημα στην εξέλιξη την φοιτητική. 

Θα έλεγα, λοιπόν, ότι για τα πρότυπα που ζητά η κοινωνία μας -ζητά η κοινωνία μας πρότυπα νέων ανθρώπων που αναδεικνύουν αρχές, αξίες- νομίζω ότι είναι πολύ λογικό να βοηθούμε μέσω του νομοσχεδίου αυτού τέτοιες κινήσεις από φοιτητές, που θέλουν πράγματι να βοηθήσουν. Και απλώς τους διευκολύνουμε δίνοντας τους ένα κίνητρο, για να μπορούν να αναβάλουν τις εξετάσεις τους, εφόσον βεβαίως συμφωνήσει και το εκπαιδευτικό ίδρυμα το οποίο παρακολουθούν. 

Σε ό,τι αφορά τις χορηγήσεις προς τις Μ.Κ.Ο., αυτές γίνονται βάσει των αρχών και των διαδικασιών του δημοσίου λογιστικού, δηλαδή μετά από έλεγχο των υπηρεσιών του Υπουργείου Οικονομικών και των λειτουργιών που προβλέπονται στο Υπουργείο Εξωτερικών, δηλαδή με τον Πάρεδρο κ.λπ. 

Αλλά ακόμα και σύμφωνα με το άρθρο 19 του νομοσχεδίου, ετησίως θα υποβάλεται έκθεση προς τη Βουλή για την αναπτυξιακή δραστηριότητα, η οποία θα περιλαμβάνει και εκείνη των Μη Κυβερνητικών Οργανώσεων. 'Αρα λοιπόν έλεγχος θα υπάρχει και από τη Βουλή, ειδικά για τις δραστηριότητες κάθε Μη Κυβερνητικής Οργάνωσης και βεβαίως για τα κονδύλια που διατέθηκαν προς αυτές. 

Εδώ θέλω να τονίσω ότι στην επιτροπή είχαμε πει πως θα μπορούσε να συσταθεί -αλλά αυτό είναι θέμα της Βουλής- επιτροπή. Επιτροπή Αναπτυξιακής Συνεργασίας, για να παρακολουθείται μονιμότερα από τη Βουλή όλη αυτή η διαδικασία. Εν πάση περιπτώσει, υπάρχει και η Επιτροπή Εξωτερικών Υποθέσεων και Οικονομικών Υποθέσεων, που θα μπορεί αυτήν τη στιγμή τουλάχιστον να παρακολουθεί αυτήν τη δραστηριότητα. 

Σε ό,τι αφορά τη στελέχωση από τις 'Ενοπλες Δυνάμεις Μη Κυβερνητικών Οργανώσεων που λειτουργούν στο εξωτερικό, στο άρθρο 16 υπήρξε ένα ερώτημα. Είναι βεβαίως σπάνιες οι περιπτώσεις που θα φύγουν αξιωματικοί του στρατού για να βοηθήσουν. 

Υπάρχουν όμως τέτοιες περιπτώσεις, όπως πρόσφατα στο Κόσοβο είχαμε την ανάγκη δύο αξιωματικών για να βοηθήσουν τις Μη Κυβερνητικές Οργανώσεις στην Πρίστινα κατά τη διάρκεια του πολέμου. Είχαν βεβαίως εξειδικευμένη εμπειρία και γνώση για το πώς θα μπορέσουν να προφυλαχθούν οι ανθρωπιστικές οργανώσεις κατά τη διάρκεια μιας σύγκρουσης και ενός πολέμου. Βεβαίως, είναι σπάνιες αυτές οι περιπτώσεις και δεν προβλέπουμε ευρεία χρήση αυτού του άρθρου. Είναι όμως αναγκαίο να υπάρχει, για να μπορέσουμε και σ' αυτές τις περιπτώσεις να κινούμαστε. 

Σε ό,τι αφορά τις φορολογικές απαλλαγές, για να επεκταθούν σε άλλους φορείς κοινωνικής πολιτικής, προσωπικά δεν έχω αντίρρηση, αλλά είναι ένα γενικότερο θέμα. Εδώ ρυθμίζουμε ειδικότερα το θέμα των Μη Κυβερνητικών Οργανώσεων, που δραστηριοποιούνται στις τρίτες χώρες. 

Μην ξεχνάμε ότι στην ανθρωπιστική βοήθεια σε παγκόσμιο επίπεδο, δραστηριοποιούνται χώρες με ιδιαίτερη εμπειρία, γνώση και χρηματοδότηση. Για να μπορέσουμε να βοηθήσουμε τις δικές μας οργανώσεις, είναι απαραίτητο να παρέχουμε τα απαραίτητα κίνητρα και ένα απ' αυτά βεβαίως είναι να μην φορολογούνται για τις δραστηριότητές τους αυτές και ιδιαίτερα για τις δωρεές. Αυτό βεβαίως θα ρυθμίζεται μέσα από το νομοσχέδιο -δεν είναι ένα πράσινο φως για οποιαδήποτε διαδικασία. 

Σε ό,τι αφορά το θέμα των σωματείων, νομίζω ότι ο εισηγητής του Συνασπισμού είπε γιατί να μην ενισχύουμε μόνο αυτές τις Mη Κυβερνητικές Οργανώσεις που έχουν σωματειακή μορφή. 
Βάσει της διεθνούς πρακτικής -και της Ευρωπαϊκής 'Ενωσης και του ΟΗΕ- χρηματοδοτούνται όλοι οι Μ.Κ.Ο. που μπορούν να χρηματοδοτηθούν, αυτές που πληρούν τις ακόλουθες προϋποθέσεις: 

Πρώτα-πρώτα να είναι νομικά αναγνωρισμένες στο πλαίσιο των κανόνων δικαίου κάθε κράτους-μέλους, σύμφωνα δηλαδή με τη νομοθεσία κάθε κράτους. Να μην έχουν κερδοσκοπικό χαρακτήρα, να έχουν μία ελάχιστη εμπειρία δράσεων στο εξωτερικό και βεβαίως να μην είναι κυβερνητικές, αλλιώς δεν θα λεγόντουσαν Μη Κυβερνητικές Οργανώσεις. Αν υιοθετούσαμε την πρόταση μόνο για σωματεία, τότε βεβαίως θα περιορίζαμε δραστικά τις οργανώσεις οι οποίες θα μπορούσαν να λειτουργήσουν. Υπάρχουν πάρα πολλές οργανώσεις με μορφή νομικού προσώπου ιδιωτικού δικαίου που δεν είναι σωματειακής μορφής. 

'Αρα, λοιπόν, δεν νομίζω ότι θα βοηθήσει, γιατί είναι περισσότερο τεχνικό παρά ουσιαστικό αυτό το ζήτημα. Εφόσον είναι Μη Κυβερνητικές Οργανώσεις και πληρούν όλες τις άλλες προϋποθέσεις, δεν βλέπω γιατί να περιορίσουμε νομικά αυτήν τη δυνατότητα και άλλων σωματείων που έχουν και ουσιαστική δραστηριότητα. Πάρα πολλά νομικά πρόσωπα ιδιωτικού δικαίου έχουν πραγματικά προσφέρει ουσιαστική δραστηριότητα. 

Τέλος, θέλω να ξαναδιαβάσω στο άρθρο 18, την παράγραφο 3, την τροποποίηση που ουσιαστικά προσθέτουμε για την Ευρωπαϊκή 'Ενωση. Θα την ξαναδιαβάσω εξ ολοκλήρου για να μην υπάρξει παρεξήγηση. 

Θέλω, λοιπόν, να κάνω μία προσθήκη, όπου θα σας εξηγήσω γιατί θεωρώ ότι είναι σημαντική. 

Στο άρθρο 18, παράγραφος 3, το εδάφιο "Κατ' εξαίρεση, επικεφαλής των Διευθύνσεων (ε) και (στ)" μέχρι και "λειτουργίας των αναπτυξιακών κυρίως Μη Κυβερνητικών Οργανώσεων", το οποίο ήδη τροποποιήθηκε, συμπληρώνεται και διαμορφώνεται ως εξής: "Επικεφαλής των Διευθύνσεωων μπορούν να τοποθετηθούν, με απόφαση του Υπουργού Εξωτερικών, ανώτεροι υπάλληλοι Υπουργείων ή δημοσίων φορέων ή άτομα που υπηρετούν ή έχουν υπηρετήσει σε διεθνείς οργανισμούς ή σε όργανα και υπηρεσίες της Ευρωπαϊκής 'Ενωσης, ενώ επικεφαλής της Διεύθυνσης (δ) μπορεί να τοποθετηθεί, με απόφαση του Υπουργού Εξωτερικών, να τοποθετηθεί και ειδικός επιστήμων ή άλλο εξειδικευμένο στέλεχος του δημόσιου ή ιδιωτικού τομέα, το οποίο να διαθέτει πενταετή τουλάχιστον εμπειρία στον τομέα της οργάνωσης και λειτουργίας των αναπτυξιακών κυρίως Μη Κυβερνητικών Οργανώσεων. 

Το δεύτερο το οποίο θα ήθελα να προσθέσω. Στο άρθρο 18 προστίθεται παράγραφος που έχει ως εξής: 

"Συστήνεται, με πρωτοβουλία του Υπουργού Εξωτερικών, ειδικός λογαριασμός στην Τράπεζα της Ελλάδας που θα πιστώνεται με εισφορές και δωρεές από φυσικά πρόσωπα, νομικά πρόσωπα ιδιωτικού δικαίου και νομίμως αναγνωρισμένες ενώσεις προσώπων ημεδαπές ή αλλοδαπές, με σκοπό την παροχή ανθρωπιστικής βοήθειας σε τρίτες χώρες και με άλλους σκοπούς σχετικούς με τις αρμοδιότητες της ΥΔΑΣ. Το όργανο που διαχειρίζεται το λογαριασμό ορίζεται με απόφαση του Υπουργού Εξωτερικών. Θέματα σχετικά με την εφαρμογή αυτής της διάταξης και τον έλεγχο διαχείρισης του Ειδικού Λογαριασμού ρυθμίζονται με κοινή απόφαση των Υπουργών Εξωτερικών και Οικονομικών. 

Στην ετήσια έκθεση των δραστηριοτήτων της Εθνικής Πολιτικής Αναπτυξιακής Συνεργασίας του άρθρου 19, παράγραφος 2 του παρόντος, περιλαμβάνεται και τμήμα σχετικό με τη διαχείριση του Ειδικού Λογαριασμού, που συντάσσεται με βάση τα στοιχεία που διαβιβάζει στην ΕΔΟΣ το Υπουργείο Εξωτερικών." Δηλαδή θα υπάρχει και έλεγχος από τη Βουλή αυτού του λογαριασμού. 

Γιατί συστήνουμε αυτόν το λογαριασμό. Πρόσφατα -προ ολίγων ημερών-με δική μας πρωτοβουλία, ελληνική πρωτοβουλία, σε συνεργασία με τη Ρωσία, την Ελβετία και την Αυστρία, υπήρξαν τρίτες χώρες, κυβερνήσεις που θέλησαν να χρηματοδοτήσουν, αλλά και φυσικά πρόσωπα που θέλουν να χρηματοδοτήσουν αυτήν την πρωτοβουλία και ζήτησαν να καταθέσουν σε κάποιο λογαριασμό τις δωρεές τους ή την παροχή βοήθειας. 

Ακριβώς προχθές -σας το είπα και χθες- ο Καναδός Υπουργός Εξωτερικών μου ανακοίνωσε ότι θέλει να συμβάλει σε αυτήν την προσπάθεια με ένα εκατομμύριο δολάρια από πλευράς της Καναδικής κυβέρνησης. Η Ελλάδα δεν έχει τη νομική δυνατότητα να ανοίξει ένα τέτοιο λογαριασμό. Αντιθέτως την έχει η Ελβετία και έτσι λοιπόν η Ελβετία άνοιξε λογαριασμό -για λογαριασμό βεβαίως όλων μας- και εισέπραξε αυτό το ποσό. 

Θα πρέπει, λοιπόν, η Ελλάδα να έχει τη δυνατότητα σε τέτοιες περιπτώσεις να ανοίγει ένα λογαριασμό για μία ειδική περίπτωση που θα είναι Κόσοβο, θα είναι Αφρική, θα είναι κάποια άλλη περίπτωση ανθρωπιστικής βοήθειας και να εισπράττει από τρίτους δωρεές ή αν θέλετε υποστήριξη για συγκεκριμένο σκοπό, το οποίο βεβαίως θα διαχειρίζεται το Υπουργείο Εξωτερικών, σύμφωνα με τις διατάξεις του νομοσχεδίου και θα υπάρχει έλεγχος και από τη Βουλή. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Kύριε Πρόεδρε, και εκ των πραγμάτων απεδείχθη ότι δικαιώθηκα όσον αφορά και την ουσία και το περιεχόμενο του νομοσχεδίου. Δηλαδή δεν συμφωνώ, ένα νομοσχέδιο να καλύπτει για τον ίδιο στόχο, για τον ίδιο σκοπό δύο Υπουργεία. Και νομοτεχνικά είπα χθες ότι ήταν κακής νομοτεχνικής επεξεργασίας. Βλέπω όμως εδώ ότι οι τροπολογίες είναι του ιδίου όγκου με το νομοσχέδιο. 

'Οσον αφορά το άρθρο 2 όπως τροποποιήθηκε θα ήθελα να κάνω μία διόρθωση. Χθες είχα υποβάλει ένα ερώτημα αν ανετέθη σε μελετητικό γραφείο η σύνταξη του νομοσχεδίου. 'Ηταν λάθος η πληροφορία μου. Η πληροφορία είναι ότι η μελέτη για την εισδοχή μας στην GAPP το 1996 ανετέθη σε μελετητικό γραφείο και όχι στους αρμόδιους υπαλλήλους. Κάποιοι δηλαδή "ειδικοί", πόσο περισσότερο ειδικοί μπορεί να ήταν από τους καθ' ύλην αρμόδιους υπαλλήλους, εισέπραξαν κάποιες δεκάδες εκατομμυρίων, -νομίζω δώδεκα εκατομμύρια οκτακόσιες χιλιάδες (12.800.000) δραχμές- και ήταν μάλιστα και φίλος προς την Κυβέρνηση; 

Στο άρθρο 5 σε συνδυασμό με το 6 αναφέρεται ότι για προμήθειες ή υπηρεσίες διατίθενται διακοσίων χιλιάδων ευρώ ή για ανάθεση έργων ενάμισι εκατομμύριο ευρώ και μεταφράζω σε σημερινές δραχμές 1,6 δισεκατομμύρια και με επόμενες τιμές μετά από ένα χρόνο θα είναι 1,750 δισεκατομμύρια. Είναι μεγάλο το ποσό για ανάθεση έργων. 

Εδώ, κύριε Υπουργέ, όσο και αν υπάρχει ταχύτητα εξυπηρέτησης του σκοπού, μπορεί να είναι για προμήθειες και για υπηρεσίες, αλλά δεν μπορεί να είναι για έργα. Το έργο απαιτεί χρόνο ούτως ή άλλως κατασκευής και επομένως ο λόγος ότι εξυπηρετεί ταχύτατες ανάγκες νομίζω ότι δεν ευσταθεί. 

Το άρθρο 9 δεν με ικανοποιεί από πλευράς ελέγχου και παρακολούθησης των έργων αυτών. Και νομίζω ότι το νομοσχέδιο -όπως είναι ελλιπές και στο ν. 2515 το άρθρο 4,- θα έπρεπε να έχει πλήρη περιγραφή του ελέγχου υλοποίησης των έργων. Τέτοιο πράγμα όμως δεν βλέπω. 

Το άρθρο 13 αναφέρεται στις δωρεές. 'Οπως ανέφερα και χθες δεν είμαστε αντίθετοι στο να μην φορολογούνται οι δωρεές. Δεν είμαστε αντίθετοι να μην φορολογούνται οι εισαγωγές κάποιων προϊόντων με στόχο επανεξαγωγής. 'Ομως, θα επιμείνουμε κύριε Υπουργέ -και η Κυβέρνηση είναι ενιαία- οι δωρεές για τα ιδρύματα πάσης φύσεως και μορφής και του εσωτερικού, θα πρέπει να παύσουν να φορολογούνται. Βρίσκονται δυστυχώς σε άθλια οικονομική κατάσταση μετά την προπέρσινη φορολογία και δεν μπορούν να ανταπεξέλθουν στις υποχρεώσεις τους. 

Στο άρθρο 21 θα συμφωνήσω με τον κ. Μπεντενιώτη στην τροπολογία που έχει υποβάλει μαζί με τον κ. Γεωργακόπουλο να περιληφθούν και τα ασθενοφόρα οχήματα, τα οποία παραχωρούνται δωρεάν από φυσικά ή νομικά πρόσωπα σε κέντρα υγείας, επαρχιακά νοσοκομεία κ.λπ. 

'Ερχομαι τώρα στο άρθρο 25 και μετά θα επανέλθω στο άρθρο 22. Λυπάμαι όμως που ο Υπουργός Συγκοινωνιών και Μεταφορών ήταν εδώ και έφυγε. 

Το άρθρο 25 αναφέρεται στον ΟΠΕ και κάνει κάποιες μικροδιορθώσεις. 

Το πρόβλημα, κύριε Υπουργέ, δεν είναι οι μικροδιορθώσεις στον ΟΠΕ. Το πρόβλημα του ΟΠΕ είναι ουσιαστικό. 'Εχει σκοπό η Κυβέρνηση να αξιοποιήσει τον ΟΠΕ; 'Εχει σκοπό να δραστηριοποιήσει τον ΟΠΕ; 'Εχει σκοπό η Κυβέρνηση να δώσει αντικείμενο στον ΟΠΕ; Αν δεν έχει αυτά εδώ νομίζω ότι είναι λεπτομέρειες. 

Ο ΟΠΕ έχει πρόβλημα επιβιώσεως. Χρειάζεται δραστηριοποίηση. 'Οπως είπα και χθες θα μπορούσε να τον χρησιμοποιήσει και στο συγκεκριμένο νομοσχέδιο για να υλοποιήσει την ανάπτυξη στο εξωτερικό. 

Τέλος έρχομαι στο άρθρο 22 που ήταν καταρχήν μια τροπολογία και αναφερόταν στο ν. 2000. Πρώτα, πρώτα πού τον θυμηθήκατε. Εσείς τον καταψηφίσατε και τον στείλατε στο πυρ το εξώτερον. Τον ξαναθυμηθήκατε. Αν θυμάστε είναι ο νόμος του Ανδριανόπουλου για τις αποκρατικοποιήσεις. 

Δεύτερον, έρχεστε και καταργείτε για άλλη μια φορά το ν. 2414, τον οποίο εσείς οι ίδιοι ψηφίσατε και πιστεύατε ότι με αυτό το νόμο θα εκσυγχρονίσετε τις δημόσιες υπηρεσίες. Μέχρι τώρα έχουμε δεκαπέντε, είκοσι τροπολογίες, έχουμε και τη σημερινή και από ό,τι πληροφορούμαστε φέρνετε και νόμο για να το καταργήσετε. Που το πάτε δηλαδή; Αντί να πάτε μπροστά πάτε πίσω; 

Το ουσιαστικό όμως θέμα έχει σχέση με την Ολυμπιακή Αεροπορία διότι αυτήν αφορά η παρούσα τροπολογία. Λέει λοιπόν ότι ν. 2414 δεν υπάρχει. Συνεπώς επανερχόμεθα στο νόμο 2190. 'Ομως ο ν. 2190 του 1920 είναι ο νόμος περί ανωνύμων εταιρειών, αλλά υπάρχει και ο νόμος 2190 με την επωνυμία "νόμος Πεπονή". Επανερχόμενοι στο ν. 2190/20 ταυτόχρονα καταργούμε και το ν. 2190 του κ. Πεπονή. 'Αρα λοιπόν για την Ολυμπιακή Αεροπορία με τον παρόντα, μια και είπατε, κύριε Υπουργέ, ότι θα ισχύει από τις 24 Ιουνίου, καταργείται ο νόμος Πεπονή στην Ολυμπιακή Αεροπορία. Πρώτον αυτό. 

Επίσης πρέπει να πω ότι δεν υπάρχει καμία διαφάνεια όσον αφορά την ανάθεση μάνατζμεντ, στρατηγικού επενδυτή στην Ολυμπιακή Αεροπορία. 

Πληροφορούμεθα ότι αναλαμβάνει κάποια θυγατρική η περίφημη Speedwing της "BRITISH AIRWAYS". Πρώτα από όλα η BRITISH AIRWAYS είχε μια αντίπαλο εταιρεία την "AMERICAN AIRLINES", με την οποία όμως είναι αδελφή εταιρεία και έχουν μαζί ένα consortium. Συνεπώς και αν υπήρχε κάποια αντιπαλότητα ήταν στημένη. 

Δεύτερον, έχουμε δήλωση του εκπροσώπου της British Airways ότι από το Σεπτέμβριο θα αλλάξει το εργασιακό καθεστώς στην Ολυμπιακή Αεροπορία. 

Τρίτον, όπως είπα προηγουμένως, δεν υπήρξε καμία διαφάνεια. Μέχρι σήμερα εσείς ως Κυβέρνηση του ΠΑΣΟΚ διαλύσατε την Ολυμπιακή Αεροπορία, δώσατε επτακόσια δισεκατομμύρια (700.000.000.000), διώξατε ό,τι καλύτερο σε προσωπικό είχε η Ολυμπιακή Αεροπορία -και τα είπαμε εδώ το 1994- και πληρώσατε για αποζημιώσεις κάποιες εκατοντάδες δισεκατομμύρια και μείνατε χωρίς εξειδικευμένο προσωπικό. Φθάσαμε μάλιστα να δεχόμαστε όλοι στην Ελλάδα ότι δεν υπάρχει πλέον Ολυμπιακή Αεροπορία. Σήμερα μάλιστα κάνετε και μία σύμβαση με αφανείς διαδικασίες και μάλιστα αυτό γίνεται στο τέλος της θητείας σας σαν Κυβέρνηση. 

Η Νέα Δημοκρατία λοιπόν δηλώνει ότι αυτήν τη σύμβαση όταν θα έρθει στην Κυβέρνηση θα την επανεξετάσει και τη θεωρεί από τώρα ύποπτη. Συνεπώς να το λάβει υπόψη του αυτό και ο επενδυτής αλλά και η Κυβέρνηση. Δεν μπορούμε λοιπόν να δεχθούμε τροπολογίες αυτής της σημασίας υποκρύπτοντας μάλιστα το σκοπό τους. Μάλιστα δεν μπορούμε να δεχθούμε και αδιαφανείς διαδικασίες για τον εθνικό αερομεταφορέα. Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Τον λόγο έχει ο έτερος κ. Κωστόπουλος. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, είμαστε μάρτυρες μιας έντονης συζήτησης που διεξάγεται έξω από αυτήν την Αίθουσα από τα ΜΜΕ και από άλλους φορείς και παράγοντες γύρω από την υπόθεση της Ολυμπιακής. Ειλικρινά αιφνιδιάστηκα. Περίμενα ότι θα έχουμε κάποια τροπολογία ολοκληρωμένη στα χέρια μας για να δούμε περί τίνος πρόκειται, γιατί όλοι το έχουν τούμπανο κι εμείς κρυφό καμάρι. 'Ολοι ξέρουν περί τίνος πρόκειται και εμείς δεν έχουμε ιδέα. 'Ηρθε ένα άρθρο το άρθρο 22, που για να το καταλάβεις πρέπει να βάλεις μερικούς συνταγματολόγους να στο ξακρίσουνε. Ωστόσο όμως μία είναι η πραγματικότητα. 'Οτι η Κυβέρνηση βάζει μεγάλη ταχύτητα προχωρώντας στον ολισθηρό γνωστό δρόμο να κλείσει μια από τις πιο σπουδαίες ελληνικές εταιρείες δημόσιου χαρακτήρα την Ολυμπιακή Αεροπορία. 

Κύριοι Βουλευτές, αν κάποιος κληρονομήσει μία μεγάλη περιουσία που έγινε με τον ένα ή τον άλλον τρόπο, δεν το εξετάζω αυτό, και αυτός ο κάποιος την κατασπαταλήσει, αυτόν το λέμε άσωτο, τον λέμε ανεπρόκοπο, το λέμε ανίκανο να διαχειρισθεί ένα πλούτο που κάποιοι του παρέδωσαν. Και η Ολυμπιακή Αεροπορία είναι ένας πλούτος που ο λαός παρέδωσε σε μία κυβέρνηση και στην προηγούμενη και αυτός ο πλούτος τινάζεται στον αέρα. Και μας λένε τρίτη φορά -αποπειρώνται δηλαδή τρίτη φορά- να εξυγιάνουν την Ολυμπιακή. Από κάπου μπάζει νερά η βάρκα. Δεν γίνεται. Με επιχειρήσεις, με ένα νόμο ολόκληρο, να έχουμε φάει εδώ μέσα τα λυσσακά μας ότι δεν πρόκειται να πάτε σε σωστό δρόμο με αυτό το νόμο -πριν απο χρόνια τώρα- με το μυαλό που κουβαλάτε σαν διεύθυνση. 'Ερχεται το δεύτερο πακέτο εξυγίανσης της Ολυμπιακής. Ναυαγεί το δεύτερο. Φέρνουμε τώρα τους διεθνείς επιτηρητές και μέσα από διαδικασίες αρκετά ελεγχόμενες. Γιατί, κύριοι, το κάνετε αυτό το έγκλημα; Η Ολυμπιακή Αεροπορία θα μπορούσε να προσφέρει στον εθνικό κορβανά πάρα πολλά πράγματα. Αλλά είναι ανοικτό το ταμείο και ο κάθε πικραμένος βουτάει και το χέρι. Μιλάω με την γενική έννοια, με την έννοια ότι δεν οργανώνονται καλά τα πράγματα, με την έννοια ότι δεν υπάρχει έλεγχος, με την έννοια ότι δεν υπάρχει ανησυχία, με την έννοια ότι δεν με ενδιαφέρει, δεν είναι δικό μου το σπίτι. Μα, είναι δικό μας το σπίτι, κύριοι Υπουργοί, κύριοι της Κυβέρνησης, καταδικό μας είναι. Στην αρχαιότητα αν έκλεβες μια δραχμή του δημοσίου, ήταν το μεγαλύτερο ποινικό αδίκημα. Και εδώ δεν μας ενδιαφέρει επειδή η Ολυμπιακή Αεροπορία είναι δημόσιου χαρακτήρα; 'Εχετε πολύ μεγάλες ευθύνες. Τρεις φορές που κουβεντιάσαμε το ζήτημα και τις τρεις φορές είπαμε ότι δεν θέλετε εξυγίανση, κάτι άλλο έχετε στο μυαλό σας και επιβεβαιώνεται καθημερινά όλο και περισσότερο. Εφόσον χτυπήσατε τα δικαιώματα των εργαζομένων, εκατοντάδες δισεκατομμύρια έχασαν οι εργαζόμενοι της Ολυμπιακής, πέρα από αυτά που δώσατε, για να εκτοπίσετε το πιο ικανό εργατικό δυναμικό από το χώρο. Και όμως δεν πέρασε το πακέτο της εξυγίανσης. Δεν ορθοπόδησε η Ολυμπιακή. Επομένως, άλλα είχατε στο πίσω μέρος του κεφαλιού σας. Επιβεβαιώνεται τώρα τι είχατε στο πίσω μέρος του κεφαλιού σας και από την άποψη αυτή αναλαμβάνετε τεράστιες ιστορικές ευθύνες για την τύχη που επιφυλάξατε στην Ολυμπιακή Αεροπορία. Και εμείς αυτές τις ευθύνες δεν θα σταματήσουμε να τις καταγγέλλουμε, να τις θυμίζουμε στον ελληνικό λαό. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός για ένα λεπτό και αμέσως μετά θα δώσω το λόγο στον κ. Αποστόλου για ένα λεπτό. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Μία μικρή διόρθωση που εκ παραδρομής δεν διάβασα στην τροπολογία του άρθρου 18, που προστίθεται παράγραφος 6. Στο σημείο που αναφερόμαστε για το ποιες εισφορές, θέλω να διαβάσω ακριβώς πως έχει η φράση: "Ειδικός λογαριασμός στην Τράπεζα της Ελλάδας, που θα πιστώνεται με εισφορές και δωρεές από φυσικά πρόσωπα, νομικά πρόσωπα, κράτη ή διεθνείς οργανισμούς καθώς και νομίμως αναγνωρισμένες ενώσεις προσώπων ημεδαπές ή αλλοδαπές...". 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Απόστόλου. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, βέβαια είναι καλό το ότι παρευρίσκεται στην Αίθουσα ο κ. Μαντέλης, ο οποίος επιτέλους υποχρεούται να ενημερώσει τη Βουλή... 

ΠΡΟΕΔΡΕΥΩΝ (Λουκάς Αποστολίδης): Για να μην υπάρξει καμία παρεξήγηση, κύριε συνάδελφε, ήταν εντός της Αιθούσης, είχατε κάνει τις αναφορές σας στο συγκεκριμένο άρθρο, δεν ήρθε εκ των υστέρων το άρθρο αυτό, πρωτολογήσατε επ' αυτού και ο κ. Μαντέλης βγήκε για δύο λεπτά και ξαναμπήκε. Δεν έφυγε. 'Αρα, όποιες αιχμές γίνονται απέναντι στον κ. Μαντέλη, δεν είναι σωστές. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, δεν έγινε καμία αιχμή. Απλά χθες, συζητώντας το νομοσχέδιο, ζητήσαμε από την πλευρά μας την παρουσία του κ. Μαντέλη, δεδομένου ότι περνάμε μία εβδομάδα με δηλώσεις επί δηλώσεων, αποφασίζονται θέματα που ουσιαστικά θεσμοθετούν την αλλαγή της πορείας της Ολυμπιακής Αεροπορίας με βάση το συγκεκριμένο άρθρο και δικαιολογημένα εμείς ζητούσαμε μία ενημέρωση. 

Και επειδή, επαναλαμβάνω και πάλι, βρίσκεται ο κ. Μαντέλης εδώ, καλό είναι να μας ενημερώσει. Γιατί εδώ, βρισκόμαστε προ αλλαγών, σε εντελώς αντίθετη κατεύθυνση με αυτά που μέχρι σήμερα είχε αποφασίσει η Κυβέρνηση. Να μας πει σχετικά με το τελευταίο πρόγραμμα εξυγίανσης πού βρίσκεται, ποια είναι η πορεία του. Και επιτέλους, επειδή είναι και θέμα σοβαρό, που αφορά τις εργασιακές σχέσεις των εργαζομένων, να ενημερωθούμε, να δούμε εάν πράγματι ισχύει ο ν. 2190/94 στην Ολυμπιακή από σήμερα ή από αύριο ή δεν ισχύει. Είναι πράγματα που χρειάζεται οπωσδήποτε να συζητηθούν σήμερα. 

Αυτά ήθελα να πω, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, εγώ ομολογώ ότι χρειαζόμουν αποκρυπτογράφηση του άρθρου 22 για να καταλάβω τι γίνεται. Τι να κάνουμε; Εμείς δεν έχουμε και τη δυνατότητα να τα καταλαβαίνουμε όλα, γιατί μοιράζετε εδώ σωρεία άρθρων και νομοσχεδίων που αλλάζουν. Για να έχεις το χρόνο να τα δεις όλα αυτά, πρέπει να έχεις ένα μεγάλο επιτελείο, που εγώ δεν το έχω δυστυχώς. 'Ομως διαβάζοντας πράγματα στον Τύπο είχα αρχίσει να καταλαβαίνω το τι γίνεται. Και αυτό που κατάλαβα τελικά είναι ότι είναι ανίκανη η Κυβέρνηση να διαχειριστεί την Ολυμπιακή εταιρεία και έρχεται τώρα να τα δώσει όλα σε ξένη διαχείριση. Λέω ότι είναι ανίκανη εν γνώσει μου, διότι τα ελλείμματα τα δημιούργησε η ίδια. Το έχουμε πει και άλλη φορά εδώ στη Βουλή. Τα επτακόσια δισεκατομμύρια ελλείμματα προκύπτουν από την άσκηση πολιτικής της. Δρομολόγια στα νησιά, δρομολόγια στις παραμεθόριες περιοχές που δεν καλύπτεται ποτέ το κόστος, επιβαρύνουν έτσι τα ελλείμματα. Είναι αυτό στην άσκηση της κοινωνικής πολιτικής. Καλά κάνει, αλλά θα έπρεπε κάποια στιγμή να τα αποδίδει. Αλλά όταν η ίδια η Κυβέρνηση και το κόμμα χρωστάει κάποια εκατομμύρια... 

ΠΡΟΕΔΡΕΥΩΝ (Λουκάς Αποστολίδης): Μα δεν είναι τώρα, κύριε συνάδελφε... 

ΓΕΩΡΓΙΟΣ ΡΟΚΟΣ: 'Οχι, κύριε Πρόεδρε, να τα πω. Εσείς τα λέτε λαϊκισμό αυτά, αλλά για μένα ειναι καθαρές κουβέντες. Να πληρώσετε τέλος πάντων και σεις αυτά που χρωστάτε. Πόσα εκατομμύρια χρωστάει κυρίως το ΠΑΣΟΚ και δευτερευόντως η Νέα Δημοκρατία; 

Πάντα κουβαλάτε ψηφοφόρους τόσα χρόνια σε εκλογές, ετεροδημότες και δεν έχετε πληρώσει ακόμα τους λογαριασμούς. Αυτή είναι η νοοτροπία ουσιαστικά. Και με μία τέτοια νοοτροπία, δεν μπορείς σε καμία χώρα να έχεις μια ουσιαστική διαχείριση. 

ΠΡΟΕΔΡΕΥΩΝ (Λουκάς Αποστολίδης): Να εκσυγχρονιστούμε, κύριε Ρόκο, να αλλάξουμε τις νοοτροπίες. 

ΓΕΩΡΓΙΟΣ ΡΟΚΟΣ: Για να εκσυγχρονιστείτε να κάνετε διαγωνισμούς και να είστε συνεπείς. 

Κάνατε διαγωνισμό για πρόσληψη πιλότων, φθάσατε το όριο μέχρι εκεί που σας βόλευε. Ενώ είχατε δεσμευτεί για εκατό πιλότους -τα έχουμε ξαναβάλει αυτά τα θέματα εδώ- επανήλθατε με επόμενο διαγωνισμό γιατί δεν σας βόλευε η εξέλιξη του διαγωνισμού. Και τελικά, μ'αυτές τις διαχειριστικές λογικές δημιουργήσατε συγκρούσεις μέσα στον ίδιο το χώρο μεταξύ των εργαζομένων, πέρα από το ότι υπάρχει ακόμα εισαγγελέας -και δεν ξέρω εάν καλύφθηκε αυτό- για τις προσλήψεις που έγιναν, παρακάμπτοντας το ΑΣΕΠ επί κ. Τσαγκαράκη. 'Ολα αυτά δεν καταλαβαίνετε ότι δημιούργησαν ένα εργασιακό κλίμα καραμπόλας και συγκρούσεων; Γιατί άκουσα τον κύριο Υπουργό προχθές στην τηλεόραση να λέει ότι από όλα αυτά τα σωματεία ένα είναι που αντιδρά. Φαίνεται ότι ένα δεν καταφέρατε να βάλετε στο χέρι, μέσα από τα παιχνίδια και τις αλόγιστες παροχές που κάνετε πολλές φορές και τους συμβιβασμούς με τους οποίους εσείς συνηθίσατε τα σωματεία. 

ΠΡΟΕΔΡΕΥΩΝ (Λουκάς Αποστολίδης): Κύριε Ρόκο, πρέπει να ολοκληρώσετε. 

ΓΕΩΡΓΙΟΣ ΡΟΚΟΣ: Και έρχεσθε τώρα και τα απελευθερώνετε όλα αυτά. Απελευθερώνετε και τον εαυτό σας με ξένους διαχειριστές και ξένο μάνατζμεντ, αποδεικνύοντας ότι πραγματικά δεν μπορείτε να διαχειριστείτε πια τίποτα. Είναι καιρός με βάση τα μηνύματα να συμμαζεύεστε. 

ΠΡΟΕΔΡΕΥΩΝ (Λουκάς Αποστολίδης): Ο κ. Σκρέκας έχει το λόγο για δύο λεπτά. 

Κύριε συνάδελφε, αναφερθήκατε στα άρθρα και τώρα ξαναρχίζετε από την αρχή. Εκτός εάν είδατε τον Υπουργό και ήταν για σας το κόκκινο πανί. 

ΘΕΟΔΩΡΟΣ ΣΚΡΕΚΑΣ: Για ένα λεπτό μόνο, κύριε Πρόεδρε, θα μιλήσω. 

Ως συμπέρασμα, θέλω να πω ότι με τη συζήτηση του νομοσχεδίου αναδείχθηκαν δύο πράγματα. 

Πρώτον, επιβεβαιώθηκαν οι παρατηρήσεις μας ότι το νομοσχέδιο αυτό ήταν πρόχειρο, απόδειξη ότι έγιναν ένα σωρό αλλαγές μέσα στο νομοσχέδιο και αυτό είναι προς τιμήν των Υπουργών. 

Δεύτερον, μέσα απ'αυτό το νομοσχέδιο αναδείχθηκε και το γενικότερο πρόβλημα της Κυβέρνησης στα νομοσχέδια που φέρνει στη Βουλή, γιατί σε κάθε νομοσχέδιο έρχονται μια σειρά από τροπολογίες, οι οποίες ουσιαστικά αλλάζουν προηγούμενους νόμους. 

ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, δεν έχω την πρόθεση να αναπτύξω επί μακρόν απόψεις, αλλά δεν είναι δυνατόν να μην επισημάνω τις αντιφάσεις που ακούγονται στη συζήτηση που κάνουμε. 

Πρώτoν, ορισμένες προτάσεις που έγιναν από Βουλευτές για βελτιώσεις -εξάλλου, αυτό είναι και το νόημα της επεξεργασίας των άρθρων στην Εθνική Αντιπροσωπεία- αντί να επαινεθούν, δείχνοντας καλή διάθεση ο Υπουργός να δεχθεί λογικές και σωστές προτάσεις, τελικά οδήγησαν στο συμπέρασμα ότι το νομοσχέδιο θα ήταν πρόχειρο επειδή θα γίνονταν βελτιώσεις. Αυτά είναι αντιφατικά πράγματα, που ασφαλώς δε συνάδουν με τη σοβαρότητα της συζήτησης. 

Δεύτερον, εκτελούνται πτήσεις της Ολυμπιακής Αεροπορίας εν γνώσει της πολιτείας ότι είναι ζημιογόνες. Εγώ προέρχομαι από ακριτική και μάλιστα νησιωτική περιοχή της χώρας μας και έχω προσωπική αντίληψη του θέματος. Από τη μία πλευρά λέμε ότι διαφωνούμε, αλλά από την άλλη κατακεραυνώνουμε γιατί λέει "τα ελλείμματα που ήρθε η Κυβέρνηση να τα ελέγξει και να τα καλύψει" κλπ. Από τη μία πλευρά, όταν εκφράζεται η διεκδίκηση του α' ή β' κλάδου, με περισσή δημαγωγία λένε "ναι" σε όλες τις διεκδικήσεις αλόγιστα και από την άλλη κατηγορούν και λένε "δίνετε παροχές, υποκύπτοντας σε διάφορους κλάδους". Σ' αυτήν τη χώρα και κυρίως σ' αυτήν την Αίθουσα δεν μπορεί να χάνουν το νόημά τους οι λέξεις. Δεν μπορεί να υπάρχει τέτοια αντίφαση η οποία να οδηγεί σε παραλογισμό. Δεν μπορώ να παρακολουθήσω αυτές τις αντιφάσεις που εκφράζονται από την πλευρά των συναδέλφων. Νομίζω ότι έχω χρέος να το επισημάνω αυτό. 

Τίποτε άλλο επί της ουσίας. Είχαμε την ευκαιρία και χθες να μιλήσουμε και νομίζω ότι με ενδιαφέρον θα περιμένουμε την τοποθέτηση του Υπουργού Μεταφορών πάνω στο επίμαχο θέμα. 

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Εθνικής Οικονομίας κ. Μπαλτάς, έχει το λογο. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Θέλω να δώσω μία απάντηση στον κ. Κωστόπουλο. Με αφορμή το άρθρο 22 μιλήσατε για την αδιαφάνεια κάποιου διαγωνισμού. Είναι επομένως εδώ εκτός άρθρου και θα σας μιλήσει ο ίδιος ο Υπουργός Μεταφορών. Φαντάζομαι όμως ότι δεν είσαστε εναντίον του άρθρου αυτού και δεν είσαστε εναντίον της εξυγίανσης της Ολυμπιακής, την οποία με τόσο πάθος υπερασπίζεσθε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Με τον τρόπο διαφωνούμε. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Θα σας μιλήσει ο κύριος Υπουργός. Εγώ μιλάω για το νομοσχέδιο αυτήν τη στιγμή. 

Σε ό,τι αφορά το άρθρο 25 θα ήθελα απλώς να διευκρινίσω κάτι. Κατ'αρχήν, αυξάνεται το κεφάλαιο του ΟΠΕ γιατί με βάση το νόμο έπρεπε να αυξηθεί. Τίποτε άλλο δεν αλλάζει στις αρμοδιότητές του. Κάνει πάρα πολύ καλά τη δουλειά του και είναι συμπαραστάτες της Κυβέρνησης και σύμβουλοί της στον τρόπο με τον οποίο λειτουργεί. 

ΠΡΟΕΔΡΕΥΩΝ (Λουκάς Αποστολίδης): Τονώνεται. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αν διαβάζατε την αναφορά του προσωπικού... 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Διαβάζουμε όλες τις αναφορές. Δεν είναι μόνο του προσωπικού. Υπάρχουν και οι ευθύνες, υπάρχουν και οι υπεύθυνοι, υπάρχουμε και εμείς σαν Υπουργείο που παρακολουθούμε τη δράση του. Σας πληροφορώ ότι πάμε πάρα πολύ καλά και θα συνεχισθεί. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, σας ευχαριστούμε για τον τελευταίο σας λόγο στο Ελληνικό Κοινοβούλιο από τη θέση αυτή. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Και εγώ ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Θα το επιθυμήσετε βέβαια. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Θα έρχομαι στα παρασκήνια. 

ΠΡΟΕΔΡΕΥΩΝ (Λουκάς Αποστολίδης): Ο Υπουργός κ. Μαντέλης έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, διαβάζοντας κανείς σήμερα τις εφημερίδες βλέπει η ΔΕΛΤΑ να συνάπτει συμμαχία με την "AIR FRANCE", η "AMERICAN AIRLINES" με τη "SABENNA" και βέβαια ξέρουμε ότι στο διεθνή χώρο από το 1992 συνεχώς μέχρι σήμερα γίνεται μία διεργασία για το πώς μέσα από τις συμμαχίες, τις συνεργασίες, θα μπορέσει ο χώρος των αερομεταφορών αφ' ενός μεν να σταθεί στον παγκόσμιο ανταγωνισμό, αφ' ετέρου δε να μπορέσει να εκμεταλλευθεί την ανάπτυξη του τομέα αυτού. 

'Οταν συζητήσαμε το ν. 2602 στη Βουλή, είχαμε πει ότι βασικό κριτήριο για να μπορέσει να προχωρήσει και να έχει προοπτική η Ολυμπιακή Αεροπορία είναι η ένταξή της σε μία από τις μεγάλες στρατηγικές συμμαχίες που υπάρχουν στον ευρωπαϊκό και στο διεθνή χώρο. Είχαμε προσδιορίσει μάλιστα ότι αυτή η στρατηγική συμμαχία μπορεί να γίνει είτε με συμμετοχή στο κεφάλαιο της δικής μας εταιρείας -εμείς το θέλουμε μειοψηφικό- είτε με ανάληψη του μάνατζμεντ, είτε με συνδυασμό και των δύο είτε και με οποιαδήποτε άλλη σύμβαση που θα μπορούσε να επιτευχθεί. 

Με βάση αυτά που είχαμε συζητήσει και μέσα στο πρόγραμμα που είχαμε εκπονήσει, το οποίο είναι καταγεγραμμένο και κατατεθειμένο στη Βουλή και μιλάει ρητά για την επιδίωξη της στρατηγικής συμμαχίας, ξεκινήσαμε ήδη από το Νοέμβριο την αναζήτηση δυνατοτήτων στρατηγικής συμμαχίας. Καταλήμαμε στις 12 Φεβρουαρίου του 1999 να κάνουμε και δημόσια διεθνή προκήρυξη, για να επιτύχουμε ακριβώς αυτό που θέλαμε για τη στρατηγική συμμαχία. Με το προηγούμενο στάδιο, που είχε προηγηθεί, είχε προσδιοριστεί ότι ο πλέον πρόσφορος τρόπος για την επίτευξη αυτής της συμμαχίας ήταν η ανάληψη του μάνατζμεντ της Ολυμπιακής από έναν από τους μεγάλους αεροπορικούς φορείς που ανήκουν σε μια από τις μεγάλες στρατηγικές συμμαχίες που θα αναλάβει να αναβαθμίσει το προϊόν της Ολυμπιακής Αεροπορίας, να βελτιώσει τις υπηρεσίες της, να τη φέρει στο ίδιο επίπεδο με το επίπεδο των συμμάχων που είναι στη στρατηγική συμμαχία, ώστε να προετοιμάσει την ένταξή της σ' αυτήν τη στρατηγική συμμαχία. 

Αυτός ο διαγωνισμός, όπως σας είπα, ήταν δημόσιος, διεθνής, απόλυτα διαφανής και σ' αυτόν έλαβαν μέρος δώδεκα από τις μεγαλύτερες εταιρείες που υπάρχουν στο κόσμο, πολλές από τις οποίες ήταν αεροπορικού αντικειμένου. Πολλοί άλλοι δεν ήταν αεροπορικού και κατά κανόνα παρείχαν υπηρεσίες συμβούλων. Εμάς μας ενδιέφερε να παρέχουν αεροπορικό έργο. 

Απ' αυτές τις εταιρίες υπήρχε μια περιορισμένη λίστα τεσσάρων εταιρειών μεταξύ των οποίων ήταν και αυτές που είχαν τις καλύτερες δυνατότητες, τις καλύτερες προσφορές και ήταν και τα πιο αξιόπιστα ονόματα της διεθνούς αγοράς. Απ' αυτές τις τέσσερις εταιρείες έγινε διαπραγμάτευση και συζήτηση για να δούμε πού θα καταλήξουμε. 

Αυτή η διαδικασία ολοκληρώθηκε. Δεν την έχουμε αναγγείλει, διότι έπρεπε να έρθει στη Βουλή, να ψηφιστούν οι σχετικές διατάξεις με τις οποίες μας δίνεται η δυνατότητα να προχωρήσουμε. Αυτήν τη στιγμή όμως μπορώ να πω -δεν το έχουμε αναγγείλει, το λέω εδώ στην ελληνική Βουλή- πως απ' αυτή τη διαδικασία προέκυψε ο πλέον πρόσφορος σύμμαχος που θα αναλάβει το μάνατζμεντ της Ολυμπιακής Αεροπορίας και είναι η εταιρεία "BRITISH AIRWAYS" με τη θυγατρική της την "SPEED WIND". Η εταιρεία αυτή είναι από τις μεγαλύτερες που υπάρχουν στο κόσμο και ανήκει βέβαια και στη μεγαλύτερη συμμαχία την One World. Η συμφωνία, που συνάπτεται, δίνει τη δυνατότητα σε ένα βραχυχρόνιο μάνατζμεντ που θα φθάνει στους τριάντα μήνες, δηλαδή, θα έχει δύο ολοκληρωμένες οικονομικές χρήσεις, του 2000 και του 2001, και μέσα από τη διαδικασία αυτή αναλαμβάνει την υποχρέωση ο μάνατζερ να καταστήσει την εταιρεία κερδοφόρα, βιώσιμη και να την εντάξει στην στρατηγική της συμμαχία. 

Το δικαίωμα σε ποια στρατηγική συμμαχία τελικά θα ενταχθεί το διατηρεί η ελληνική Κυβέρνηση. Εκείνη θα επιδιώξει βέβαια την ένταξή της στη δική της στρατηγική συμμαχία. Πέραν αυτού όμως παρέχεται η δυνατότητα στην ελληνική Κυβέρνηση ώστε η "BRITISH AIRWAYS" μέσα σε ένα λογικό χρονικό διάστημα που θα είναι της τάξεως του ενός χρόνου, να κάνει προσφορά για τη συμμετοχή της στο κεφάλαιο της Ολυμπιακής Αεροπορίας σε ένα ποσοστό που θα φθάνει το 20%. 

'Ετσι έχουμε μια ολοκληρωμένη πρόταση για να προχωρήσουμε. Ταυτόχρονα μέσα απ' αυτήν τη συμφωνία διασφαλίζεται με εγγύηση της ίδιας της "BRITISH AIRWAYS" ότι θα επιδιωχθεί η επίτευξη του επιχειρησιακού σχεδίου που έχει εκπονήσει η Ολυμπιακή Αεροπορία το οποίο βέβαια θα βελτιώσει και θα το επικυρώσει έτσι ώστε να μπορέσει να πετύχει καλύτερα και ταχύτερα τους στόχους που έχουμε βάλει ήδη. Και αυτούς τους στόχους τους έχει η ανάθεση που κάνουμε σ' αυτήν την εταιρεία, δηλαδή, η επίτευξη της κερδοφορίας, η επίτευξη της βιωσιμότητας, η επίτευξη της ένταξης στη στρατηγική συμμαχία, η διεθνής προοπτική της Ολυμπιακης Αεροπορίας. 

Με λίγα λόγια αυτοί είναι μερικοί από τους βασικούς όρους των συμφωνιών που κάναμε και που διαπραγματευθήκαμε με όλους και η κατάληξη είναι αυτή που σας είπα. 

Πιστεύω ότι είναι μια πολύ μεγάλη ευκαιρία για την Ολυμπιακή Αεροπορία. Μπορεί να λύσει ένα χρόνιο πρόβλημα που είχε, μια χρόνια αδυναμία, το πως θα διαχειριστεί τις υποθέσεις της. Βασικότερα η αδυναμία της ήταν ότι δεν γνώριζε και δεν γνωρίζει, διότι δεν έχει παλέψει στο διεθνή ανταγωνισμό, πώς θα μπορούσε να σταθεί στη διεθνή αγορά. Η συνεργασία αυτή της δίνει τη δυνατότητα να πάρει την τεχνογνωσία από έμπειρους συνεργάτες για να μπορέσει να σταθεί στο διεθνή ανταγωνισμό. 

Αυτή η συνεργασία δεν είναι μόνο στα πρόσωπα, είναι και στα υποστηρικτικά συστήματα. Θα υπάρξει μία ομάδα προσώπων, η οποία θα έρθει εδώ να αναλάβει να διαχειριστεί τα προβλήματα, τα οποία έχει η Ολυμπιακή Αεροπορία. Και πίσω απ' αυτήν την ομάδα θα υπάρχουν βέβαια τα υποστηρικτικά συστήματα και θα υπάρχει και η υποστήριξη του κύριου αεροπορικού φορέα της "BRITISH AIRWAYS". Με λίγα λόγια, αυτό είναι το αποτέλεσμα της διεργασίας, η οποία έγινε τους τελευταίους μήνες. Θεωρώ ότι είναι πολύ μεγάλη η δυνατότητα, που δίνεται στην Ολυμπιακή Αεροπορία και το αναγγέλλω αυτό στην Ελληνική Βουλή. 

ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, χαίρομαι που μετά από πολλά χρόνια, για πολλά πράγματα, αλλά και για την Ολυμπιακή, είσθε προς τη σωστή κατεύθυνση. Πολλά χρόνια αργείτε να καταλάβετε ορισμένα πράγματα. Αλλά εδώ έχουμε μία απορία. Σας έχω ακούσει, τους προκατόχους σας και εσάς, κάθε φορά να θέτετε στόχους και να μην τους επιτυγχάνετε ποτέ. Αν σας δώσω τα Πρακτικά της Βουλής, θα δείτε ότι όταν φέρατε τα εξυγιαντικά προγράμματα, τα ίδια μας λέγατε. 

Σας λέγαμε ότι η Ολυμπιακή Αεροπορία, με την τακτική που ακολουθείτε, δεν πρόκειται να επιτύχει σκοπούς. Αγρόν αγοράσατε! 

Επίσης, λέτε οι διεθνείς συμμαχίες των αεροπορικών εταιρειών. Πράγματι, σήμερα, αλλά και πολλά χρόνια πριν, γίνονται οι συμμαχίες, αλλά με ζωντανές εταιρείες, κύριε Υπουργέ, όχι με πεθαμένες. Εσείς την πεθάνατε, την ψοφήσατε την Ολυμπιακή αεροπορία. Δεν υπάρχει Ολυμπιακή Αεροπορία. Δεν ξέρω με ποιους όρους ανέλαβε αυτή η εταιρεία. Ας ελπίσουμε ότι δεν θα είναι τέτοιοι, που θα είναι τουλάχιστον υποτιμητικοί για την Ελλάδα, αν μη τι άλλο. 

ΠΡΟΕΔΡΕΥΩΝ (Λουκάς Αποστολίδης): Κάλλιο αργά, παρά ποτέ, κύριε Κωστόπουλε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, δεν μου απαντήσατε όμως. 'Ισως διότι δεν με ακούσατε και σε ορισμένα άλλα πράγματα, ότι η Ολυμπιακή Αεροπορία είναι μία εταιρία του δημόσιου τομέα. Τη φέρνετε, αφού καταστρατηγείτε και καταργείτε το ν.2414, στο ν.2190. Τι κάνετε με το προσωπικό; Τι απαντάτε στις δηλώσεις του εκπροσώπου της "BRITISH AIR WAYS", ότι από το Σεπτέμβριο μήνα θα έχει άλλο εργασιακό καθεστώς η Ολυμπιακή Αεροπορία. 

Τέλος, αυτό που δήλωσα, ότι εμείς σαν Νέα Δημοκρατία αυτήν τη σύμβαση θα την επανεξετάσουμε. 

ΠΡΟΕΔΡΕΥΩΝ (Λουκάς Αποστολίδης): Είσθε σαφής, κύριε Κωστόπουλε. 

Κατά παράβαση του Κανονισμού, θα πάρουν το λόγο για ένα λεπτό ο κ. Ρόκος και ο κ. Αποστόλου. 

ΜΟΣΧΟΣ ΓΙΚΟΝΟΓΛΟΥ: Θα εφαρμοστεί ο Κανονισμός; Αν είναι, να φύγουμε. 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε συνάδελφε. Τη διαδικασία σύμφωνα με τον Κανονισμό... 

ΜΟΣΧΟΣ ΓΙΚΟΝΟΓΛΟΥ: Θα ξαναπάρει το λόγο ο κύριος Υπουργός. 

ΠΡΟΕΔΡΕΥΩΝ (Λουκάς Αποστολίδης): Θα δούμε αν θα τον ξαναπάρει. Αν έχει κάτι να πει ο Υπουργός, θα τον πάρει. Αν δεν έχει κάτι να πει, δεν θα τον πάρει. 

Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Είχαμε ζητήσει ενημέρωση από τον κύριο Υπουργό, γι' αυτό ξαναζητάμε κατά παρέκκλιση το λόγο. Επειδή πήρε το λόγο ο κύριος Υπουργός και έκανε τις δικές του διευκρινίσεις, γι' αυτό ξαναμιλάμε. Διαφορετικά δεν θα ζητούσαμε το λόγο. 

Κύριε Υπουργέ, καταλαβαίνω την κατεύθυνση. Πού είναι η ένσταση: 'Ενα κράτος που θέλει να υπερασπιστεί τα συμφέροντά του, έχει τους νόμους, που τους καθορίζει με βάση τις επιλογές του, και μετά προχωράει στις συμφωνίες. Εσείς κάνετε τις συμφωνίες και μετά τις επικυρώνετε διά του νόμου. Κάνετε το ανάποδο. 

'Οσον αφορά αυτό που είπατε, κύριε Κοινοβουλευτικέ Εκπρόσωπε ή δεν θέλετε να καταλάβετε ή πραγματικά δεν καταλαβαίνετε. Ασφαλώς και πρέπει να γίνεται αυτή η κοινωνική πολιτική. Ασφαλώς και πρέπει αυτά τα ευαίσθητα σημεία της χώρας να συγκοινωνούν με την Ολυμπιακή. Το κόστος όμως πρέπει να το πληρώνει το δημόσιο και όχι η Ολυμπιακή. Εκεί είναι η διαφορά μας. Δεν μπορείς να κάνεις κοινωνικό κράτος με δαπάνες μιας επιχείρησης, χωρίς να τις αποκαθιστάς. Αυτό είπα. Δεν είπα σε καμία περίπτωση ότι δεν πρέπει να γίνονται αυτές οι μεταφορές. 

'Οσον αφορά τις παροχές, που είπα προηγουμένως, των διαφόρων κοινωνικών ομάδων και τις πιέσεις που ασκούνται, πρέπει να πω ότι έχει διαπιστωθεί πολλές φορές ότι αυτοί που ασκούν πίεση δεν είναι πάντα αυτοί, που έχουν τα δικαιώματα. Και οι υποχωρήσεις δεν γίνονται πάντα με αναλογικό τρόπο. Αυτό έχει δείξει η εμπειρία. Κι ακόμη σήμερα συνεχίζουν να υπάρχουν διαμαρτυρόμενοι με βάση την τακτική. Είναι λοιπόν θέμα διαχείρισης αυτής της σχέσης. 

ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, μιλήσατε για επιχειρησιακό σχέδιο, το οποίο θα επικαιροποιηθεί, θα βελτιωθεί. Βέβαια, από αύριο, με βάση το άρθρο 22, αλλάζουν πολλά πράγματα και κυρίως αλλάζουν τα θέματα, που αφορούν την προστασία των εργαζομένων, τις προσλήψεις. 'Ολα αυτά τα πράγματα έχουν σχέση με την επικαιροποίηση, τη βελτίωση του επιχειρησιακού σχεδίου; Ειλικρινά θα πρέπει να απαντήσετε. Ισχύουν αυτά που ισχύουν μέχρι σήμερα για τους εργαζόμενους ή μήπως βρεθούμε μπροστά σε καινούριες καταστάσεις; Αυτό κυρίως απασχολεί τους εργαζομένους. 

Επίσης, από αύριο ισχύει ο νόμος Πεπονή για την Ολυμπιακή Αεροπορία ή όχι; 

ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, επειδή διάλογο κάνουμε στην Εθνική Αντιπροσωπεία, νομίζω ότι και η πλειοψηφία πρέπει να λέει την άποψή της. Γι'αυτό δεν βλέπω γιατί πρέπει να δυσανασχετούν κάποιοι συνάδελφοι. 

Ειπώθηκε ότι είμαστε προς τη σωστή κατεύθυνση, από τον κ. Κωστόπουλο. Από την άλλη όμως, διατύπωσε την προσδοκία, όταν θα γίνουν κυβέρνηση -βεβαίως δεν θα έχουν αυτήν τη χαρά- να επανεξετάσουν τη σύμβαση, αυτή για την οποία δηλώνει ότι είναι προς τη σωστή κατεύθυνση. Είπε ότι την "πεθάναμε" την εταιρεία και ότι προχωράμε με "πεθαμένη" εταιρεία στη σχετική σύμβαση. Ακόμη είπε ότι δεν επιτυγχάνουμε ποτέ τους στόχους μας. 

Είναι όμως γνωστό ότι, αν δεν ψηφιζόντουσαν οι προηγηθέντες νόμοι, η Ολυμπιακή Αεροπορία θα είχε κλείσει προ πολλού. Είναι ακόμη γνωστό ότι η δική σας πολιτική επιλογή οδηγούσε με μαθηματική ακρίβεια στο κλείσιμο της εταιρείας. Επομένως, μην διαγράφετε όλα αυτά που έγιναν με τις νομοθετικές πρωτοβουλίες που προηγήθηκαν. 

Τέλος, είπατε ότι τα ελλείμματα που δημιουργούνται από τις προσγειώσεις της Ολυμπιακής στις προβληματικές περιοχές, πρέπει να αναλαμβάνονται από το δημόσιο. Μάλιστα. Τι άλλο έχει γίνει, όταν με το νόμο καλύφθηκε ουσιαστικά μια σειρά ελλειμμάτων από το ελληνικό δημόσιο; Μήπως τα κάλυψε κανένας άλλος; 

Δεν μπορώ να καταλάβω. Μερικά πράγματα είναι τόσο αυτονόητα, που δεν νομίζω ότι υπάρχει περιθώριο να αντιπαρατιθέμεθα σ'αυτά, γιατί πρόκειται για στείρα αντιπαράθεση που δεν οδηγεί στην αντιμετώπιση της ουσίας των προβλημάτων. Η ουσία των προβλημάτων βρίσκεται μπροστά, μέσα στη συμμαχία που προωθείται με τη σύμβαση στην οποία κατέληξε η Κυβέρνηση. 

Πρέπει να συμβάλουμε όλοι στη θετική στήριξη αυτής της προσπάθειας, ώστε τελικά να είναι επιτυχής. Στο διεθνές περιβάλλον αναπτύσσονται συμμαχίες για να εξυγιαίνονται οι εταιρείες και για να γίνονται πιο ανταγωνιστικές ποσοτικά και ποιοτικά. Εκεί πρέπει να κατατείνει και η δική μας προσπάθεια και προς αυτήν την κατεύθυνση να συμβάλουμε, αντί να μεμψιμοιρούμε με αντιφάσεις οι οποίες δεν βοηθούν την κατάσταση. 

ΠΡΟΕΔΡΕΥΩΝ (Λουκάς Αποστολιδης): Ο κύριος Υπουργός έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Πρώτον, δεν καταργείται ο ν. 2190. Συνεχίζει να ισχύει. 

Δεύτερον, όπως γίνεται ρητή αναφορά στο άρθρο 22, διατηρούνται οι διατάξεις του ν.2414 στις οποίες αναφέρεται ρητά ότι ζητήματα κανονισμών, εργασιακά ζητήματα κ.λπ. ρυθμίζονται με συλλογικές συμβάσεις εργασίας. 

Τρίτον, κατά τις διαπραγματεύσεις που έγιναν με όλους τους ενδιαφερόμενους οίκους, διευκρινίσαμε ποια είναι η ελληνική νομοθεσία. Την ήλεγξαν οι ίδιοι με ανθρώπους τους και την ξέρουν. Ιδιαίτερα διευκρινίσαμε ότι τα εργασιακά ζητήματα, τα ασφαλιστικά, τα μισθολογικά, ρυθμίζονται στη χώρα μας από το συλλογικό Εργατικό Δίκαιο. Γνωρίζουν επίσης ότι ερχόμενοι στην Ελλάδα θα επιδιώξουν το καλύτερο δυνατό αποτέλεσμα μέσα από μια εργασιακή ειρήνη και μέσα από τις συλλογικές συμβάσεις εργασίας. 

Με την ανάθεση η οποία γίνεται, δεν θίγεται κανένα από τα εργασιακά, ασφαλιστικά, και τα συνταξιοδοτικά δικαιώματα. Διασφαλίζεται ρητά ότι θα τηρηθούν οι συλλογικές συμβάσεις εργασίας και το συλλογικό εργατικό δίκαιο. 

Επιπλέον, μέσα από το πρόγραμμα εξυγίανσης και μέσα από το επιχειρησιακό σχέδιο, αλλά και μέσα από την προοπτική που δίνει αυτή η συνεργασία, διασφαλίζονται οι θέσεις εργασίας και το κυριότερο, η ανάπτυξη της εταιρείας. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Λουκάς Αποστολιδης): Κύριε Κωστόπουλε, να μην πάμε σε τριτολογία. Θέλετε να έχετε τον τελευταίο λόγο, αλλά συνήθως τον τελευταίο λόγο τον έχει η Κυβέρνηση. 

Ορίστε, έχετε το λόγο. 

ΜΟΣΧΟΣ ΓΙΚΟΝΟΓΛΟΥ: Αυτήν τη δουλειά θα κάνουμε τώρα, κύριε Πρόεδρε; 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Γικόνογλου, σας παρακαλώ. Κύριε Πρόεδρε, να βάλετε τον κύριο συνάδελφο στη θέση του. 

ΠΡΟΕΔΡΕΥΩΝ (Λουκάς Αποστολιδης): Κύριε Κωστόπουλε, μην απευθύνεστε στον κ. Γικόνογλου. 

MOΣΧΟΣ ΓΙΚΟΝΟΓΛΟΥ: Να εφαρμόσετε τον Κανονισμό, κύριε Πρόεδρε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αυτό κάνει τώρα, κύριε συνάδελφε, αν δεν το ξέρετε. 

MOΣΧΟΣ ΓΙΚΟΝΟΓΛΟΥ: Εσείς δεν εφαρμόζετε τον Κανονισμό. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εγώ, είμαι στα πλαίσια του Κανονισμού. 

ΠΡΟΕΔΡΕΥΩΝ (Λουκάς Αποστολιδης): Κύριε Κωστόπουλε, σας παρακαλώ συνεχίστε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, στην πρώτη σας αγόρευση μιλήσατε για διεθνή διαγωνισμό και εν συνεχεία στη δεύτερη αναφέρατε για ανάθεση. Η Νέα Δημοκρατία, και αν δεν απατώμαι, δια του κ. Μεϊμαράκη, του αρμοδίου τομεάρχη μας, σας ζήτησε το διαγωνισμό και είπατε ότι είναι απόρρητος. Τι απ' όλα ισχύει; Κάνετε ανάθεση; Πράγματι ισχύει η αδιαφάνεια για την οποία σας καταγγέλλουμε; Τι κάνετε απ' όλα αυτά; Πάτε να δώσετε τη μεγαλύτερη δημόσια επιχείρηση και με διεθνείς προοπτικές με αδιαφάνεια, χωρίς να γνωρίζει κανένας τι πράττεται σε ανταγωνιστή μάλιστα και με πιθανότητα να την κλείσει σε λίγο, να μην υπάρχει καν Ολυμπιακή αεροπορία; Θέλω απάντηση επ' αυτού. 

ΠΡΟΕΔΡΕΥΩΝ (Λουκάς Αποστολίδης): Κύριε Κωστόπουλε, ήδη έχει απαντηθεί και λέω στον κύριο Υπουργό ότι σαν προεδρεύων απάντησε δυο τρεις φορές και τον παρακαλώ να μην πάρει πάλι το λόγο. 

Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως και 25. 

Ερωτάται το Τμήμα; Γίνεται δεκτό το άρθρο 1 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 1 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 2, όπως τροποποιήθηκε από τον κύριο Υπουργό. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 

Ερωτάται το Τμήμα; Γίνεται δεκτό το άρθρο 3 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 3 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 4 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 4 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 5 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 5 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 6 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 6 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 7 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 7 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 8, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 8 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Τμήμα; Γίνεται δεκτό το άρθρο 9 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 9 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 10 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 10 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 11 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 11 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 

Ερωτάται το Τμήμα; Γίνεται δεκτό το άρθρο 12 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 12 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Τμήμα; Γίνεται δεκτό το άρθρο 13 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 13 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 14, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 14 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Τμήμα; Γίνεται δεκτό το άρθρο 15 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 15 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 16 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 16 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 17 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 17 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 18 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 18 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Τμήμα; Γίνεται δεκτό το άρθρο 19 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 19 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Τμήμα; Γίνεται δεκτό το άρθρο 20 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 20 έγινε δεκτό ως έχει, κατά πλειοψηφία. 

Ερωτάται το Τμήμα; Γίνεται δεκτό το άρθρο 21 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 21 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 22 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 22 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Τμήμα; Γίνεται δεκτό το άρθρο 24 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 24 έγινε δεκτό ως έχει κατά πλειοψηφία. 

Ερωτάται το Τμήμα; Γίνεται δεκτό το άρθρο 25 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 25 έγινε δεκτό ως έχει κατά πλειοψηφία. 

Κύριοι συνάδελφοι, πρέπει να σας θέσω υπόψη ότι αύριο συζητάμε τις τροπολογίες όπως αναφέραμε στην αρχή της συζήτησης. 

Στο σημείο αυτό δέχεστε να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 13.03' λύεται η συνεδρίαση για αύριο Πέμπτη 24 Ιουνίου 1999 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου: "Ρύθμιση Θεμάτων Διμερούς Κρατικής Αναπτυξιακής Συνεργασίας και Βοήθειας, ρύθμιση θεμάτων Μη Κυβερνητικών Οργανώσεων και άλλες διατάξεις" σύμφωνα με την ημερήσια διάταξη. 

Ο ΠΡΟΕΔΡΟΣ                                                                             ΟΙ ΓΡΑΜΜΑΤΕΙΣ















