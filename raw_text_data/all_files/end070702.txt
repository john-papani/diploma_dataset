      
      
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ’ 
ΣΥΝΕΔΡΙΑΣΗ ΡΞΒ΄

Δευτέρα 2 Ιουλίου 2007

Α. ΕΙΔΙΚΑ ΘΕΜΑΤΑ
1. ΄Αδεια απουσίας της Βουλευτή κ. Σ. Καλαντζάκου, σελ.
2. Τήρηση ενός λεπτού σιγής για τα θύματα του καύσωνα και για την οικολογική καταστροφή, σελ.
3. Ειδική Ημερήσια Διάταξη:
Συζήτηση προ ημερησίας διατάξεως με πρωτοβουλία του Προέδρου του ΠΑ.ΣΟ.Κ. κ. Γ. Παπανδρέου σε επίπεδο Αρχηγών Κομμάτων με θέμα την «Οικονομία της Οικογένειας», σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 3 Ιουλίου 2007, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίων νόμων:
α) Οι Υπουργοί Πολιτισμού, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Δικαιοσύνης και Δημόσιας Τάξης κατέθεσαν σχέδιο νόμου: «Μέτρα για την προστασία των πολιτιστικών αγαθών», σελ.
β) Οι Υπουργοί Πολιτισμού, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου: «’Ιδρυση νομικού προσώπου δημοσίου δικαίου με την επωνυμία «Μουσείο Παύλου  και Αλεξάνδρας Κανελλοπούλου», σελ.

ΟΜΙΛΗΤΕΣ
Επί της Ειδικής Ημερήσιας Διάταξης:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΚΑΡΑΜΑΝΛΗΣ Κ., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.
ΠΑΥΛΟΠΟΥΛΟΣ Π., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΞΒ΄
      Δευτέρα 2 Ιουλίου 2007
      
      Αθήνα, σήμερα στις 2 Ιουλίου 2007, ημέρα Δευτέρα και ώρα 19.10΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      (Στο σημείο αυτό εισέρχεται στην 	Αίθουσα ο Πρόεδρος της Κυβέρνησης κ. Κωνσταντίνος Καραμανλής)
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τη Γραμματέα της Βουλής κ. Ελπίδα Παντελάκη, Βουλευτή Α΄ Πειραιά, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές B’ Αθηνών κύριοι ΙΩΑΝΝΗΣ ΔΡΑΓΑΣΑΚΗΣ και ΦΩΤΗΣ ΚΟΥΒΕΛΗΣ κατέθεσαν αναφορά με την οποία οι κ.κ. Σταυρουλάκης Μ. και Τσιώκος – Πλαπούτας Θ., με σχετική εξώδικη καταγγελία και δήλωση, διαμαρτύρονται για την ολιγωρία της πολιτείας στη λήψη μέτρων σχετικών με θέματα οδικής ασφάλειας και ζητούν τη λήψη μέτρων για την άμεση εκτέλεση των σχετικών με το ζήτημα αυτό αποφάσεων του Συμβουλίου της Επικρατείας με αριθμό 909-910/2007.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι κ.κ. Σταυρουλάκης Μ. και Τσιώκος – Πλαπούτας Θ., με σχετική εξώδικη καταγγελία και δήλωση, διαμαρτύρονται για την ολιγωρία της πολιτείας στη λήψη μέτρων σχετικών με θέματα οδικής ασφάλειας και ζητούν τη λήψη μέτρων για την άμεση εκτέλεση των σχετικών με το ζήτημα αυτό αποφάσεων του Συμβουλίου της Επικρατείας με αριθμ. 909-910/2007.
      3) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Δήμος Παραμυθιάς ζητεί την κατασκευή γραμμών επικοινωνίας με την Εγνατία Οδό, στη θέση Ελευθεροχώρι Παραμυθιάς.
      4) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία υπάλληλοι του καταργηθέντος Εθνικού Οργανισμού Πρόνοιας ζητούν την καταβολή εφάπαξ βοηθήματος.
      5) Ο Βουλευτής Β’ Αθηνών κ. ΚΩΝΣΤΑΝΤΙΝΟΣ ΓΕΙΤΟΝΑΣ κατέθεσε αναφορά με την οποία ο Δήμος Πεντέλης Αττικής ζητεί την άμεση υπογραφή του Γενικού Πολεοδομικού Σχεδίου του Δήμου του.
      6) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Νομαρχιακή Αυτοδιοίκηση Αιτωλ/νίας ζητεί συμπληρωματική πίστωση για τα επιδόματα κοινωνικής πρόνοιας και τα βοηθήματα υγειονομικής περίθαλψης του έτους 2007.
      7) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Αρχαιολογική Ιστορική Εταιρεία Δυτικής Στερεάς Ελλάδος ζητεί την ίδρυση  Αρχαιολογικού Μουσείου στο Μεσολόγγι και την ανάδειξη των ιστορικών νησίδων της Λιμνοθάλασσας Κλείσοβας, Βασιλαδιού, Άη Σώστη και Ντολμά.
      8) Η Βουλευτής Α’ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά με την οποία ο κ. Ουλκέρογλου Στάθης, Συνθέτης εκφράζει την αντίθεσή του στην ίδρυση Ακαδημίας Τεχνών κ.λπ.
      9) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία το Τ.Ε.Ι. Σερρών ζητεί την ίδρυση νέων τμημάτων στο Ίδρυμα.
      10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Πανελλήνια Ένωση Οικονομολόγων ζητεί την ένταξη του συνόλου των ατομικών επιχειρήσεων που ασκούν οικονομολογικό επάγγελμα στο πρόγραμμα Παροχής Υπηρεσιών και Εμπορίου.
      11) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παπαδόπουλος Δημήτριος ζητεί ενημέρωση σχετικά με τα δικαιώματά του από το Ταμείο Ανεργίας.
      12) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κολοβός Κυριάκος ζητεί την απόσπασή του στο Δημόσιο Τομέα.
      13) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Καρασαρλίδου Μαρία ζητεί να ενημερωθεί για τις προϋποθέσεις ίδρυσης τουριστικού γραφείου.
      14) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ένωση Πτυχιούχων Τεχνολόγων Γεωπόνων ζητεί την τροποποίηση της κατευθυντήριας οδηγίας για την εφαρμογή και πιστοποίηση του προτύπου AGRO.
      15) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ένωση Καθηγητών Φυσικής Αγωγής Ολυμπιακής Παιδείας εκφράζει τις προτάσεις της για το διορισμό των μελών της στην Πρωτοβάθμια και Δευτεροβάθμια Εκπαίδευση.
      16) Η Βουλευτής Κέρκυρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία οι κάτοικοι της Ερεικούσας Νομού Κέρκυρας ζητούν την ομαλή ηλεκτροδότηση του νησιού τους.
      17) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ένωση Ναυτών Εμπορικού Ναυτικού ζητεί να μην υλοποιηθούν αντεργατικές επιλογές οι οποίες θα συρρικνώσουν περαιτέρω τις θέσεις εργασίας των Ελλήνων Ναυτεργατών και να ληφθούν νέα μέτρα για την ενίσχυση της Ελληνικής Ναυτιλίας.
      18) Ο Βουλευτής Β’ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία οι κ.κ. Σταυρουλάκης Μ. και Τσιώκος – Πλαπούτας Θ., με σχετική εξώδικη καταγγελία και δήλωση, διαμαρτύρονται για την ολιγωρία της πολιτείας στη λήψη μέτρων σχετικών με θέματα οδικής ασφάλειας και ζητούν τη λήψη μέτρων για την άμεση εκτέλεση των σχετικών με το ζήτημα αυτό αποφάσεων του Συμβουλίου της Επικρατείας με αριθμ. 909-910/2007.
      19) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Δήμος Περιστερίου Αττικής ζητεί τη ρύθμιση του ιδιοκτησιακού θέματος της περιοχής του «Ποικίλου όρους».
      20) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η Διοίκηση του Ο.Α.Ε.Ε. προτείνει τη λειτουργία τμήματος στα Νέα Μουδανιά και την ίδρυση τμήματος στην Ιερισσό Χαλκιδικής.
      21) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία το Εργατοϋπαλληλικό Κέντρο Αμαλιάδας ζητεί άμεσα την επανασύσταση του γραφείου Επιθεώρησης Εργασίας στην Αμαλιάδα.
      22) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Θεοφάνης Τσιάρας, κάτοικος Λαμίας ζητεί να υπάρξει σχεδιασμός για τη λειτουργία και βιωσιμότητα των επιχειρήσεων που ευρίσκονται κατά μήκος της εθνικής οδού Αθηνών – Λαμίας, έπειτα από την ολοκλήρωση της κατασκευής του κλειστού αυτοκινητόδρομου.
      23) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία το Σωματείο Εργαζομένων Ηλεκτρομηχανικής Κύμης ΕΠΕ ζητεί να δοθεί η δυνατότητα σε μέλη του να αναγνωρίσουν προϋπηρεσία τους  στο ΙΚΑ.
      24) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Περιφερειακό Σωματείο Ενέργειας Δ.Ε.Η. Κοζάνης – Πτολεμαϊδας – Φλώρινας «ΣΠΑΡΤΑΚΟΣ» ζητεί να θεσμοθετηθεί η πρόσληψη στη Δ.Ε.Η., συγγενών, θυμάτων θανατηφόρων εργατικών ατυχημάτων.
      25) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία ο Εφημέριος του Ιερού Ναού  Αγίου Γεωργίου Νέων Κερδυλίων Σερρών ζητεί τη διάσωση και συντήρηση των μεταβυζαντινών ναών της περιοχής του.
      26) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Σύνδεσμος Περιβαλλοντικών Οργανώσεων ευρύτερης περιοχής Πατρών Αχαΐας ζητεί την άμεση υπογραφή νέας ΚΥΑ που θα καθορίζει τον προσδιορισμό των ζωνών και των μέτρων προστασίας της προστατευόμενης περιοχής του υγροτόπου Κοτύχι – Στροφυλιάς.
      27) Ο Βουλευτής ΄Εβρου κ. ΑΠΟΣΤΟΛΟΣ ΦΩΤΙΑΔΗΣ κατέθεσε αναφορά με την οποία οι Κυνηγετικοί Σύλλογοι Θράκης διαμαρτύρονται για την απαγόρευση άσκησης της θήρας στην περιοχή τους.
      28) Ο Βουλευτής ΄Εβρου κ. ΑΠΟΣΤΟΛΟΣ ΦΩΤΙΑΔΗΣ κατέθεσε αναφορά με την οποία η ΄Ενωση Επαγγελματιών και Βιοτεχνών Ορεστιάδας και περιφέρειας ζητεί την έκδοση τίτλων ΠΑΕΓΑ στους Νομούς Ροδόπης και ΄Εβρου. 
      29) Η Βουλευτής Α’ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ο Βουλευτής Β’ Πειραιώς και Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία Φορείς της Δυτικής Αθήνας ζητούν μετά την καταστροφή του πνεύμονα της Πάρνηθας να δημιουργηθούν ελεύθεροι χώροι και να μην επιτραπεί η επέκταση των σχεδίων πόλεως.
      30) Η Βουλευτής Α’ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία Κάτοικοι του Δήμου Ιωνίας Χίου ζητούν τη σύνταξη νέου, ολοκληρωμένου και διορθωμένου κτηματολογίου για την περιοχή τους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9041/8-6-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 61482/ΙΗ/21-6-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 9041/8-6-07, την οποία κατέθεσε ο Βουλευτής κ. Γιάννης Σκουλάς, σχετικά με την αναγνώριση τίτλων σπουδών αλλοδαπής από το ΔΟΑΤΑΠ, σας γνωρίζουμε τα ακόλουθα:
      Ο ΔΟΑΤΑΠ προβαίνει στην ακαδημαϊκή αναγνώριση τίτλων σπουδών της αλλοδαπής σύμφωνα με τις προϋποθέσεις αναγνώρισης που ορίζονται από τις διατάξεις του Ν. 3328/2005. Η αναγνώριση τίτλων είναι δυνατή εφόσον έχουν απονεμηθεί από ομοταγή εκπαιδευτικά ιδρύματα ανώτατης εκπαίδευσης (Άρθρο.2, παρ.1α). Ως ομοταγές θεωρείται το εκπαιδευτικό ίδρυμα ανώτατης εκπαίδευσης πανεπιστημιακής και τεχνολογικής κατεύθυνσης της αλλοδαπής που αναγνωρίζεται από τα αρμόδια όργανα της χώρας του, εφόσον συντρέχουν οι ακόλουθες προϋποθέσεις (Ν.3328/2005, Αρθ.3,παρ.η΄):
      αα) Η διδασκαλία και η εξέταση περιλαμβάνει τα αναγκαία για την αντίστοιχη επιστήμη μαθήματα.
      ββ) Το ανώτατο ίδρυμα απονέμει ως τίτλους σπουδών πτυχία, μεταπτυχιακά διπλώματα και διδακτορικά διπλώματα. Κατ' εξαίρεση θεωρούνται ως ομοταγή και τα ανώτατα τεχνολογικά εκπαιδευτικά ιδρύματα που απονέμουν ως τίτλους σπουδών μόνο πτυχία.
      γγ) Το μεγαλύτερο μέρος του διδακτικού προσωπικού του προπτυχιακού και του μεταπτυχιακού προγράμματος σπουδών έχει διδακτορικό δίπλωμα.
      δδ) Όταν οι απονεμόμενοι τίτλοι οδηγούν σε επαγγελματικά δικαιώματα, τα δικαιώματα αυτά αναγνωρίζονται στην χώρα που λειτουργεί το ανώτατο εκπαιδευτικό ίδρυμα.
      εε) Η διάρκεια σπουδών είναι τουλάχιστον τριετής για το προπτυχιακό και ενός έτους για το μεταπτυχιακό πρόγραμμα, οι δε σπουδαστές έχουν περατώσει τη δευτεροβάθμια εκπαίδευση .
      Όσον αφορά στο θέμα των Νομικών Σχολών Βρετανικών Πανεπιστημίων, σας γνωρίζουμε ότι ο ΔΟΑΤΑΠ προέβη στην επαναξιολόγηση των ιδρυμάτων τόσο της Μεγάλης Βρετανίας λόγω του μεγάλου ποσοστού των υπό κρίση τίτλων που κατατίθενται από την εν λόγω χώρα, όσο και των υπόλοιπων χωρών, σύμφωνα με τα οριζόμενα στις διατάξεις του Ν.3328/2005.
      Τέλος, με στόχο την έγκαιρη και έγκυρη πληροφόρηση των πολιτών για την ποιότητα των σπουδών που επιλέγουν, αποφασίστηκε από τα αρμόδια όργανα του ΔΟΑΤΑΠ να αρθεί για τους εγγραφέντες από το Σεπτέμβριο του 2007 το ομοταγές των Νομικών Σχολών που δεν πληρούν τα συγκεκριμένα κριτήρια.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      2. Στην με αριθμό 8662/31-5-07 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 7501Β/22-6-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Η σκοπιμότητα κατασκευής αλιευτικού καταφυγίου στην ευρύτερη περιοχή του Δήμου Λ. Αιδηψού, στηρίζεται και από το περιφερειακό Πλαίσιο Στ. Ελλάδας (ΦΕΚ 1469Β/10.10.03), σύμφωνα με το οποίο, τα Λ. Αιδηψού, μαζί με τους Ωρεούς και την Ιστιαία, αποτελούν μία από τις χωρικές ενότητες της περιφέρειας, η οργάνωση της οποίας θα πρέπει να στοχεύει, στην συμπληρωματικότητα της αστικής λειτουργίας των πόλεων αυτών, στον ιαματικό τουρισμό, τα γεωργικά προϊόντα ποιότητας και την αλιευτική και ιχθυοκαλλιεργητική δραστηριότητα.
      Η Περιφέρεια Στερεάς Ελλάδας, με σχετικό έγγραφό της, μας γνώρισε ότι, κατά την πορεία υλοποίησης του Π.Ε.Π. Στερεάς Ελλάδας 2000-2006, και στις 3 προσκλήσεις υποβολής προτάσεων εκ μέρους των Τελικών Δικαιούχων, στο Μέτρο 1.13 «Ενίσχυση - βελτίωση υποδομών αλιείας» δεν έχει υποβληθεί πρόταση για κατασκευή αλιευτικού καταφυγίου και ότι ενόψει της 4ης Προγραμματικής περιόδου οι εν λόγω πράξεις είναι επιλέξιμες με την προϋπόθεση της ύπαρξης πλήρους τεχνικής μελέτης καθώς και των αναλόγων προεγκρίσεων και αδειοδοτήσεων από τα συναρμόδια Υπουργεία.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      3. Στην με αριθμό 8637/31-5-07ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7493Β/22-6-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην παραπάνω σχετική ερώτηση, σας ενημερώνουμε ότι :
Για τους χώρους που καταλαμβάνουν οι θερινοί κινηματογράφοι «ΜΠΟΜΠΟΝΙΕΡΑ» επί της οδού Μπομπονιέρα 12 και κινηματογράφος «ΧΛΟΗ» επι της οδού Κασσαβέτη στην περιοχή Κηφισιάς έχει καθορισθεί η παραδοσιακή χρήση υπαίθριου κινηματογράφου και μόνο, και έχουν χαρακτηρισθεί ως πολεοδομικώς ενδιαφέροντα σημεία της πόλης με το από 23.7.94 Π.Δ/γμα (ΦΕΚ 837/Δ/94).
      Επιπλέον με την υπ' αρ. 20768/4198/9.7.97 (ΦΕΚ 648Δ΄/25.7.97) Υπουργική Απόφαση έχει χαρακτηρισθεί ως διατηρητέα η χρήση 47 θερινών κινηματογράφων στην περιοχή του Λεκανοπεδίου Αθηνών και καθορίσθηκαν ειδικοί όροι και περιορισμοί δόμησης αυτών, στους οποίους συμπεριλαμβάνεται και ο κινηματογράφος «ΜΠΟΜΠΟΝΙΕΡΑ».
      Για την οποιαδήποτε οικοδομική εργασία στο συγκεκριμένο οικόπεδο με το ισχύον θεσμικό πλαίσιο που προαναφέρθηκε, απαιτείται έκδοση συμπληρωματικής Υπουργικής Απόφασης (ειδική ρύθμιση) σύμφωνα με τις διατάξεις του άρθρου 4 του Ν. 1577/85 όπως τροποποιήθηκε και ισχύει με το άρθρο 3 του Ν. 2831/2000 (ΦΕΚ 140A/2000).
      Τέλος μέχρι σήμερα δεν έχει υποβληθεί στην αρμόδια Δ/νση Πολεοδομικού Σχεδιασμού του ΥΠΕΧΩΔΕ σχετικό αίτημα για το θέμα.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      4. Στην με αριθμό 8060/16-5-07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 7017/4/7178/31-5-07 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Α. Ξηροτύρη-Αικατερινάρη, σε ό,τι μας αφορά, σας ενημερώνουμε ότι το Υπουργείο μας λαμβάνει και για το τρέχον έτος όλα τα απαιτούμενα μέτρα, με στόχο ο κρατικός μηχανισμός, καθώς και οι διάφοροι φορείς, να ευρίσκονται σε πλήρη επιχειρησιακή ετοιμότητα από την έναρξη της αντιπυρικής περιόδου, οι δε εμπλεκόμενες Υπηρεσίες να έχουν άψογη συνεργασία μεταξύ τους, ώστε να είναι αποτελεσματικές στον προληπτικό και τον κατασταλτικό τομέα.
      Για τον επιχειρησιακό σχεδιασμό και την προετοιμασία του μηχανισμού ενόψει της αντιπυρικής περιόδου πραγματοποιήθηκαν συσκέψεις όπου συμμετείχαν όλοι οι εμπλεκόμενοι υπηρεσιακοί παράγοντες και λοιποί φορείς και εξετάσθηκαν διεξοδικά ο σχεδιασμός και η εφαρμογή των αναγκαίων μέτρων. Στο πλαίσιο αυτό, από τις αρμόδιες Υπηρεσίες μας εκπονήθηκε ειδικό σχέδιο με το οποίο ιδιαίτερη έμφαση δίδεται στους τομείς του επιχειρησιακού σχεδιασμού, της εξασφάλισης και συντήρησης υλικών και μέσων δασοπυρόσβεσης, της εκπαίδευσης και επιμόρφωσης του προσωπικού, της ενίσχυσης του προσωπικού, της αεροπυρόσβεσης, της λήψης προληπτικών μέτρων και της ενίσχυσης και διάδοσης του εθελοντισμού. Επιπλέον ανανεώθηκαν τα σχέδια επέμβασης σε δασικές πυρκαγιές κατά νομό και φυσικά των νομών Ροδόπης και Έβρου, στα οποία περιγράφονται με σαφήνεια και κατά περίπτωση οι ενέργειες όλων των φορέων που εμπλέκονται ή συνδράμουν το έργο της δασοπυρόσβεσης. Τα σχέδια αυτά, τα οποία βασίζονται στην οργάνωση του μηχανισμού πυροπροστασίας σε επίπεδα ετοιμότητας, ανάλογα με το δείκτη επικινδυνότητας που θα εκδίδεται καθημερινά από τη Γενική Γραμματεία Πολιτικής Προστασίας, κοινοποιούνται έγκαιρα σε όλους τους εμπλεκόμενους φορείς (Περιφέρειες και Νομαρχίες), για ενημέρωση και εφαρμογή.
      Σε ό, τι αφορά τα εναέρια πυροσβεστικά μέσα, πρέπει να επισημανθεί ότι η χώρα μας, με τα σύγχρονα αεροσκάφη και ελικόπτερα που διαθέτει, αλλά και αυτά που μισθώνει, θεωρείται από τις πιο ισχυρές στον τομέα της αεροπυρόσβεσης. Ωστόσο, εκτιμώντας και τη διαμόρφωση των κλιματολογικών συνθηκών, καταβάλλαμε προσπάθειες για τη μίσθωση μεγαλύτερου αριθμού εναέριων μέσων. Ήδη, με εντολή του Πρωθυπουργού, τα επτά ελικόπτερα βαρέος τύπου έγιναν δέκα. Παράλληλα το Πυροσβεστικό Σώμα, μετά το έτος 2000 συγκρότησε, εκπαίδευσε και στελέχωσε, ειδικά αερομεταφερόμενα πεζοπόρα τμήματα σε κάθε Περιφέρεια της ηπειρωτικής χώρας, όπως, μεταξύ άλλων, αυτό που εδρεύει στην πόλη της Αλεξανδρούπολης, καθώς και σε κάποιες ευαίσθητες νησιωτικές περιοχές. Η συμβολή αυτών των τμημάτων στην κατάσβεση των πυρκαγιών είναι καθοριστική, αφού είναι γνωστό ότι οι πυρκαγιές δασών στο μεγαλύτερο μέρος της περιμέτρου τους συνήθως δεν μπορούν να αντιμετωπισθούν με άλλο τρόπο.
      Για την .εξασφάλιση και συντήρηση υλικών και μέσων δασοπυρόσβεσης, ήδη από το Πυροσβεστικό Σώμα ολοκληρώθηκε η προμήθεια του απαραίτητου ειδικού πυροσβεστικού υλικού για την αντιμετώπιση των πυρκαγιών δασών. Επίσης, ολοκληρώθηκαν οι διαδικασίες συντήρησης του συνόλου των πυροσβεστικών οχημάτων προκειμένου να καταστούν αυτά αξιόπιστα και αξιοποιήσιμα σε επιχειρησιακό επίπεδο, ενώ βρίσκονται σε εξέλιξη διαγωνισμοί για την προμήθεια νέων οχημάτων και ατομικού εξοπλισμού.
      Ειδικότερα, για την πυροπροστασία των νομών Ροδόπης και Έβρου, σας ενημερώνουμε ότι οι τοπικές πυροσβεστικές Υπηρεσίες έχουν στελεχωθεί με το απαραίτητο μόνιμο πυροσβεστικό προσωπικό, ενώ για τις ανάγκες της αντιπυρικής περιόδου του τρέχοντος έτους αυτές ενισχύονται και με σαράντα τέσσερις (44) και εκατόν εξήντα επτά (167), αντίστοιχα, πυροσβέστες εποχικής απασχόλησης. Σύμφωνα με τον ανωτέρω επιχειρησιακό σχεδιασμό, στο νομό Ροδόπης προβλέπεται η διασπορά πέντε (5) περιπολικών πυροσβεστικών οχημάτων εντός των δασικών εκτάσεων και η στελέχωση τεσσάρων (4) πυροφυλακίων σε επιλεγμένα σημεία. Επίσης, για το νομό Έβρου προβλέπεται η διασπορά έντεκα (11) περιπολικών πυροσβεστικών οχημάτων εντός των δασικών εκτάσεων και η στελέχωση οκτώ (8) πυροφυλακίων. Παράλληλα, προβλέπεται και η οργάνωση μικτών εποχούμενων περιπολιών, σε συνεργασία με το Αρχηγείο Ελληνικής Αστυνομίας και τις Ένοπλες Δυνάμεις.
      Από πλευράς αεροπυρόσβεσης οι νομοί Ροδόπης και Έβρου, καλύπτονται από τον εθνικό εναέριο στόλο. Σύμφωνα δε με τον επιχειρησιακό σχεδιασμό, προβλέπεται η στάθμευση ενός ελικοπτέρου στο αεροδρόμιο της Αλεξανδρούπολης για την άμεση επέμβαση, ενώ σε περίπτωση σοβαρού συμβάντος θα υπάρξει άμεση κινητοποίηση και των λοιπών πυροσβεστικών εναέριων μέσων. Στο σημείο αυτό πρέπει να σημειώσουμε ότι, πέραν των αρμόδιων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα για το σκοπό αυτό επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς ή άλλου συμβάντος και στους νομούς Ροδόπης και Έβρου.
      Πέραν αυτών, πρόσφατα (26-5-2007), εγκαινιάσαμε τη λειτουργία της 4ης Ειδικής Μονάδας Αντιμετώπισης Καταστροφών (Ε.Μ.Α.Κ.), στο 5ο χλμ της εθνικής οδού Κομοτηνής-Ξάνθης, στην Κομοτηνή. Σχεδιάσθηκε, οι ανάγκες είναι υπαρκτές, οι προκλήσεις είναι ακόμη πιο δυνατές, έπρεπε η Υπηρεσία αυτή να τεθεί σε λειτουργία και αυτό πράξαμε.
      Σε ό,τι αφορά το προληπτικό έργο της δασοπροστασίας και κυρίως τη λήψη των ενδεικνυόμενων μέτρων για. την αποτροπή εκδήλωσης των δασικών πυρκαγιών, καθώς και την προστασία του φυσικού περιβάλλοντος, όπως η σύνταξη των σχετικών μελετών και η υλοποίηση των προβλεπομένων έργων διάνοιξης αντιπυρικών ζωνών, κατασκευής πυροφυλακίων και υδατοδεξαμενών, διανοίξεις δασικών οδών, καθαρισμοί δασικών εκτάσεων, αραιώσεις της υπορόφου βλάστησης, απομάκρυνσης υπολειμμάτων καθαρισμού της βλάστησης κ.ο.κ., σας πληροφορούμε ότι και μετά την εφαρμογή του ν. 2612/1998 «Ανάθεση της δασοπυρόσβεσης στο Πυροσβεστικό Σώμα και άλλες διατάξεις», σε συνδυασμό και με την 12030 Φ.109.1/10-5-1999 Κοινή Υπουργική Απόφαση, τα θέματα αυτά ανήκουν στην αρμοδιότητα των Υπηρεσιών των συνερωτώμενων Υπουργείων.
      Όμως, το Υπουργείο μας, σύμφωνα με την ισχύουσα νομοθεσία και στον τομέα αυτόν συμβάλλει αποφασιστικά και λαμβάνει μέτρα. Οι αρμόδιες Υπηρεσίες μας, στα πλαίσια της κοινής προσπάθειας και συνεργασίας για την αποτροπή εκδήλωσης δασικών πυρκαγιών και την αποτελεσματική αντιμετώπισή τους, πραγματοποιούν στα δάση, τις δασικές εκτάσεις και στο δασικό οδικό δίκτυο συστηματικούς ελέγχους και για τα προβλήματα που εντοπίζονται ενημερώνουν άμεσα τις αρμόδιες για την αποκατάστασή τους Υπηρεσίες.
      Όπως προκύπτει από τα ανωτέρω, από το Υπουργείο μας και ειδικότερα από το Αρχηγείο του Πυροσβεστικού Σώματος, γίνονται όλες οι ενέργειες έτσι ώστε ο μηχανισμός να βρίσκεται σε πλήρη επιχειρησιακή ετοιμότητα και να ανταποκριθεί με επιτυχία στις ανάγκες δασοπυρόσβεσης κατά την τρέχουσα αντιπυρική περίοδο. Φέτος είμαστε στην καλύτερη χρονιά από πλευράς προπαρασκευής. Τα μέσα, εναέρια και χερσαία, είναι στο καλύτερο σημείο από πλευράς προμηθειών. Τελειώνει η μεγάλη συμφωνία, που είναι η διακομματική συμφωνία-συνεννόηση (προδικασία), για την προμήθεια των μεγάλων και εξειδικευμένων χερσαίων μέσων. Έτσι χερσαία-εναέρια μέσα και προσωmκό είναι στο καλύτερο σημείο για τη φετινή κρίσιμη, δύσκολη όπως όλα δείχνουν εξαιτίας των κλιματολογικών αλλαγών, χρονιά.
      Πέραν αυτών σας πληροφορούμε ότι, κατ' εφαρμογή της παρ. 2 του άρθρου 5 του ν.2612/98, από τον Αρχηγό του Πυροσβεστικού Σώματος εκδόθηκε η υπ' αριθ. 9/2000 Πυροσβεστική Διάταξη (ΦΕΚ Β΄ 1459) όπως αυτή τροποποιήθηκε με την 9Α/2005 όμοια (ΦΕΚ Β΄ 1554), για τον «Κανονισμό ρύθμισης μέτρων για την πρόληψη και αντιμετώπιση πυρκαγιών σε δασικές και αγροτικές εκτάσεις». Η εν λόγω Διάταξη, εκτός των άλλων, προβλέπει τη λήψη προληπτικών και κατασταλτικών μέτρων, καθώς και των μέσων πυρασφάλειας που θα πρέπει να χρησιμοποιούνται τόσο στους χώρους Υγειονομικής Ταφής των Απορριμμάτων (ΧΥΤΑ) όσο και στους χώρους ανεξέλεγκτης διάθεσης των απορριμμάτων, προκειμένου να αντιμετωπισθεί το ενδεχόμενο εκδήλωσης πυρκαγιών.
      Συγκεκριμένα, προβλέπεται, κάθε χρόνο και πριν από την έναρξη της αντιπυρικής περιόδου, η διενέργεια αυτοψίας στους χώρους αυτούς, από τριμελή Επιτροπή που συγκροτείται ανά νομό. Η αυτοψία πραγματοποιείται προκειμένου να διαπιστωθεί αν λαμβάνονται όλα τα προβλεπόμενα μέτρα πυροπροστασίας και σε αντίθετη περίπτωση να προταθεί η λήψη των ελλειπόντων. Ακολούθως συντάσσεται σχετική έκθεση και υποβάλλεται από την Εmτροπή στην αρμόδια Πυροσβεστική Υπηρεσία και στην αρμόδια Περιφέρεια, η οποία με έγγραφό της αποστέλλει αυτή για υλοποίηση στην αρμόδια Αρχή Τοmκής Αυτοδιοίκησης. Παράλληλα η Πυροσβεστική Υπηρεσία αποστέλλει την ίδια έκθεση και στην αρμόδια Εισαγγελική Αρχή.
      Διευκρινίζεται ότι κατά τη διάρκεια της αντιπυρικής περιόδου οι Δήμοι και οι Κοινότητες υποχρεούνται να λαμβάνουν όλα τα απαραίτητα μέτρα ασφαλούς φύλαξης, ενώ, για τις ημέρες που υπάρχει αυξημένος κίνδυνος εκδήλωσης πυρκαγιάς λόγω των καιρικών συνθηκών, εmβάλλεται η παρουσία υδροφόρου οχήματος με μέριμνα του οικείου Δήμου ή Κοινότητας.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      5. Στην με αριθμό 8506/29-5-07 ερώτηση του Βουλευτή κ. Απόστολου Σταύρου δόθηκε με το υπ’ αριθμ. 3296/14-6-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Έχει εκπονηθεί και εγκριθεί (2005) η μελέτη «Βασικά στοιχεία και προτάσεις για την επικαιροποίηση του Σχεδιασμού αντιπλημμυρικής προστασίας περιοχών του Νομού Αττικής», με σκοπό:
      α. Να αποκτηθεί σαφής και ολοκληρωμένη εικόνα της υφιστάμενης κατάστασης και των προβλημάτων σχετικά με την αντιπλημμυρική προστασία της Αττικής και ειδικά εν όψει τότε της ολοκλήρωσης των μεγάλων έργων που έχουν εκτελεστεί τα τελευταία χρόνια (Αττική οδός, Αεροδρόμιο Σπάτων, Οδικά έργα, Ολυμπιακά έργα κλπ).
      β. Να στοιχειοθετηθούν προτάσεις, συμπληρωματικά έργα και άλλες παρεμβάσεις που απαιτούνται για την ικανοποιητική αντιπλημμυρική προστασία της.
      γ. Να υποβληθεί πρόγραμμα προτεραιοτήτων μελέτης και κατασκευής των έργων αυτών, με βάση τεχνικά, οικονομικά, κοινωνικά και περιβαλλοντικά κριτήρια.
      2. Με βάση τα στοιχεία της παραπάνω μελέτης συντάχθηκε πενταετές πρόγραμμα έργων και μελετών με προτεραιότητες υλοποίησης και με εκτιμώμενο συνολικό προϋπολογισμό της τάξης των 750.000.000 ευρώ, στο οποίο περιλαμβάνεται κατά προτεραιότητα η μελέτη και κατασκευή έργων διευθέτησης των μεγάλων ρεμάτων της Αττικής (Εσχατιάς, Ραφήνας, Ερασίνου, Αγ.lωάννη Θριασίου κ.α.) με προώθηση των οριστικών μελετών για τα πλέον επείγοντα έργα.
      Η υλοποίηση του προαναφερθέντος προγράμματος, εξαρτάται άμεσα από τις εκάστοτε διατιθέμενες πιστώσεις από κρατικούς πόρους.
      3. Ελλείψει πιστώσεων γίνονται επεμβάσεις τοπικά προς άρση των πλημμυρικών προβλημάτων που παρουσιάζονται σε διάφορες περιοχές αρμοδιότητάς μας (καθαρισμοί φρεατίων, συντήρηση δικτύου ομβρίων, πύκνωση φρεατίων και άμεσες επεμβάσεις σε ρέματα), προκειμένου να προληφθούν νέα σημαντικά προβλήματα που θα ενσκύψουν λόγω της συνεχούς και δυναμικής ανάπτυξης σε ολόκληρη την Αττική.
      4. Το πρόβλημα της αντιπλημμυρικής προστασίας της Αττικής (και περισσότερο των λοιπών Περιφερειών) είναι η ανεπαρκής γενικά χρηματοδότηση των αντιπλημμυρικών έργων, διότι κατά κανόνα τα έργα αυτά δεν συγχρηματοδοτούνται από Κοινοτικά Προγράμματα
      5. Σε κάθε περίπτωση και προκειμένου να διασφαλισθεί τουλάχιστον η σημερινή κατάσταση, οφείλουν οι Νομαρχίες λόγω αρμοδιότητας (Ν.321 0/02) να αστυνομεύουν τα ρέματα προστατεύοντας τις εναπομείνασες κοίτες από τις αυθαίρετες επιχωματώσεις (μπαζώματα) κλπ.
      Ο Υφυπουργός
      Θ. ΞΑΝΘΟΠΟΥΛΟΣ»
	6. Στην με αριθμό 6583/3-4-07 ερώτηση των Βουλευτών κυρίων Ιωάννου Σκουλά και Στυλιανού Ματζαπετάκη δόθηκε με το υπ’ αριθμ. Γ.Π.47430/23-5-07 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην  με αρ. 6583/3-4-07 ερώτηση που κατατέθηκε στη Βουλή από τους Βουλευτές κ.κ. Γ. Σκουλά και Στ. Ματζαπετάκη σχετικά με την αναπροσαρμογή του κόστους των ιατρικών πράξεων, σας πληροφορούμε τα εξής:
       Σύμφωνα με 10 άρθρο 29 του Αν. Νόμου 1565/39 η αμοιβή κατά ιατρική πράξη καθορίζεται με Π. Δ/γμα, το οποίο εκδίδεται μετά από γνωμάτευση του Ανωτάτου Υγειονομικού Συμβουλίου, οι 'αρμοδιότητες του οποίου περιήλθαν στο Κεντρικό Συμβούλιο Υγείας (Κ.Ε.Σ.Υ.) με το Ν. 1278/82. Ο μεγαλύτερος αριθμός ιατρικών πράξεων έχουν κοστολογηθεί με Προεδρικά Διατάγματα του 1991 και του 1993 (Π.Δ. 427/91, Π.Δ. 98/93). Μεμονωμένες μόνο περιπτώσεις όπως αυτή της ψηφιακής αγγειογραφίας και της αιμοκάθαρσης έχουν κοστολογηθεί με μεταγενέστερα Διατάγματα του 1996 και του 2000 αντίστοιχα (Π.Δ. 65/96, Π.Δ. 114/2000).
      Κατ' εφαρμογή της παρ. 2 του άρθρου 30 του Αν. Νόμου 1565/39 και μέχρι την έκδοση σχετικού διατάγματος, έχουν προσωρινά κοστολογηθεί με Υπουργική Απόφαση ορισμένες ιατρικές πράξεις, τις οποίες όμως τα ασφαλιστικά ταμεία δεν αποδέχονται και αρνούνται να εκκαθαρίσουν τις σχετικές δαπάνες, δημιουργώντας έτσι μεγάλη οικονομική επιβάρυνση στα Νοσοκομεία και στους ίδιους τους ασφαλισμένους (καταβολή της δαπάνης από τον ίδιο τον ασθενή χωρίς όμως να μπορεί να την εισπράξει από τον ασφαλιστικό του φορέα).
      Στο Κ.Ε.Σ.Υ. διαβιβάζονται όλα τα σχετικά αιτήματα για κοστολόγηση και ανακοστολόγηση ιατρικών πράξεων, καθώς και οι αποφάσεις του Συμβουλίου της Επικράτειας οι οποίες είναι τελεσίδικα καταδικαστικές ως προς την παράλειψη του Υπουργού Υγείας να αναπροσαρμόσει τις ιατρικές αμοιβές στα πραγματικά σημερινά επίπεδα.
      Με δεδομένο το γεγονός ότι οι αμοιβές που ισχύουν σήμερα για τις ιατρικές πράξεις είναι πολύ χαμηλές και πάρα πολλές ιατρικές πράξεις δεν έχουν κοστολογηθεί συντάχθηκε και προωθείται σχέδιο προεδρικού διατάγματος με όλες τις παραληφθείσες γνωμοδοτήσεις του Κ.Ε.Σ.Υ.
      Η ορθολογική κοστολόγηση και τιμολόγηση των ιατρικών πράξεων θα οδηγήσει στην εξυγίανση των οικονομικών των Νοσοκομείων, στην αύξηση της αυτοδυναμίας τους και στη δυνατότητα αυτοχρηματοδότησης των αναγκών τους, στον εκσυγχρονισμό και την ανανέωση του ιατροτεχνολογικού τους εξοπλισμού, στην ελάφρυνση του κρατικού προϋπολογισμού, στην εξυγίανση των δημοσίων οικονομικών και κατά συνέπεια στη δυνατότητα μείωσης των φορολογικών επιβαρύνσεων των πολιτών.
      Τα αιτήματα των Νοσοκομείων για προμήθεια υπερήχων ικανοποιούνται κατά προτεραιότητα, σύμφωνα και με τις οικονομικές δυνατότητες του Υπουργείου, προκειμένου να καλύπτονται οι ανάγκες των ασθενών.
      Ο αριθμός υπερηχοτομογράφων σε Δημόσιο και Ιδιωτικό Τομέα δεν είναι συγκρίσιμα μεγέθη δεδομένου ότι οι υπέρηχοι του Δημόσιου Τομέα αφορούν κυρίως δευτεροβάθμια φροντίδα Υγείας (Νοσοκομεία) ενώ του Ιδιωτικού Τομέα δευτεροβάθμια (Ιδιωτικές Κλινικές) και πρωτοβάθμια (Διαγνωστικά Κέντρα, ιδιωτικά ιατρεία κλπ).
Ο Υπουργός
Δ. ΑΒΡΑΜΟΠΟΥΛΟΣ»
	7. Στην με αριθμό 7453/2-5-07 ερώτηση του Βουλευτή κ. Κων/νου Τσιάρα δόθηκε με το υπ’ αριθμ. 66735/25-5-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην υπ’ αριθμ. 7453/2-5-2007 ερώτηση που κατατέθηκε στη Βουλή από το Βουλευτή κ. Κ. Τσιάρα, με θέμα «Έλλειψη νομικής κατοχύρωσης του επαγγέλματος του λογοθεραπευτή», σας γνωρίζουμε τα εξής:
      Το επάγγελμα του Λογοθεραπευτή είναι νομοθετικά κατοχυρωμένο με βάση το Προεδρικό Διάταγμα 96/2002 (ΦΕΚ 82/ Α/02) με το οποίο καθορίστηκαν τα επαγγελματικά δικαιώματα των πτυχιούχων Λογοθεραπείας της σχολής Επαγγελμάτων Υγείας και Πρόνοιας των ΤΕΙ και στα πλαίσια αυτών ασκείται το εν λόγω επάγγελμα.
      Σε ότι αφορά τους όρους, τις προϋποθέσεις και κάθε σχετική λεπτομέρεια με τη χορήγηση της άδειας άσκησης επαγγέλματος Λογοθεραπευτή, αυτά θα καθοριστούν με την έκδοση Προεδρικού Διατάγματος, όπως προβλέπεται από το Ν. 2519/97, άρθρο 52 και σύμφωνα με τα οριζόμενα σε αυτό.
      Η έκδοση του προαναφερόμενου !Προεδρικού Διατάγματος βρίσκεται στο στάδιο της επεξεργασίας, ενώ αναμένεται σχετική γνωμοδότηση του Κεντρικού Συμβουλίου Υγείας (ΚΕΣΥ). Επισημαίνεται ότι το ΚΕΣΥ επανεξετάζει το επίμαχο θέμα μετά τις σχετικές παρατηρήσεις που υπέβαλε σε αυτό η αρμόδια υπηρεσία του Υπουργείου Υγείας και Κοινωνικής Αλληλεγγύης, σχετικά με το αν μπορούν κάτοχοι τίτλων σπουδών με διαφορετικό επιστημονικό υπόβαθρο -και με ορισμένες προϋποθέσεις μεταβατικά να έχουν πρόσβαση στο επάγγελμα του Λογοθεραπευτή. Μετά την έκδοση της σχετικής γνωμοδότησης η αρμόδια Δ/νση θα προβεί άμεσα στην έκδοση του σχετικού Προεδρικού Διατάγματος. Έως ότου εκδοθεί το απαιτούμενο Προεδρικό Διάταγμα δικαίωμα να προβαίνουν σε πράξεις λογοθεραπείας έχουν:
      - Οι πτυχιούχοι τμήματος Λογοθεραπείας των ΤΕΙ.
		- Οι κάτοχοι αλλοδαπών τίτλων σπουδών αναγνωρισμένων από τον ΔΟΑΤΑΠ ως τίτλοι ισότιμοι και αντίστοιχοι προς τους απονεμόμενους από τα τμήματα Λογοθεραπείας των ΤΕΙ.
      - Οι κάτοχοι επαγγελματικής ισοτιμίας, η οποία χορηγείται από το Συμβούλιο Αναγνώρισης Επαγγελματικής Ισοτιμίας (ΣΑΕΙ) του Υπουργείου Εθνικής Παιδείας και Θρησκευμάτων, βάσει των διατάξεων της οδηγίας 89/48 ΕΟΚ όπως ισχύει, η οποία έχει ενσωματωθεί στο ελληνικό δίκαιο με τις διατάξεις του Προεδρικού Διατάγματος 165/2000.
      - Οι κάτοχοι τίτλου σπουδών με διαφορετικό επιστημονικό υπόβαθρο, όπως νευρολόγοι, ψυχίατροι, ψυχολόγοι, βάσει της εισήγησης της Ελληνικής Ψυχιατρικής Εταιρίας με την οποία έχει συμφωνήσει και η Επιτροπή Κοστολόγησης του ΚΕΣΥ. Τέλος η κοστολόγηση των ιατρικών και άλλων πράξεων, μεταξύ των οποίων περιλαμβάνoνται πράξεις όπως η αγωγή λόγου, λογοπεδικές εξετάσεις, κλπ, ρυθμίζεται από τις διατάξεις του Προεδρικού Διατάγματος 157/1991 (ΦΕΚ 62/ Α).
      Ο Υφυπουργός
      Α. ΓΙΑΝΝΟΠΟΥΛΟΣ»
    8. Στην με αριθμό 7883/11.5.07 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 1370/20.6.07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Χ. Αράπογλου, σας πληροφορούμε τα εξής:
      «Το Υπουργείο Αγροτικής Ανάπτυξης και Τροφίμων με την αριθμ.243983/1127/30-1-2006 Υπουργική Απόφαση, (ΦΕΚ 104 Β), όπως αυτή τροποποιήθηκε με την αριθμ. 282061/17-4-2007 ομοία (ΦΕΚ 706 Β), απαγόρευσε για χρονικό διάστημα 18 μηνών την εμπορία στη χώρα σπόρων προς σπορά 47 γενετικά τροποποιημένων υβριδίων αραβοσίτου τα οποία φέρουν τη γενετική τροποποίηση ΜΟΝ 810 και έχουν εγγραφεί στον Κοινό Κατάλογο ποικιλιών φυτικών ειδών της Ε. Ε.
      Οι συμβατικοί σπόροι σποράς που παράγονται στη χώρα μας ή εισάγονται από άλλο Κράτος- Μέλος ή από Τρίτη Χώρα εξετάζονται για την παρουσία προσμίξεων με γενετικά τροποποιημένους σπόρους. Το θέμα αυτό αντιμετωπίζεται στη χώρα μας με εθνική νομοθεσία (μέχρι να ρυθμιστεί σε Κοινοτικό επίπεδο) και συγκεκριμένα με τον «Τεχνικό κανονισμό πιστοποίησης και ελέγχου κατά την εμπορία σπόρων προς σπορά συμβατικών ποικιλιών καλλιεργούμενων φυτικών ειδών για την παρουσία προσμίξεων από γενετικά τροποποιημένους σπόρους» [Κοινή Υπουργική Απόφαση 332657/16-2-2001, (ΦΕΚ 176/Β')]. Η εν λόγω ΚΥΑ είναι σε ισχύ και εφαρμόζεται επιτυχώς από το 2001 και τα φυτικά είδη που καλύπτονται από αυτή είναι το βαμβάκι, ο αραβόσιτος, τα τεύτλα, η ελαιοκράμβη, η σόγια και η τομάτα για μεταποίηση. Οι σπόροι σποράς των παραπάνω φυτικών ειδών που δεν πληρούν τους όρους της ανωτέρω ΚΥΑ είτε εξάγονται εκτός εθνικού χώρου είτε καταστρέφονται.
      Ειδικότερα για το θέμα εισαγωγής φορτίου μεταλλαγμένης πρωτείνης ρυζιού από την Κίνα, η ελληνική εταιρία που επρόκειτο να εισάγει αυτό το φορτίο από την κυπριακή εταιρία ANIMALIA GENETICS LTD ήταν η εταιρία KOSMAS KIPOYROS & CO ΟΕ (Δ/νση : Γιαννιτσών 33, 54627, Θεσσαλονίκη).
      Με τη γνωστοποίηση του θέματος από την Ευρωπαϊκή Ένωση δόθηκε άμεσα εντολή ελέγχου στον επόπτη κυκλοφορίας και ελέγχου ζωοτροφών της Νομαρχιακής Αυτοδιοίκησης Θεσσαλονίκης, όπου διαπιστώθηκε ότι η εταιρία KOSMAS KIPOUROS & CO ΟΕ ουδέποτε παρέλαβε το εν λόγω φορτίο το οποίο και επεστράφη στην προμηθεύτρια εταιρία στην Κύπρο.
      Σύμφωνα με τον Καν. (ΕΚ) 1829/2003 απαγορεύεται η κυκλοφορία ζωοτροφών που προέρχονται από μη εγκεκριμένα γενετικά τροποποιημένα προϊόντα. Παράλληλα, οποιαδήποτε ποσότητα γενετικά τροποποιημένων προϊόντων που προέρχονται από μη εγκεκριμένη γενετική τροποποίηση εντοπιστεί από τις αρμόδιες υπηρεσίες, δεσμεύεται και στη συνέχεια μετά από γνώμη του εισαγωγέα και απόφαση της Δ/νσης Ζωϊκής Παραγωγής του Υπουργείου Αγροτικής Ανάπτυξης και Τροφίμων είτε καταστρέφεται είτε επανεξάγεται στη χώρα προέλευσης ή σε χώρα εκτός Κοινότητας βάσει του Καν. (ΕΚ) 882/2004 (άρθρα 19 και 21).
      Επισημαίνεται ότι η χώρα μας πραγματοποιεί διοικητικούς ελέγχους στο 100% και αναλύσεις στο 50% των εισαγόμενων φορτίων για εντοπισμό γενετικών τροποποιήσεων.
      Ο Υφυπουργός
      Α. ΚΟΝΤΟΣ»
     9. Στην με αριθμό 8659/31.5.07 ερώτηση των Βουλευτών κυρίων Νικολάου Γκατζή και Δημητρίου Τζιόγκα δόθηκε με το υπ’ αριθμ. 3265/21.6.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 8659/31-5-2007 ερώτηση, που κατατέθηκε στη Βουλή από τους Βουλευτές κ. κ. Ν. Γκατζή και Τ. Τσιόγκα, σχετικά με το ανωτέρω θέμα, σας πληροφορούμε τα εξής:
      Η επιχείρηση «ΑΓΕΤ ΗΡΑΚΛΗΣ» δραστηριοποιείται στην παραγωγή τσιμέντου και ανήκει στον όμιλο επιχειρήσεων Γαλλικών συμφερόντων «LAFARGE». Το εργοστάσιο «ΟΛΥΜΠΟΣ» βρίσκεται εγκατεστημένο στην Αγριά Βόλου από το 1925, είναι επιχείρηση συνεχούς λειτουργίας, και απασχολεί σήμερα (573) μισθωτούς, πέραν της θυγατρικής «ΕΒΙΕΣΚ ΑΕ» που δραστηριοποιείται στον ίδιο χώρο με αντικείμενο την μηχανολογική συντήρηση του εργοστασίου «ΟΛΥΜΠΟΣ» και τις μεταλλικές κατασκευές γενικότερα και απασχολεί (114) μισθωτούς.
      Το αρμόδιο Τμήμα Κοινωνικής Επιθεώρησης Μαγνησίας, πραγματοποίησε στις 6 lουνίου 2007 έλεγχο στην επιχείρηση «ΑΓΕΤ ΗΡΑΚΛΗΣ ΕΡΓΟΣΤΑΣΙΟ ΟΛΥΜΠΟΣ», παρουσία μάλιστα και του εργοστασιακού Σωματείου, από τον οποίο προέκυψαν τα εξής:
      Δεν είναι ακριβής, ή έστω κατά προσέγγιση, ο αριθμός των απασχολουμένων προ 15ετίας και δεν αληθεύει το ποσοστό μείωσης (50%) αυτών. Βεβαίως υπάρχει μείωση του απασχολούμενου προσωπικού, αυτή όμως είναι φυσική γιατί έχει επέλθει, λόγω των τεχνολογικών εξελίξεων και του τεχνολογικού εξοπλισμού, στον οποίο η επιχείρηση έχει επενδύσει και συνεχίζει να επενδύει τεράστια ποσά. Το διάστημα αυτό, συζητείται επένδυση σε τεχνολογικό εξοπλισμό αξίας 40.000.000,00 €.
      Με κάθε ετήσια επιχειρησιακή συμφωνία πέραν των άλλων θεμάτων, συμφωνείται μεταξύ Σωματείου και Επιχείρησης και εφαρμόζεται, η αναπλήρωση των απαραίτητων θέσεων εργασίας αλλά και η κάλυψη νέων θέσεων και ειδικοτήτων που προκύπτουν ως συνέπεια των επενδύσεων σε τεχνολογικό εξοπλισμό. Για το 2007 έχει συμφωνηθεί η αναπλήρωση (30) θέσεων εργασίας, έχουν καλυφθεί ήδη οι (22) θέσεις μέχρι σήμερα, αλλά οι προσλήψεις συνολικά έχουν υπερβεί τις (30) με τις νέες ειδικότητες που απαιτούνται λόγω των τεχνολογικών εξελίξεων. Αυτό το διάστημα, πραγματοποιούνται διαβουλεύσεις για την επιχειρησιακή σύμβαση του 2007, στις οποίες περιλαμβάνεται και το θέμα αναπλήρωσης θέσεων προσωπικού για το 2008.
      Από τον έλεγχο των πινάκων προσωπικού, αλλά και από τις δηλώσεις του προέδρου του εργοστασιακού Σωματείου, προκύπτει ότι όχι μόνον δεν υπάρχει θέμα πολυειδικότητας, αλλά κανείς μισθωτός δεν έχει έστω δεύτερη ειδικότητα.
      Η επιχείρηση τηρεί μηχανογραφημένο βιβλίο υπερωριών, το οποίο έχει θεωρηθεί από την ανωτέρω Υπηρεσία. Πέραν των προγραμματισμένων υπερωριών για τις οποίες η επιχείρηση έχει ζητήσει και έχει λάβει άδεια υπερωριακής απασχόλησης από το Τμήμα Κοινωνικής Επιθεώρησης Μαγνησίας, η επιχείρηση αναγγέλλει πάντα όλες τις έκτακτες υπερωρίες που επιβάλλεται να πραγματοποιηθούν λόγω αποκατάστασης βλαβών, αιφνίδιας ασθένειας εργαζομένου σε βάρδια κτλ και η απασχόληση αυτή ποτέ δεν υπερβαίνει το 12ωρο. Πέραν τούτου όμως, η Επιχείρηση αποδέχεται και το Σωματείο θεωρεί πρωτοποριακή επιτυχία, κανένας εργαζόμενος να μην πραγματοποιεί υπερωριακή απασχόληση χωρίς τη θέληση του, ανεξάρτητα αν αυτή είναι επιβεβλημένη και νόμιμη.
      Το εργοστάσιο διαθέτει 3 κλειστές αποθήκες πρώτων υλών, με συνολική έκταση 13320μ2, μία στεγασμένη αποθήκη κάρβουνου 600τ2 και τρία σιλό κλίνκερ χωρητικότητας 130.000 τόνων και όταν οι παραπάνω χώροι δεν επαρκούν, τα υλικά εναποτίθενται σε ανοιχτούς χώρους, των οποίων προβλέπεται η κάλυψη. Είναι εγκατεστημένο σύστημα ψεκασμού και διαβροχής α' υλών και κάρβουνου και οι μεταφορικές ταινίες α' ύλης είναι κλειστές. Επικουρικά, για την δέσμευση και τον περιορισμό διασποράς της σκόνης λειτουργεί μία υδροφόρα, τρία μηχανικά σάρωθρα και ένα απορροφητικό αυτοκινούμενο μηχάνημα, ενώ το εσωτερικό οδικό δίκτυο είναι ασφαλτοστρωμένο. Η ΑΓΕΤ ΗΡΑΚΛΗΣ και η ΕΒΙΕΣΚ απασχολούν γιατρό εργασίας και τεχνικό ασφάλειας και όλοι οι εργολάβοι που δραστηριοποιούνται εντός του εργοστασίου απασχολούν επίσης τεχνικό ασφάλειας.
      Περαιτέρω, τόσο η επιχείρηση ΑΓΕΤ ΗΡΑΚΛΗΣ, όσο και η ΕΒΙΕΣΚ και οι εργολάβοι που δραστηριοποιούνται εντός του εργοστασίου, ελέγχονται και επανελέγχονται συστηματικά από την αρμόδια τοπική υπηρεσία του Σώματος Επιθεώρησης Εργασίας (Σ.ΕΠ.Ε).
      Από το 2004 μέχρι σήμερα διενεργήθηκαν στην ΑΓΕΤ ΗΡΑΚΛΗΣ 34 έλεγχοι και επανέλεγχοι, στην ΕΒΙΕΣΚ 27 έλεγχοι και επανέλεγχοι και στους εργολάβους 69 έλεγχοι και επανέλεγχοι. Ελέγχεται και επιβάλλεται η τήρηση από την επιχείρηση και τους εργολάβους των διατάξεων της νομοθεσίας που αφορούν την προστασία της υγείας και ασφάλειας των εργαζομένων, περιλαμβανόμενης της υποχρέωσης διενέργειας μετρήσεων για τον έλεγχο της έκθεσης των εργαζομένων σε αιωρούμενη σκόνη στους χώρους εργασίας, της διενέργειας ιατρικών εξετάσεων και της τήρησης ιατρικών φακέλων για όλους τους εργαζομένους.
      Η ανωτέρω υπηρεσία θα συνεχίσει τους συστηματικούς ελέγχους σ' όλους τους χώρους που απασχολούν εργαζόμενους της ΑΓΕΤ, της ΕΒΙΕΣΚ και των εργολάβων με την υπόδειξη και την επιβολή της λήψης από την επιχείρηση των μέτρων που προβλέπονται από τη νομοθεσία για τον περιορισμό κατά το δυνατόν της διασποράς σκόνης στο εργασιακό περιβάλλον.
      Κατά τα λοιπά αρμόδια να σας απαντήσουν είναι το συνερωτώμενο Υπουργείο Ανάπτυξης και το Υπουργείο Περιβάλλοντος, Χωροταξίας και Δημοσίων Έργων, προς το οποίο κοινοποιούμε φωτοαντίγραφο της με αρ. πρωτ. 8659/31-05-2007 ερώτησης.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
    10. Στην με αριθμό 7261/25.4.07 ερώτηση του Βουλευτή κ. Παναγιώτου Ρήγα δόθηκε με το υπ’ αριθμ. 1264/14.5.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. Π. Ρήγας, σας πληροφορούμε τα εξής:
      Ο Καν. (ΕΚ) 1281/2005 «για τη διαχείριση των αδειών αλιείας και τις ελάχιστες πληροφορίες που πρέπει να περιέχουν» καθόρισε τις ελάχιστες πληροφορίες που θα πρέπει να συμπεριλαμβάνονται στις άδειες αλιείας όλων των κοινοτικών επαγγελματικών αλιευτικών σκαφών, μεταξύ αυτών, τον καθορισμό/προσδιορισμό ενός κύριου και ενός δευτερεύοντος αλιευτικού εργαλείου, τα οποία θα καταχωρηθούν επιπλέον και στο Μητρώο του Κοινοτικού Αλιευτικού Στόλου - ΚΑΜ (με βάση την κωδικοποίηση του Καν. (ΕΚ) 26/2004).
      Με την αριθ. 176605/28-12-2006 εγκύκλιο διευκρινίστηκε ότι, οι άδειες αλιείας μπορούν να περιλαμβάνουν εκτός των ανωτέρω δύο εργαλείων που θα καταχωρηθούν στο ΚΑΜ και όλα τα άλλα εργαλεία που χρησιμοποιούνται από τους αλιείς, στο πλαίσιο των ισχυουσών εθνικών διατάξεων, δεδομένου ότι οι σχετικές κοινοτικές διατάξεις θέτουν τις ελάχιστες πληροφορίες που πρέπει να περιέχουν οι άδειες.
      Ωστόσο εκφράζονται από τους αλιείς, για πιθανή μελλοντική απαγόρευση αλιείας με άλλα εργαλεία, πλην των δύο δηλωθέντων, ως κύριο και δευτερεύον αντίστοιχα, αλλά τέτοιου είδους απαγόρευση δεν υφίσταται από τις ισχύουσες εθνικές και κοινοτικές διατάξεις, ούτε τίθεται σε εθνικό επίπεδο.
      Το Υπουργείο Αγροτικής Ανάπτυξης και Τροφίμων (Γενική Διεύθυνση Αλιείας) συμμετείχε, με εκπροσώπους του, στις συζητήσεις για την τροποποίηση του Καν. (ΕΚ) 26/2004 που πραγματοποιήθηκαν στο πλαίσιο της Επιτροπής Ελέγχου Αλιείας/Διαχειριστικής Επιτροπής Αλιείας και Υδατοκαλλιεργειών, στις 19 και 20-9-2006 και στις 24 και 25-10-2006 στις Βρυξέλλες. Επίσης, το Υπουργείο Αγροτικής Ανάπτυξης και Τροφίμων με τα έγγραφα 171140/18-9-06 και 173494/23-10-2006 της Διεύθυνσης Θαλάσσιας Αλιείας, επεσήμανε στη Γενική Διεύθυνση Αλιείας της Ε.Ε. τα σοβαρά προβλήματα που δημιουργούνται από την εφαρμογή του Καν. (ΕΚ) 26/2004 και κατέθεσε τις προτάσεις του για την επίλυσή τους. Σημειώνεται ότι ο Καν. (ΕΚ) 26/2004 ψηφίστηκε στις 30 Δεκεμβρίου 2003, ωστόσο από την εφαρμογή του δεν προκαλείται μείωση των χρησιμοποιούμενων αλιευτικών εργαλείων, στατικών ή μη.
      Η Ευρωπαϊκή Επιτροπή διαβεβαίωσε ότι η καταχώρηση στο Κοινοτικό και Εθνικό Μητρώο ενός κύριου και ενός δευτερεύοντος αλιευτικού εργαλείου γίνεται για λόγους στατιστικούς. Επίσης, διευκρίνισε ότι ο Καν. (ΕΚ) 26/2004 δεν είναι κανονισμός λήψης διαχειριστικών μέτρων και η υιοθέτηση των δύο εργαλείων έγινε γιατί ενώ αρχικά προβλέπονταν τρία εργαλεία, διαπιστώθηκε στην πορεία ότι το 99% των σκαφών δεν χρησιμοποιούσε το τρίτο εργαλείο και η καταχώρησή του θα είχε ως αποτέλεσμα τη συγκέντρωση μεγάλου όγκου στοιχείων, με αποτέλεσμα την επιβάρυνση του συστήματος. Παρά ταύτα η χρησιμοποίηση του τρίτου εργαλείου θα επανεξετασθεί.
      Τέλος, θα ήθελα να σας πληροφορήσω ότι στη Διαχειριστική Επιτροπή Αλιείας και Υδατοκαλλιεργειών της Ε.Ε. στις 24 και 25-10-2006, η Γενική Διεύθυνση Αλιείας του Υπουργείου Αγροτικής Ανάπτυξης και Τροφίμων συμμετείχε με εκπρόσωπό της που ανέπτυξε τις ελληVΙKές θέσεις. Η χώρα μας καταψήφισε την τροποποίηση του Καν. 26/2004 γιατί δεν συμπεριέλαβε τα ελληνικά αιτήματα η οποία όμως ψηφίστηκε με ενισχυμένη πλειοψηφία (253 υπέρ -15 κατά).
      Επισημαίνεται ότι, η εφαρμογή του Καν. (ΕΚ) 1281/2005 (βάσει του Καν. (ΕΚ)700/2006), απαιτείται να έχει ολοκληρωθεί (με αντικατάσταση όλων των εντύπων των αδειών των επαγγελματικών σκαφών), μέχρι τις 16 Μαίου 2007. Σχετικές οδηγίες για τη σταδιακή προσαρμογή/αντικατάσταση των εντύπων των αδειών έχουν δοθεί με σχετικές εγκυκλίους.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      11. Στην με αριθμό 7106/20.4.07 ερώτηση του Βουλευτή κ. Χρίστου Βερελή δόθηκε με το υπ’ αριθμ. 3173/16-5-07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Οι θέσεις των τριών σεισμολογικών σταθμών στον Νομό Αιτωλοακαρνανίας, που παραθέσαμε στην με αρ. πρωτ. 2880/27-02-07 απάντησή μας, βρίσκονται και σε χάρτη αναρτημένο στον επίσημο ιστότοπο του Εργαστηρίου Σεισμολογίας του Πανεπιστημίου Πατρών στο διαδίκτυο, στοιχεία που πληροφορούν όχι μόνο τους Έλληνες πολίτες, αλλά και όλη τη διεθνή επιστημονική κοινότητα. Επίσης, στην αγγλική γλώσσα αναφέρεται ότι το ΡΑΤΝΕΤ (το δίκτυο σεισμογράφων του Εργαστηρίου Σεισμολογίας του Πανεπιστημίου Πατρών) βρίσκεται σε συνεχή λειτουργία από τη αρχή της εγκατάστασής του.
      2. Παράλληλα, σας γνωστοποιούμε ότι το Υ.ΠΕ.ΧΩ.Δ.Ε. δεν εποπτεύει τους αρμόδιους φορείς για τη σεισμική παρακολούθηση της χώρας. Ειδικότερα, το Γεωδυναμικό Ινστιτούτο εποπτεύεται από τη Γενική Γραμματεία Έρευνας και Τεχνολογίας - Υπουργείο Ανάπτυξης, και τα Πανεπιστήμιο Αθηνών - Εργαστήριο Σεισμολογίας, Τομέας Γεωφυσικής του Τμήματος Γεωλογίας του Α.Π.Θ. και το Εργαστήριο Σεισμολογίας του Πανεπιστημίου Πατρών από το ΥΠ.Ε.Π.Θ.. Παρόλα αυτά το Υ.ΠΕ.ΧΩ.Δ.Ε. μέσω του ΟΑΣΠ έχει ενισχύσει κατ' επανάληψη οικονομικά τους προαναφερθέντες φορείς, τόσο για την αύξηση του εν λόγω δικτύου όσο και για την αναβάθμιση και συντήρησή του.
      3. Συγκεκριμένα, το Εργαστήριο Σεισμολογίας του Πανεπιστημίου Πατρών έχει λάβει από τον ΟΑΣΠ τα εξής ποσά:
      .-90.000.000 δρχ. για την βελτίωση, αναβάθμιση και επέκταση του δικτύου του και,
      .-36.100€, για την αναβάθμιση και συντήρηση των σεισμολογικών του σταθμών (ποσά που ήδη έχουν αποπληρωθεί).
      4. Σχετικά με την υλοποίηση συγκεκριμένου προγράμματος που χρηματοδοτεί η Γενική Γραμματεία Έρευνας και Τεχνολογίας (ΓΓΕΤ) για την αύξηση και ομογενοποίηση του σεισμικού δικτύου της χώρας, αναφέρουμε ότι το Εργαστήριο Σεισμολογίας του Πανεπιστημίου Πατρών, το οποίο παράγει πράγματι, όπως και τα άλλα προαναφερθέντα, υψηλού επιπέδου επιστημονικό έργο, έχει ήδη λάβει το ποσό των 200.000€ έναντι των 300.000€, που προβλέπεται για την βελτίωση του σεισμολογικού του δικτύου.
      5. Πέραν αυτών θα πρέπει να επαναλάβουμε ότι με το υφιστάμενο δίκτυο των σεισμογράφων που έχουν εγκατασταθεί από τους αρμόδιους φορείς σε όλη τη χώρα συμπεριλαμβανομένου και του Ν. Αιτωλοακαρνανίας έχει εξασφαλιστεί η διακριτική ικανότητα για σεισμούς μεγέθους Ms ?2,8 βαθμών της κλίμακας Richter.
      Ο Υφυπουργός
      Θ. ΞΑΝΘΟΠΟΥΛΟΣ»)
      
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 3 Ιουλίου 2007.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 2737/27-4-2007 αναφορά του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Οικονομίας και Οικονομικών, σχετικά με την προστασία του πρώην κτήματος Καρρά που βρίσκεται στα όρια των Δήμων Ηλιούπολης, Αργυρούπολης και Αλίμου, από διεκδικήσεις των κληρονόμων Νάστου.
      Β. ΑΝΑΦΟΡΕΣ– ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 3784/31-1-2007 ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη άμεσων μέτρων για την αντιμετώπιση της λειψυδρίας.
      Επίσης οι Υπουργοί Πολιτισμού, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Δικαιοσύνης και Δημόσιας Τάξης κατέθεσαν σχέδιο νόμου «Μέτρα για την προστασία των πολιτιστικών αγαθών».
      Ομοίως οι Υπουργοί Πολιτισμού, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου «Ίδρυση νομικού προσώπου δημοσίου δικαίου με την επωνυμία «Μουσείο Παύλου και Αλεξάνδρας Κανελλοπούλου»».
      Παραπέμπονται στην αρμόδια Διαρκή Επιτροπή.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρία Πρόεδρε, μου επιτρέπετε;
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρία Πρόεδρε, ζούμε αυτές τις μέρες μια εθνική τραγωδία με την τεράστια αυτή οικολογική καταστροφή, αλλά θρηνούμε και ανθρώπινα θύματα. Ο Πρόεδρος της Δημοκρατίας δικαίως και ορθώς μίλησε για εθνικό πένθος.
      Νομίζω ότι ως ελάχιστο φόρο τιμής, θα έπρεπε να κρατήσουμε ως Κοινοβούλιο, ενός λεπτού σιγή.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ. 
      Να ακούσω και τη γνώμη του Προέδρου της Κυβέρνησης κ. Κωνσταντίνου Καραμανλή.
      Ορίστε, κύριε Πρόεδρε, έχετε το λόγο.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Βεβαίως, να το κάνουμε αυτό, κυρία Πρόεδρε. Βεβαίως.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, να τηρήσουμε ενός λεπτού σιγή εις ένδειξη πένθους για τα θύματα του καύσωνα και για την οικολογική καταστροφή, η οποία συνέβη στην Ελλάδα τις τελευταίες μέρες.
      (Στο σημείο αυτό, όρθιοι οι Βουλευτές τηρούν ενός λεπτού σιγή) 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμεθα στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου σε επίπεδο Αρχηγών Κομμάτων, με θέμα: «Οικονομία της Οικογένειας».
      Σύμφωνα με το άρθρο 143 παράγραφος 4 του Κανονισμού της Βουλής, η διάρκεια της αγόρευσης του Πρωθυπουργού είναι τριάντα λεπτά της ώρας, του Προέδρου του Πανελληνίου Σοσιαλιστικού Κινήματος, με πρωτοβουλία του οποίου πραγματοποιείται η σημερινή συζήτηση, επίσης τριάντα λεπτά της ώρας, των Προέδρων των δύο άλλων Κοινοβουλευτικών Ομάδων, είκοσι πέντε λεπτά της ώρας και των Υπουργών δεκαπέντε λεπτά της ώρας. 
      Δικαίωμα δευτερολογίας έχουν, για δεκαπέντε λεπτά της ώρας, ο Πρωθυπουργός και για δέκα λεπτά της ώρας οι Πρόεδροι των Κοινοβουλευτικών Ομάδων και οι Υπουργοί. Ο Πρωθυπουργός μπορεί να τριτολογήσει για πέντε λεπτά της ώρας. Ο χρόνος αγόρευσης του Υπουργού που παρεμβαίνει στο στάδιο των κυρίων αγορεύσεων ή των δευτερολογιών, πριν ολοκληρωθούν οι αγορεύσεις ή οι δευτερολογίες των Προέδρων των Κοινοβουλευτικών Ομάδων, περιορίζεται στο ήμισυ του χρόνου που δικαιούται. 
      Ο Πρόεδρος της Κυβερνήσεως, κ. Κώστας Καραμανλής, έχει το λόγο.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η Χώρα μας πέρασε εξαιρετικά δύσκολες ημέρες. Οι θερμοκρασίες ξεπέρασαν, για την εποχή, κάθε καταγεγραμμένο προηγούμενο. Η διάρκεια του καύσωνα ήταν η πιο μακρά που γνώρισε ο Τόπος. Στην αιχμή του -και μέσα σε τρεις ημέρες- ξέσπασαν πάνω από τριακόσιες πυρκαγιές. Βρεθήκαμε απέναντι σε κινδύνους τεράστιων φυσικών καταστροφών και μεγάλων ζημιών σε περιουσίες συμπολιτών μας. Προτεραιότητά μας ήταν να μην φτάσουν οι φωτιές στα σπίτια, να μην χαθούν ανθρώπινες ζωές.
      Εκφράζω τη θλίψη όλων μας για τις δασικές εκτάσεις που χάθηκαν και να τονίσω ότι η πληγή που άφησε η φωτιά στην Πάρνηθα είναι και πληγή στην ψυχή μας. 
      Αισθάνομαι την ανάγκη να ευχαριστήσω και από αυτό το βήμα, τους πυροσβέστες, τους χειριστές των πυροσβεστικών αεροσκαφών και ελικοπτέρων, τους στρατιώτες και τα στελέχη των Ενόπλων Δυνάμεων, το προσωπικό της Πολιτικής Προστασίας, της Αστυνομίας, της Τοπικής και Νομαρχιακής Αυτοδιοίκησης, όλους όσοι βρέθηκαν στα μέτωπα της φωτιάς, σε άνισες και σε επικίνδυνες μάχες, απέναντι σε ακραίες καταστάσεις.
      Και θέλω, ακόμη, να ευχαριστήσω τα στελέχη και τους εργαζόμενους της Δ.Ε.Η. και του Δ.Ε.Σ.Μ.Η.Ε., που εργάστηκαν κάτω από δύσκολες συνθήκες. 
      Ευχαριστούμε όλους εκείνους που ήταν και είναι παρόντες στα μέτωπα των προβλημάτων. Έδωσαν μάχες, κάτω από αφόρητες, συνθήκες για το συλλογικό καλό, υπερβαίνοντας τους εαυτούς τους. 
      Θέλω, ακόμη, ιδιαίτερα να ευχαριστήσω όλες τις εθελόντριες και όλους τους εθελοντές, όλους τους πολίτες που έσπευσαν τόσο στα μέτωπα της φωτιάς όσο και κοντά στους συνανθρώπους μας που είχαν ανάγκη. Η προσφορά τους υπήρξε συγκινητική. Ανέδειξαν το φιλότιμο και την αυταπάρνηση του Έλληνα. Τους ευχαριστούμε, τόσο για το έργο που πρόσφεραν, όσο και για το παράδειγμα συμπεριφοράς.
      (Χειροκροτήματα από την πτέρυγα της Νέας Δημοκρατίας)
       Θέλω, ακόμη, να υπογραμμίσω ότι οι υλικές ζημιές καταγράφονται άμεσα για να αποζημιωθούν, όπως προβλέπει  ο νόμος. Θέλω, προπάντων, να τονίσω ότι όλες οι δασικές εκτάσεις που κάηκαν, κηρύσσονται αναδασωτέες. Όπου υπήρχε δάσος, θα γίνει δάσος. 
      (Χειροκροτήματα από την πτέρυγα της Νέας Δημοκρατίας)
       Τα δάση που καταστράφηκαν θα αποκατασταθούν στο σύνολό τους, χωρίς να χαθεί ούτε μια σπιθαμή. Προετοιμάζονται και ξεκινούν άμεσα όλες οι αναγκαίες πρωτοβουλίες. Η συμβολή όλων είναι εθνικό χρέος. 
      Προσθέτω ένα μόνο:  Ενώ οι καιρικές συνθήκες που βιώσαμε τις τελευταίες ημέρες δεν έχουν καταγεγραμμένο προηγούμενο, φαίνεται ότι θα έχουν συνέχεια στα επόμενα χρόνια. Είμαστε, πλέον, μάρτυρες των συνεπειών που προκαλεί η κλιματική αλλαγή στον πλανήτη. 
      Είμαστε αποφασισμένοι να συνεχίσουμε, με εντατικούς ρυθμούς, το σχέδιό μας απέναντι στην περιβαλλοντική πρόκληση. Το Περιβάλλον είναι στις πρώτες προτεραιότητές μας. Είναι εθνικής σημασίας υπόθεση, που ορθώς επισήμανε ο Πρόεδρος της Δημοκρατίας. Συμφωνούμε απόλυτα με την τοποθέτησή του. 
      Είμαι βέβαιος ότι οι πολίτες αυτές τις ώρες θέλουν από τους πολιτικούς τους υπευθυνότητα και  όχι ανέξοδες κορώνες. Στην πολιτική αυτή, στην πολιτική της υπευθυνότητας, στην πολιτική που απαιτούν οι πολίτες, οφείλουμε να αρθούμε όλοι. Το περιβάλλον, κυρίες και κύριοι συνάδελφοι, δεν αφορά μόνο την εκάστοτε κυβέρνηση. Αφορά τη χώρα, αφορά ολόκληρη την Ευρώπη, αφορά τον πλανήτη. Αφορά όλους τους πολίτες. Αφορά τα παιδιά μας. Χαράσσουμε εθνική στρατηγική για το Περιβάλλον, συμπλέοντας απόλυτα με την Ευρωπαϊκή Ένωση και τις αποφάσεις του Κιότο. 
      Οι πυρκαγιές στα δάση είναι πρόβλημα διαρκές. Αυτά που συμβαίνουν με την κλιματική αλλαγή είναι συγκλονιστικά. Η προετοιμασία όλων έχει και πρέπει να έχει συνέχεια σε κοινή γραμμή. Στα θέματα του περιβάλλοντος δεν υπάρχουν ούτε δύο ούτε τρεις, ούτε τέσσερις πλευρές, ανάλογα με το πόσα κόμματα βρίσκονται στη Βουλή. Στα θέματα αυτά: μία είναι η πλευρά. Αυτή που δίνει τη μάχη, μάχη ουσίας και όχι εντυπώσεων και χαρακωμάτων. 
      Οφείλουμε να βλέπουμε κατάματα την πραγματικότητα. Οφείλουμε όλοι να ενώνουμε τις δυνάμεις και να αναπτύσσουμε κοινές δράσεις. Δεν συμβάλλει κάποιος εθελοτυφλώντας, ούτε υποχωρώντας. Δεν υπάρχουν ψήφοι στις φυσικές καταστροφές και τον ανθρώπινο πόνο. Εκτίθενται όσοι θα θελήσουν να τις αναζητούν εκεί. 
      Κυρίες και κύριοι συνάδελφοι, στη σύγχρονη εποχή οι προκλήσεις μεγαλώνουν, οι ανάγκες αυξάνονται, τα αιτήματα των πολιτών πληθαίνουν. Η πολιτική καλείται να ανταποκριθεί σε ένα ρόλο πιο σύνθετο, πιο προωθημένο. Όπως τα πάντα γύρω μας αλλάζουν με πρωτόγνωρες ταχύτητες, δεν μπορεί η πολιτική να παραμένει αιχμάλωτη σε κατεστημένες παλαιές αντιλήψεις. Οφείλει να ανοίγει καινούριους δρόμους, να τολμά δύσκολες αποφάσεις, γενναίες μεταρρυθμίσεις, αναγκαίες αλλαγές. 
      Σε αυτήν την κατεύθυνση επιδιώξαμε και επιδιώκουμε το διάλογο, τη συνεννόηση, τη σύνθεση. Πιστεύαμε και πιστεύουμε ότι η διαλλακτική αντιπαράθεση απόψεων και ιδεών μπορεί να αναδεικνύεται σε γενεσιουργό δύναμη. Μπορεί να λειτουργεί σαν διαδικασία για την παραγωγή πολιτικής, διαδικασία συμμετοχής στη λύση των προβλημάτων και τη διασφάλιση μιας καλύτερης προοπτικής. 
      Μέρος του δημόσιου διαλόγου είναι και η κριτική. Είναι δικαίωμα και υποχρέωση  όλων. Όλες οι πολιτικές δυνάμεις, απ’ όποια θέση και αν βρισκόμαστε, οφείλουμε να μετέχουμε ενεργά στον αγώνα για το καλύτερο του Τόπου να μετέχουμε με το έργο, τις δράσεις, τις προτάσεις μας. Με ανταγωνισμό προσφοράς. Αυτό αξιώνει η νέα εποχή. Αυτό απαιτούν οι πολίτες! 
      Δυστυχώς, ωστόσο, μπροστά στις σύγχρονες προκλήσεις, η Αξιωματική Αντιπολίτευση επιμένει να αντιλαμβάνεται το ρόλο της σαν μία στείρα αντίδραση. Επιδίδεται συστηματικά στη διαστρέβλωση, στην παραποίηση. Το τελευταίο διάστημα εμφανίζεται σαν να προέρχεται από παρθενογένεση, σαν να μην κυβέρνησε ποτέ αυτόν τον Τόπο, σαν να μην είχε στα χρόνια που κυβερνούσε καμμία επαφή με την κοινωνία! 
      Με την επιστολή για τη σημερινή συζήτηση, προσποιείται ότι τώρα είδε τα προβλήματα της ελληνικής οικογένειας. ‘Οτι τώρα άκουσε, τώρα έμαθε! Εκείνο που δεν ξεκαθάρισε, ακόμα, είναι τι πρόκειται να επικαλεστεί τελικά: Άγνοια ή αμνησία; Αγνοούσε την πραγματικότητα ή την ήξερε και αδιαφορούσε; 
      Κυρίες και κύριοι συνάδελφοι, στην επιστολή με την οποία ζητήθηκε η σημερινή συζήτηση, γίνεται λόγος για «βάναυση αναδιανομή εισοδήματος» και «πλήγματα στον οικογενειακό προϋπολογισμό από τις πολιτικές της Κυβέρνησης». 
      Είναι λαϊκισμός και απόπειρα παραπληροφόρησης. Και εξηγούμαι: 
      (Χειροκροτήματα από την πτέρυγα της Νέας Δημοκρατίας)
      Πρώτον: Η πιο μεγάλη και  πιο βάναυση αναδιανομή εισοδήματος έγινε με το έγκλημα του Χρηματιστηρίου. Εξαπατήθηκαν και οδηγήθηκαν στην καταστροφή ενάμισι εκατομμύριο πολίτες. Αφαιρέθηκαν από τους πολλούς και κατέληξαν στους λίγους περίπου 35 τρις δραχμές. 
      Δεύτερον: Σε ό,τι αφορά το δανεισμό των νοικοκυριών, υπάρχουν τα στοιχεία της Τράπεζας της Ελλάδος. Την περίοδο 2000-2003, αυξανόταν με ρυθμό 34%. Την περίοδο 2004-2006, η αύξηση ήταν 26%. Η Αξιωματική Αντιπολίτευση επιμένει να βλέπει ανάποδα. 
      Επιπλέον: Ξεχνά τις ρυθμίσεις που έφεραν τα επιτόκια για τους αγρότες στα χαμηλότερα επίπεδα. Ξεχνά την επιχορήγηση του επιτοκίου στις μικρομεσαίες επιχειρήσεις. Ξεχνά τη ρύθμιση για τα πανωτόκια που είχαν γίνει βραχνάς για χιλιάδες συμπολίτες μας, αλλά δεν τόλμησαν βέβαια να αγγίξουν οι Κυβερνήσεις του χτες. 
      Τρίτον: Το πραγματικό διαθέσιμο εισόδημα, το 2006, αυξήθηκε κατά 4%, ενώ στην περίοδο 1996-2004, αυξανόταν με μέσο ετήσιο ρυθμό 2,1%. Υπογραμμίζω ότι, ενώ οι κρατικές δαπάνες τα τελευταία δύο χρόνια μειώθηκαν σημαντικά, οι κοινωνικές μεταβιβάσεις αυξήθηκαν περισσότερο από ένα δις ευρώ. 
      Τέταρτον: Με τη φορολογική μεταρρύθμιση που εφαρμόζουμε, αυξήθηκε το αφορολόγητο όριο από τα 10.000 ευρώ στα 12.000 ευρώ. Μία αύξηση 20%. Περίπου τρία εκατομμύρια τριακόσιες χιλιάδες συμπολίτες μας δεν πληρώνουν πια ούτε ένα ευρώ φόρο. 
      Παράλληλα, μειώνονται οι φορολογικοί συντελεστές για όλα τα χαμηλά και μεσαία εισοδήματα. Για τα εισοδήματα από 12.000 ευρώ έως 30.000 ευρώ, η φορολογία περιορίζεται σταδιακά έως το 2009 από το 33% στο 25%. Για τα εισοδήματα από 30.000 ευρώ έως 75.000 ευρώ περιορίζεται από το 40% στο 35%. Οι ναυτικοί θα πληρώνουν λιγότερο από το μισό φόρο και οι πολύτεκνες μητέρες δεν πληρώνουν φόρο για το επίδομα που παίρνουν.
      Ένα μόνο προσθέτω: Δεν είμαστε ακόμη, βεβαίως, στην κατάσταση που θέλουμε και δικαιούται η Ελληνική Κοινωνία, αλλά είμαστε στο σωστό δρόμο. 
      (Χειροκροτήματα από την πτέρυγα της Νέας Δημοκρατίας)
       Δρομολογήσαμε και συνεχίζουμε τις μεταρρυθμίσεις που απαιτούνται. Δρομολογήσαμε και συνεχίζουμε τις αλλαγές που χρειάζονται. Τολμούμε τη σύγκριση με το χτες σε όλους τους τομείς. 
      Κυρίες και κύριοι συνάδελφοι, αναφέρεται στην ίδια επιστολή ότι «σήμερα κάθε νοικοκυριό βιώνει το σύνδρομο της τρίτης εβδομάδας». Υπάρχει, πράγματι, σοβαρό πρόβλημα φτώχειας, για ένα μεγάλο ποσοστό, Ελλήνων. Δυστυχώς, είναι αλήθεια! Μόνο που η αλήθεια αυτή δεν είναι καθόλου καινούργια.
      Η Τράπεζα της Ελλάδος στην έκθεσή της για το 2006, επισημαίνει ότι το 2003 το ποσοστό της φτώχειας στη χώρα μας ήταν 21% και ότι το 2005, για το οποίο υπάρχουν στοιχεία, ήταν στο 19,6%. Η έκθεση διαψεύδει τον Αρχηγό της Αξιωματικής Αντιπολίτευσης, που μιλά για διεύρυνση της φτώχειας. 
      Ταυτόχρονα, όμως, εκθέτει και το κόμμα του, που δεν έβλεπε τη φτώχεια όταν το ίδιο κυβερνούσε, και τη θυμήθηκε τώρα που βρίσκεται στην Αντιπολίτευση. 
      (Χειροκροτήματα από την πτέρυγα της Νέας Δημοκρατίας)
       Αναδεικνύει, τελικά, την αλήθεια, που δεν μπόρεσαν ούτε να πουν ούτε να αντιμετωπίσουν οι Κυβερνήσεις του χτες. 
      Εμείς δεν συγκαλύπτουμε τα προβλήματα. Δεν ωραιοποιούμε καταστάσεις, που υφίστανται οι πολίτες. Χρειάζεται, όμως, όταν μιλούμε για τα προβλήματα, να λέμε ποια είναι, αλλά και πότε δημιουργήθηκαν! Να λέμε τι γίνεται, αλλά και τι γινόταν. Να λέμε και τι έκανε και τι κάνει ο καθένας. Η παραποίηση δεν βοηθά στη λύση. 
      Ισχυρίζεται, ακόμη, ο Αρχηγός της Αξιωματικής Αντιπολίτευσης ότι «η ελληνική οικογένεια αναγκάζεται, σήμερα, να χρηματοδοτεί από τον προϋπολογισμό της υπηρεσίες, όπως η Παιδεία, η Ασφάλιση, η Υγεία»! 
      Σε ό,τι αφορά την Παιδεία: Τα ίδια έλεγε και το Δεκέμβριο του 2003, όταν άρχισε να αμφισβητεί τις πολιτικές της Κυβέρνησης, στην οποία και ο ίδιος μετείχε. Απέδιδε, τότε, τα αίτια του προβλήματος στις κυβερνήσεις του κόμματός του. Αναγνώριζε ευθέως –δικά του είναι τα λόγια- ότι «η Παιδεία είναι μεγάλο βάρος». Διακήρυσσε ότι «απαιτούνται μεταρρυθμίσεις». Υποστήριζε, κυρίως, την αλλαγή του άρθρου 16 του Συντάγματος. 
      Και όμως! ‘Οταν ήρθε η ώρα της Βουλής, όταν ήρθε η ώρα των αποφάσεων, όταν ήρθε η ώρα των ευθυνών, κατέρρευσαν οι εξαγγελίες και επικράτησε ο λαϊκισμός. Επικράτησε η φοβία μπροστά στην αλλαγή. Επικράτησε ο συντηρητισμός. Επικράτησε η ιδεολογία της απραξίας. 
      (Χειροκροτήματα από την πτέρυγα της Νέας Δημοκρατίας)
      Η αλήθεια είναι γνωστή, χρόνια τώρα: Η ελληνική οικογένεια πληρώνει ακριβά την υποτιθέμενη «δωρεάν Παιδεία». Το επισημαίνουν όλες οι σχετικές έρευνες εδώ και πολλά χρόνια. Αυτή είναι η πραγματικότητα. Και η πραγματικότητα αυτή υπαγορεύει μεταρρυθμίσεις. Ακόμη και η Αξιωματική Αντιπολίτευση δηλώνει ότι αναγνωρίζει την ανάγκη αυτή. Το σίγουρο, όμως, είναι ότι δεν υποστηρίζει τη λύση. Πολεμά τις αλλαγές. Πολεμά τις μεταρρυθμίσεις. Εξαντλεί τις δράσεις και τις παρεμβάσεις της σε απόπειρες υπονόμευσης. Εξαντλείται σε στείρα άρνηση: «Όχι σε όλα»! Αντίδραση στα πάντα! Είναι προοδευτική η αντίληψη αυτή; Είναι δημοκρατική; Είναι συμμετοχική και υπεύθυνη; 
      (Χειροκροτήματα από την πτέρυγα της Νέας Δημοκρατίας)
      Σε ό,τι αφορά, ειδικότερα, τη χρηματοδότηση της Κοινωνικής Ασφάλισης. Συμβαίνει, και πάλι, το ακριβώς αντίθετο: Μείωση κοινωνικών δαπανών υπήρξε στην περίοδο 2001-2003. Από το 26,7% του Α.Ε.Π., που ήταν το 2001, έπεσαν στο 26% του Α.Ε.Π. το 2003. Τη χρονιά αυτή αυξήσαμε τις επιχορηγήσεις στους φορείς Κοινωνικής Ασφάλισης σχεδόν κατά 1 δις 130 εκατ.  ευρώ και τις φτάσαμε στα 10 δις 800 εκατ. ευρώ περίπου. Είναι το μεγαλύτερο ποσό που δόθηκε ποτέ! Αυτή είναι η αλήθεια και αυτό η Αξιωματική Αντιπολίτευση το ονομάζει «μείωση». 
      Θυμίζω, όμως, και το γεγονός ότι καταργήσαμε το Λ.Α.Φ.Κ.Α., με αποτέλεσμα όχι μόνο να μην παρακρατείται καμιά εισφορά από τις συντάξεις, αλλά να επιστρέφονται τώρα και εκείνα που παρακρατούνταν από τις κυβερνήσεις του ΠΑ.ΣΟ.Κ. 
      Σε ό,τι αφορά το χώρο της Υγείας, οφείλω, πρώτα απ’ όλα, να θυμίσω την προβληματική κατάσταση στην οποία βρίσκονταν τα νοσοκομεία, τις μεγάλες ελλείψεις προσωπικού, την απαξίωση σημαντικού ιατρικού εξοπλισμού, τη χαμηλή απορρόφηση κοινοτικών πόρων. 
      Η μεταρρύθμιση στο Ε.Σ.Υ. έχει αρχίσει και συνεχίζεται με σταθερά βήματα: Καθιερώσαμε την Καθημερινή Εναλλασσόμενη Εφημερία, γεγονός που μείωσε σημαντικά τα ράντζα. Θεσπίσαμε σύγχρονο σύστημα προμηθειών, που διασφαλίζει ορθολογικό προγραμματισμό και σημαντική εξοικονόμηση πόρων. Στελεχώνουμε, σταδιακά, τα νοσοκομεία με το αναγκαίο νοσηλευτικό και ιατρικό προσωπικό. Προωθούμε την ανάπτυξη αυτοτελούς δικτύου Πρωτοβάθμιας Περίθαλψης, έτσι ώστε αφ’ ενός να έχουν κοντά τους οι πολίτες τις πιο άμεσες υπηρεσίες Υγείας και αφ’ ετέρου να αποσυμφορηθούν τα νοσοκομεία. 
      Ό,τι έχει αλλάξει, τα τρία τελευταία χρόνια, είναι προς όφελος της ελληνικής οικογένειας, των εργαζομένων, των συνταξιούχων. Επαναλαμβάνω, όμως, ότι η κατάσταση δεν είναι, ακόμα, στο ποιοτικό επίπεδο που θέλουμε. Όσο υπάρχουν πολίτες που δεν βρίσκουν την εξυπηρέτηση που δικαιούνται, απαιτούνται αλλαγές. Όσο υπάρχουν προβλήματα, απαιτούνται μεταρρυθμίσεις. Αυτή είναι η δική μας θέση, αυτή είναι η δική μας στρατηγική. 
      Κυρίες και κύριοι συνάδελφοι, αναφέρεται ο Αρχηγός της Αξιωματικής Αντιπολίτευσης και σε «ανατιμήσεις», υποστηρίζοντας ότι «σήμερα» η αγορά λειτουργεί «ανεξέλεγκτα». Δεν αναφέρει, όμως, ούτε έναν έλεγχο που γινόταν πριν και καταργήθηκε σήμερα! Δεν αναφέρει ούτε έναν ελεγκτικό μηχανισμό που έκανε καλά τη δουλειά του πριν και δεν την κάνει σήμερα! 
      Και σε αυτήν την περίπτωση συμβαίνει το ακριβώς αντίθετο! Η αλήθεια είναι ότι το Κράτος είχε αιχμαλωτιστεί σε νοοτροπίες ανοχής και συγκάλυψης. Είχε αμελήσει, για πολλά χρόνια, τον εποπτικό και ελεγκτικό του ρόλο. Ανέχτηκε ολιγοπωλιακές αγορές, που εξέθρεψαν νοσηρά φαινόμενα στην αγορά. 
      Όμως, στα τρία τελευταία χρόνια η κατάσταση άρχισε ν’ αλλάζει: Είμαστε σε μόνιμη σύγκρουση με τα φαινόμενα της κερδοσκοπίας, της νοθείας, της ακρίβειας. Είμαστε σε σύγκρουση με τις νοοτροπίες του χτες, σε σύγκρουση με τις πρακτικές που πλήττουν και τον πολίτη και τους επιμέρους κλάδους και το συμφέρον του Τόπου. 
      Ενεργοποιήσαμε τη Γενική Γραμματεία Καταναλωτή. Θεσμοθετήσαμε το Συνήγορο του Καταναλωτή. Ενισχύσαμε την Επιτροπή Ανταγωνισμού. Διευρύνουμε τη λειτουργία του Ε.Φ.Ε.Τ.. Θωρακίζουμε θεσμικά τους καταναλωτές και τις ενώσεις τους. Προωθήσαμε και προωθούμε στοχευμένες μεταρρυθμίσεις για την ενίσχυση του υγιούς ανταγωνισμού. Εντάθηκαν και εντείνονται διαρκώς οι έλεγχοι τόσο από τις Νομαρχίες, όσο και από τις Κεντρικές Υπηρεσίες. Τολμούμε τη σύγκριση, σε κάθε περίπτωση. 
      Θυμίζω, όμως, σε όσους προσποιούνται άγνοια ότι, για την ακρίβεια, υπάρχει σήμερα και μια επιπλέον αιτία: Είναι η διεθνής τιμή πετρελαίου, που εκτινάχθηκε στα ύψη, φέρνοντας αλυσιδωτές παρενέργειες σ’ ολόκληρη την αγορά. 
      Το 2003 δεν έφτανε τα 26 δολάρια. Σήμερα είναι στα 73 δολάρια. Παρά τη μεγάλη αυτή επιβάρυνση, ο πληθωρισμός παρουσιάζει, σήμερα, σημαντική συγκράτηση. Τον περασμένο Απρίλιο περιορίστηκε στο 2,5% από 3,4% που ήταν τον αντίστοιχο μήνα του 2003. Το Μάιο διαμορφώθηκε στο 2,6% έναντι 3,8% του αντίστοιχου μήνα του 2003. 
      Παρ’ όλα αυτά, δεν είπαμε και δεν λέμε πως έπαψε να υπάρχει ακρίβεια. Η ακρίβεια είναι μία από τις πιο βαριές κληρονομιές που άφησε πίσω του το χτες. Και όμως, κάποιοι προσποιούνται πως δεν ξέρουν ούτε τι γινόταν όταν βρίσκονταν στην Κυβέρνηση, ούτε τι γίνεται τώρα που βρίσκονται στην Αντιπολίτευση! Δύο πράγματα μπορεί να συμβαίνουν: Είτε η Αξιωματική Αντιπολίτευση ξέρει την αλήθεια και προσποιείται ότι την αγνοεί, είτε την αγνοεί και προσποιείται ότι την ξέρει!
      (Χειροκροτήματα από την πτέρυγα της Νέας Δημοκρατίας)
       Όταν, όμως, μια ηγεσία αγνοεί τα προβλήματα ως κυβέρνηση και τα διογκώνει ως Αντιπολίτευση, αποδεικνύει ένα και μόνο πράγμα: Αποδεικνύει πως δεν κάνει για Κυβέρνηση και ότι κάνει ζημιά ως Αντιπολίτευση.
      (Χειροκροτήματα από την πτέρυγα της Νέας Δημοκρατίας)
       Κυρίες και κύριοι συνάδελφοι, ο Αρχηγός της Αξιωματικής Αντιπολίτευσης αναφέρεται, για μία ακόμη φορά, στο πρόβλημα της ανεργίας. Εκείνο που ξεχνά είναι ότι η ανεργία που ήταν στο 3% το 1980, είχε φτάσει στο 11,3% το πρώτο τρίμηνο του 2004. Εκείνο που ξεχνά είναι ότι η έκρηξη της ανεργίας οφείλεται στις πολιτικές που ακολούθησαν οι κυβερνήσεις του κόμματός του. Εκείνο που ξεχνά είναι ότι η αύξηση της απασχόλησης δεν γίνεται με την υπονόμευση κάθε χώρου και κάθε δραστηριότητας που δημιουργεί νέες θέσεις εργασίας. Όλες οι μεταρρυθμίσεις που προσελκύουν ξένες επενδύσεις, όλες οι μεταρρυθμίσεις που ενθαρρύνουν την επιχειρηματικότητα του Έλληνα, όλες οι μεταρρυθμίσεις που αποβλέπουν στην τόνωση της απασχόλησης βρήκαν απέναντί τους την Αξιωματική Αντιπολίτευση. Αυτή είναι η πραγματικότητα. Η φυγή και η υπεκφυγή δεν συγκροτούν θέση. Οι γενικεύσεις, οι αοριστολογίες, τα ευχολόγια, δεν παράγουν θέσεις εργασίας. Η αντίδραση στις μεταρρυθμίσεις υπονομεύει την αύξηση της απασχόλησης.
      Για μας: ένας είναι ο στόχος «Εκπαίδευση-Ανάπτυξη-Απασχόληση». Αυτή είναι η στρατηγική μας και αυτό το σχέδιο βρίσκεται σε εξέλιξη. 
      Υπογραμμίζω: Πρώτον: Εκπαιδευτική Μεταρρύθμιση. Δίνουμε έμφαση στην αναβάθμιση της Ανώτατης Δημόσιας Εκπαίδευσης, στη Διά Βίου Μάθηση, στον εκσυγχρονισμό του συστήματος επαγγελματικής κατάρτισης. Στη νέα προγραμματική περίοδο οι πόροι για την Εκπαίδευση φτάνουν το 14% του Εθνικού Στρατηγικού Πλαισίου.
      Δεύτερον: Μεταρρυθμίσεις για τη δημιουργία Οικονομίας ευκαιριών. Μεταρρυθμίσεις για τη διασφάλιση ισχυρής, ανθρωποκεντρικής ανάπτυξης, για την προσέλκυση ξένων επενδύσεων, την ανάπτυξη της επιχειρηματικότητας του Έλληνα, την ανταγωνιστικότητα, την εξωστρέφεια της Οικονομίας. Έτσι και μόνον δημιουργούνται περισσότερες θέσεις εργασίας. Άλλος  δρόμος, κυρίες και κύριοι συνάδελφοι, δεν υπάρχει.
      Τρίτον: Ενεργητικές πολιτικές απασχόλησης. Εφαρμόζουμε προγράμματα για τη στήριξη της επιχειρηματικότητας των γυναικών, των νέων, αλλά και ατόμων από ευπαθείς ομάδες τη δραστηριοποίηση νέων ελεύθερων επαγγελματιών και νέων επιστημόνων, την απασχόληση ανέργων στις μικρομεσαίες επιχειρήσεις. Όλα αυτά έχουν φέρει τα πρώτα αποτελέσματα. 
      Το 2006, η απασχόληση ξεπέρασε το 61% και η ανεργία περιορίστηκε κάτω από το 9%. Αποδεικνύεται, έτσι, ότι είμαστε στη σωστή κατεύθυνση. Υπάρχει, βεβαίως, δύσκολος δρόμος μπροστά μας. Απόφασή μας είναι να συνεχίσουμε, με εντεινόμενους ρυθμούς. Συνεχίζονται οι αλλαγές, συνεχίζονται οι μεταρρυθμίσεις, με σχέδιο, με πρόγραμμα. Συνεχίζονται με στόχευση στα αίτια των προβλημάτων. Συνεχίζονται με κοινωνικές μεταβιβάσεις σε εκείνους που έχουν μεγαλύτερη ανάγκη. Αυτή είναι η εξέλιξη της μεταρρυθμιστικής μας στρατηγικής. 
      Κυρίες και κύριοι συνάδελφοι, οφείλουμε, πρώτα από όλα, να αναγνωρίσουμε όλοι ότι, χωρίς αύξηση της απασχόλησης, αντιμετώπιση της φτώχειας δεν γίνεται. Αλλά και κάτι ακόμη. ‘Οτι οι κοινωνικοί πόροι πρέπει να κατευθύνονται σ’ εκείνους που πράγματι έχουν ανάγκη. Όλοι ξέρουμε ότι αυτό δεν γινόταν στο παρελθόν και δεν γίνεται στο βαθμό που πρέπει. Αυτή είναι η πραγματικότητα. Και την πραγματικότητα αυτή είναι απόφασή μας να την αλλάξουμε, με ριζικές μεταρρυθμίσεις στο κοινωνικό κράτος, με στοχευμένες αλλαγές. 
      Για το σκοπό αυτό. Πρώτον: Συγκροτήσαμε Ειδικό Ταμείο Κοινωνικής Αλληλεγγύης, για τη στήριξη των ανέργων μεγαλύτερης ηλικίας σε περιοχές της πατρίδας μας, όπου εμφανίζονται υψηλά ποσοστά ανεργίας. Εξασφαλίζεται για τον καθένα μια μηνιαία στήριξη μέχρι να βρει δουλειά ή να βγει στη σύνταξη.
      Δεύτερον: Αυξήσαμε, σύμφωνα με τις δεσμεύσεις μας, τις συντάξεις του Ο.Γ.Α. από τα 227 ευρώ στα 280 ευρώ σήμερα και στα 330 ευρώ στις αρχές του 2008, το Κατώτατο Επίδομα Ανεργίας, από τα 311 ευρώ στα 367 ευρώ σήμερα και στα 404 το 2008, το Επίδομα Κοινωνικής Αλληλεγγύης, το Ε.Κ.Α.Σ., από τα 160 ευρώ στα 195 ευρώ σήμερα και στα 230 ευρώ το 2008. Αυξήσαμε στο δεκαπλάσιο, σε σχέση με το 2003, την επιδότηση στα Προγράμματα «Τουρισμός για όλους», που καλύπτουν ήδη περίπου εκατό χιλιάδες δικαιούχους. Αυξήσαμε σημαντικά τις δαπάνες και τον αριθμό των δικαιούχων επιδότησης ενοικίου. Το 2003 δίνονταν 55 εκατομμύρια ευρώ σε σαράντα χιλιάδες δικαιούχους. Σήμερα δίνονται 185 εκατομμύρια ευρώ σε περίπου εκατό χιλιάδες δικαιούχους. Ό,τι είπαμε γίνεται πραγματικότητα.
      Τρίτον: Προετοιμάζουμε την καθιέρωση Κατώτατης Εθνικής Σύνταξης, που θα είναι πάνω από τα όρια της φτώχειας. Γίνεται ένα ακόμη σημαντικό βήμα για την αξιοπρεπή διαβίωση των συνταξιούχων, που τα εισοδήματά τους είναι κάτω από το όριο της φτώχειας.
      Δεν είναι υπόσχεση. Είναι απόφαση που γίνεται πράξη.
      (Χειροκροτήματα από την πτέρυγα της Νέας Δημοκρατίας)
      Τέταρτον: Σχεδιάσαμε και προετοιμάζουμε τη δημιουργία Εθνικού Ταμείου Κοινωνικής Συνοχής. Θα χρηματοδοτείται από τον Κοινωνικό Προϋπολογισμό με ποσά που θα φθάσουν τα 2.000.000.000 ευρώ σε ετήσια βάση, μέσα στην επόμενη πενταετία. Σκοπός είναι, οι στοχευμένες μεταβιβάσεις στα φτωχά νοικοκυριά, στους χαμηλοσυνταξιούχους, στις μονογονεϊκές οικογένειες, στους πολίτες που πλήττονται από την ανεργία.
      Πέμπτον: Συνεχίζουμε τις ρυθμίσεις, προκειμένου να εξομοιωθούν σταδιακά οι τρίτεκνες με τις πολύτεκνες οικογένειες. Έγιναν έως τώρα σημαντικά βήματα. Μέσα στο 2008, χορηγείται στις τρίτεκνες οικογένειες και το πολυτεκνικό επίδομα. Είναι ανταπόκριση της Πολιτείας σε άλλη μια υποχρέωση προς την Ελληνική οικογένεια.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, οι προκλήσεις που αντιμετωπίζει η Κοινωνία, οι προκλήσεις που αντιμετωπίζει ο τόπος, είναι πολλές. Ο πήχης των στόχων μας είναι ψηλά. Η κληρονομιά του παρελθόντος είναι βαριά. Σήμερα, αντιλαμβάνεται πολύ καλά ο καθένας ποιες θα ήταν οι δυνατότητες της Χώρας, αν το έλλειμμα δεν ήταν έξι φορές μεγαλύτερο απ’ όσο ισχυρίζονταν στον Προϋπολογισμό του 2004. Αντιλαμβάνεται ο καθένας ποιες θα ήταν οι δυνατότητες για τη Χώρα, αν δεν υπήρχε η ιλιγγιώδης αύξηση του χρέους στα χρόνια που πέρασαν, αν δεν πληρώναμε περίπου 10.000.000.000 ευρώ το χρόνο μόνο για τους τόκους του, αν δεν αφαιρούνταν από το Κοινωνικό Κράτος, για τους λογαριασμούς που άφησαν οι κυβερνήσεις του χτες, γύρω στα 1.000 ευρώ για κάθε πολίτη.
      Σήμερα, οι πολίτες αντιλαμβάνονται πολύ καλά ότι η δημοσιονομική εξυγίανση, η δυναμική και βιώσιμη ανάπτυξη, η οικονομία ευκαιριών είναι αναγκαίες προϋποθέσεις για το κράτος, που προσδοκούν και δικαιούνται. Τα πρώτα βήματα έγιναν, οι πρώτες μεταρρυθμίσεις απέδωσαν και αποδίδουν: Η έξοδος της Χώρας μας από τη διαδικασία του υπερβολικού ελλείμματος είναι εθνική επιτυχία. Η επίτευξη υψηλών ρυθμών ανάπτυξης -από τους υψηλότερους στην Ευρωζώνη- είναι εθνική επιτυχία. Ο συνδυασμός τους είναι σημείο αναφοράς σε όλη την Ευρώπη. 
      Αυτό, όμως, δεν έγινε εύκολα: Έγινε γιατί κάναμε στρατηγικές επιλογές. Έγινε γιατί τολμήσαμε γενναίες αλλαγές και μεταρρυθμίσεις. Έγινε γιατί ακολουθήσαμε οικονομική -αναπτυξιακή πολιτική-, με όραμα και στόχους. Έγινε γιατί επιλέξαμε ένα νέο μείγμα πολιτικής, με έμφαση στην υγιή επιχειρηματικότητα, την ανταγωνιστικότητα, την ποιότητα, την εξωστρέφεια. Έγινε παρά τις αντιδράσεις, την κινδυνολογία, την απόπειρα μηδενισμού από την Αξιωματική Αντιπολίτευση. Έγινε με τη στήριξη της κοινωνικής πλειοψηφίας των αλλαγών και των μεταρρυθμίσεων.
      Σήμερα η Ελλάδα ξαναμπαίνει στον παγκόσμιο επενδυτικό χάρτη. Οι συνολικές επενδύσεις αυξάνονται θεαματικά. Οι εξαγωγές μας είναι οι μεγαλύτερες των τελευταίων είκοσι χρόνων. Ο πληθωρισμός κινείται στα χαμηλότερα επίπεδα των τελευταίων ετών. Η ανεργία μειώνεται σταθερά.
      Πετύχαμε αλλαγές που δεν είχαν καν επιχειρηθεί! Προωθήσαμε μεταρρυθμίσεις που είχαν εγκαταλειφθεί! Αυξήσαμε την απορροφητικότητα των κοινοτικών πόρων. Σήμερα είναι στο 63%. Ετοιμάσαμε πρώτοι στην ΄Ενωση το Εθνικό Στρατηγικό Πλαίσιο για τη νέα προγραμματική περίοδο. Η Ελλάδα, κυρίες και κύριοι συνάδελφοι, μετεξελίσσεται σήμερα σε οικονομικό, εμπορικό και μεταφορικό κέντρο της ευρύτερης περιοχής. Μετεξελίσσεται σε χρηματοπιστωτικό κέντρο μιας αγοράς εκατόν σαράντα εκατομμυρίων πολιτών. Μετεξελίσσεται σε ελκυστικό τουριστικό προορισμό, όλες τις εποχές του χρόνου. Μετεξελίσσεται σε διεθνή ενεργειακό δίαυλο. Ενεργειακή κοινότητα. Αγωγός Μπουργκάς-Αλεξανδρούπολη. Ελληνοτουρκικός αγωγός φυσικού αερίου. Ελληνοϊταλικός αγωγός. Συνεργασία -όπως είπα, μετά τη συνάντηση με τον Πρόεδρο Πούτιν- με τη Ρωσία, τη Βουλγαρία και την Ιταλία, για την κατασκευή ενός ακόμη αγωγού φυσικού αγωγού, του South Stream, που θα συνδέει τη Ρωσία με την Ευρώπη. Η Ελλάδα εισέρχεται δυναμικά στον παγκόσμιο  ενεργειακό χάρτη. Αυτή είναι η πραγματικότητα. 
      (Χειροκροτήματα από την πτέρυγα της Νέας  Δημοκρατίας)
Φέρνει νέες επενδύσεις, εξασφαλίζει σημαντικά οικονομικά έσοδα, ισχυροποιεί δεσμούς διεθνών συνεργασιών, εξασφαλίζει  ισχυρό γεωπολιτικό πλεονέκτημα, αναβαθμίζει το κύρος της. Η Ελλάδα κερδίζει για όλους τους πολίτες της. 
      Είναι εύκολο για την  Αξιωματική Αντιπολίτευση να μηδενίζει. Είναι εύκολο για τον Αρχηγό της να μιλά, τάχα, για «χαστούκια» από τη Ρωσία, εκεί όπου όλοι οι Έλληνες διαπιστώνουν εθνικές επιτυχίες. Είναι εύκολο, αλλά ακατανόητο. Κι αν αιτία δεν είναι η  μιζέρια της πολιτικής του, οφείλει να πει, τουλάχιστον, ποιοι είναι οι λόγοι!
      Κυρίες και κύριοι συνάδελφοι, στα τρία χρόνια της νέας διακυβέρνησης  αντισταθήκαμε στις σειρήνες του λαϊκισμού, στις τακτικές της οξύτητας και της στείρας άρνησης, αντισταθήκαμε στις πρακτικές της πόλωσης, του φανατισμού, του διχασμού. Κάποιοι, ωστόσο, επιμένουν! Προσποιούνται πως δεν αντιλαμβάνονται ούτε τη βαριά κληρονομιά που άφησαν ούτε τις εθνικές επιτυχίες της Χώρας. Παριστάνουν τους καταγγέλλοντες για όσα οι ίδιοι ευθύνονται. Δείχνουν πως δεν θέλουν να προχωρήσει τίποτα. Απαντούμε ευθέως: Καμμία μειοψηφία δεν μπορεί να ανακόψει τις μεταρρυθμίσεις.
      (Χειροκροτήματα από την πτέρυγα της Νέας  Δημοκρατίας)
Κανένα κατεστημένο δεν μπορεί να φράξει την πορεία των αλλαγών. Δεν παζαρεύουμε τη μεταρρυθμιστική στρατηγική. Δεν συμβιβαζόμαστε με τίποτε λιγότερο απ’ ό,τι δικαιούται αυτός ο τόπος, με τίποτε λιγότερο απ’ ό,τι αξίζει η κοινωνία μας.
      (Ζωηρά και παρατεταμένα χειροκροτήματα από την πτέρυγα της Νέας  Δημοκρατίας) 
      Στρατηγική μας είναι οι αλλαγές και οι μεταρρυθμίσεις, μεταρρυθμίσεις που αυξάνουν και μοιράζουν πιο δίκαια το μέρισμα της ανάπτυξης, μεταρρυθμίσεις που οδηγούν σ’ ένα πραγματικά κοινωνικό κράτος. 
      Οδηγός μας, κυρίες και κύριοι συνάδελφοι, είναι οι προσδοκίες των πολιτών, η Ελλάδα που παράγει και προοδεύει, η Ελλάδα της κοινωνικής συνοχής και της δικαιοσύνης. Αυτή την Ελλάδα οραματιζόμαστε. Αυτή την Ελλάδα δικαιούνται οι πολίτες.
      (Όρθιοι οι Βουλευτές της Νέας  Δημοκρατίας χειροκροτούν ζωηρά και παρατεταμένα) 
      ΠΡΟΕΔΡΟΣ (Άννα Μπενάκη-Ψαρούδα):  Ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γεώργιος Παπανδρέου έχει το λόγο.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα) 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου  Σοσιαλιστικού Κινήματος):  Κυρίες και κύριοι συνάδελφοι, άκουσα τον κ. Καραμανλή, –τον ακούσατε κι εσείς. Για μία ακόμα φορά, μίλησε για το παρελθόν. Για μία ακόμα φορά είπε, «για όλα φταίει το ΠΑ.ΣΟ.Κ.». Τέσσερα χρόνια Κυβέρνηση και δεν έχετε καταλάβει ότι σας ψήφισε ο ελληνικός λαός, όχι για να κάνετε αντιπολίτευση, αλλά για να κοιτάξετε το μέλλον. Αλλά, εσείς, παραμένετε στο παρελθόν.
      (Χειροκροτήματα από την πτέρυγα του ΠΑΣΟΚ)
      Καλομελέτα κι έρχεται, κύριε Καραμανλή! Καλομελέτα και έρχεται. Στις εκλογές, θα ξαναπάτε στο παρελθόν σας. Θα ξαναπάτε στα έδρανα της Αντιπολίτευσης. Εκεί όπου αγαπάτε, όπως φαίνεται και ασχολείστε.
      (Χειροκροτήματα από την πτέρυγα του ΠΑΣΟΚ)
Διότι δεν καταλάβατε ότι, εσείς, η δική σας Κυβέρνηση, βλάπτετε τη χώρα. 
      Αλλά θα έλεγα και ότι με λύπησε η ομιλία σας. Όχι για την κριτική σας. Με λύπησε το γεγονός, ότι ο Πρωθυπουργός της χώρας, δεν έχει καμμία σχέση με την πραγματικότητα της Ελλάδας.
      (Χειροκροτήματα από την πτέρυγα του ΠΑ.ΣΟ.Κ.)
      Είστε εκτός πραγματικότητας. Ζείτε σε μια γυάλα. Προσπαθείτε να παρουσιάσετε ή θεωρείτε ότι, όλα είναι ωραία. Τα παρουσιάζετε ως ωραία και, αυτό, κοινώς, λέγεται αλαζονεία της εξουσίας, κύριε Καραμανλή. Παράδειγμα είναι και η δήλωση που σας διαβάζω: «Μπορούν τα οικονομικά της Ελλάδας να αντέξουν το κόστος της προληπτικής προστασίας των δασών»; Το ακούσατε, κυρίες και κύριοι συνάδελφοι; Κύριε Πρωθυπουργέ, εσείς το ακούσατε ή να το ξαναδιαβάσω; Δήλωση φρίκης. Τη γνωρίζετε, κύριε Καραμανλή, τη δήλωση αυτή;
      Έγινε την ώρα που θρηνούσαμε δύο νεκρούς στην Αγιά της Λάρισας, μια πρωτοφανή οικολογική καταστροφή στο Πήλιο, στο Σχηματάρι, στην Αυλίδα, στην Αργολίδα, στον Πόρο, στον Λαγκαδά, στον Εθνικό Δρυμό. Στον τελευταίο πνεύμονα της πρωτεύουσας. Η δήλωση αυτή ανήκει στον Υπουργό Δημόσιας Τάξης -κολώνα της Κυβέρνησής σας- τον κ. Πολύδωρα. 
      Αυτή είναι, προφανώς, η υπευθυνότητα, για την οποία εσείς μόλις μιλήσατε, για τους πολιτικούς άνδρες, κύριε Καραμανλή. 
      (Χειροκροτήματα από την πτέρυγα του ΠΑ.ΣΟ.Κ.)
      Εύκολοι στα λόγια, ανύπαρκτοι στην πράξη. Συμμερίζεστε τον ευγενή προβληματισμό του και τους λογαριασμούς του, που βάζουν στη ζυγαριά την ανάσα των παιδιών, τον οικολογικό και πολιτιστικό μας πλούτο με κάποια εκατομμύρια ευρώ; Την επόμενη φορά, που θα παριστάνετε τον οικολόγο, κύριε Καραμανλή, και θα επιδεικνύετε τις ευαισθησίες σας σε διάφορα συνέδρια, τυπώστε αυτή τη δήλωση και μοιράστε την. Διότι δεν έχετε τσίπα, κύριε Καραμανλή. Δεν έχει τσίπα η Κυβέρνησή σας.
      (Χειροκροτήματα από την πτέρυγα του ΠΑ.ΣΟ.Κ.)
      ΙΩΑΝΝΗΣ ΚΕΦΑΛΟΓΙΑΝΝΗΣ: Σαν δεν ντρέπεστε!
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Εσείς να ντρέπεστε. Εσείς να ντρέπεστε. 
      Πηγαίνετε να περπατήσετε. Εγώ πήγα. Δεν τολμάτε. Πηγαίνετε να περπατήσετε στους χώρους, στις περιοχές που κάηκαν. Πηγαίνετε να περπατήσετε στους τόπους της τραγωδίας. Εγώ μίλησα με τους ανθρώπους που δοκιμάζονται, τους φορείς της Αυτοδιοίκησης. Άκουσα τον πόνο, την οργή και την αγανάκτηση, κύριοι συνάδελφοι της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
      ΄Ακουσα όλους που έζησαν, λεπτό προς λεπτό, την πύρινη λαίλαπα, που μιλούσαν για απόλυτη έλλειψη συντονισμού, αντιδράσεις καθυστερημένες, αποσπασματικές, απουσίες μέσων, για μια κατάσταση χαοτική. Είμαι βέβαιος ότι, τα ίδια θα άκουσαν και οι άλλοι πολιτικοί αρχηγοί, όσοι πήγαν στον τόπο της πυρκαγιάς. 
      Εσείς δεν τα ακούσατε, γιατί ως συνήθως, κρατηθήκατε μακριά από την εικόνα της καταστροφής, μήπως σας βλάψει την δική σας εικόνα. Απών από το πεδίο της αναμέτρησης, όπως πάντα, της αναμέτρησης με τα προβλήματα της ελληνικής κοινωνίας. Είσαστε απών από τα προβλήματα της ελληνικής κοινωνίας. 
      (Χειροκροτήματα από την πτέρυγα του ΠΑ.ΣΟ.Κ.)
      Γι’ αυτό, κύριε Καραμανλή, δεν φταίει το ΠΑ.ΣΟ.Κ.. Δεν φταίει το ΠΑ.ΣΟ.Κ. για τη δική σας απουσία από τα προβλήματα της ελληνικής κοινωνίας. Τι θα πείτε, κύριε Καραμανλή; Ότι «εγώ ήμουν Πρωθυπουργός, αλλά για τη φωτιά στην Πάρνηθα, έφταιγε το ΠΑ.ΣΟ.Κ.»; Αυτό θα πείτε στα παιδιά σας; 
      Εσείς, μας διαβεβαιώνατε, τον περασμένο Μάρτιο, ότι φέτος, νωρίτερα από κάθε άλλη χρονιά, εφαρμόζουμε το εθνικό σχέδιο για την πρόληψη και την αντιμετώπιση των πυρκαγιών. Ποιο σχέδιο εφαρμόσατε; Οτιδήποτε να εφαρμόζατε, κάτι θα είχε αποδώσει. 
      Υπήρχε ειδικό σχέδιο για την Πάρνηθα. Αυτό όμως το σχέδιο, εσείς το κρατήσατε στο δικό σας συρτάρι γιατί ήταν επικαιροποιημένο το 2004, επί των δικών μας ημερών. Το κρατήσατε εσείς στο συρτάρι, αυτά τα τρία- τέσσερα χρόνια.
      Πολύ σωστά ο Πρόεδρος της Δημοκρατίας μίλησε για εθνική πολιτική για το περιβάλλον. Αλλά η εθνική πολιτική έχει προϋποθέσεις. Απαιτεί μια κυβέρνηση αξιόπιστη. Μια κυβέρνηση που υπηρετεί αξίες, που εφαρμόζει το νόμο, που επιβάλλει την αξιοκρατία, που παίρνει αποφάσεις με διαφάνεια, που συνεργάζεται με τους κοινωνικούς φορείς, που σχεδιάζει αντί να κάνει ρουσφετολογική πολιτική με το δημόσιο χρήμα, σε σχέση με το Πυροσβεστικό Σώμα, με τους αστυνόμους, με την Τροχαία, με τους αγροφύλακες. 
      (Χειροκροτήματα από την πτέρυγα του ΠΑ.ΣΟ.Κ.)
      Μια κυβέρνηση που ξέρει ότι, προτεραιότητα είναι το δημόσιο συμφέρον, και όχι οι φιέστες για τους αγροφύλακες. Που δεν βλέπει το κράτος, ούτε το δάσος, ως οικόπεδο και λάφυρο για εκμετάλλευση. Που δεν κάνει νοθεία στη ψηφοφορία για το Σύνταγμα –το ξεχάσατε, κύριε Καραμανλή;- ώστε να περάσει η ανατροπή της συνταγματικής προστασίας των δασών. Νοθεία κάνατε, κύριε Καραμανλή, για να περάσει αυτή η τροπολογία.
      (Χειροκροτήματα από την πτέρυγα του ΠΑ.ΣΟ.Κ.)
       Που δεν υπόσχεται, από τη μια, στον Αλ Γκορ να μοιράσει το βιβλίο του στους μαθητές της χώρας, που τιτλοφορείται «Μια άβολη αλήθεια», και από την άλλη, προσπαθεί με τροπολογία ντροπής, να περάσει την οικοπεδοποίηση δασών και τη νομιμοποίηση αυθαιρέτων. Άβολη είναι η αλήθεια για εσάς, κύριε Καραμανλή. 
      Ποια είναι η αλήθεια; Καθυστέρηση, ασυνεννοησία, ανικανότητα, ανεπάρκεια, αλλά και αλαζονεία, χαρακτηρίζουν τη δράση της Κυβέρνησης της Νέας Δημοκρατίας τώρα, αυτές τις μέρες, και όχι μόνο. Τα τέσσερα χρόνια, τι κάνατε για την ετοιμότητα της πολιτείας; Τέσσερις χιλιάδες κενές θέσεις στο Πυροσβεστικό Σώμα, ένα στα τρία πυροσβεστικά οχήματα χωρίς οδηγούς. Έλλειψη αντιπυρικών ζωνών στην Πάρνηθα, λιγότερα από τα μισά πυροσβεστικά αεροπλάνα σε επιχειρησιακή ετοιμότητα. Δύο χρόνια τώρα, η Κυβέρνηση εξετάζει τις προσφορές για την ανανέωση του στόλου. 
      Να θυμηθούμε κάτι, που σκόπιμα, αποσιωπάται τις μέρες αυτές; Η Πάρνηθα είναι η περιοχή της χώρας, που διέθετε και διαθέτει ολοκληρωμένο αντιπυρικό σχέδιο, το οποίο μάλιστα, όπως σας είπα, επικαιροποιήθηκε το 2004. Είναι το ίδιο σχέδιο, που όλα τα προηγούμενα χρόνια έσωσε τον Εθνικό Δρυμό της Πάρνηθας από πολλούς κινδύνους. Είναι αυτό το σχέδιο, που φέτος έπεσε σε αδράνεια με τα γνωστά θλιβερά αποτελέσματα.
      Η αντίληψή σας, όμως, είναι το κυρίαρχο πρόβλημα. Η αντίληψή σας για το κράτος και την ευθύνη απέναντι στο δημόσιο πλούτο. Και συνοψίζεται από τον κ. Πολύδωρα, ο οποίος δηλώνει «την πατήσαμε», ενώ παράλληλα συμμετέχει σε κομματική φιέστα για την πρόσληψη των αγροφυλάκων. «Την πάτησε» ο κ. Πολύδωρας, αλλά και ο έτερος και αρμοδιότερος Υπουργός Εσωτερικών εξαφανίζεται, παρά τις βαρύγδουπες δηλώσεις για απόλυτη ετοιμότητα, από το Μάιο. «Την πάτησε» και ο κ. Παυλόπουλος, που υποτίθεται ότι συντόνιζε την όλη επιχείρηση. «Την πάτησε» ο κ. Σιούφας, που δεν εγγυήθηκε την ενεργειακή ασφάλεια της χώρας, ευχαριστημένος που η Δ.Ε.Η. δεν μπορεί να εξασφαλίσει ρεύμα στους πολίτες, γιατί έχει παγώσει το πρόγραμμα επενδύσεων από το 2004 και έχει πάψει να συντηρεί τις εγκαταστάσεις της, παρά τις επίμονες προσπάθειες των τεχνικών της, ενώ παράλληλα διπλασιάζει τις αποδοχές του Προέδρου της. 
      «Σεμνότητα και ταπεινότητα», κύριε Καραμανλή! Αυτοί είσαστε.
      (Χειροκροτήματα από την πτέρυγα του ΠΑ.ΣΟ.Κ.)
       Και μετά, μας μιλάτε για ενεργειακό κόμβο, όταν έχετε απαξιώσει τη Δ.Ε.Η. «Την πάτησαν» οι τρεις πυλώνες του νεοκαραμανλισμού. Και ο Πρωθυπουργός καλεί σύσκεψη, την επομένη της καταστροφής. Καλό για τα φώτα της κάμερας, άχρηστο για τα καμένα δάση. Και ως δια μαγείας, μάς δηλώνει η Κυβέρνηση, μετά τη σύσκεψη αυτή, ικανοποιημένη, ευχαριστημένη με το αποτέλεσμα και δηλώνει ότι θα εφαρμόσει για την αναδάσωση το πετυχημένο σχέδιο της Χαλκιδικής. Ποιο σχέδιο; Τριακόσιες μέρες μετά και ο απολογισμός στη Χαλκιδική είναι δύο πλημμύρες και οι παραγωγοί να περιμένουν ακόμα τις αποζημιώσεις τους.
      Κύριε Καραμανλή, πείτε στον ελληνικό λαό, για να ξέρει επιτέλους, τι νομίζει η Κυβέρνηση: «Την πατήσατε», ή είχατε επιτυχία; Σταματήστε πια να κρύβεστε στη μόνιμη διγλωσσία σας. Δεν περνάει πια. Φτάνει πια, κύριε Καραμανλή, όχι άλλη κοροϊδία, όχι άλλη αναξιοπιστία.
      (Χειροκροτήματα από την πτέρυγα του ΠΑ.ΣΟ.Κ.)
       Προσωπικά δεσμεύομαι, όπως δεσμεύεται και η παράταξη που εκπροσωπώ, προτεραιότητά μου, η αποκατάσταση και προστασία του περιβάλλοντος και του δασικού μας πλούτου. Και αυτό, δεν το λέω σήμερα. Δεσμεύτηκα σε ανύποπτο χρόνο. Το πρόγραμμά μας, μάς δεσμεύει. Θέτει ως κυρίαρχη προτεραιότητα την «πράσινη οικονομία».
      Θα επενδύσουμε στη γνώση και τον άνθρωπο. Γι’ αυτό και στεκόμαστε με ευγνωμοσύνη, απέναντι σε όλους εκείνους που έδωσαν τη μάχη με τη φωτιά, παλεύοντας να περιορίσουν το μέγεθος της καταστροφής. Σε όλους τους πυροσβέστες, στρατιώτες, πιλότους, δασικούς υπαλλήλους, τεχνικούς της Δ.Ε.Η., εθελοντές. Σε όλους αυτούς, ανήκει μεγάλη τιμή.
      Δεύτερος πυλώνας. Θα επενδύσουμε στην ιστορία και τον πολιτισμό μας, που μας δίνει μια ξεχωριστή ταυτότητα στις υπηρεσίες και τα προϊόντα μας.
      Τρίτος πυλώνας. Θα επενδύσουμε στο περιβάλλον, που αποτελεί σήμερα, σε αυτήν τη σύγχρονη εποχή, πηγή ανανέωσης και πλούτου, συγκριτικό πλεονέκτημα για το μέλλον της οικονομίας μας, για το μέλλον της εργασίας, των οικογενειών μας, την ποιότητα ζωής μας, αλλά και την ανταγωνιστικότητα των προϊόντων μας, των ελληνικών προϊόντων, που θα ταυτίζονται με την έννοια της αξίας.
      Επίκεντρο της πολιτικής μας, η ελληνική οικογένεια. Σε αυτήν επενδύουμε. Μια οικογένεια η οποία μπορεί να αισθάνεται σιγουριά και ασφάλεια. Μια οικογένεια στην οποία τα παιδιά θα έχουν προοπτική και τα περήφανα γηρατειά θα έχουν σύγχρονη πρόνοια και αξιοπρέπεια.
      Η Νέα Δημοκρατία έχει κριθεί. Έχει κριθεί ανεπαρκής και αναξιόπιστη. Αναξιόπιστη να προστατεύσει το περιβάλλον. 
      Αναξιόπιστη να διαχειριστεί το ασφαλιστικό σύστημα.
      Αναξιόπιστη να δημιουργήσει σύγχρονη δημόσια διοίκηση.
      Αναξιόπιστη να εγγυηθεί την ενεργειακή ασφάλεια της χώρας.
      Αναξιόπιστη να μεταρρυθμίσει το εκπαιδευτικό σύστημα.
      Αναξιόπιστη να εγγυηθεί τις βασικές ανάγκες πρόνοιας για την ελληνική οικογένεια.
      Ενώ έχουμε Πρωθυπουργό που αδυνατεί να ζητήσει και μία παραίτηση. «Ταπεινότητα και σεμνότητα». 
      Ή φοβόσαστε, κύριε Καραμανλή ή δεν μπορείτε. Γι’ αυτό το λόγο, ζητήσαμε άμεσα εκλογές. 
      Αλλά εσείς γαντζώνεστε στην εξουσία με λύσσα, με νύχια και με δόντια.
      (Χειροκροτήματα από την πτέρυγα του ΠΑ.ΣΟ.Κ.)
      Οδηγείτε την παράταξή σας σε συντριβή, πρώτα απ’ όλα ηθική και, δεύτερον πολιτική. 
      Δικό μας μέλημα; Να μην παρασύρετε μαζί σας και την Ελλάδα. Και αυτό, θα το εγγυηθούμε.
      (Χειροκροτήματα από την πτέρυγα του ΠΑ.ΣΟ.Κ.)
      Άκουσα τον κ. Καραμανλή να μας λέει, ότι αντιταχθήκαμε στις πολιτικές του. Ευτυχώς που αντιταχθήκαμε στις πολιτικές του κ. Καραμανλή. Ευτυχώς που κερδίσαμε μάχες, εδώ στη Βουλή, όπως για τα θέματα των δασών, αλλά και άλλες.
      Διότι, από το Μάρτιο του 2004, ο προϋπολογισμός του ελληνικού νοικοκυριού άλλαξε άρδην. 
      Αφαιρούνται έσοδα και προστίθενται έξοδα. 
      Συρρικνώνονται οι υπηρεσίες του κοινωνικού κράτους. 
      Μεταφέρονται οικονομικά βάρη στο πορτοφόλι της οικογένειας. 
      Ροκανίζεται το εισόδημα. 
      Μειώνεται η αγοραστική δύναμη. 
      Αυξάνονται οι δαπάνες της καθημερινότητας. 
      Υποχρηματοδοτείται συστηματικά ό,τι είναι δημόσιο αγαθό και ό,τι ωφελεί το δημόσιο συμφέρον.
      Και, ω του θαύματος, τώρα, λίγο πριν από τις εκλογές, η Κυβέρνηση ξαναθυμάται την οικογένεια και τους συνταξιούχους. Θυμήθηκαν να τάξουν και πάλι. Ένα μικρό χαρτζιλίκι τώρα, μεγάλες υποσχέσεις για αύριο, μετά τις εκλογές.
      Με το ένα χέρι, όμως, δίνουν υποσχέσεις και με το άλλο ετοιμάζονται να τα ξαναπάρουν πίσω στο πολλαπλάσιο. Και ξέρουν τους τρόπους. Ένας, η αύξηση των έμμεσων φόρων. Αυτό που δεν έχουν ακόμα αποφασίσει, είναι αν ο Φ.Π.Α. θα πάει στο 20% ή θα φτάσει στο 22%. Και είστε έτοιμοι να το διαψεύσετε, όπως κάνετε πάντα, όπως ακριβώς διέψευδε αυξήσεις ο κ. Αλογοσκούφης, λίγες εβδομάδες πριν ανεβάσει τον Φ.Π.Α. από 18% στο 19%.
      Και ξέρουν και οι αγρότες τις υποσχέσεις σας. Δυστυχώς για σας, ευτυχώς για τη χώρα, τώρα πια, κανείς δεν σας πιστεύει.
      (Χειροκροτήματα από την πτέρυγα του ΠΑ.ΣΟ.Κ.)
      Κύριε Καραμανλή, ακούσαμε πάλι τις χιλιοειπωμένες περιγραφές μιας εικονικής ευημερούσας πραγματικότητας, για ένα έργο που δεν έγινε, για κάποιες «μεταρρυθμίσεις» που δεν υπάρχουν. Διευθετήσεις μόνο.
      Τι κάνετε, κύριε Πρωθυπουργέ για τον πολίτη, τα παιδιά και την οικογένεια αυτά τα τρεισήμισι χρόνια; Μπορείτε να κοιτάξετε στα μάτια τον Έλληνα και την Ελληνίδα και να τους πείτε, με το χέρι στην καρδιά, ότι ζουν καλύτερα απ’ ό,τι ζούσαν πριν από τρεισήμισι χρόνια; Δεν μπορείτε κύριε Καραμανλή. 
      Ζείτε, βεβαίως, στη γυάλα σας. Αλλά οι πολίτες ζουν την πραγματικότητα, την πραγματικότητα που πονάει και ξέρουν τις αλήθειες και την αλήθεια που πικραίνει. Μπορεί να ευημερούν οι στατιστικές σας, αλλά δεν ζητούν χαρτζιλίκι από εσάς, κύριε Καραμανλή, από την Κυβέρνησή σας. Ζητούν να τους δώσετε πίσω την αξιοπρέπεια, την υπερηφάνεια, το όραμα, το οποίο εσείς στερήσατε αυτά τα τρειάμισι με τέσσερα χρόνια. 
      (Χειροκροτήματα από την πτέρυγα του ΠΑ.ΣΟ.Κ.)
      Δεν ζητούν να είναι το όραμά τους η «γαλάζια συνέντευξη», ο κομματάρχης και η αγροφυλακή. Δεν ζητούν τη φυλακή του ρουσφετιού. Αλλά την ελευθερία των δικών τους αξιών, τη διαφύλαξη της δικής τους αξιοπρέπειας. 
      Γι’ αυτό, οι εκλογές θα δώσουν το μήνυμα της ελπίδας και της προοπτικής. Γι’ αυτό και θα επιλέξει ο ελληνικός λαός εκείνους που τον σέβονται, που τον κάνουν να αισθάνεται ασφάλεια και σιγουριά. 
      Θα επιλέξουν Κυβέρνηση του Πανελλήνιου Σοσιαλιστικού Κινήματος, μια Κυβέρνηση που θα πάει τη χώρα μπροστά. 
      (Χειροκροτήματα από την πτέρυγα του ΠΑ.ΣΟ.Κ.)
      Δεν ξέρει ή δεν θέλει να ξέρει η Κυβέρνηση της Νέας Δημοκρατίας, πώς ζει η μέση ελληνική οικογένεια. 
      Πρώτα από όλα ακρίβεια. Οκτώ στους δέκα Έλληνες χαρακτηρίζουν κακή ή αρκετά κακή την κατάσταση της ελληνικής οικονομίας. Σχεδόν οι πιο απαισιόδοξοι στην Ευρωπαϊκή Ένωση. Η οικονομική ανασφάλεια των νοικοκυριών μεγαλώνει, η μέση οικογένεια πράγματι, κύριε Καραμανλή, δεν τα βγάζει πέρα μετά τις 20 του μηνός, μετά τις πρώτες είκοσι μέρες του μήνα. 
      Αυτή είναι η πραγματικότητα. 
      Καθημερινά, οι τιμές εκτοξεύονται. Αυξήσεις στα καύσιμα συστηματικά μεγαλύτερες από κάθε άλλη χώρα στην Ευρωπαϊκή Ένωση. Αγοραστική δύναμη των εργαζομένων; Πάγωσε στα επίπεδα του 2003. Δανεισμό των νοικοκυριών; Αυξάνεται πάνω από 1.000.000.000 ευρώ το μήνα. Πιστωτικές κάρτες; Βυθίζουν τα νοικοκυριά σε χρέος. Αγωνία, ανασφάλεια, φόβο, θυμό νοιώθουν οι πολίτες. Και γι’ αυτό, ευθύνεστε εσείς, κύριε Καραμανλή. 
      Αφήσατε την αγορά ανεξέλεγκτη, το χώρο ελεύθερο στα ολιγοπώλια και στους μεσάζοντες. Εσείς δεν ποδηγετήσατε, δεν χειραγωγήσατε την Ανεξάρτητη Αρχή, όπου είχατε τους «κουμπάρους» σας; Αυτή δεν είναι χειραγώγηση Ανεξάρτητων Αρχών, κύριε Καραμανλή, όταν η Επιτροπή Ανταγωνισμού έγινε παράρτημα ουσιαστικά του γραφείου του Υπουργού Ανάπτυξης; 
      Σπίτια και αυτοκίνητα βγαίνουν στο σφυρί. Όλα είναι αποτέλεσμα δικών σας πολιτικών. Αρκετά οι μυστικές συμφωνίες, η εναρμόνιση τιμών και η ασυδοσία της αγοράς. Τέλος η ανοχή των ελεγκτικών αρχών. Οι Ανεξάρτητες Αρχές, που ελέγχονται από το Υπουργείο δεν μπορούν να κάνουν σωστά τη δουλειά τους. 
      Εμείς, προτείνουμε και ισχυρό καταναλωτικό κίνημα, και συγκεκριμένα μέτρα, για την αποτελεσματική προστασία των καταναλωτών, για την προστασία τους από αθέμιτες και παραπλανητικές πρακτικές στις τραπεζικές τους συναλλαγές. Συγκεκριμένες προτάσεις. Για μια αγορά, σε όφελος του πολίτη, και όχι των μεσαζόντων και των ολιγοπωλίων. 
      Δεύτερον. Αυξήσατε το Φ.Π.Α., τους φόρους κατανάλωσης, τις αντικειμενικές τιμές στα ακίνητα. Αυξήσεις, που βρίσκει η μέση οικογένεια στην καθημερινότητα. Και βεβαίως, αντιδρούμε στις πολιτικές σας, κύριε Καραμανλή.
      Μειώσατε τη φορολογία στα υψηλά εισοδήματα. Χαρίσατε σε μεγαλομετόχους πάνω από 1.000.000.000 ευρώ το χρόνο, ενώ το 2007, τα νοικοκυριά επιβαρύνονται με 2.000.000.000 ευρώ επιπλέον άμεσους φόρους, σε σχέση με το 2004 και οι επιχειρήσεις πληρώνουν 100.000.000 ευρώ λιγότερα. Οι πλούσιοι γίνονται πλουσιότεροι, οι φτωχοί φτωχότεροι με την πολιτική της Νέας Δημοκρατίας. 
      Τέλος πια, αυτή η ιστορία. Τέλος πια, η ασυλία αυτών που φοροδιαφεύγουν. 
      Εμείς, δεσμευόμαστε για ένα δίκαιο φορολογικό σύστημα, εργαλείο αναδιανομής και κινήτρων. Εγγυόμαστε χαμηλή φορολογία στα κέρδη που γίνονται επενδύσεις για εργασία και δίκαιη φορολογία στα μερίσματα. Διότι δεν είναι δίκαιο ο μισθωτός να επιβαρύνεται περισσότερο από τον εισοδηματία.
      Τρίτον. Χιλιάδες νοικοκυριά βρίσκονται σε απόγνωση, εξαιτίας του κόστους της δήθεν δωρεάν παιδείας. Της δωρεάν παιδείας, που θεσπίστηκε από τον Γεώργιο Παπανδρέου και, πράγματι, σήμερα δεν υπάρχει πια. Με δαπάνες, που ξεπερνούν το 20% των εισοδημάτων για πολλές οικογένειες, αφού οι οικογένειες
Μιλούν για διάθεση 200 μέχρι και 700 ευρώ για φροντιστήρια. Και η Κυβέρνηση αδιαφορεί, αθετεί τις προεκλογικές υποσχέσεις, διαλύει το εκπαιδευτικό σύστημα. Τρεις διαδοχικοί προϋπολογισμοί της Νέας Δημοκρατίας, τρεις μειώσεις δαπανών για την εκπαίδευση, ως ποσοστό του Α.Ε.Π.. 
Η Κυβέρνηση συνειδητά θεμελιώνει μία κοινωνία, όπου το δημόσιο αγαθό της παιδείας εκχωρείται συστηματικά στα κερδοσκοπικά συμφέροντα. Κατάλαβα ότι, εσείς βλέπετε το άρθρο 16 ως λύση. 
Εμείς είμαστε υπέρ της αλλαγής του άρθρου 16, όχι όμως ως λύση για τα προβλήματα της μέσης οικογένειας, που πληρώνει σήμερα την παιδεία. 
      (Χειροκροτήματα από την πτέρυγα του ΠΑ.ΣΟ.Κ.)
     Για μας, η λύση είναι η υποστήριξη του δημόσιου συστήματος με χρηματοδότηση του δημόσιου συστήματος, για όλους. Έχουμε άλλη αντίληψη. Πρέπει να εξασφαλίσουμε σε κάθε παιδί, σε κάθε οικογένεια, τα ίδια εφόδια και δικαιώματα. Δικαιώματα στην εισοδηματική ενίσχυση, στη φύλαξη των παιδιών, στην παιδεία, στην υγεία. 
    Γι’ αυτό έχουμε στο πρόγραμμά μας 2.000 ευρώ για κάθε παιδί με τη γέννησή του, 1.000 σε τραπεζικό λογαριασμό για το ίδιο το παιδί, μέχρι 2.000 ευρώ το χρόνο οικονομική ενίσχυση στην οικογένεια για τις ανάγκες φύλαξης του παιδιού, διπλασιασμό των παιδικών σταθμών μέχρι το τέλος της τετραετίας, να διασφαλίσουμε στη γυναίκα, σε κάθε γονιό, τη δυνατότητα να μπορεί να εργάζεται.
    Ολοήμερο νηπιαγωγείο, σταδιακά, από την ηλικία των τριών ετών και, ολοήμερο σχολείο, γενικός κανόνας παντού. Ηλεκτρονικό Υπολογιστή και δύο γλώσσες θα μαθαίνουν όλα τα Ελληνόπουλα μέσα από το δημόσιο σύστημα εκπαίδευσης. Διότι η εκπαίδευση, για μας, είναι πρώτη προτεραιότητα. 
    Ξέρω ότι, δεν σας αρέσουν οι υποσχέσεις, διότι εσείς δεν τις εκπληρώνετε ποτέ. Εμείς είμαστε εγγύηση να εκπληρώσουμε τις υποσχέσεις μας.
      (Χειροκροτήματα από την πτέρυγα του ΠΑ.ΣΟ.Κ.)
    Δεσμευόμαστε για επιπλέον 1.000.000.000 ευρώ στην παιδεία, από τον πρώτο χρόνο κυβέρνησης του ΠΑ.ΣΟ.Κ.. Δημόσιο, αποτελεσματικό, σύγχρονο, ποιοτικό σχολείο, που μειώνει δραστικά το κόστος για τη μέση ελληνική οικογένεια και οικονομική κάλυψη της φοιτητικής μέριμνας σε όσους φοιτητές το έχουν ανάγκη. 
    Τέταρτον. Άκουσα για την υγεία. Πηγαίνετε σε κάποιο νοσοκομείο, κύριε Καραμανλή, πηγαίνετε να δείτε τι γίνεται. Όπως και στην παιδεία, έτσι και στην υγεία, η πολιτική σας, στρέφει τη μέση οικογένεια, ολοένα και περισσότερο σε ανεξέλεγκτες και πανάκριβες κερδοσκοπικές υπηρεσίες υγείας. 
    Έχουμε καταλήξει να είμαστε η χώρα με τις μεγαλύτερες οικογενειακές και τις χαμηλότερες δημόσιες δαπάνες για την υγεία στην Ευρωπαϊκή Ένωση. 
    Και η Κυβέρνηση, αντί να αυξάνει τις δαπάνες για την υγεία κα για την πρόνοια, ως ποσοστό του Α.Ε.Π., τις μειώνει. Αφήνει καινούργια νοσοκομεία και κέντρα υγείας, χωρίς στελέχωση. Αυτή είναι η προτεραιότητά σας; Ναι στους αγροφύλακες, όχι στους γιατρούς, όχι στους νοσηλευτές. Θα είχαμε και άλλα πολλά κέντρα υγείας και νοσοκομεία να λειτουργούν, εάν εσείς προσλαμβάνατε, αυτά τα τέσσερα χρόνια κάποιους γιατρούς και κάποιους νοσηλευτές. Τρέξατε, όμως, να προσλάβετε αγροφύλακες. 
    Δεσμευόμαστε για την αύξηση της δημόσιας χρηματοδότησης του Ε.Σ.Υ. κατά 1% του Α.Ε.Π. και πρόσληψη τριών χιλιάδων ατόμων κάθε χρόνο, ώστε να καλυφθούν τα σημερινά κενά στο Ε.Σ.Υ., εντός πενταετίας. Εξασφάλιση εικοσιτετράωρης κάλυψης και κατ’ οίκον νοσηλείας σε όλο το πληθυσμό. Στήριξη της οικογένειας με δομές φροντίδας για ηλικιωμένους. Όλα αυτά μειώνουν δραστικά την ιδιωτική δαπάνη για την υγεία, για το μέσο ελληνικό νοικοκυριό. 
    Πέμπτον. Κυρίες και κύριοι συνάδελφοι, σχεδόν σε κάθε ελληνική οικογένεια υπάρχει ένα νέο παιδί που ψάχνει δουλειά. 
    Παρά τις ανακοινώσεις της Κυβέρνησης, πως η ανεργία μειώνεται, ένας στους τέσσερις νέους είναι άνεργος. Και ας πάει στην ιδιαίτερη πατρίδα του, ο κ. Καραμανλής, στη Μακεδονία, να ρωτήσει, επί των ημερών της Νέας Δημοκρατίας εάν έχει υπάρξει καλυτέρευση στο θέμα της ανεργίας. 
    Εγώ γυρνώ όλη αυτή την περιοχή, συνεχώς. Είναι μία τραγωδία η πολιτική σας, απέναντι στο θέμα της ανεργίας. 
      Μία στις επτά γυναίκες είναι άνεργη. Ένας στους δύο ανέργους είναι μακροχρόνια άνεργος. Μια κοινωνία με τις γυναίκες στο σπίτι, τους νέους χωρίς διέξοδο και τους ηλικιωμένους μακριά από την ενεργό συμμετοχή. 
      Η ανεργία των νέων, των γυναικών, η μακροχρόνια ανεργία, εντείνουν τις οικονομικές πιέσεις στην ελληνική οικογένεια. Και δεν τελειώνουν τα προβλήματα εδώ. Δίπλα στα νοικοκυριά, χωρίς απασχόληση, είναι και η δυσμενής πραγματικότητα των εργαζομένων, που παρά τη δουλειά τους, συνεχίζουν να είναι φτωχοί.
      Θα σας πρότεινα, κύριε Καραμανλή, να μπείτε στο διαδίκτυο και να δείτε την ιστοσελίδα που λέγεται «γενιά των 700 ευρώ». Όπως λένε οι ίδιοι, είναι η σιωπηλή πλειοψηφία των νέων Ελλήνων, μεταξύ 25 και 35 ετών. Δουλεύουν πολύ, πληρώνονται λίγο, είναι υπερχρεωμένοι και ζουν με ανασφάλεια για το μέλλον τους. Αυτοί δεν έχουν συνθήκες δουλειάς αξιοπρεπείς. Εμείς, μιλάμε για αξιοπρέπεια για τον εργαζόμενο. Με αυτό ταυτιζόμαστε. Αυτό είναι το πρόγραμμά μας για αύριο.
      (Χειροκροτήματα από την πτέρυγα του ΠΑ.ΣΟ.Κ.)
       Τι έχετε κάνει εσείς αυτά τα τέσσερα χρόνια γι’ αυτόν; Τι έχετε κάνει, για να μειωθεί η ανεργία των νέων; Για να ενθαρρύνετε τις γυναίκες στην αγορά εργασίας; Για να ενταχθούν πάλι στην ενεργό ζωή οι μακροχρόνια άνεργοι; Η απάντηση είναι απλή: Τίποτα, απολύτως τίποτα. 
      Δεν έχετε πολιτική για την αύξηση της απασχόλησης και τη μείωση της ανεργίας. Τα «STAGΕ», τα λεγόμενα, τα δικά σας, είναι μηχανισμός ρουσφετολογικός, για να εξαγοράσετε τις συνειδήσεις των νέων ανθρώπων, όχι για να διασφαλίσετε εργασία, δουλειά.
      (Χειροκροτήματα από την πτέρυγα του ΠΑ.ΣΟ.Κ.)
      Εμείς, δίνουμε προτεραιότητα στις ενεργές πολιτικές απασχόλησης, με στόχευση τις ευάλωτες ομάδες, όπως είναι οι νέοι, οι μακροχρόνια άνεργοι και οι ηλικιωμένοι.
      Και δεσμευόμαστε για την αύξηση του επιδόματος της ανεργίας, ώστε να φθάσει στο 70% και την κοινωνική εργασία, με δικαίωμα και με δυνατότητες κατάρτισης.
      Κυρίες και κύριοι συνάδελφοι, η Κυβέρνηση Καραμανλή δεν ενδιαφέρθηκε για τους πολλούς. Δεν υπηρέτησε το δημόσιο συμφέρον. Υπηρέτησε πάντα και μόνον τους λίγους, τους ισχυρούς, τους δικούς της. Με την πολιτική της, αφότου ανέλαβε τη διακυβέρνηση της χώρας, η Νέα Δημοκρατία αφαίρεσε εισόδημα από τη μέση ελληνική οικογένεια και οδήγησε σε μια πρωτοφανή αναδιανομή του εισοδήματος, από τους πολλούς στους λίγους. 
      Όλα αυτά, ήταν αποτέλεσμα συγκεκριμένων πολιτικών επιλογών. Ήταν αποτέλεσμα της ψευδεπίγραφης λογικής της «απογραφής», που ήταν βέβαια, ένα προκάλυμμα, ένας «Δούρειος Ίππος» για να αθετήσετε τις υποσχέσεις σας. Που έβαλε, όμως, τη χώρα σε επιτήρηση και οδήγησε σε αύξηση της φορολογίας. Αποτέλεσμα μιας πολιτικής που, συνειδητά, ευνόησε τους λίγους. Μιας λογικής, που έβλεπε το κράτος ως λάφυρο. Αυτό κάνατε στη Δημόσια Διοίκηση. Αυτό κάνατε και με τα δομημένα ομόλογα και τη λεηλασία των Ταμείων. Μάλιστα, ακούω και διαβάζω, κύριε Καραμανλή, ότι δεν θέλετε να αναφερόμαστε στα ομόλογα, διότι θα κάνετε χρήση στοιχείων για παλαιότερες περιόδους. 
      Ε, κάντε χρήση, κύριε Καραμανλή. Σας προκαλώ. Αλλά μην εκβιάζετε, μην προσπαθείτε να εκβιάσετε!
      (Χειροκροτήματα από την πτέρυγα του ΠΑ.ΣΟ.Κ.)
      Σας ξαναλέω, υπήρξε οργανωμένο σχέδιο. Στο θέμα των ομολόγων, υπήρξε οργανωμένο σχέδιο. Υπήρξε εγκληματική οργάνωση, όπως λέει ο εισαγγελέας, για τη ληστεία των αποθεματικών των Ταμείων. Και γι’ αυτό, είσαστε εσείς, η Κυβέρνησή σας, υπόλογη.
      Εσείς, επιμένετε να λέτε ψέματα στον ελληνικό λαό. Εσείς επιμένετε να κοροϊδεύετε τη Βουλή και να μην καταθέτετε, ούτε καν τις πλήρεις συμβάσεις. Δεν καταθέτετε τις πλήρεις συμβάσεις. Γιατί; Τι φοβόσαστε; 
      Και όσον αφορά στα περιβόητα στοιχεία σας, που αναμασούν «τα παπαγαλάκια» σας, το έχω πει αρκετές φορές από αυτό το Βήμα και το τονίζω για τελευταία φορά, ό,τι έχετε και ό,τι υπαινίσσεστε τώρα, κύριε Καραμανλή, δώστε εντολή στον Υπουργό Δικαιοσύνης, να τα βγάλει όλα στο φως. Πάψτε να χειραγωγείτε τη δικαιοσύνη. Για να μην είναι, και οι θεσμοί, αντικείμενο μικροκομματικής εκμετάλλευσης.
      (Χειροκροτήματα από την πτέρυγα του ΠΑ.ΣΟ.Κ.)
      Κύριε Καραμανλή, εγώ δεν παίζω με αυτά τα ζητήματα και, αυτό, το έχω αποδείξει πολλές φορές στην πολιτική μου ζωή. 
      Σήμερα, είστε εσείς υπόλογος και,  αν τολμάτε, υιοθετήστε την πρότασή μου. Πρόταση, να πάμε σε εξεταστική επιτροπή, για να διερευνήσουμε όλα, και όλα σε βάθος, κύριε Καραμανλή, αν θέλετε. Αν όχι, μην υποτιμάτε τη νοημοσύνη του ελληνικού λαού και του Κοινοβουλίου.
      (Χειροκροτήματα από την πτέρυγα του ΠΑ.ΣΟ.Κ.)
      Κύριε Καραμανλή, δεν έχουμε πολλά άλλα να πούμε. Η Κυβέρνησή σας έχει τελειώσει στη συνείδηση του ελληνικού λαού και θα έλεγα, μάλιστα ότι όταν ο αρμόδιος Υπουργός σας λέει «την πατήσαμε», εννοεί προφανώς, ότι «την πάτησαν» οι Έλληνες πολίτες, όσοι σας έδειξαν την εμπιστοσύνη τους και περίμεναν πραγματικά κάτι διαφορετικό από εσάς και την Κυβέρνησή σας. Να χτίσετε πάνω σε αυτά που βρήκατε και όχι να γκρεμίσετε αυτά τα οποία βρήκατε.
      (Χειροκροτήματα από την πτέρυγα του ΠΑ.ΣΟ.Κ.)
      Δεν έχει νόημα να σας ζητήσω να αποπέμψετε τον Υπουργό σας. Δεν έχει κανένα νόημα, αν θα φύγει ο κ. Πολύδωρας. Δεν έχει κανένα νόημα, αν θα κάνετε ανασχηματισμό, για να ανακυκλώσετε τις πολιτικές σας με άλλα πρόσωπα. Νόημα έχει, να εκφραστεί ο ελληνικός λαός, ο οποίος λέει «φτάνει πια και μαζί να φύγετε όλοι».
      Σας ευχαριστώ.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η Γενική Γραμματέας του Κομμουνιστικού Κόμματος Ελλάδας και Πρόεδρος της Κοινοβουλευτικής Ομάδας κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρίες και κύριοι Βουλευτές, δεν θα σταθώ αναλυτικά στο θέμα των πυρκαγιών, των καταστροφών που είχαμε τις τελευταίες ημέρες, θα κάνω μόνο δύο επισημάνσεις. Η μία αφορά τις κυβερνητικές δηλώσεις για την αποζημίωση των ζημιών που προκλήθηκαν στις δενδροκαλλιέργειες και αμπελοκαλλιέργειες στην επαρχία της Αγιάς Λάρισας και ιδιαίτερα στις δηλώσεις του κ. Μπασιάκου. 
      Οι ζημιές δεν αφορούν μόνο την παραγωγή αλλά και το ζωικό και γενικότερα ολόκληρο το έγγειο κεφάλαιο. Οι αποζημιώσεις του αγροτικού κεφαλαίου εντάσσονται σύμφωνα με την Κυβέρνηση στα Π.Σ.Ε.Α.. Με αυτόν τον τρόπο όμως, τι θα κάνετε; Οι αποζημιώσεις θα είναι κάτω του 50%, θα χρειαστούν δύο χρόνια για να δοθούν αυτές οι αποζημιώσεις, δεδομένου ότι πρέπει να υποβάλλετε ως «πειθαρχική» κυβέρνηση στην Ευρωπαϊκή Ένωση τα χαρτιά και τις αποδείξεις για να πείτε και να αποδείξετε ότι πρόκειται για καταστροφή.
      (Θόρυβος στην Αίθουσα)
      Κυρία Πρόεδρε, δεν μπορώ να συνεχίσω έτσι.
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι στο βάθος, παρακαλώ προχωρήστε. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Δεν έχω πρόβλημα να μιλήσω και σε άδεια Αίθουσα, αλλά τουλάχιστον να υπάρχει ησυχία. 
      Οι αποζημιώσεις, λοιπόν, για τις οποίες δίνετε υπόσχεση είναι κάτω του 50% των πραγματικών ζημιών. Θα χρειαστούν δύο χρόνια για να πάρετε την έγκριση της Ευρωπαϊκής Ένωση -βλέπετε, αναπνέουμε και πρέπει να πάρουμε την έγκριση της Ευρωπαϊκής Ένωσης- για να δηλώσει η Ευρωπαϊκή Ένωση ότι δεν πρόκειται για πλάγια ή υπόγεια χρηματοδότηση της αγροτικής παραγωγής, αλλά ότι είναι αποζημιώσεις λόγω καταστροφών. Κατά τη γνώμη μας, πρέπει να ενταχθούν -για να ξεφύγουμε και από τον σκόπελο της Ευρωπαϊκής Ένωσης- στις αποζημιώσεις του ΕΛ.Γ.Α., να καλυφθεί το 100% των ζημιών και να αφορούν όχι μόνο την παραγωγή αλλά και το αγροτικό κεφάλαιο.
      Ακόμη να παγώσουν τα δάνεια των αγροτών για μια πενταετία, να δανειοδοτηθούν προνομιακά με περίοδο χάριτος για πέντε χρόνια γιατί η ανασύσταση των γεωργικών δραστηριοτήτων δεν μπορεί να γίνει μέσα σε ένα και δυο χρόνια. 
      Δεύτερον, δεν δίνουμε καμμία εμπιστοσύνη σ’ αυτό που ειπώθηκε και από τον Πρωθυπουργό ότι πρόκειται να γίνει αναδάσωση όσων εκτάσεων κάηκαν. Αν αλλάξουν τα πράγματα από εδώ και μπρος θα είναι παράξενο. Διότι έχουμε εμπειρίες χρόνων. Από το 1991 μέχρι το 2005 μόνο ένα στα έντεκα στρέμματα που κάηκαν στο Νομό Αττικής αναδασώθηκαν και ένα στρέμμα στα οκτώ στην υπόλοιπη Ελλάδα, από το 1982 μέχρι το 1998. Θα βάλω ένα ερώτημα και στη Νέα Δημοκρατία και στην Αξιωματική Αντιπολίτευση. Και η Νέα Δημοκρατία και το ΠΑ.ΣΟ.Κ. πάντα έλεγαν ότι θα αναδασωθούν οι καμένες εκτάσεις. Όμως, υπάρχει μια πραγματικότητα η οποία, μέχρι τώρα, δεν αντιμετωπίστηκε. Κάθε φορά που καίγεται μια δασική έκταση οι καταπατητές εκμεταλλεύονται το νομικό πλαίσιο που υπάρχει και βγαίνουν κερδισμένοι. Αφού προηγηθεί η αεροφωτογράφιση και η φωτοερμηνεία ακολουθεί ο χαρακτηρισμός των εκτάσεων. Τότε εμφανίζονται οικοδομικοί συνεταιρισμοί, η Εκκλησία, οι καταπατητές και δηλώνουν ότι τους ανήκει το μεγαλύτερο κομμάτι. Με βάση τις ιδιοκτησίες τους εξαιρούνται από την αναδάσωση.
      Πώς θα λυθεί αυτό το ζήτημα γιατί σε τελευταία ανάλυση το θέμα είναι η ιδιοκτησία και η χρήση της γης. Όταν υπάρχουν ιδιοκτησίες, όταν έχουν χαρτιά για αυτές τότε εξαιρούνται. Δεν υπάρχει κυβέρνηση που δεν δήλωσε ότι δεν θα γίνει αναδάσωση. Και όμως δεν έγινε. Υπάρχουν πολύ περισσότερα στοιχεία αλλά δεν θέλω να σταθώ για περισσότερο χρόνο. Ήδη ως κόμμα τοποθετηθήκαμε πέρα από δηλώσεις και με ανακοίνωση του Πολιτικού Γραφείου. Θα υπάρξουν και άλλες ευκαιρίες για να τοποθετηθούμε και για τις κυβερνητικές ευθύνες στη διάρκεια της πυρκαγιάς για την πρόβλεψη της επέκτασής της και για μια σειρά άλλα πράγματα για τις δασικές υπηρεσίες, για την Πυροσβεστική κ.λπ.. 
      Δεν θα σταθώ σ’ αυτά αλλά θα πάω στο θέμα το οποίο συζητάμε σήμερα. Βεβαίως το θέμα που συζητάμε περιλαμβάνει και τα δάση, το πράσινο, την αναψυχή, τη χρήση γης κ.λπ. Καταρχήν η Κυβέρνηση για άλλη μια φορά δια στόματος του κυρίου Πρωθυπουργού αποδίδει τα όποια προβλήματα υπάρχουν σήμερα στην προηγούμενη κυβέρνηση του ΠΑ.ΣΟ.Κ.. Αν η Κυβέρνηση είχε ανατρέψει την προηγούμενη πολιτική και μάλιστα είχε καταργήσει και νόμους, αν είχε μια διαφορετική πολιτική τότε θα μπορούσαμε να συγχωρήσουμε και να καταλάβουμε γιατί μέσα σε τρειάμισι χρόνια δεν μπορεί να αντιμετωπίσει προβλήματα δεκαετιών. Όμως, δεν είναι έτσι. Η Κυβέρνηση πάτησε στο προηγούμενο έργο, επιτάχυνε και επιταχύνει αλλά τα πράγματα χειροτερεύουν, όχι κάθε τετραετία αλλά κάθε μέρα που περνάει. Αφού συνεχίζεται η βασική πολιτική τα πράγματα θα οξύνονται.
      Όσον αφορά το ΠΑ.ΣΟ.Κ. για άλλη μια φορά –τουλάχιστον αυτό καταλάβαμε- ισχυρίζεται ότι μέχρι πριν από τριάμισι χρόνια περνούσαμε καλά και μέσα σε τρειάμισι χρόνια όλα άλλαξαν, μέχρι και τα φροντιστήρια λες και δημιουργήθηκαν μέσα σε τρειάμισι χρόνια. Εμείς θα πάρουμε ως σημείο κρίσης ένα ευρύτερο διάστημα, τα τελευταία είκοσι χρόνια γιατί πραγματικά δεν κρίνεται η πορεία της ζωής του νέου, το βιοτικό του επίπεδο από τετραετία σε τετραετία. Και μια καλή πολιτική θέλει περισσότερο χρόνο να αποδώσει. Και μιας κακής πολιτικής οι συνέπειες δεν φαίνονται αμέσως.
      Εμείς θα πάρουμε ως κριτήριο τα τελευταία είκοσι χρόνια, από την περίοδο που δρομολογήθηκε η προσαρμογή της χώρας στην ενιαία εσωτερική αγορά προκειμένου να μετεξελιχθεί η Ε.Ο.Κ. σε Ευρωπαϊκή Ένωση. Θεωρούμε ότι μέσα σ’ αυτή την εικοσαετία ανεξάρτητα το ποιος ήταν στην κυβέρνηση ή ανεξάρτητα από το αν μια κυβέρνηση χειρίζεται το ένα θέμα έτσι ή αλλιώς σημειώνεται μια καθοδική πορεία. Έχουμε σχετική και απόλυτη χειροτέρευση του βιοτικού επιπέδου του λαού με τάσεις συνεχούς επιδείνωσης. 
      Αυτή είναι η εκτίμηση για την τελευταία εικοσαετία γιατί έχει και ένα καινούργιο σχετικά στοιχείο. Είναι η πρώτη φορά από τη μεταπολεμική περίοδο και ενδεχομένως και τη Μεταπολιτευτική περίοδο που δεν έχουμε ούτε διαλείμματα μεγαλύτερα η μικρότερα σχετικής ή απόλυτης βελτίωσης του  βιοτικού επιπέδου των εργαζομένων. Η τελευταία εικοσαετία σημειώνει λοιπόν αυτό. Δεν έχουμε ούτε τα διαλείμματα σχετικής ή απόλυτης βελτίωσης, γιατί υπήρχαν μετά το δεύτερο παγκόσμιο πόλεμο και μετά τη μεταπολίτευση και επί Νέας Δημοκρατίας και επί ΠΑ.ΣΟ.Κ, για μια σειρά λόγους που δεν είναι της ώρας να τους αναπτύξω. Αυτή η εικοσαετία είναι από το κακό στο χειρότερο. 
      Επίσης, δεν καταλαβαίνω και ποιος είναι ο όρος της μέσης οικογένειας ή του μέσου εισοδήματος. Τι ανακατεύουμε δηλαδή; Την οικογένεια που ανήκει στην αστική τάξη με τη φτωχολογιά και βγάζουμε το μέσο όρο; Εμείς καταλαβαίνουμε και μετράμε ως εξής. Η οικογένεια που ανήκει στην εργατική τάξη και μέσα εκεί βεβαίως υπάρχουν και εσωτερικές διαφοροποιήσεις, η οικογένεια που ανήκει στους αυτοαπασχολούμενους, που ανήκει στα άλλα μικρομεσαία στρώματα –και εδώ υπάρχει διαφοροποίηση- η φτωχομεσαία αγροτιά, η μεσαία αγροτιά κ.λπ.. Πώς βγαίνει αυτή η μέση οικογένεια; Γιατί έτσι μπορεί να γίνονται πάρα πολλές αλχημείες και ο καθένας να παίρνει άλλους από πάνω, άλλους από κάτω και να βγαίνει μισογεμάτο ή μισοάδειο το ποτήρι. Δεν γίνονται έτσι τα πράγματα. 
      Ακούμε για παράδειγμα ότι ο μέσος μισθός είναι 700 ευρώ, 800 ευρώ. Δεν είναι έτσι. Υπάρχει  και μισθός παρακάτω. Αυτοί που είναι μερικώς απασχολούμενοι ή αυτοί που δουλεύουν μερικούς μήνες το χρόνο δεν έχουν μέσο μισθό 800 ευρώ το μήνα. Έχουν μικρότερο. Με αυτούς τους μέσους όρους δεν βγαίνει άκρη και η μάχη δίνεται σε δείκτες που δεν απηχούν την πραγματική κατάσταση. Ξέρετε τι μου θυμίζει με την ευκαιρία; Μου θυμίζει μια αμερικάνικη εκπομπή η οποία δίνει συμβουλές για την οικογενειακή οικονομία -δεν θα την πω την εκπομπή, είναι πολύ γνωστή- πώς να κάνεις οικονομία. παρακολούθησα και εγώ μία, δύο εκπομπές για να δω μήπως βγάλω  και εγώ κανένα συμπέρασμα πώς θα διαχειριστούμε καλύτερα τα χρήματα μας. Και βγαίνει η πρώτη οικογένεια και λέει, πούλησα την πόρσε και πήρα ένα κατώτερο αυτοκίνητο και έκανα οικονομία τόσα χρήματα. Αυτή ήταν η μέση αμερικάνικη οικογένεια; Δεν νομίζω ότι η  μέση αμερικάνικη οικογένεια έχει πόρσε βέβαια. Θέλω να πω ότι ο καθένας μπορεί να τα διαβάζει με οποιοδήποτε τρόπο.  
      Το κριτήριο λοιπόν, το δικό μας είναι η εικοσαετία όπου αν θέλετε σημαδεύεται από σημαντικές εξελίξεις όσον αφορά την προσαρμογή και ενσωμάτωση της χώρας στην Ευρωπαϊκή Ένωση. 
      Ας πάρουμε το θέμα της ανεργίας γιατί βεβαίως, η βάση για την οικογένεια, τη λαϊκή οικογένεια την εργατική, είναι σταθερή δουλειά, εισόδημα αυξανόμενο με βάση τις σύγχρονες ανάγκες. Και γιατί μιλάμε για τις χαμηλές συντάξεις; Μα, αν έχεις χαμηλό εισόδημα θα έχεις χαμηλή σύνταξη. Γιατί εστιάζεται το θέμα στη σύνταξη αφού η σύνταξη είναι ποσοστό επί του εισοδήματος; Βεβαίως ξεκίνησε η Νέα Δημοκρατία με το νόμο Σιούφα και την έριξε στο 60%, την ανέβασε λίγο το ΠΑ.ΣΟ.Κ. στο 70%, αυτά τα μικρά πάνω, κάτω που έχουμε αλλά πώς μιλάνε για τις συντάξεις αφού καθορίζονται με βάση το εισόδημα; Άρα, υψηλό εισόδημα με βάση τις σύγχρονες ανάγκες που σημαίνει και υψηλή σύνταξη. Και βεβαίως, για μας υπάρχει το θέμα δωρεάν παιδεία, δωρεάν υγεία, πρόληψη κ.λπ. γιατί αυτό επίσης βοηθάει να μιλάμε για ένα εισόδημα που σου φτάνει. 
      Αλλά εν πάση περιπτώσει ας πάρουμε το θέμα της ανεργίας. Έχουμε αύξηση της ανεργίας την τελευταία εικοσαετία; Έχουμε. Τώρα αν μία τετραετία η Κυβέρνηση το πήγαινε 0,5% επάνω ή 0,5% κάτω ή αλλιώς αυτό επίσης δεν αλλάζει. Δεν θα κάνω ανάλυση της ανεργίας, αλλά έχει μεγάλη σημασία να δούμε που οφείλεται. Συνειδητά και το ΠΑ.ΣΟ.Κ. και η Νέα Δημοκρατία έκαναν  κάτι που τους υπαγόρευε, βεβαίως, το πρόγραμμά τους, η φιλοσοφία τους και η ανάγκη να προσαρμοστούν στις απαιτήσεις της Ευρωπαϊκής Ένωσης. Οι κλάδοι της μεταποίησης σημείωσαν στασιμότητα μέχρι υποχώρηση. 
      Θυσιάστηκε και από τα δύο κόμματα η πορεία ανάπτυξης της μεταποιητικής βιομηχανίας, προς όφελος του κλάδου των κατασκευών ή άλλων κλάδων, οι οποίοι ήταν στο στόχαστρο και του κεφαλαίου και των επιχειρηματιών και της πολιτικής της Ευρωπαϊκής Ένωσης.
      Οι θέσεις εργασίας που δημιουργήθηκαν στο χώρο των κατασκευών και στους καινούργιους τομείς δεν αντισταθμίζουν τις θέσεις εργασίας που χάθηκαν στη μεταποίηση. Αλλά εδώ έχουμε και άλλες συνέπειες, την εισαγωγή ξένων προϊόντων και τη δημιουργία και άλλων ελλειμματικών δεικτών κ.λπ., καθώς και τις απολύσεις.
      Αυτό έγινε συνειδητά. Εγώ δεν λέω, ούτε η Νέα Δημοκρατία ούτε το ΠΑ.ΣΟ.Κ. ήθελαν και ότι ξεκίνησαν συνειδητά να μειώσουν τους κλάδους της μεταποίησης, αλλά το έκαναν συνειδητά από τη στιγμή που συμμορφώθηκαν μέσα στο γενικό πλαίσιο καταμερισμού, αν θέλετε, της Ευρωπαϊκής Ένωσης που δεν είναι καταμερισμός μόνο στην Ευρωπαϊκή Ένωση, αλλά είναι και οι σχέσεις που διαμορφώνει η Ευρωπαϊκή Ένωση με άλλα κέντρα ιμπεριαλιστικά, διακρατικά όπως λέμε εμείς.
      Ένα δεύτερο στοιχείο είναι οι συνέπειες από την Κοινή Αγροτική Πολιτική. Ανεργία έχουμε και από την Κοινή Αγροτική Πολιτική με τις γνωστές ποσοστώσεις, τη μείωση της παραγωγής σε ορισμένα προϊόντα, τις εισαγωγές. Εδώ καταργήθηκαν και στα αγροτικά προϊόντα και στα άλλα όποια εμπόδια υπήρχαν στις εισαγωγές, σε σχέση με προϊόντα που είχαμε παραγωγή. Αυτό έχει σχέση με την αύξηση της ανεργίας. Η ανεργία πλήττει την ελληνική οικογένεια.
      Στέκομαι σε δυο βασικούς τομείς, μεταποίηση και αγροτική παραγωγή, που ενέχονται και ενοχοποιούνται για τη μεγάλη αύξηση της ανεργίας και ενοχοποιούνται και για τη διάρκεια που οι άνθρωποι αυτοί είναι άνεργοι, γιατί εδώ δεν πρόκειται για κάτι το προσωρινό. 
      Υπάρχουν βεβαίως, τομείς που στην Ελλάδα αναπτύσσονται και το κυριότερο είναι ότι η πίτα αυξήθηκε στην Ελλάδα. Και επί ΠΑ.ΣΟ.Κ. αυξήθηκε, σημαντικά η πίτα και παραμένει σε ένα μεγάλο βαθμό αυξητική η τάση της και επί Νέας Δημοκρατίας. Η πίτα αυξήθηκε και ο λαός φτωχαίνει σε μεγάλο μέρος. Υπάρχουν βεβαίως, σήμερα, λαϊκά στρώματα, τα οποία αντέχουν ακόμα, δεν έχουν υποστεί μεγάλες ζημιές, ωστόσο η θέση τους δεν είναι εγγυημένη, είναι ανασφαλής. Η ανασφάλεια δηλαδή εγγίζει και αυτούς.
      Κατά συνέπεια, λοιπόν, ούτε το κριτήριο του πώς αυξήθηκε η πίτα –το Ακαθάριστο Εθνικό Προϊόν εμείς παίρνουμε υπ’ όψιν- λαμβάνουν υπ’ όψιν. Και για να το ξεκαθαρίσουμε, εμείς παίρνουμε υπ’ όψιν τις κοινοτικές ανισότητες, την ταξική διαστρωμάτωση, το κοινωνικό χάσμα που υπάρχει. Δεν υποτιμάμε καθόλου τη σημασία του να αυξάνεται η πίτα, τις αναπτυξιακές δυνατότητες της χώρας, αλλά δεν λέει και τίποτα αυτό. Η πίτα μπορεί να αυξάνεται και η φτώχεια επίσης να αυξάνεται. Αυτό είναι το στοιχείο. Με αυτήν την έννοια τι είναι προοδευτικό και τι είναι ριζοσπαστικό εμείς εκεί το κρίνουμε, διότι σε μια σειρά δείκτες η Ελλάδα μπορεί να πηγαίνει μπροστά. 
      Ας ξεκαθαρίσω επίσης και το εξής: Και το πρόγραμμα της Νέας Δημοκρατίας και το πρόγραμμα του ΠΑ.ΣΟ.Κ. έχει ένα βασικό στόχο, ανεξάρτητα από τις επιμέρους διαχειριστικές διαφορές. Και το λέμε καθαρά. Μάλιστα το έπραξαν και πρέπει να πω ότι ιδιαίτερα η κυβέρνηση Σημίτη το έπραξε με πολύ μεγάλη συνέπεια και το είπε και καθαρά. Και η Νέα Δημοκρατία, ανεξάρτητα της ορολογίας που χρησιμοποιεί, το λέει.
      Η όλη πολιτική ήταν να βοηθήσουν τμήματα του μονοπωλιακού κεφαλαίου και επιχειρήσεις να αντέξουν τον ανταγωνισμό και στο ελληνικό περιβάλλον αλλά και στο διεθνές και όλη η βοήθεια δόθηκε σ’ αυτές τις επιχειρήσεις. Και βεβαίως δεν μπόρεσαν να τις βοηθήσουν όλες. Μια σειρά επιχειρήσεις –και μεγάλες- έκλεισαν, γιατί στον ανταγωνισμό το μεγάλο ψάρι θα φάει το μικρότερο.
      Αυτή τη δουλειά έκαναν, όπως και τώρα με τους αναπτυξιακούς νόμους, με τους φορολογικούς νόμους και πάνω απ’ όλα με τις αλλαγές στις εργασιακές σχέσεις, με το σύστημα κοινωνικής ασφάλισης, με τις αλλαγές στα όρια συνταξιοδότησης κ.λπ. –τα έχουμε πει πολλές φορές, δεν θέλω να τα επαναλάβω αναλυτικά- κάνοντας δηλαδή πιο φθηνή και πιο εκμεταλλεύσιμη την εργατική δύναμη.
      Θέλω ακριβώς να σας δω στο κυριότερο ζήτημα, για να πω και τη διαφωνία μας, με την αντίληψη περί κοινωνικής πολιτικής που ισχύει και στην Ευρωπαϊκή Ένωση και στην Ελλάδα και που, βεβαίως, και τα δύο κόμματα –που εμείς λέμε της δικομματικής εναλλαγής, που τους πειράζει που το λέμε- το εφαρμόζουν με επιμέρους διαφορές. Άλλωστε και μέσα σε ένα κόμμα, αν υπάρχουν διαφορετικές τάσεις, έχουν διαφορές. Δεν θα υπάρχουν διαφορές ανάμεσα στη Νέα Δημοκρατία και στο ΠΑ.ΣΟ.Κ.;
      Και συγκεκριμένα, από τη μια μεριά τα πάντα δίνονται στους επιχειρηματίες για να αντέξουν τον ανταγωνισμό. Έτσι, λένε, με αυτό τον τρόπο, θα εξασφαλιστούν και θέσεις εργασίας. Όσο προχωράει η ανταγωνιστικότητα, τόσο η ανεργία θα μεγαλώνει και υπάρχουν γύρω συντρίμμια.
      Αλλά εν πάση περιπτώσει, ας πάμε στην κοινωνική πολιτική. Τα τελευταία χρόνια ακούμε, για το όριο φτώχειας. Δεν είναι και πολύ τελευταίο. Αλλά ποιος καθορίζει το όριο της φτώχειας; Με ποια κριτήρια; Και όλη η κοινωνική πολιτική πάει στο όριο φτώχειας. 
      Ακόμη, ακούμε για τις ευπαθείς ομάδες, λες και είναι τα ευπαθή προϊόντα που άμα δεν μπουν στο ψυγείο θα χαλάσουν. Τι θα πει ευπαθείς ομάδες; Ακούμε για την κοινωνία –αυτό είναι παλαιότερο- των 2/3. Τι θα πει κοινωνία των 2/3; Δηλαδή, το 1/3 είναι φτωχό και τα άλλα 2/3 ζουν καλά. Δηλαδή ο Λάτσης, ο Βαρδινογιάννης, ο ένας και ο άλλος -θα πω αυτά τα ονόματα, δεν είναι και οι μοναδικοί- ο Μαΐλης, ο Μυτιληναίος, ανακατεύεται με όλους τους άλλους που είναι στα λεγόμενα 2/3 και όλοι είμαστε καλά. Άρα, το 1/3 υποφέρει και δεν εξηγείτε και γιατί. Γιατί; Είναι διανοητικά καθυστερημένο; Δίδετε και εξηγήσεις ότι δεν έχει προσαρμοστεί στα καινούργια, δεν έχει παιδεία κ.λπ.. 
      Απορρίπτουμε και αυτή τη θέση περί της κοινωνίας των 2/3. Αν θέλετε να δεχθούμε ότι υπάρχει η κοινωνία του 1/3, των πλουσίων, ναι, αλλά κοινωνία των 2/3, όπου λογίζεται το 1/3 των φτωχών δεν το δεχόμαστε. Και στεκόμαστε σε αυτά γιατί, με βάση αυτήν τη λογική, χαράσσεται η κοινωνική πολιτική.
      Ποια είναι η κοινωνική πολιτική; Το ελάχιστο εγγυημένο εισόδημα, η εθνική σύνταξη, τα προγράμματα «STAGE», τα προγράμματα και τα διάφορα σεμινάρια, το πρόγραμμα «Βοήθεια στο Σπίτι». Όχι ότι η φιλοσοφία του είναι κακή, αλλά είναι δειγματοληπτικά προγράμματα στην ακραία φτώχεια.
      Αντί, δηλαδή, να κάνουμε μια κοινωνική πολιτική που να βασίζεται στην απασχόληση, στην παιδεία, στην υγεία, στην πρόνοια, με τις σύγχρονες ανάγκες του 21ου αιώνα -όχι τις περασμένες- κάνουμε ορισμένα επιλεκτικά προγράμματα για λίγους και μάλιστα, εκεί δημιουργούμε θέσεις εργασίας, ανά μια θέση τρεις και διοχετεύουμε τους άνεργους και τις γυναίκες. Και η Νέα Δημοκρατία το κάνει και το ακούσαμε και από τον Πρόεδρο του ΠΑ.ΣΟ.Κ. Είναι ο τομέας της κοινωνικής οικονομίας. 
      Κατ’ αρχήν, η κοινωνική πολιτική έγινε κοινωνική οικονομία. Μα, η κοινωνική πολιτική δεν παράγει κέρδη. Η κοινωνική πολιτική επιστρέφει στο λαό ένα μέρος απ’ αυτό που του έχει κλαπεί με τη ληστεία της ταξικής εκμετάλλευσης και τους άμεσους φόρους κ.λπ.. Τι θα πει κοινωνική οικονομία; Βεβαίως, έχουν δίκιο και η Νέα Δημοκρατία και το ΠΑ.ΣΟ.Κ. που λένε για κοινωνική οικονομία. Γιατί ακριβώς στον τομέα της κοινωνικής πολιτικής και της παιδείας έχουν μπει μεγάλα επιχειρηματικά συγκροτήματα.
      Ξέρω ότι παρεξηγείστε μερικοί. Η ρότα είναι η ίδια. Όταν παραδείγματος χάριν εφαρμόζετε τις πολιτικές της Ευρωπαϊκής Ένωσης και τις εξειδικεύετε στην Ελλάδα, αυτό δεν σημαίνει κοινή γραμμή πλεύσης; Γιατί παρεξηγείστε; Και το μεγάλο πρόβλημα θα έρθει, όταν περάσουμε στον «ΚΑΠΟΔΙΣΤΡΙΑ 2». Αυτό περιμένει η Νέα Δημοκρατία, το έχει εξαγγείλει και βεβαίως και στο πρόγραμμα του ΠΑ.ΣΟ.Κ. υπάρχει. Όταν οι χίλιοι δήμοι θα γίνουν τετρακόσιοι και οι πενήντα έξι νομαρχίες θα γίνουν δέκα τέσσερις, τότε ακριβώς θα υλοποιηθεί αυτή η πολιτική. Δηλαδή, η παιδεία, η κοινωνική πολιτική θα περάσουν στη νέα διοικητική δομή, θα μειωθεί η κρατική επιχορήγηση και μετά, θα δημιουργηθεί αυτό που λέμε εθελοντικά αμειβόμενη εργασία, όπου εκεί θα χρησιμοποιηθούν οι άνεργοι, οι γυναίκες και οι νέοι -οι νέες ηλικίες και οι γυναίκες και των νέων ηλικιών- αλλά και οι σαρανταπεντάρες, πενηντάρες κ.λπ. που δεν προσλαμβάνετε τώρα. 
      Απορρίπτουμε ριζικά το Ταμείο της Αλληλεγγύης που λέει η Νέα Δημοκρατία, τον κουμπαρά του ΠΑ.ΣΟ.Κ. με τα 2000 ευρώ για το κάθε παιδί και ό,τι έχει να κάνει με την εθνική σύνταξη κ.λπ. και ό,τι έχει να κάνει δηλαδή με μια πολιτική που λέει «να σε κάψω Γιάννη, να σε αλείψω λάδι». 
      Μεγαλώνει η φτώχεια, μεγαλώνουν οι κοινωνικές ανισότητες. Και για την πιο ακραία φτώχεια θα εξασφαλίζεται ένα επίδομα φτώχειας, ψίχουλα, πολιτική πτωχοκομείου με τον εξής στόχο: Πρώτα-πρώτα, πρόκειται για μια κρίσιμη μάζα που το εκάστοτε κόμμα εξουσίας θα την έχει στην τσέπη του. Ξέρουμε ότι οι εξαθλιωμένοι δυστυχώς μειώνουν ακόμα περισσότερο τις απαιτήσεις. Το ένα είναι, λοιπόν, ότι θα το έχει στην τσέπη και ανάλογα με τα δοσίματα θα εξασφαλίζεται και η ψήφος, στον έναν ή στον άλλο βαθμό.
      Όμως, το κυριότερο δεν είναι η ψηφοθηρική πλευρά. Το κυριότερο είναι ότι όταν έχεις μια πολιτική κοινωνική κατώτατη, θα φέρεις προς τα κάτω κι αυτούς που έχουν εξασφαλίσει ένα καλύτερο βιοτικό επίπεδο. 
      Στη συζήτηση που γίνεται τώρα είναι δε χαρακτηριστική –με πρόσχημα την ισοτιμία των δυο φύλων- η εξίσωση συνταξιοδότησης στα εξήντα πέντε ανδρών και γυναικών στο δημόσιο. Είναι προς τα πάνω βέβαια η εξίσωση. Και αρχίζει η συζήτηση «και πού ξέρετε, μπορεί να μειωθεί κατά πέντε χρόνια των ανδρών». Πρόκειται, δηλαδή, για  πάρα πολύ μεγάλη κοροϊδία, γιατί ξέρουμε πάρα πολύ καλά ότι η γενική τάση είναι τέτοια. 
      Θέλω, λοιπόν, να ξεκαθαρίσω το εξής: Έχουμε ουσιαστική διαφορά την τελευταία εικοσαετία. Πριν από είκοσι χρόνια, όχι ότι ήμασταν ικανοποιημένοι, όμως κάτω από μια σειρά λόγων –όχι μόνο γιατί είχε πιάσει τα κόμματα η φιλανθρωπία και το κίνημα ήταν δυναμωμένο, αλλά εν πάση περιπτώσει, υπήρχε μια σειρά από λόγους που δεν μπορούμε να τους αναλύσουμε εδώ- υπήρχε και η έννοια των συλλογικών και σχετικά γενικευμένων παροχών με όρους ανισότητας. Οι δημόσιοι υπάλληλοι είχαν καλύτερες παροχές απ’ αυτούς που ήταν στον ιδιωτικό τομέα. Τώρα θα γίνει ανάποδα, δηλαδή οι δημόσιοι θα πέσουν στο επίπεδο του ιδιωτικού τομέα. 
      (Στο σημείο αυτό κτυπάει το κουδούνι λήξεως του χρόνου ομιλίας της κ. Αλεξάνδρας Παπαρήγα)
      Μ’ αυτήν την πολιτική του πτωχοκομείου, της εθνικής σύνταξης, του κατώτατου εγγυημένου εισοδήματος κ.λπ., του κουμπαρά, της εθνικής αλληλεγγύης και των διάφορων προγραμμάτων, μ’ αυτήν τη λογική οδηγούμαστε και στην κατάργηση των συλλογικών κατακτήσεων. Και μάλιστα, όταν κατά κλάδο υπάρχουν και πολύ διαφορετικές εργασιακές σχέσεις –σε μια πορεία δεν είναι εύκολο, δεν είναι οργανωμένη έτσι η Δημόσια Διοίκηση και η εργασιακή διαδικασία για να το κάνουν- θα πάμε στη σύμβαση κατά χώρο δουλειάς και στη χορήγηση ατομικής σύμβασης. Και θα γκρεμιστούν όχι κατακτήσεις –γιατί ήδη αυτές έχουν εξανεμιστεί- αλλά και τα στοιχειώδη δικαιώματα των εργαζομένων σε σύγκριση με τις δυνατότητες που έχουν να ζήσουν καλύτερα τον 21ο αιώνα. 
      Τέλος, θα ήθελα να σταθώ και σ’ ένα άλλο ζήτημα. Όλη αυτή η αποκέντρωση και η δημιουργία μηχανισμών κοινωνικής πολιτικής αποτελούν και τον καλύτερο χώρο δημιουργίας μηχανισμών των κομμάτων εξουσίας και όσων εν πάση περιπτώσει μαζί με τα κόμματα εξουσίας παίρνουν και αυτοί ένα μερίδιο για διάφορους λόγους. 
      Και θα σας πω συγκεκριμένα. Όσον αφορά τα Κέντρα Εξυπηρέτησης Πολιτών, αυτός είναι ένας καλός θεσμός, σημαντικός. Γιατί να μην είναι; Μέσα εκεί υπάρχουν μηχανισμοί και της Νέας Δημοκρατίας και του ΠΑ.ΣΟ.Κ. –και όχι μόνο- οι οποίοι καταγράφουν τις προσωπικές ανάγκες των πολιτών και μετά, μέσα εκεί, τους πιάνουν και τους λένε «ξέρω έχεις ένα δάνειο, να δούμε τι μπορούμε να κάνουμε».
      Όσον αφορά τα προγράμματα για το σπίτι, συμβαίνουν τα ίδια. Έχει στηθεί δηλαδή, ένας ολόκληρος μηχανισμός μέσα απ’ αυτά τα αποκεντρωμένα δήθεν ή αντιγραφειοκρατικά κοινωνικά προγράμματα, όπου κυριολεκτικά και μπροστά στις εκλογές γίνεται φοβερή προσπάθεια, με κύριο ανταγωνισμό Νέας Δημοκρατίας και ΠΑ.ΣΟ.Κ., γαλάζιο και πράσινο ρουσφέτι, για τη διασφάλιση της κρίσιμης μάζας των ψήφων, δηλαδή ποιος θα είναι πρώτος ή δεύτερος. Και αυτό είναι συνέπεια της όξυνσης των κοινωνικών προβλημάτων. 
      Βεβαίως, λέω ξανά ότι εμείς ούτε τα προγράμματα «Βοήθεια στο Σπίτι» ούτε τα Κέντρα Εξυπηρέτησης Πολιτών κατηγορούμε, αλλά συνήθως γίνεται η συζήτηση για τον κεντρικό κρατικό μηχανισμό και για τη γαλάζια ή πράσινη ρουσφετολογία. Το μεγάλο όργιο –με συγχωρείτε- γίνεται και μέσω Τοπικής Αυτοδιοίκησης. Και όποιος θέλει, ας το ψάξει. 
      Και ας μη συζητάμε για τα κεντρικά. Τα κεντρικά υπήρχαν και υπάρχουν. Τώρα αποκεντρώνεται το πράγμα. 
      Απορρίπτουμε την κοινωνική πολιτική του «φτωχοπροδρόμου», την πολιτική που λέει ότι εξασφαλίζουμε την ανταγωνιστικότητα της ελληνικής οικονομίας και ότι γινόμαστε το κέντρο της Νοτιοανατολικής Ευρώπης. Λίγο-πολύ ο κ. Καραμανλής και πίστεψε ότι επειδή περνάνε πέντε αγωγοί, η Ελλάδα γίνεται τώρα και «παγκόσμιο κέντρο». 
      Με συγχωρείτε, στην περιοχή κάποιο ρόλο παίζει, αλλά εμείς δεν ονειρευόμαστε μία Ελλάδα που περνάνε οι αγωγοί από εδώ και από εκεί και γίνεται, μάλιστα, πεδίο αγωγών και αντιαγωγών. Ή αν θέλετε, η Ελλάδα που έλεγε ο κ. Σημίτης «του σκληρού πυρήνα», δεν έχει ίδιες συνέπειες για όλους. Αναβαθμίζεται ένα τμήμα της αστικής τάξης, ένα τμήμα των επιχειρηματιών, αλλά η μεγάλη πλειοψηφία του ελληνικού λαού, πάει προς το χειρότερο. 
      Λέω ξανά ότι εμείς κρίνουμε τα πράγματα με βάση τον 21ο αιώνα. Αν, για παράδειγμα, το 19ο αιώνα οι εργαζόμενοι πάλευαν και έχαναν τη ζωή τους για το οκτάωρο, σήμερα δεν είναι καθόλου πολύ να παλέψουμε και να διασφαλίσουμε το εφτάωρο. 
      Αν πριν από εκατό χρόνια ή πριν από πενήντα χρόνια, μιλούσαν για σύνταξη στα εξήντα πέντε, σήμερα δεν είναι καθόλου πολύ να μιλάμε για σύνταξη στα εξήντα για τους άνδρες και στα πενήντα πέντε για τις γυναίκες. Με τι θα συγκρίνουμε; Πέρασαν εκατόν πενήντα και εκατόν εβδομήντα χρόνια και το εφτάωρο σήμερα –το κανονικό εφτάωρο και όχι το εφτάωρο του Ζοσπέν και τα άλλα που εφάρμοσαν στη Γαλλία- θεωρείται λίγο για την Ελλάδα. Δηλαδή, με τι κρίνουμε τα πράγματα; 
      Και μ’ αυτήν την έννοια, για μας κριτήριο δεν είναι μόνο τι έκανε η Νέα Δημοκρατία και το ΠΑ.ΣΟ.Κ., αλλά κριτήριο για μας είναι οι σύγχρονες ανάγκες των εργαζομένων. Και βλέπουμε ότι γίνεται αυτό που πάντα γινόταν, οι σύγχρονες ανάγκες των καπιταλιστών να υπερεκπροσωπούνται και να υπερεκπληρώνονται και οι εργαζόμενοι να πηγαίνουν με τη λογική του φτωχοκομείου, του κουμπαρά, τα φοιτητοδάνεια, τα επιδόματα και αυτά όχι σε ολόκληρο τον κλάδο, αλλά σ’ ένα μέρος. Μ’ αυτήν την έννοια, απορρίπτουμε την κυρίαρχη πολιτική.
      Και με την ευκαιρία, θα ήθελα να καταθέσω ενδεικτικά ορισμένες θέσεις του Κ.Κ.Ε. για το τι θεωρούμε σήμερα σύγχρονες ανάγκες των εργαζομένων, για τους νέους, για τα νέα ζευγάρια, για την οικογένεια, γιατί μόνο έτσι μπορεί να γίνει συζήτηση και σύγκριση.
      (Στο σημείο αυτό η Πρόεδρος του Κομμουνιστικού Κόμματος Ελλάδας κ. Αλέκα Παπαρήγα καταθέτει για τα Πρακτικά τις προαναφερθείσες θέσεις του Κομμουνιστικού Κόμματος Ελλάδος, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κυρία Πρόεδρε.
      Ήθελα να απευθυνθώ στον Πρωθυπουργό, αλλά στο διάλειμμα μεταξύ της ομιλίας της Προέδρου της Κοινοβουλευτικής Ομάδας του Κομμουνιστικού Κόμματος και της δικής μου, ο Πρωθυπουργός εξαφανίστηκε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα γυρίσει.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Θα γυρίσει. Ευχαριστώ.
      Παρ’ όλα αυτά, λοιπόν, εγώ θα αναφερθώ σε ένα θέμα που έχει σχέση με τον ίδιο προσωπικά. 
      Υπάρχουν σοβαρά ζητήματα της πολιτικής μας ζωής που πέρασαν και περνάνε μέσα απ’ αυτό το Κοινοβούλιο -είτε αυτό είναι το Ευρωσύνταγμα, είτε αυτό είναι τα δημόσια πανεπιστήμια, είτε αυτό είναι η κατάσταση των αγροτών, είτε αυτό έχει σχέση με το βιοτικό επίπεδο των Ελλήνων πολιτών- και παρ’ όλα αυτά, έχουμε έναν Πρωθυπουργό, ο οποίος δεν παρουσιάζεται και δεν παρουσιάζεται στην ώρα των ερωτήσεων.
      Θα ήθελα λοιπόν να πω το εξής: Μαντεύετε φυσικά τα αισθήματα που έχουμε απέναντι στον πρώην Πρωθυπουργό της Μεγάλης Βρετανίας κ. Τόνυ Μπλερ, έναν Πρωθυπουργό με τεράστιες ευθύνες -πόλεμος στο Ιράκ, αντικοινωνικές πολιτικές- αλλά σε μία χώρα, η οποία γέννησε τους κοινοβουλευτικούς θεσμούς και έχει ισχυρές κοινοβουλευτικές παραδόσεις. Ας δούμε, λοιπόν, ποια στιγμή επέλεξε ο πρώην Πρωθυπουργός της Μεγάλης Βρετανίας για να κάνει την τελευταία του δημόσια παρουσία ως Πρωθυπουργός πριν την παραίτησή του. Διάλεξε την ώρα των ερωτήσεων μέσα στο Κοινοβούλιο. Και μάλιστα, ήταν η τριακοστή δέκατη όγδοη φορά που εμφανίζονταν μέσα στο Κοινοβούλιο για να απαντήσει στην ώρα των ερωτήσεων. Σε δέκα χρόνια, σε τρεισήμισι χιλιάδες περίπου μέρες, δηλαδή περίπου μία φορά την εβδομάδα, όπως επιτάσσει ο κανονισμός, μέσα στο Κοινοβούλιο, εκτός από τις περιόδους των διακοπών, των ταξιδιών στο εξωτερικό κ.λπ..
      Με αυτήν την έννοια, εγώ θέλω να κάνω έντονη κριτική στο γεγονός της συχνής απουσίας, μόνιμης και σταθερής απουσίας του Πρωθυπουργού, που μέσα σε τρία χρόνια ή μία ή δύο φορές παρουσιάστηκε σε ερωτήσεις μέσα στο Κοινοβούλιο. Και το γεγονός ότι μπορεί να λέει ότι και ο προηγούμενος Πρωθυπουργός κ. Σημίτης είχε ανάλογες επιδόσεις δείχνει ακριβώς πόσο σοβαρό είναι το πρόβλημα. Τελικά, και την πολιτική ζωή βοηθάει η παρουσία του Πρωθυπουργού, αλλά είναι και μια υποχρέωση απέναντι στον Κανονισμό της Βουλής. Έτσι αναγκαζόμαστε να συζητήσουμε όλα τα ζητήματα κάθε τέσσερις μήνες που παρουσιάζεται εδώ με τη διαδικασία της προ ημερησίας διατάξεως συζήτησης. 
      Εδώ έχουμε τα ζητήματα της οικογένειας. Όμως, έχουμε και τα ζητήματα της καταστροφής, μιας καταστροφής από τις πυρκαγιές, η οποία αγκάλιασε όλη την Ελλάδα -από το νότο, την Κρήτη μέχρι τη Μακεδονία- με έντονη παρουσία στην Αγιά, στο Πήλιο, στην Αττική, στην Πάρνηθα και η οποία οδήγησε σε αυτό το αποτέλεσμα. Πρόκειται για ένα αποτέλεσμα που ειδικά για την Αττική είναι εξαιρετικά βαρύ. 
      Κάθε πρωτεύουσα και ο περιβάλλων της χώρος έχει για κάτι να παινευτεί. Άλλοι έχουν υψηλούς ουρανοξύστες, άλλοι έχουν τα πιο γρήγορα τρένα, άλλοι έχουν τις πιο μεγάλες βιομηχανίες, άλλοι είναι έδρα μιας επανάστασης της τεχνολογίας, της πληροφορικής και αλλού. 
      Η Αττική, όλο αυτό το συγκρότημα, εδώ που ζούμε πέντε εκατομμύρια άνθρωποι, έχει την Ακρόπολη και το κλίμα της. Είναι μια περιοχή με το ιδεώδες κλίμα σε ολόκληρο τον πλανήτη. Αρκεί κάποιος να ξεφυλλίσει την Ορέστεια ή τον Οιδίποδα επί Κολωνώ, για να δει πώς επαίρονταν, πώς θαύμαζαν και πώς εκτιμούσαν αυτό το κλίμα. 
      Έχουν, βέβαια, περάσει χιλιετίες από τότε.  Έχουν υπάρξει εξελίξεις. Σήμερα ο πληθυσμός είναι πολλαπλάσιος απ’ αυτόν που  υπήρχε. Υπάρχει άλλη τεχνολογία. Όμως, για ποιο λόγο εμείς τις τελευταίες δεκαετίες παρακολουθούμε ο ένας μετά τον άλλο, οι πνεύμονες της Αθήνας, της Αττικής, οι ορεινοί δασώδεις όγκοι, εκεί όπου υπήρχαν αρκούδες πριν από εκατόν πενήντα χρόνια, πριν από χίλια χρόνια ή που υπήρχαν λύκοι πριν από εκατό χρόνια και τσακάλια πριν από σαράντα χρόνια να καταστρέφονται και να μένει ένα σεληνιακό τοπίο; Μάλιστα αυτήν τη φορά με την καταστροφή του μοναδικού δρυμού της Πάρνηθας, του ελατοδάσους, με την πανίδα, η οποία ήδη από το 1945 είχε τριάντα δύο είδη υπό απειλή. Αυτή είναι η μεταρρύθμιση που κάνει η Νέα Δημοκρατία; 
      Έχει δίκιο ο Πρόεδρος της Δημοκρατίας που μιλάει για «εθνικό πένθος». Και εμείς στο Συνασπισμό Ριζοσπαστικής Αριστεράς ανεβάσαμε μαύρες σημαίες. Γιατί; Γιατί νιώθουμε βαθιά ένα μεγάλο πλήγμα το οποίο έγινε σε μια κληρονομιά που είχαμε υποχρέωση να προστατεύσουμε με κάθε τρόπο και το οποίο δύσκολα σήμερα αποκαθίσταται. Καταλαβαίνουμε μια κοινωνία που είναι σε θλίψη, παρακολουθώντας όλες αυτές τις σκηνές και την αδυναμία να υπάρξουν αντιδράσεις. 
      Δεν μπορεί οι πυρκαγιές που γίνονταν πριν από σαράντα και πενήντα χρόνια να είχαν πολύ μικρότερα αποτελέσματα και οι σημερινές πυρκαγιές, έχοντας αεροπλάνα και πυροσβεστικά ελικόπτερα να έχουν αυτά τα αποτελέσματα! Δεν γίνεται αυτό! Είναι αφύσικο! Πρέπει να ψάξουμε στο γιατί γίνεται αυτό. Γιατί σήμερα, που έχουμε πολύ καλύτερη τεχνολογία, οι εστίες των πυρκαγιών μπορεί και καταστρέφουν τόσο μεγάλες εκτάσεις; 
      Υπάρχουν ευθύνες και μάλιστα πολύ μεγάλες ευθύνες. Ευθύνες που είδαμε στον συντονισμό, στην επιτελικότητα, στις ελλείψεις προσωπικού, στις αδυναμίες πρόληψης, στις ελλείψεις στις υποδομές κ.λπ.. 
      Όμως, νομίζω ότι οι ευθύνες συμπυκνώνονται σε δύο μεγάλες κατηγορίες: Η πρώτη είναι η υποβάθμιση, η υποτίμηση και ο εξευτελισμός του δημοσίου χώρου ως αξίας. 
      Ένας εξευτελισμός που περνάει με κάθε τρόπο. Με την ανεξέλεγκτη οικοδόμηση, με τα Ολυμπιακά Έργα, με τη στάση απέναντι στα δάση. Και θέλω να πω ότι πριν γίνει αυτή η καταστροφή με την πυρκαγιά στην Πεντέλη, οποιαδήποτε κι αν είναι η αιτία της, όπως και στο Πήλιο, στα άλλα δάση, είχαν καεί τα δάση ως αξίες. Και είχαν «καεί» με την προσπάθεια της Κυβέρνησης να τροποποιήσει το άρθρο 24 του Συντάγματος και να μειώσει τους προστατευτικούς όρους σχετικά με τα δάση ακόμα περισσότερο. Και είχε περάσει αυτή η πυρκαγιά στο δημόσιο χώρο, στο δάσος, στο συλλογικό αγαθό, ως αξία με την τροπολογία για τα δασικά αυθαίρετα, την οποία κάτω από την κατακραυγή της κοινωνίας αναγκάστηκε τελικά να την αποσύρει. Το κακό όμως είχε γίνει.
      Είναι αδιανόητο αυτό που γίνεται στην Ελλάδα, ενώ όλες οι χώρες  συζητούν για το φαινόμενο του θερμοκηπίου, για τα μέτρα που πρέπει να πάρουμε για να το αντιμετωπίσουμε. Τα δύο βασικά μέτρα είναι, πρώτον η μείωση των εκπομπών του διοξειδίου του άνθρακος και δεύτερον, η αύξηση των δασών. Να αυξηθούν τα δάση, να λειτουργήσουν ως πνεύμονας, να απορροφήσουν ποσότητες διοξειδίου του άνθρακος, να παράγουν οξυγόνο, να συμβάλουν ως άμυνα στην αύξηση της θερμοκρασίας του πλανήτη και των περιοχών όπου υπάρχουν. Σε αυτήν ακριβώς την εποχή που τα δάση έχουν μία αξία πολύ μεγαλύτερη από αυτήν που είχαν, σε αυτήν την εποχή αναθεωρούμε το Σύνταγμα και πετάμε τροπολογίες για τα αυθαίρετα. 
      Αυτή η έλλειψη ενδιαφέροντος για τα δημόσια αγαθά και συγκεκριμένα εδώ για τον περιβάλλοντα χώρο, φαίνεται από το γεγονός ότι η Ελλάδα είναι η χώρα της Ευρωπαϊκής Ένωσης, η οποία δεν έχει κτηματολόγιο. Ακούμε μεταρρυθμίσεις και πάλι μεταρρυθμίσεις. Ακούγαμε από την προηγούμενη Κυβέρνηση εκσυγχρονισμό και πάλι εκσυγχρονισμό και δεν έχουμε κτηματολόγιο, δεν έχουμε δασικούς χάρτες, δεν έχουμε δασικό κτηματολόγιο, δεν έχουμε ελαιοκομικό μητρώο, δεν έχουμε αμπελοκομικό μητρώο. Τι σημαίνει αυτό; Σημαίνει, σαν στη διπλανή πολυκατοικία να μην υπάρχει ιδιοκτήτης στα διαμερίσματα, οπότε ο καθένας θα μπει μέσα για να κάνει το προικώο του παιδιού του, ή για να βάλει τους γονείς του ή για να μείνει ο ίδιος. Αυτό γίνεται με τα δάση. Όταν δεν υπάρχουν σύνορα, όταν δεν υπάρχει οριοθέτηση του δάσους, όταν υπάρχει τέτοια αδιαφορία για αυτήν τη δημόσια αξία, αυτό γίνεται. 
      Και δυστυχώς, μια που βλέπω τον κ. Αλογοσκούφη εδώ, θα ήθελα να πω το εξής: ότι η πολιτική της Νέας Δημοκρατίας είναι πολιτική για το Real Estate. Αυτό είναι. Πιστεύει ότι αυτό που έχει σημασία είναι μία αναζωπύρωση, η ενίσχυση της οικονομίας μέσα από το ξεπούλημα της γης, μέσα από την αύξηση των τιμών της γης, μέσα από την ανεξέλεγκτη οικονομική δραστηριότητα και όχι να κρατήσει μία κληρονομιά. Γιατί όταν θέλουμε να επαινέσουμε το παρελθόν μας και να εκφράσουμε την προγονολατρεία μιλάμε για την κληρονομιά που μας αφήσανε και εδώ δεν έχουμε δυνατότητα να στηρίξουμε ένα έλατο και ένα δέντρο.
      Το δεύτερο πρόβλημα είναι το ότι υποβαθμίζεται το δημόσιο ως εργαλείο για να αντιμετωπίσει μεγάλα προβλήματα της κοινωνίας. Το κοινωνικό κράτος γίνεται κράτος καταστολής. Αλλά, δυστυχώς, η καταστολή αυτή όταν πρόκειται για τις πυρκαγιές δεν υπάρχει.
      Περίμενε κανείς από μία συντηρητική παράταξη, με την οποία έχουμε διαφωνίες, όπως και με τον ίδιο τον όρο «συντήρησης», τουλάχιστον να ήταν συντηρητική, να συντηρεί μια κληρονομιά και να συντηρεί τα αγαθά του περιβάλλοντος τα οποία είναι αναγκαία για όλους τους πολίτες. Τίποτα από αυτό όμως δεν υπάρχει.
      Εάν ο κ. Πολύδωρας ασχολείτο λιγότερο με τον Πρόεδρο του Συνασπισμού Ριζοσπαστικής Αριστεράς, με τον κ. Στρατούλη, με τον κ. Απέκη, τον Πρόεδρο της Π.Ο.Σ.Δ.Ε.Π., με τους συνδικαλιστές της Διδασκαλικής Ομοσπονδίας, με τους συνδικαλιστές της Ο.Λ.Μ.Ε., με τους φοιτητές με τα πράσινα παπούτσια, θα ασχολούνταν λίγο περισσότερο με την Πυροσβεστική, με τις ελλείψεις στην Πυροσβεστική σε ανθρώπινο δυναμικό, με την ετοιμότητα του μηχανισμού, τότε τα αποτελέσματα θα ήταν διαφορετικά. Αλλά τίποτα από αυτό. Έχουμε ελλείψεις στην Πυροσβεστική. Είναι χιλιάδες οι πυροσβέστες που λείπουν, δασοπυροσβέστες, συμβασιούχοι.
     Μα, μπορούμε να το φανταστούμε αυτό σε μια Ελλάδα που καίγεται κάθε ένα, δύο χρόνια και που η φωτιά μπορεί να πάρει την έκταση αυτή που είδαμε σήμερα με την Πάρνηθα; Οι δασοπυροσβέστες να ρίχνονται το χειμώνα στο ταμείο ανεργίας, προκειμένου να μην αποκτήσουν μόνιμη σχέση εργασίας αορίστου χρόνου; Την ώρα που αμέσως μετά το χειμώνα θα έπρεπε να δουν τους δρόμους, να κάνουν τους καθαρισμούς, γενικά όλη την πρόληψη που είναι αναγκαία να γίνει με μεράκι και με τους ανθρώπους που είναι γνώστες της κατάστασης.
     Μάνικες που δεν δουλεύουν. Μαρτυρίες για το πώς ξεκίνησε ενδεχομένως η πυρκαγιά της Πάρνηθας. Και δυστυχώς το πιο ακραίο: Αδυναμία αξιοποίησης των κονδυλίων για τη δασική προστασία.
     Θα καταθέσω για τα Πρακτικά την απάντηση της Επιτρόπου Χούμπνερ. Σήμερα δόθηκε στη δημοσιότητα, προχθές δόθηκε στον Ευρωβουλευτή του Συνασπισμού κ. Παπαδημούλη.
     Προβλέπονταν στα πλαίσια του Κοινοτικού Πλαισίου Στήριξης και του Ταμείου Συνοχής στην επταετία 2000-2007 για τη δασική προστασία 24.000.000 ευρώ, δηλαδή 8.000.000.000 δραχμές. Πέρασαν τρία χρόνια διακυβέρνησης του ΠΑ.ΣΟ.Κ. και τρία χρόνια διακυβέρνησης της Νέας Δημοκρατίας. Απορρόφηση 0%. Ούτε ένα ευρώ. Ας κάνουν κριτική ο ένας στον άλλο πόσα ευρώ απορρόφησε περισσότερο ο καθένας. Ούτε ένα ευρώ για τη δασική προστασία. Αυτή είναι η απάντηση της κ. Χούμπνερ αυτήν την εβδομάδα στον κ. Παπαδημούλη.
     Το ίδιο συμβαίνει και για τη δασική προστασία σε επιμέρους δάση. Χαρακτηριστικά σας λέω: Προστασία του δάσους Σέιχ-Σου 9.000.000 ευρώ, δηλαδή 3.000.000.000 δραχμές. Τρία χρόνια διακυβέρνησης του ΠΑ.ΣΟ.Κ., τρία χρόνια διακυβέρνησης της Νέας Δημοκρατίας: Απορρόφηση 0%. Στη λήξη όλου του κοινοτικού πλαισίου ούτε ένα ευρώ.
     (Στο σημείο αυτό ο Βουλευτής κ. Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Το ίδιο συμβαίνει και με τα 9.000.000 ευρώ του Δημοσίου Προγράμματος Επενδύσεων και με τα 50.000.000 ευρώ, τα οποία βρίσκονται ως αποθεματικά στη διεύθυνση των δασών.
     Υπάρχουν προφανώς μεγάλες ευθύνες από την Κυβέρνηση και υπάρχουν μεγάλες ευθύνες από το σύστημα μέσα στο οποίο ζούμε. Μία από τις ευθύνες αυτές είναι ότι εδώ και δυόμισι μήνες η Ελλάδα είχε εμπλακεί σε μια μονοθεματική συζήτηση και σε μια αντιπαράθεση των δύο κομμάτων της Νέας Δημοκρατίας και του ΠΑ.ΣΟ.Κ. γύρω από τα ζητήματα των ομολόγων και γύρω κυρίως από το ζήτημα ποιος είναι πιο διεφθαρμένος. Και έχουμε διαβάσει καταγγελίες του μεν, διαβάζουμε στις εφημερίδες ενδεχόμενες καταγγελίες του άλλου κ.λπ.. 
     Επί δυόμισι μήνες χωρίς να κάνουν ένα βήμα στην καρδιά του προβλήματος, του ασφαλιστικού, ασχολούνταν κάτω από την παρέμβαση της Κυβέρνησης και της Αξιωματικής Αντιπολίτευσης αποκλειστικά τα Μέσα Μαζικής Ενημέρωσης, η κοινωνία, με τα ομόλογα. Κι όμως ερχόταν καλοκαίρι, ερχόντουσαν τα ζητήματα των πυρκαγιών, τα ζητήματα της έλλειψης νερού, που θα υπάρξει στις Κυκλάδες και αλλού, τα ζητήματα της διαχείρισης του νερού, τα ζητήματα του περιβάλλοντος που απασχολούν τόσο πολύ. Κι όμως τίποτα. Και εκεί θέλω να μιλήσω για το πως βλέπουμε εμείς, ο Συνασπισμός Ριζοσπαστικής Αριστεράς, την πολιτική ζωή.
     Πιστεύουμε ότι μπορούμε να παρεμβαίνουμε με όσες δυνάμεις έχουμε και με όσες δυνάμεις μπορούμε να ευαισθητοποιήσουμε, προκειμένου να αναδείχνουμε μια ημερήσια διάταξη τέτοια της πολιτικής ζωής που να ανταποκρίνεται στα συμφέροντα των πολιτών. 
     Όταν πριν από ένα χρόνο ήταν στην επικαιρότητα τα σκάνδαλα της διαπλοκής, τα σκάνδαλα των κουμπάρων και γινόταν η ίδια συζήτηση, εμείς βγαίναμε εδώ και μιλούσαμε για το άρθρο 16 και για τα δημόσια πανεπιστήμια. Και μας έλεγαν οι δημοσιογράφοι ότι είμαστε στον κόσμο μας, ότι είμαστε ούφο και ότι αλλού κινείται η πολιτική ζωή. Και στη διάρκεια των ομολόγων τώρα προσπαθήσαμε με κάθε τρόπο να αναδείξουμε τα ζητήματα του περιβάλλοντος. Στηρίξαμε τις κινητοποιήσεις που γίνονταν στο Δήμο Ελληνικού που έφθασε τις είκοσι πέντε μέρες απεργίας ο δήμαρχος για να βάλει το απλό ζήτημα ότι δεν μπορούν τα πέντε εκατομμύρια κατοίκων αυτής της πόλης από τη μια να έχουν καμένα δάση και από την άλλη να μην έχουν πρόσβαση στη θάλασσα. Την ώρα που οι άλλοι ασχολιόνταν με τα ομόλογα εμείς λέγαμε αυτό. 
      Και την ώρα που γινόντουσαν αυτές οι συζητήσεις πώς θα απευθυνθούμε –είναι και προεκλογική περίοδος- στους πολίτες, υπήρχαν σκέψεις να βγάλουμε για τα ομόλογα και ό,τι είπαμε και μέσα σ' αυτό το σκάνδαλο βγάλαμε το κείμενο για το φαινόμενο του θερμοκηπίου που περιλαμβάνει όλη την πολιτική μας για τα δάση. Και το καταθέτω στα Πρακτικά ως μια μαρτυρία, αν ενδιαφέρει κάποιον, κάποτε μετά από χρόνια ότι αυτή η Αριστερά προσπαθεί να αναδείξει παρά τον πνιγηρό αέρα που δημιουργεί ο δικομματισμός, μεγάλα προβλήματα τη στιγμή που είναι της ώρας και όχι κατόπιν εορτής.
      (Στο σημείο αυτό, ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έχει τεράστιες ευθύνες ξαναείπα η Νέα Δημοκρατία. Είναι ο δρυμός αυτός των ελάτων, τα κόκκινα ελάφια, ο οποίος ήταν ένα καμάρι για την Αττική και για όλη τη χώρα μας. Πού θα φτάσει; Πού θα φτάσουν τα παιδιά αυτών των πέντε εκατομμυρίων; Να βλέπουν τα ελάφια μόνο στα κόμικς και να ακούνε το κελάδημα του τσαλαπετεινού και του σπίνου που εξαφανίζονταν στην Πεντέλη από τον ήχο του κινητού τηλεφώνου; Εκεί θα τους πάμε; Έχει μεγάλες ευθύνες η Κυβέρνηση.
      Έχει ευθύνες όμως και η Αξιωματική Αντιπολίτευση. Άκουσα τις παρατηρήσεις και μερικές φορές συμφωνώ μ’ αυτές, με τις κριτικές που έγιναν απέναντι στην Κυβέρνηση. Όμως γιατί και η κυβέρνηση του ΠΑ.ΣΟ.Κ. και αυτή η Κυβέρνηση δεν εφάρμοσαν το ομόφωνο πόρισμα του 1993 διακομματικό πόρισμα της Βουλής των Ελλήνων; 
      Λέει ο Πρόεδρος της Δημοκρατίας ότι χρειάζεται διακομματική συνεννόηση. Συμφωνούμε, όμως υπάρχει. Υπάρχει διακομματική συνεννόηση και είναι το κείμενο του 1993 το οποίο είναι ομόφωνο απ’ όσα κόμματα ήταν τότε στη Βουλή.
      Γιατί το 1998 απομακρύνθηκε από την ιδέα που βάζει και το κείμενο αυτό της Βουλής του ενιαίου φορέα δασοπροστασίας; Γιατί οι κυβερνήσεις του ΠΑ.ΣΟ.Κ. μετέφεραν την αρμοδιότητα στις δυνάμεις της Πυροσβεστικής Υπηρεσίας με αποτέλεσμα να υπάρχει μια αδυναμία χρησιμοποίησης δυνάμεων οι οποίες ειδικά στους ορεινούς όγκους της περιφέρειας είναι εξαιρετικά σημαντικές όπως είναι οι δασολόγοι, η δασική υπηρεσία. Και να διαμορφώνεται αυτή η διασπάθιση δυνάμεων η οποία οδηγεί σε τέτοια αποτελέσματα και όχι μόνο αυτό.
      Εμείς θέλουμε να αναφέρουμε την ευθύνη της Αξιωματικής Αντιπολίτευσης για το ν.3208/2003 για τα δάση. Με τον ν.3208/2003 έγιναν δύο μεγάλες ζημιές πάνω στις οποίες πάτησε η Νέα Δημοκρατία. Η Νέα Δημοκρατία, όπου μέσω αν δεν κάνω λάθος του ίδιου του Πρωθυπουργού και ως Προέδρου της Αξιωματικής Αντιπολίτευσης τότε έλεγε ότι είναι αντισυνταγματικός νόμος και έλεγε ότι είναι δασοκτόνος νόμος.
      Τι κάνει ο ν.3208/2003 τον οποίο σεβάστηκε σαν ιερή εικόνα η Νέα Δημοκρατία παρά τις κριτικές της; Το πρώτο που κάνει είναι ότι αυξάνει την δενδρώδη κάλυψη μιας επιφάνειας για να θεωρηθεί ως δάσος που σημαίνει ότι μειώνονται τα δάση. Και το δεύτερο που είναι το κύριο πρόβλημα, ότι θέτει σε αμφισβήτηση όλους τους δασικούς χάρτες οι οποίοι είχαν δημιουργηθεί με βάση την προηγούμενη νομοθεσία πριν από το 2003 και οι οποίοι προέβλεπαν ότι το μίνιμουμ είναι 10%. Από 10% και πάνω δενδρώδη κάλυψη, είναι δάσος. Και δημιουργήθηκε αυτή η σύγχυση και δημιουργήθηκε αυτή η γκρίζα ζώνη. Δημιουργήθηκε αυτή η όρεξη για τους καταπατητές. Και δημιουργήθηκε αυτό το πεδίο που δεν ξέρουμε τίποτα. Πού αρχίζει το δάσος; Πού τελειώνει το δάσος; 
      Πήγα με το συνάδελφο, τον κ. Λεβέντη, στο Καραούλι που κάηκε προχθές πέρα από την Πάρνηθα. Δεν καταλάβαινες από το δρόμο πού είναι δάσος. Ήσουν μέσα στα πλατάνια και μέσα στα πεύκα και ξαφνικά έβγαινε η βίλα. Πήγαινες λίγο πιο πέρα και ξαφνικά έβγαιναν τέσσερα σπίτια. Και έλεγες τι είναι εδώ πέρα; Είναι δάσος; Δεν είναι; 
      Χτες βρισκόμουν στα πυροφυλάκια της Πεντέλης και μου έδειξαν τον Κοκκιναρά μια έκταση σαράντα στρεμμάτων για αναδάσωση στην Πεντέλη. 
      Και λέτε θα αναδασωθεί και το τελευταίο τετραγωνικό μέτρο, κύριε Πρωθυπουργέ, όπου είχε αναδασωθεί και πήγαιναν πριν από τρεις μήνες και έκοβαν όλα τα πεύκα, τα αναδασωμένα, σε σαράντα στρέμματα δεκαπέντε χιλιόμετρα μακριά από το Μέγαρο Μαξίμου και μακριά από το Υπουργείο Δημόσιας Τάξης. Και ποιος αντέδρασε; Κανείς. Και καταπατούν, καίνε τα πάντα, γιατί δεν υπάρχει προστασία, δεν υπάρχει οριοθέτηση, δεν υπάρχει ενδιαφέρον. Λέει ο νόμος ότι θα αναδασωθούν τα δάση και το είπαν οι προηγούμενοι Πρωθυπουργοί και το ακούσαμε από το σημερινό Πρωθυπουργό. Τίποτα δεν θα αναδασωθεί. Αυτό  που γίνεται στην Πεντέλη, θα το δούμε και στην Πάρνηθα σήμερα. Γι’ αυτό, κάποια πράγματα πρέπει να αλλάξουν.
      Κύριε Πρωθυπουργέ, αναφέρομαι στις προτάσεις μας, σημαντικές κατά τη γνώμη μου.
      Πρώτον, δείξτε ότι διδάσκεσθε από τις εμπειρίες που έχετε και από τις καταστροφές που έγιναν κατά τη διάρκεια της δικής σας Κυβέρνησης των μεταρρυθμίσεων και πείτε μέσα στη Βουλή ότι η Κυβέρνηση αποσύρει την τροποποίηση του άρθρου 24, που μειώνει την έκταση και την προστασία των δασών και των δασικών εκτάσεων. Θα είναι προς τιμήν σας αν το κάνετε. Όταν κάποιος αναγνωρίζει –και δεν είστε ο μόνος, όλοι μας έχουμε βρεθεί σε λάθος πορεία- κάτω από την πίεση της πραγματικότητας ότι είναι σε λάθος πορεία, να τη διορθώσει. Σας καλώ –και αυτό είναι το πρώτο μέτρο- να δηλώσετε στη δευτερολογία σας ότι θα μελετήσετε την απόσυρση της τροπολογίας του άρθρου 24 για τα δάση και τις δασικές εκτάσεις.
      Δεύτερον, χρειάζεται ενιαίος φορέας διαχείρισης. Βλέπουμε ότι τα δάση «διασπείρονται» ανάμεσα στο Υπουργείο Εσωτερικών, στο Υπουργείο Δημόσιας Τάξης, στο Υπουργείο Αγροτικής Ανάπτυξης. Βλέπουμε να γίνονται συσκέψεις στο Μέγαρο Μαξίμου και να λείπει ο κατ’ εξοχήν αρμόδιος για τα δάση Υπουργός Αγροτικής Ανάπτυξης κ. Μπασιάκος. Ας σταματήσει αυτή η ασυνεννοησία, είναι μεγάλος ο κίνδυνος, είναι μεγάλη υπόθεση να διαφυλάξουμε τα δάση μας. Να γίνει ένας ενιαίος φορέας διαχείρισης, να συνεργάζονται οι πυροσβέστες με δασολόγους, με δασικές  υπηρεσίες. Και με την ευκαιρία, καταργήστε το Υπουργείο Δημόσιας Τάξης -δεν είναι καμμία επαναστατική αλλαγή, δεν υπάρχει σε άλλες χώρες- όχι γιατί θα καταργήσετε έτσι το κράτος καταστολής, αλλά τουλάχιστον  να σταματήσει να υπάρχει αυτή η ασυνεννοησία και η σύγκρουση μεταξύ των υπηρεσιών.
      Τρίτον, εκπόνηση δασικών χαρτών, δασικού κτηματολογίου μέσα σε συγκεκριμένο χρονοδιάγραμμα, οριοθέτηση των δασών. Πρέπει ο καθένας να καταλαβαίνει,  από τη στιγμή που βγαίνει από την κατοικημένη συνοικία και φθάνει στο δάσος  -είναι όπως όταν πάει περάσει στη Χαλκιδική μέσα στη ζώνη του Αγίου Όρους-  ότι «εδώ είναι δάσος, δεν αγγίζει κανείς, δεν προσβάλλει κανείς και οφείλετε όλοι να το σέβεστε». Δεν ξέρουμε τι είναι. Δάσος; Σκουπιδότοπος; Πολυτελείς επαύλεις; Μικροαυθαίρετα; Δεν ξέρουμε τι είναι.
      Τέταρτον, μονιμοποίηση των συμβασιούχων δασοπυροσβεστών. Όχι πια μοριοδοτήσεις. Αυτά τα νέα παιδιά, που διακινδυνεύουν και τη ζωή τους ακόμη, τα χρειαζόμαστε και το χειμώνα, προκειμένου να αντιμετωπίσουν τα ζητήματα αυτά.
      Πέμπτον, στήριξη ενεργοποίησης της Τοπικής Αυτοδιοίκησης, κύριε Παυλόπουλε, και να σταματήσει  αυτό το χάος. Ήμουν στη Χαλκιδική πέρσι στις πυρκαγιές και σου έλεγαν ότι ένας δρόμος ανήκει στην περιφέρεια, είναι δασικός, ο άλλος δρόμος είναι αγροτικός, ανήκει στη νομαρχία, στο δήμο και δεν μπορούν να συνεννοηθούν οι υπηρεσίες και δεν μπορεί η Αυτοδιοίκηση –έχει προσφέρει πάρα πολλά κι έχει πολλές δυνατότητες να προσφέρει πολλά- να αξιοποιηθεί.
      Έκτον, ανάρτηση στο διαδίκτυο των δασικών χαρτών κάθε χρόνο, ώστε να ξέρει ο καθένας ότι εκεί πέρα που μπαίνει μπετόν και αρχίζουν τα θεμέλια είναι  περιουσία όλου του ελληνικού λαού και μπορεί να αντιδράσει.
      Έβδομον, αξιοποίηση των επενδύσεων των δημοσίων και του κοινοτικού χρήματος. Είναι ντροπή αυτό.
      Όγδοον, πραγματικές αναδασώσεις και αποζημιώσεις στους πληγέντες.
      Ένατον, ανάπτυξη της πρόληψης, πυροφυλάκια, καθαρισμοί, αντιπυρικές ζώνες, υδατοδεξαμενές.
      Δέκατον, πιστεύω ότι κανένα κόμμα –και θέλω να το πω ανοικτά και σε όσους μας ακούνε- δεν μπορεί να προστατεύσει τα δάση αν δεν ενεργοποιηθεί ο ίδιος ο πολίτης. Γι’ αυτό εμείς χαιρετίζουμε όλη αυτήν την ευαισθησία που έδειξε η νεολαία και  την καλούμε να πρωτοστατήσει σε αυτό το κύμα, γιατί έχει  αγνότητα, αγαπά  τη χώρα της, το περιβάλλον της και δεν έχει το δέλεαρ, το δόλωμα που δίνει ο οικοδομικός συνεταιρισμός «να κάνεις κι εσύ το σπιτάκι σου σε κάποια παραλία της Αττικής μέσα σε ένα δάσος». 
      Καλούμε να πρωτοστατήσουν σε αυτό το κίνημα μόνο με την παρουσία της νεολαίας. Μόνο με την παρουσία της νεολαίας μπορούμε να αντιμετωπίσουμε αυτά τα ζητήματα και πιστεύω ότι θα δώσουμε όλοι το παρόν σε μια πολύ εύστοχη εκδήλωση που κάνει το Kοινωνικό Forum την μεθεπόμενη εβδομάδα στο τελεφερίκ για την Πάρνηθα, που αγαπάμε. Και οι μαύρες μας σημαίες δεν σημαίνουν ότι πενθούμε μόνο, αλλά ότι αγωνιζόμαστε για να σωθεί. 
      Τελειώνοντας, κυρία Πρόεδρε, θέλω να πω το εξής: Έχουν σχέση όλα αυτά που είπα με την οικογένεια; Πιστεύω πως, ναι. Πιστεύω ότι η οικογένεια επηρεάζεται από το γενικό περιβάλλον. Είναι σαν ένα πλοίο, σαν ένα ιστιοφόρο, που όταν δεν έχει άνεμο, είναι ακίνητο, όταν έχει θύελλα, βουλιάζει και όταν έχει ευνοϊκό αέρα, αρμενίζει. Έτσι είναι και η οικογένεια με τις γενικές πολιτικές, οικολογικές, εισοδηματικές, φορολογικές, κοινωνικές κ.λπ.. Αυτή την καταστροφή που έγινε θα την ζήσει η οικογένεια με τον ασθματικό συγγενή, που δεν θα αντέχει τη ρύπανση, με τον παππού και τη γιαγιά, που δεν θα αντέχουν την υψηλή θερμοκρασία, με την πλημμύρα που μπορεί να έρθει, με όλα αυτά που μας λένε τα πανεπιστήμια. Γι’ αυτό πρέπει να δώσουμε μια μεγάλη μάχη σήμερα και ειδικά στο χώρο της Αττικής.
       Δώσαμε εμείς μάχη ως Αριστερά για το Ελληνικό, για το Γουδί, για τον Ελαιώνα, γιατί είμαστε η λιγότερο πράσινη πρωτεύουσα της Ευρώπης. Για να αυξηθεί τώρα το πράσινο, πρέπει να δώσουμε τη μάχη για να μειωθεί η καταστροφή που έγινε για το Ελληνικό, για τον Ελαιώνα, για το Γουδί, για το Ποικίλο Όρος, που το διεκδικεί η Μητρόπολη της Λαμίας, για τον Υμηττό, για τον Ιππόδρομο, για το Ολυμπιακό Κέντρο Ιστιοπλοΐας. Είναι ώρες και κλίμα απαισιοδοξίας, αν το βάλουμε όμως καλά στο μυαλό μας ότι μπορούμε, μπορούν να αλλάξουν τα πράγματα από αυτήν την κατάσταση που οδηγούμαστε όλοι τις τελευταίες δεκαετίες. Νομίζω ότι ειδικά με την παρουσία των νέων πρώτα από όλα και όχι των κομμάτων μπορούμε να δούμε πιο ωραίες μέρες.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, όπως φάνηκε άλλωστε από τη διαδικασία, η οποία προηγήθηκε, όλη αυτή η προ ημερησίας διατάξεως συζήτηση γίνεται μέσα σε ένα κλίμα το οποίο βαρύνεται από την πραγματική οδύνη που νιώθει κανείς μπροστά στο γεγονός ότι έχει υπάρξει αυτή η οικολογική καταστροφή, την οποία ζήσαμε και αυτή η απώλεια ανθρώπων για την οποία τηρήσαμε, πριν από λίγο, ενός λεπτού σιγή. Αυτό είναι όμως και μια κατάκτηση για τη Βουλή των Ελλήνων. Κατάκτηση, γιατί αυτή είναι μια ευαισθησία, που την οφείλουμε άλλωστε στον εαυτό μας, στον Τόπο μας, στις γενιές που έρχονται. Διότι έτσι πρέπει να αντιδρούμε κάθε φορά που χάνεται ένας άνθρωπος αλλά και κάθε φορά που χάνεται ένα τετραγωνικό μέτρο δάσους. Όταν ξέρουμε τι αλλαγές γίνονται, τι κρίσεις μας περιμένουν, τι μέτρα πρέπει να πάρουμε, για να ανταποκριθούμε στις ανάγκες των καιρών. Αυτό, λοιπόν, είναι και μια κατάκτηση. Και δεν είναι δυνατόν σε καμμία περίπτωση -και δεν μπορεί να το κάνει αυτό κανείς- να μετρήσει με αριθμούς, ή όρους παρελθόντος απώλειες και άλλα. 
      Θα ήταν μεγάλο λάθος, γιατί, όπως σας είπα σήμερα, δεν επιτρέπεται σε κανέναν από εμάς να μη βρίσκεται σε εγρήγορση γι΄ αυτό που συμβαίνει και γι΄αυτό που μας περιμένει. Γι’ αυτό είπα ότι αυτό το επίπεδο της Βουλής και η συζήτηση μας δημιουργεί μια αισιοδοξία. Με μια παραφωνία όμως, απίστευτη παραφωνία, που δείχνει ακριβώς το μέτρο ευθύνης ή ανευθυνότητας εκείνων που κυβέρνησαν στο παρελθόν και φιλοδοξούν να κυβερνήσουν στο μέλλον. 
      Και μιλώ για τον ευτελισμό του επιπέδου της Βουλής, αλλά και για την ανίερη εκμετάλλευση αυτής της πραγματικότητας, από τον Αρχηγό της Αξιωματικής Αντιπολίτευσης. Και είναι κρίμα. Είναι κρίμα για τον κ. Παπανδρέου, γιατί όταν πρωτοανέλαβε τα καθήκοντά του, σε σχέση με το σήμερα, μας θυμίζει τη γνωστή λαϊκή ρήση «Πού ήσουν νιότη που έδειχνες πως θα γινόσουν άλλος»! Μας υποσχέθηκε χρόνια πολιτικής ευθύνης από την πλευρά του Κόμματός του και είδαμε σήμερα στιγμές και δείγματα περιορισμένης ευθύνης. Υποσχέθηκε υπεύθυνο λόγο και αναλώθηκε σε μία απίστευτη παραπληροφόρηση και δημαγωγία. Και το κυριότερο; Ξεκίνησε να μιλάει για «έλλειψη τσίπας» και χρησιμοποίησε τέτοια φρασεολογία, που είχε χρόνια να ακούσει η Βουλή των Ελλήνων, γυρίζοντας σε άλλες εποχές, θυμίζοντας άλλες εποχές, από τις οποίες  πιστεύαμε ότι το Κόμμα του έχει φύγει.
      Δεν θα μπω στον πειρασμό να απαντήσω στον ίδιο τόνο. Δεν πρόκειται να του πω ότι του λείπει η τσίπα της ευθύνης μέσα στη Βουλή των Ελλήνων, γι’ αυτό το οποίο εξέφραζε με την πολιτική του στο παρελθόν. Θα του πω, όμως, ότι ήταν ένα κλασικό δείγμα πολιτικής μικροψυχίας που δείχνει, όταν δεν δίστασε τον πόνο, την αγωνία, το δράμα, το οποίο υπάρχει αυτήν τη στιγμή, να τα εκμεταλλευτεί για μικροπολιτικούς λόγους. Αυτό θα τον ακολουθεί. Δεν ήρθε στη Βουλή για να εκφράσει τη συμπάθεια ούτε την αγωνία του. Ήρθε για να εκμεταλλευτεί ακόμα και αυτό το οποίο ζούμε.
      Τώρα σε ό,τι αφορά την ουσία του πράγματος, ο κ. Παπανδρέου κατηγόρησε τον Πρωθυπουργό, όταν ο Πρωθυπουργός από την αρχή έθεσε τον δάκτυλον επί τον τύπον των ήλων σε αυτό το μεγάλο ζήτημα, και του είπε «Μα, για όλα φταίει το ΠΑ.ΣΟ.Κ.;». Ο κ. Παπανδρέου ή δεν καταλαβαίνει ή κάνει πως δεν καταλαβαίνει. 
      Άλλο, κυρίες και κύριοι, να ρίχνεις το βάρος στο παρελθόν και να λες, εν είδει συμψηφισμού, «αφού αυτά έκανε το ΠΑ.ΣΟ.Κ. ας κάνω και εγώ τα ίδια» και άλλο να κάνεις συγκρίσεις. Ο συμψηφισμός, στη σύγχρονη πολιτική, είναι απαράδεκτος. Δείχνει πραγματικά έλλειψη επιχειρημάτων.
      Η σύγκριση, όμως, κυρίες και κύριοι συνάδελφοι, είναι όχι απλώς επιτρεπτή, είναι επιβεβλημένη. Γιατί έτσι ο Ελληνικός Λαός μπορεί να κρίνει ποιος τον κυβερνά καλύτερα, από ποιον μπορεί να προσδοκά καλύτερες μέρες. Θα είχε δίκιο ο κ. Παπανδρέου εάν ο Πρωθυπουργός και όλοι μας -και εγώ και ο κ. Αλογοσκούφης που θα μιλήσει μετά- λέγαμε ότι αφού έκανε λάθη το ΠΑ.ΣΟ.Κ., μπορούμε να κάνουμε τα ίδια. Εάν, όμως, έρχεσαι και συγκρίνεις, αφού έρχεται και λέει ορισμένα πράγματα ο κ. Παπανδρέου, τι γινόταν στα προηγούμενα χρόνια και τι γίνεται σε αυτά τα τρία χρόνια που κυβερνάμε, είναι επιβεβλημένο. Ούτε συμψηφισμός είναι ούτε παρελθοντολογία. 
      Αλλά το ΠΑ.ΣΟ.Κ. και ο Αρχηγός του έχει μία τακτική. Νομίζει ότι πρέπει να ξεχνάμε τα πάντα, να βάζουμε τη στάθμη όπου θέλουμε και να κρίνουμε τους άλλους, χωρίς να συγκρίνουμε ποια είναι τα επιτεύγματα του ενός και ποια είναι τα επιτεύγματα του άλλου.
      Δεν πρόκειται, λοιπόν, να τον αφήσουμε σε αυτήν την περαιτέρω προσπάθεια παραπληροφόρησης. Θα ακούσει τα πράγματα όπως έχουν, αφού έκανε κριτική και στον Πρωθυπουργό και στην Κυβέρνηση και σε επι μέρους συναδέλφους πάνω στα θέματα του χειρισμού αυτής της κρίσης, την οποία περνάμε. Αυτό είναι περισσότερο επιβεβλημένο, γιατί γύρισε ο κ. Παπανδρέου –verbatim μεταφέρω τα λόγια του- και είπε: «Εγώ εγγυώμαι. Εγώ και η Παράταξή μου». Ο κ. Παπανδρέου και η παράταξή του δεν έχουν μόνο παρόν και μέλλον. Έχουν και παρελθόν. Για να μας λέει ότι εγγυάται, και αυτός και η Παράταξή του, πρέπει να υπάρχουν ορισμένα δείγματα γραφής ότι αυτές οι εγγυήσεις ισχύουν. Αλλιώς θυμίζει τους κακούς εμπόρους, οι οποίοι αφού επτώχευσαν, μπορούν να προσδοκούν σε καλύτερες μέρες. Ίσως με το νέο Πτωχευτικό Κώδικα αυτού του είδους η δεύτερη ευκαιρία επιτρέπεται, αλλά αφορά τους εμπόρους και την οικονομία.
      (Χειροκροτήματα από την πτέρυγα της Νέας Δημοκρατίας)
      Δεν νομίζω να προσδοκά ο κ. Παπανδρέου ότι αυτό μπορούμε να αναχθούμε στην πολιτική. Γιατί αλλιώς θα ήταν ένας σημαντικός περαιτέρω ευτελισμός της πολιτικής ζωής.
      Να δούμε, λοιπόν, τα πράγματα για τα οποία μας κατηγόρησε ο κ. Παπανδρέου. Ποια είναι η σημερινή συγκυρία, κυρίες και κύριοι συνάδελφοι; Ζήσαμε ή όχι τον μεγαλύτερο σε διάρκεια και ένταση καύσωνα, τον οποίο έχει ζήσει η Ευρώπη; Τα στοιχεία δεν είναι δικά μου. Είναι της Εθνικής Μετεωρολογικής Υπηρεσίας και του Εθνικού Αστεροσκοπείου. Ο κ. Παπανδρέου μπορεί να τα πάρει από τον κ. Δημήτρη Ζιακόπουλο, Γενικό Διευθυντή της Εθνικής Μετεωρολογικής Υπηρεσίας και από τον κ. Χρήστο Ζερεφό, ο οποίος είναι επικεφαλής του Εθνικού Αστεροσκοπείου. Το τονίζω, η ένταση σε επίπεδο αριθμών και η έκταση αυτήν τη στιγμή ερευνώνται, εάν είχαν ποτέ παρατηρηθεί σε ολόκληρη την Ευρώπη.
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Ζήσαμε, λοιπόν, μια πρωτόγνωρη εμπειρία. Άλλη τέτοια δεν είχαμε ζήσει. Το μόνο συγκρίσιμο μέγεθος, πολύ κατώτερο σε επίπεδο αριθμών, ήταν ο καύσωνας του 1987. Ας δούμε, λοιπόν, τούτη την ώρα ποια είναι η κριτική την οποία μας κάνει ο κ. Παπανδρέου. 
      Είπε ο κ. Παπανδρέου, όταν πρωτοξεκίνησε «ο Πρωθυπουργός μας είπε από το Μάρτη ότι έχουμε ετοιμαστεί». Όλα τα μέτρα, τα οποία προβλέπονται από τα αντίστοιχα σχέδια, τα οποία υπάρχουν, ήταν πραγματικά προγραμματισμένα όπως ακριβώς καθένας ξέρει. Και αυτό το αποδεικνύει η πράξη και σε ό,τι αφορά την προστασία του πληθυσμού και σε ό,τι αφορά τη Δ.Ε.Η. και σε ό,τι αφορά τα νοσοκομεία και σε ό,τι αφορά την οικονομική ενίσχυση των Οργανισμών Τοπικής Αυτοδιοίκησης. Όπου και θα επανέλθω, γιατί ο κ. Παπανδρέου εκεί έκανε τη μεγαλύτερη αδικία, αδικώντας και δικούς του ανθρώπους. 
      Πήγαν, λοιπόν, τα πάντα, ώστε να είναι έτοιμοι, περισσότερο από κάθε άλλη φορά και σε ό,τι αφορά το χρόνο και ό,τι αφορά το ύψος των χρημάτων. Αυτό δεν το αμφισβητεί κανείς. Και θα σας πω γιατί δεν μπορεί να το αμφισβητήσει και στην πράξη. Είχαμε, λοιπόν, αυτήν τη συγκυρία, η Κυβέρνηση είχε ετοιμαστεί από την αρχή, ακόμη και για τα πιο ακραία δεδομένα. Και ιδού τα αποτελέσματα, του τι είχαμε να κάνουμε, σχετικά με την κρίση που αντιμετωπίσαμε. 
      Πρώτον, σε ό,τι αφορά το ζήτημα της διαχείρισης του καύσωνα από την ημέρα κατά την οποία ξεκίνησε. Μια εβδομάδα τουλάχιστον πριν ξεκινήσει, έχοντας τα μετεωρολογικά στοιχεία, συνεκλήθη το Κεντρικό Συντονιστικό Όργανο Πολιτικής Προστασίας, πήραμε όλα μας τα μέτρα, ενημερώσαμε τον πληθυσμό και τα αποτελέσματα τα είδατε σε ό,τι αφορά τα θύματα που είχαμε. Δεν κάνω συγκρίσεις, όμως, κυρίες και κύριοι. Και ένας άνθρωπος όταν σου λείπει -και ένα θύμα- σημαίνει ότι η Πολιτεία πρέπει να αισθάνεται ένοχη και να απολογείται. Αλλά άλλο αυτό, άλλο να κάνουμε αυτό που κάναμε –και το κάναμε από την ψυχή μας και το οφείλαμε, την ενός λεπτού σιγή- και άλλο να κατηγορεί ο κ. Παπανδρέου αυτή την Κυβέρνηση για έλλειψη προετοιμασίας.
       Αν κοιτάξει κανείς, θα δει τι συνέβη με τον καύσωνα του 1987, όπου η Εθνική Μετεωρολογική Υπηρεσία είχε δέκα μέρες επίσης τότε ειδοποιήσει για τα μετεωρολογικά δεδομένα -και τότε ήταν δυνατόν να έχουν τέτοια πρόγνωση- και άφησαν τη Χώρα ανοχύρωτη. Είχαμε τις εκατόμβες των θυμάτων και την εποχή εκείνη «μοιραίοι και άβουλοι» -για να χρησιμοποιήσω Βάρναλη- παρακολουθούσαν απλώς τη Χώρα να καταρρέει, τα νοσοκομεία να μη χωρούν άλλους και τότε δεν είχαμε, βεβαίως, σε καμμία περίπτωση τον αριθμό των κλιματιστικών, τα οποία έχουμε τώρα. 
      Αυτή ήταν η σύγκριση που έρχεται να μας κάνει ο κ. Παπανδρέου; Το μοντέλο που προτείνει και που εγγυάται αυτός και η παράταξή του απέναντι στην κρίση που αντιμετωπίσαμε εμείς τώρα, με τις απώλειες για τις οποίες λυπούμαστε, είναι η τακτική του ΠΑ.ΣΟ.Κ. στον καύσωνα του 1987; Αυτή είναι η λογική, με αυτή τη σύγκριση έρχεται να μας τα πει; Και εάν δεν κάνω λάθος, μικρός δεν ήταν. Βουλευτής ήταν και ίσως και μέλος των κυβερνήσεων του ΠΑ.ΣΟ.Κ. από την εποχή εκείνη. 
      Δεύτερο θέμα, το θέμα της Δ.Ε.Η. για το οποίο ήρθε και μίλησε. Ο κ. Παπανδρέου γνωρίζει πολύ καλά ένα πράγμα. Η Δ.Ε.Η. χρόνια ολόκληρα διοικήθηκε από το ΠΑ.ΣΟ.Κ., με συνδικαλιστικές ηγεσίες που ξέρουμε πού την οδήγησαν. Ποιοι διαίρεσαν τη Δ.Ε.Η. σε πράσινη και μπλε μέσα εκεί; Ποιοι είναι εκείνοι, οι οποίοι την απαξίωσαν τόσα χρόνια; Ποιοι θεσμοθέτησαν τις μονάδες τις ιδιωτικές που δεν έγιναν ποτέ, για να θησαυρίσουν κάποιοι στο Χρηματιστήριο; Και φτάσαμε στο σημείο η Δ.Ε.Η. να παραληφθεί παραμονές των Ολυμπιακών Αγώνων σ' αυτό το κατάντημα, το οποίο υπήρχε, για να έχουμε και μέσα στο καλοκαίρι, πριν από τους Ολυμπιακούς Αγώνες, το μπλακ-άουτ, με μια απλή ζέστη 37 βαθμών, απλώς με αυξημένη υγρασία. Και μη μου πει το ΠΑ.ΣΟ.Κ. ότι έφταιγε η τριών μηνών Κυβέρνηση, με την ίδια διοίκηση που είχε διοικήσει επί ΠΑ.ΣΟ.Κ..
      (Θόρυβος στην Αίθουσα)
      Αυτή η Δ.Ε.Η., η οποία δεν άντεχε 9.000 MW, άντεξε πολύ πάνω από 10.000 MW που είδαμε αυτό το διάστημα. Και τα άντεξε, ναι, με κάποιες διακοπές, ναι, με κάποια προβλήματα, αλλά καμμία σχέση με τα μπλακ-άουτ, τα οποία γινόντουσαν με θερμοκρασίες του «γλυκού νερού», την εποχή που το ΠΑ.ΣΟ.Κ. κυβερνούσε. 
      Ο κ. Παπανδρέου δεν δικαιούται, λοιπόν, να μιλάει για τη Δ.Ε.Η. και για οτιδήποτε άλλο. Γιατί αυτή η Δ.Ε.Η., με την παράδοση που άφησε το ΠΑ.ΣΟ.Κ. πίσω, είχε ασύγκριτα μεγαλύτερες επιδόσεις απ’ αυτές, τις οποίες βρήκαμε. Και το ξέρει ο ελληνικός λαός. Γνωρίζει ότι αυτό συνέβη, την ώρα που είχαμε και πυρκαγιές, όπου ξέρουμε πόσο επιβαρύνουν αυτήν την κατάσταση. 
      (Στο σημείο αυτό την Προεδρική Έδρα καταλαμβάνει το Α΄Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Έρχομαι στο θέμα των πυρκαγιών, για το οποίο μίλησε ο κ. Παπανδρέου. Θα ήθελα να πω κάτι στον κ. Παπανδρέου. Την πρωτοφανή διάσταση του καύσωνα την ήξερε. Το τι δίνες και τι αεροσίφονες δημιουργούνταν πίσω, σε ό,τι αφορά το τέλος του καύσωνα -γιατί συνέβησαν οι πυρκαγιές αμέσως μετά- το ξέρει. Ξέρει επίσης ο κ. Παπανδρέου –εκτός αν δεν το ξέρει- ότι τετρακόσιες εξήντα δύο πυρκαγιές -μέχρι αυτήν τη στιγμή πριν μπω στην Αίθουσα- από την Τετάρτη το βράδυ μέχρι τώρα, κατέγραψε το Κέντρο Επιχειρήσεων. Πρωτοφανής αριθμός! Εγώ δεν προσπαθώ να βρω δικαιολογίες για το τι συνέβη στην Πάρνηθα, αλλά μην κάνει συγκρίσεις ο κ. Παπανδρέου.
      ΑΠΟΣΤΟΛΟΣ ΚΑΚΛΑΜΑΝΗΣ: Αθώος ο κατηγορούμενος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και μην κάνει συγκρίσεις ο κ. Παπανδρέου, γιατί όχι με τέτοιες θερμοκρασίες, αλλά με κάτι μποφοράκια των έξι, επτά και οκτώ, από πλευράς έντασης ανέμων, κάηκε η Ελλάδα το 1995, το 1998 και το 2000! Δεν θυμάται τι συνέβη το ’95 και ’98 με όλο τον ορεινό όγκο της Πεντέλης; Όχι μόνο εδώ, αλλά από την Αθήνα μέχρι το Καπανδρίτι; Ενάμισι εκατομμύριο στρέμματα καμένα το 2000. Δεν το θυμάται ο κ. Παπανδρέου; Δεν περπατάει να δει τι έγινε στον Ταϋγετο, στο Μαίναλο, στην Κορινθία, στη Σάμο; Δεν πάει να δει σε όλες αυτές τις περιοχές, που τότε, αφού είχε καεί ολόκληρη η Ελλάδα, έγιναν οι πρώτες προσπάθειες για να μπορέσει να ανακάμψει το σύστημα; Και θα έρθω σε αυτό το σημείο.
      ΚΩΝΣΤΑΝΤΙΝΟΣ ΒΡΕΤΤΟΣ: Η Πάρνηθα δεν καίγεται. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως, στην περίπτωση αυτή κανένας δεν δικαιολογεί τίποτα και σας το είπα. Εμείς αισθανόμαστε πρώτα-πρώτα το μέγεθος της ευθύνης. Να έρχεται, όμως, το ΠΑ.ΣΟ.Κ. και να σου λέει ότι εγγυάται το μέλλον του Τόπου και τη δασοπροστασία, το ΠΑ.ΣΟ.Κ. το οποίο χωρίς τέτοιες καιρικές εντάσεις ανέχθηκε να καίγεται η Ελλάδα και δεν είχε ποτέ την ευαισθησία να έλθει να απολογηθεί, όπως απολογηθήκαμε σήμερα εδώ, ε, αυτό συνιστά πολιτικό θράσος. 
      Σας το είπα, κυρίες και κύριοι συνάδελφοι, δεν δικαιολογώ κανένα λάθος μας. Κάνω, όμως, συγκρίσεις. Κκαι οι συγκρίσεις είναι συντριπτικές. Γιατί ήμασταν έτοιμοι και τα αντιμετωπίσαμε με πολύ λιγότερες απώλειες από ό,τι στο παρελθόν. Και αυτές, όμως, οι απώλειες μας πληγώνουν και γι’ αυτές απολογούμαστε. 
      Επειδή προηγουμένως γύρισε και είπε κάτι για τον κ. Πολύδωρα ο κ. Παπανδρέου, θα χρειαστώ τρία λεπτά παραπάνω, κύριε Πρόεδρε. 
      Ο κ. Παπανδρέου συνηθίζει να λέει φράσεις και λόγια, χωρίς να σκέφτεται την ουσία τους ούτε και την ακρίβειά τους. Μας είπε, περίπου, ότι ο κ. Πολύδωρας δήλωσε πως χαλάμε πολλά λεφτά για την πρόληψη, για τα μέσα και πού να τα βρούμε. Εγώ θα διαβάσω ένα σημερινό κείμενο από μία συνέντευξη ενός ανθρώπου που τιμώ ιδιαίτερα. Γιατί ο άνθρωπος αυτός έκανε σημαντική προσπάθεια στο Υπουργείο Δημόσιας Τάξης, όσο υπήρξε, άσχετα αν δεν μπόρεσε, στο χρονικό διάστημα που ήταν, να καταφέρει το απόλυτο, και μιλώ για τον κ. Μιχάλη Χρυσοχοϊδη. Κάντε, λοιπόν, τις συγκρίσεις. Εγώ δεν είπα ότι έχει άδικο ο κ. Χρυσοχοϊδης, αλλά όταν ο κ. Παπανδρέου χρησιμοποιεί αυτά για τον κ. Πολύδωρα, τι θα έπρεπε να πει για τον κ. Χρυσοχοϊδη, τον οποίο τιμώ –το τονίζω- και δεν κακίζω αυτά που λέει; Τον κ. Παπανδρέου προκαλώ να μου πει τι θα έλεγε γι’ αυτά. Λέει, λοιπόν, σήμερα ο κ. Χρυσοχοϊδης: «Έχουμε, λοιπόν, τον καλύτερο στόλο. Η Ελλάδα πληρώνει πολλά χρήματα. Είναι πολύ κοστοβόρο το σύστημά μας. Είναι το πιο ακριβό και το πιο καλό στον κόσμο.
      ΜΙΧΑΗΛ ΧΡΥΣΟΧΟΪΔΗΣ: Το ίδιο λέει και ο κ. Παπανδρέου.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): «Έχουμε πολλούς πυροσβέστες, με την έννοια ότι μπορεί να υπάρχουν οργανικά κενά, αλλά με αυτούς έκανα τη δουλειά μου και έξι χιλιάδες εποχικούς πυροσβέστες, οι οποίοι δουλεύουν για τέσσερις-πέντε μήνες το χρόνο. Δηλαδή πόσα πρέπει να πληρώσει ο ελληνικός λαός για μία μικρή χώρα όπως η Ελλάδα;».
      Αυτά είπε ο κ. Χρυσοχοϊδης. Και σας είπα κρίνετέ τα, μπορεί να συμφωνείτε, αλλά δεν μπορείς να συμφωνείς με τον κ. Χρυσοχοϊδη και να κακίζεις τον κ. Πολύδωρα. Είναι τακτική αυτή; Δεν είναι ανευθυνότητα; Δεν είναι λαϊκισμός; Και συγγνώμη, κύριε  Χρυσοχοϊδη που το λέω, αλλά γνωρίζετε πόσο τιμώ τη δουλειά που κάνατε, πόσο τιμώ επίσης και την ειλικρίνεια με την οποία μιλάτε και πόσο τιμώ την ευαισθησία την οποία δείξατε όλες αυτές τις ημέρες, εσείς τουλάχιστον, επειδή ξέρετε τι σημαίνει Υπουργείο Δημόσιας Τάξης και δεν βγήκατε να δρέψετε δάφνες πάνω από καμένα εδάφη ή πάνω από νεκρούς. Άλλοι το έκαναν. Δυστυχώς ο Αρχηγός σας. 
      (Χειροκροτήματα από την πτέρυγα της Νέας Δημοκρατίας)
       Σε ό,τι αφορά αυτά τα οποία ελέχθησαν προηγουμένως σχετικά με τη νοθεία, τάχα, στη διαδικασία της ψήφισης του Συντάγματος, σας παρακαλώ, κύριοι! Μία επανακαταμέτρηση που κατάληξε στο ορθό αποτέλεσμα ήταν η αφορμή που βρήκε το ΠΑ.ΣΟ.Κ. για να αυτομολήσει από τη Βουλή. Ε, μη χρησιμοποιεί αυτά που θέλει για να αυτομολήσει από τη Βουλή, σαν λόγο για τον οποίο μπορούμε να μιλάμε σήμερα για όσα συνέβησαν στην Πάρνηθα. Στο κάτω-κάτω με τη διάταξη που ψηφίσαμε όλοι μαζί το 2001, πορευόμαστε ακόμα μέχρι τώρα. Δεν επήλθε καμμία μεταβολή. 
      Μία τελευταία διαπίστωση για τη Χαλκιδική που είπε ο κ. Παπανδρέου. Ούτε και αυτό κατάλαβε γιατί φαντάζομαι  ότι ζει εκτός πραγματικότητας. Όταν εμείς είπαμε για τη Χαλκιδική, ξέρει πολύ καλά ότι στη σύσκεψη που έγινε μιλήσαμε για το θέμα της αναδάσωσης. Αναφέρθηκε λοιπόν, στην αποζημίωση των κατοίκων. Τώρα να μην  καταλαβαίνει τη διαφορά μεταξύ μοντέλου αναδάσωσης και της αποζημίωσης των κατοίκων από εκεί και πέρα εγώ δεν το καταλαβαίνω. 
      Σε ό,τι αφορά το μοντέλο της αναδάσωσης, ας δει τι εγράφη σε όλες τις εφημερίδες για το πού βρίσκεται η αναδάσωση στη Χαλκιδική, ακόμα και σήμερα από ραδιοφωνικούς σταθμούς και ρεπόρτερς που έκαναν ρεπορτάζ εκεί. Αν τώρα θέλει να παίρνει ρεπόρτερ καναλιών οι οποίοι μπερδεύουν μονίμως την αναδάσωση με την αποζημίωση των κατοίκων, αυτό είναι δικό του θέμα. Τότε φαίνεται ότι ο κ. Παπανδρέου δεν κάνει πολιτική. Απλώς παρακολουθεί τηλεόραση. Η εικονική πραγματικότητα ήταν το χόμπι του, φαίνεται εδώ και πολλά χρόνια. 
      Και μία τελευταία φράση. Κάτι είπε ο κ. Παπανδρέου και για μένα. Είπε ότι «ο κ. Παυλόπουλος ήταν κρυμμένος». Δεν το κατάλαβα. Φαίνεται ότι ο κ. Παπανδρέου δεν επικοινωνεί ούτε με τα στελέχη του. 
      Κύριοι συνάδελφοι –και δεν το λέω με έπαρση, δουλειά μου ήταν- ήμουν από το πρωί μέχρι το βράδυ στο γραφείο μου και το ξέρουν όλοι. Επικοινώνησα με όλα τα στελέχη των κομμάτων που μου τηλεφώνησαν. Εγώ δεν είμαι περιστασιακός συχναστής του Υπουργείου μου, ούτε συνηθίζω στις κρίσιμες ώρες να εγκαταλείπω συναδέλφους μου ή το κυβερνητικό έργο και να βγάζω την ουρά μου απ’ έξω.  Είμαι εκεί και το ξέρετε όλοι. Είμαι εκεί νύχτες ολόκληρες. Δεν τυχαίνει να πηγαίνω περιστασιακά στα καμένα ή οπουδήποτε αλλού. 
      Και κάτι άλλο. Εγώ, πάντα όταν έχω ένα πρόβλημα μέσα στην  Κυβέρνηση, συμπαρίσταμαι. Γιατί είναι συλλογικό όργανο η Κυβέρνηση. Θα έπρεπε ο κ. Παπανδρέου να θυμάται, όταν ήταν Υπουργός, πώς είχε συμπαρασταθεί στους συνυπουργούς του την εποχή εκείνη σε κρίσιμες στιγμές, πόσο είχε φανεί σε κρίσιμες ώρες που πέρναγε το ΠΑ.ΣΟ.Κ την εποχή εκείνη! Πώς είχε συμπαρασταθεί –επειδή ήταν μέχρι πριν από λίγο εδώ και ο κ. Πάγκαλος- όταν συνέβη η υπόθεση του Οτσαλάν, πόσο είχε βγει να στηρίξει το ίδιο το Υπουργείο Εξωτερικών του οποίου ήταν ηγετικό μέλος την εποχή εκείνη! 
      (Χειροκροτήματα από την πτέρυγα της Νέας Δημοκρατίας)
      Αυτοί είναι οι φοβισμένοι, κρυμμένοι οι Υπουργοί, οι οποίοι παριστάνουν σήμερα τους μελλοντικούς ηγέτες που θέλουν να κυβερνήσουν τη Χώρα. Και όχι Υπουργοί που είναι όλη την ημέρα στη δουλειά τους. 
      (Χειροκροτήματα από την πτέρυγα της Νέας Δημοκρατίας)
      Για τις εκλογές που είπε, κανένας δεν μπορεί να του στερήσει τη δυνατότητα να ονειρεύεται. Εγώ δεν μπορώ να βγάλω να προβλέψω τι θα γίνει με τις εκλογές. Ο Ελληνικός Λαός θα κρίνει. Αλλά το να είναι τόσο βέβαιος ο κ. Παπανδρέου για την έκβαση, σας είπα ότι αυτά είναι όνειρα θερινής νυκτός. Και δείχνουν την αλαζονεία η οποία χρόνια ολόκληρα είναι εκείνη που ταλαιπώρησε το ΠΑ.ΣΟ.Κ. και κατά μεγάλο μέρος το οδήγησε στην αντιπολίτευση, το 2004. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός Οικονομίας και Οικονομικών κ. Αλογοσκούφης. 
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, παρακαλώ να μου δώσετε το λόγο.  
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το δικαίωμα εκ του Κανονισμού, κύριε Χρυσοχοϊδη.
      ΜΙΧΑΗΛ ΧΡΥΣΟΧΟΪΔΗΣ:  Ζητώ το λόγο επί προσωπικού, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει προσωπικό, κύριε συνάδελφε. 
      Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, η οικονομία της οικογένειας που είναι το θέμα της σημερινής μας συζήτησης συνδέεται άρρηκτα με την οικονομία της χώρας. Είναι έσχατη πλάνη και ανεύθυνος λαϊκισμός να θεωρεί κάποιος ότι μπορεί να ευημερεί η ελληνική οικογένεια, όταν πάσχει η οικονομία της χώρας. Και από αυτήν την πλάνη μας απέδειξαν σήμερα ότι πάσχουν οι εκφραστές του χθες και κυρίως ο αρχηγός τους.
      ΒΑΣΙΛΕΙΟΣ ΚΕΓΚΕΡΟΓΛΟΥ: Είστε το προχθές. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Νομίζουν ότι μπορούν να απευθύνονται στο θυμικό και όχι στη νοημοσύνη των Ελλήνων. Διαστρεβλώνουν την πραγματικότητα στοχεύοντας στις εφήμερες εντυπώσεις. Νομίζουν οι εκφραστές του χθες ότι οι Ελληνίδες και οι Έλληνες, δεν έχουν μνήμη, δεν έχουν κρίση. Νομίζουν ότι έχουν ξεχάσει οι Ελληνίδες και οι Έλληνες, την οικονομία που άφησαν πίσω τους οι κυβερνήσεις του χθες, όταν εγκατέλειψαν την εξουσία. νομίζουν ότι μπορούν να εμπαίζουν τους πάντες. Έτσι έμαθαν  να κάνουν τόσα χρόνια. Εμπαίζουν τους νέους ανέργους, τους συνταξιούχους, τα νέα νοικοκυριά, που τα φέρνουν δύσκολα και όλους αυτούς, που τόσα χρόνια ζουν κάτω από το όριο της φτώχειας.
       Παίζετε με τον πόνο, τους, κυρίες και κύριοι συνάδελφοι. Παίζετε με τον πόνο τους, κύριε Παπανδρέου. 
      Παίζετε με τον πόνο τους όταν υποστηρίζετε ότι θα διαλύσετε και πάλι την ελληνική οικονομία και ότι θα τη ξαναβάλετε σε περιπέτειες με τα χρέη και με τα ελλείμματα, με την Ευρωπαϊκή Επιτροπή, προκειμένου να λύσετε δήθεν τα προβλήματα της ελληνικής οικογένειας. Δεν βοηθάτε έτσι την ελληνική οικογένεια, απλά την κοροϊδεύετε. 
      Κυρίες και κύριοι συνάδελφοι, από την πρώτη στιγμή που αναλάβαμε την ευθύνη για τη διακυβέρνηση της χώρας, εφαρμόζουμε ένα διαφορετικό πρότυπο για την ανάπτυξη της. Ένα πρότυπο που βασίζεται και στη δημοσιονομική προσαρμογή και στις διαρθρωτικές μεταρρυθμίσεις για την ανάπτυξη της χώρας. Διότι στόχος μας δεν μπορεί παρά να είναι πρώτα και κύρια η υγιής και δυναμική ανάπτυξη της οικονομίας, η αύξηση της απασχόλησης και η μείωση της ανεργίας, η ενίσχυση της κοινωνικής συνοχής. Αυτοί είναι και οι βασικοί άξονες της πολιτικής μας, μέσα από την ενίσχυση της εξωστρέφειας, της ανταγωνιστικότητας, της επιχειρηματικότητας.
      Δεν μπορεί να στηρίζεται η ελληνική οικονομία σε σαθρές βάσεις, διότι τότε δεν μπορεί να ευημερήσει η ελληνική οικογένεια. Και τα αποτελέσματα της πολιτικής που εφαρμόζουμε από το 2004 είναι πλέον χειροπιαστά. Αντιμετωπίσαμε δυσκολίες. Η μεγαλύτερη ήταν το δημοσιονομικό χάος που αφήσατε πίσω σας. 
      Δεν ήταν όμως, μόνο αυτό. Ήταν η χαμηλή ανταγωνιστικότητα, ήταν η κατάσταση της Δημόσιας Διοίκησης και του κοινωνικού κράτους, ήταν τα υψηλά ποσοστά ανεργίας, ήταν οι μεγάλες κοινωνικές και περιφερειακές ανισότητες. 
      Μέσα σ’ αυτήν την περίοδο αντιμετωπίσαμε και άλλες δυσκολίες, την εκτίναξη των τιμών του πετρελαίου και των πρώτων υλών, την αύξηση των επιτοκίων, τη σχετική στασιμότητα στην Ευρωζώνη. Ήταν επιπλέον εμπόδια στην πολιτική μας. Ωστόσο, με την εφαρμογή ενός αποτελεσματικού μείγματος πολιτικής, έχουμε ήδη βάλει την οικονομία σε μία νέα πορεία. Τα δημόσια οικονομικά βρίσκονται πλέον στο σωστό δρόμο. Πέρυσι, για πρώτη φορά από την ένταξή μας στην Ευρωζώνη, το δημοσιονομικό έλλειμμα μειώθηκε κάτω από το όριο του 3%, στο 2,6%, όσο ακριβώς είχαμε προβλέψει με τον Προϋπολογισμό.
      Το δημόσιο χρέος βρίσκεται σε μία πορεία σταθερής αποκλιμάκωσης σε σχέση με το Α.Ε.Π.. Η δημοσιονομική εξυγίανση, δεν έγινε εις βάρος των κοινωνικών δαπανών. Το αντίθετο, είχαμε αύξηση των κοινωνικών μεταβιβάσεων στην περίοδο αυτή, που φέτος ανέρχονται στο 18% του ακαθάριστου εγχώριου προϊόντος και προβλέπεται να φθάσουν το 2008 στο 18,4% αυτού με συγκεκριμένες δράσεις για την κοινωνία. Αποτέλεσμα αυτού είναι ότι παρά τις δυσοίωνες προβλέψεις που επαγγελματικά θα έλεγα, εργολαβικά, τα τελευταία τρία χρόνια κάνουν οι συνάδελφοι της Αξιωματικής Αντιπολίτευσης και ο Αρχηγός τους, η Ελλάδα μπόρεσε και βγήκε από τη διαδικασία του υπερβολικού ελλείμματος, στην οποία μας είχε καταδικάσει και μας είχε οδηγήσει η πολιτική των εκφραστών του χθες. 
           Και  θα  καταθέσω για τα Πρακτικά, για να τα διαβάσει ο κ. Παπανδρέου -γιατί ξέχασε αυτά που έλεγε πριν από λίγο καιρό- και την απόφαση του Συμβουλίου και την ανακοίνωση που έκανε το Συμβούλιο ECOFIN –είναι και στα ελληνικά και στα αγγλικά- για την έξοδο της Ελλάδας από τη διαδικασία του υπερβολικού ελλείμματος. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τα δημόσια οικονομικά είναι σε σωστό δρόμο. Αλλά δεν αρκεί μόνο αυτό. Η ανάπτυξη είναι δυναμική και ενισχύεται και βελτιώνονται τα ποιοτικά της χαρακτηριστικά. Η ανάπτυξη πια προέρχεται από τις εξαγωγές και από τις ιδιωτικές επενδύσεις που έχουν σημειώσει πολύ μεγάλη άνοδο. Αποτέλεσμα αυτού, είναι η ανάπτυξη για την οποία προέβλεπαν οι συνάδελφοι της Αντιπολίτευσης ότι θα είχαμε ύφεση, θα είχαμε αύξηση της ανεργίας, το μεν 2006 έφθασε σ΄ ένα ποσοστό 4,3%, πολύ πάνω από το μέσο όρο των εταίρων μας στην Ευρωζώνη, στο δε πρώτο δίμηνο φέτος η ανάπτυξη έφτασε στο 4,6%, που είναι ένας από τους ταχύτερους ρυθμούς των τελευταίων χρόνων. 
      Η ανεργία που είναι ένα από τα μεγάλα προβλήματα που αντιμετωπίζει η ελληνική οικογένεια, ασφαλώς εξακολουθεί και είναι υψηλή. Αλλά είναι χαμηλότερη και θα έλεγα αρκετά χαμηλότερη, σε σχέση με την ανεργία που επικράτησε τα τελευταία χρόνια, που κυβερνούσε το ΠΑ.ΣΟ.Κ.. 
      Θα ξεχάσουμε ότι στις αρχές του 2004, όταν αναλάβαμε τη διακυβέρνηση, η ανεργία ήταν στο 11,3%; 
Το πρώτο τρίμηνο του 2007 -και είναι συγκρίσιμα τα μεγέθη με το πρώτο τρίμηνο του 2004- έχει μειωθεί στο 9,1%, πάνω από δύο μονάδες. Ο συνολικός αριθμός των απασχολουμένων αυξήθηκε κατά διακόσιες δεκατρείς χιλιάδες άτομα. Ο συνολικός αριθμός των μισθωτών αυξήθηκε κατά εκατόν εξήντα επτά χιλιάδες πεντακόσια άτομα. Ο αριθμός των ανέργων μειώθηκε κατά εκατόν δεκατέσσερις χιλιάδες άτομα. 
      Το μείζον κοινωνικό πρόβλημα αντιμετωπίζεται. Ασφαλώς χρειάζεται να γίνουν και άλλα βήματα, αλλά αντιμετωπίζεται. Η ανεργία μειώνεται σταδιακά και σταθερά, όπως μειώνεται και η ανεργία των νέων. Το 2004 η ανεργία των νέων είχε φθάσει τα εκατόν είκοσι πέντε χιλιάδες άτομα. Σήμερα είναι ενενήντα δύο χιλιάδες. Είναι μια σχετική πρόοδος. Δεν λέμε ότι είμαστε ευχαριστημένοι όσο τα ποσοστά της ανεργίας είναι υψηλά, αλλά δεν μπορεί να μην αναγνωρίζεται η πρόοδος. Και στην πρόοδο αυτή, έχουν συμβάλει και η κατάσταση της οικονομίας αλλά και η κυβερνητική πολιτική, μέσω ειδικών επιχειρησιακών προγραμμάτων όπως το πρόγραμμα επαγγελματικής κατάρτισης 2000-2006, μέσα από το οποίο καταρτίστηκαν μέχρι το Μάρτιο του 2004 εβδομήντα πέντε χιλιάδες άτομα, ενώ από το Μάρτιο του 2004 και μετά, έχουν καταρτιστεί πάνω από τα διπλάσια, εκατόν ενενήντα πέντε χιλιάδες άτομα. Υπάρχουν άλλες δράσεις συγκεκριμένες, όπως για την απασχόληση, παρεμβάσεις υπέρ των γυναικών, υπέρ των ευπαθών ομάδων, για υποστηρικτικές υπηρεσίες. Έχουν ωφεληθεί πολύ περισσότερα άτομα μετά το Μάρτιο του 2004, εκατόν ογδόντα δύο χιλιάδες άτομα, όταν μέχρι το Μάρτιο του 2004, είχαν ωφεληθεί μόνο ενενήντα τέσσερις χιλιάδες άτομα, διότι αυξήθηκε η απορρόφηση των προγραμμάτων του Υπουργείου Απασχόλησης και Κοινωνικής Προστασίας.
      Κυρίες και κύριοι συνάδελφοι, η Αξιωματική Αντιπολίτευση ζει ακόμη στο χθες. Αρνείται να δει την πραγματικότητα. Μίλησε ο Αρχηγός της για στασιμότητα στο εισόδημα. Το πραγματικό διαθέσιμο εισόδημα των νοικοκυριών όμως αυξάνεται. Δεν του αρέσουν τα στοιχεία, δεν αναφέρεται σε στοιχεία, μόνο προσπαθεί να δημιουργήσει εντυπώσεις. Το πραγματικό εισόδημα των νοικοκυριών αυξήθηκε το 2006 κατά 4% πάνω από τον πληθωρισμό, όταν στη δεκαετία που κυβέρνησε το ΠΑ.ΣΟ.Κ. μέχρι το 2004, ο μέσος όρος αύξησης ήταν κάτω από 2%. Ο πληθωρισμός, παρά τις τιμές του πετρελαίου, αποκλιμακώνεται και η κοινωνική συνοχή ενισχύεται μέσα από συγκεκριμένες δράσεις, που αφορούν την ελληνική οικογένεια. Το Ε.Κ.Α.Σ. φέτος αυξάνεται κατά 22%. Επίσης από την 1η Ιανουαρίου 2008, είναι προγραμματισμένη η αύξησή του πάλι κατά 22%, για να φτάσει τα 230 ευρώ το μήνα, όσο ακριβώς δεσμευθήκαμε ότι θα επιτύχουμε. Με το ίδιο ποσοστό αυξάνονται οι συντάξεις του Ο.Γ.Α.. Φτάνουν τα 330 ευρώ, ακριβώς όπως είχαμε δεσμευτεί. Το κατώτατο επίδομα ανεργίας φτάνει τα 404 ευρώ, διότι αυτή η Κυβέρνηση τηρεί τις δεσμεύσεις της. 
      Προσπαθεί να πει ο κ. Παπανδρέου ότι χρησιμοποιήσαμε την κατάσταση της οικονομίας ως πρόσχημα, για να μην τηρήσουμε τις δεσμεύσεις μας. Το αντίθετο. Δυστυχώς -το επαναλαμβάνω- η Αξιωματική Αντιπολίτευση ζει ακόμη στο χθες. Είναι παγιδευμένη στα αδιέξοδά της. Το μόνο που κάνει, είναι να προβλέπει συμφορές. Έπεσε έξω, εξακολουθεί και πέφτει έξω και διαψεύδεται από την πραγματικότητα, διότι οι προοπτικές της ελληνικής οικονομίας είναι σήμερα πολύ καλύτερες, βελτιώνονται μέρα με την ημέρα και το αποδεικνύει άλλωστε αυτό και η πορεία του δείκτη οικονομικού κλίματος, που έφθασε στο ψηλότερο σημείο των τελευταίων χρόνων, έχοντας ανοδική τάση από το 2005. 
      Πώς έγιναν όλα αυτά; Έγιναν αυτά, διότι δώσαμε έμφαση στην ελληνική οικογένεια. Με τη φορολογική μεταρρύθμιση μειώσαμε τους φορολογικούς συντελεστές και για τις επιχειρήσεις και για τα νοικοκυριά. Ωστόσο, η Αξιωματική Αντιπολίτευση καταψήφισε τη φορολογική μεταρρύθμιση. Δεν θα περίμενε κάποιος, βέβαια, κάτι διαφορετικό από ένα κόμμα, που έχει ταυτίσει την πορεία του με την αύξηση των φορολογικών βαρών, διότι την περίοδο 1994-2004 οι εκφραστές του χθες έβαλαν πάνω από πενήντα νέους φόρους. Αυτό επιφυλάσσουν στον ελληνικό λαό αν ξαναγίνουν κυβέρνηση; Να το πει ξεκάθαρα ο κ. Παπανδρέου ότι, όταν μιλάει για νέο φορολογικό σύστημα, απευθύνεται στα τρία εκατομμύρια πολίτες, που ως αποτέλεσμα της φορολογικής μεταρρύθμισης που υλοποιούμε, δεν πληρώνουν κανέναν φόρο και τους λέει ότι θα τους βάλει να πληρώνουν φόρο. Να το πει ξεκάθαρα και σε άλλα δυόμισι εκατομμύρια συμπολίτες μας, που σήμερα πληρώνουν λιγότερους φόρους. Να το εξηγήσει στους ενοικιαστές, που πληρώνουν φέτος μισό χαρτόσημο και από του χρόνου δεν θα πληρώνουν καθόλου χαρτόσημο. Να το πει ξεκάθαρα στις πολύτεκνες μητέρες, που δεν πληρώνουν φόρο στο επίδομα, που εισπράττουν από το κράτος. 
      Αλλά το ΠΑ.ΣΟ.Κ. δεν είναι μόνο στη φορολογική μεταρρύθμιση που στάθηκε απέναντι. Στάθηκε απέναντι στον επενδυτικό νόμο, που δημιούργησε χιλιάδες θέσεις εργασίας. 
      Στάθηκε απέναντι στις συμπράξεις δημόσιου και ιδιωτικού τομέα, που δημιουργούν υποδομές σε ολόκληρη την ελληνική περιφέρεια. Στάθηκε απέναντι στην εξαγωγική πολιτική. Στάθηκε απέναντι στη ψηφιακή στρατηγική, με την οποία καλύπτουμε το χαμένο έδαφος στην αξιοποίηση των νέων τεχνολογιών. Στάθηκε και στέκεται απέναντι στις αποκρατικοποιήσεις.
      Κυρίες και κύριοι συνάδελφοι, αποτελεί απόδειξη ανεύθυνης συμπεριφοράς η άρνηση απέναντι σε κάθε μεταρρύθμιση, που έχει στόχο να κυλήσει τα πράγματα προς τα εμπρός. Αυτή είναι μια ανεύθυνη στάση. Η οικονομία δεν αντέχει αυτού του είδους τη στάση, όπως δεν άντεξε τους πειραματισμούς, στους οποίους επιδοθήκατε όταν κυβερνούσατε. Ως κυβέρνηση διαλύσατε την οικονομία, φτιάχνοντας μια οικονομία χρεών, φορολογικών βαρών και ελλειμμάτων. 
      (Στο σημείο αυτό την Προεδρική ‘Εδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Σήμερα την υπονομεύετε ως Αντιπολίτευση, ενδιαφερόμενοι δήθεν για την οικονομία της οικογένειας. Και επειδή αμφισβητείτε την πρόοδο που σημειώνει η οικονομία, θα καταθέσω για τα Πρακτικά, για μια ακόμη φορά, την ‘Εκθεση της Ευρωπαϊκής Επιτροπής για την ελληνική οικονομία. Μήπως την αμφισβητείτε και αυτήν; Διότι, αυτή η έκθεση λέει ότι οι επενδύσεις επιστρέφουν στην Ελλάδα και ότι η Ελλάδα αναπτύσσεται. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης  καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Κυρίες και κύριοι συνάδελφοι, η ελληνική οικονομία έχει μπει σε μια νέα εποχή. Δε λέμε ότι λύσαμε όλα τα προβλήματα. ‘Όμως, έχουμε οριοθετήσει το νέο δρόμο για την οικονομία και δημιουργούμε μια δυναμική οικονομία και μια πιο δίκαιη κοινωνία. Νοικοκυρεύοντας τα δημόσια οικονομικά, δημιουργούμε δυνατότητες για την ενίσχυση των οικονομικά ασθενέστερων.
      Αναφέρθηκε ο Πρωθυπουργός στην ίδρυση του Εθνικού Ταμείου για την κοινωνική συνοχή, με την οποία απαντάμε αποτελεσματικά στο πρόβλημα της φτώχειας, που πλήττει το ένα στα πέντε νοικοκυριά. ‘Όλα γίνονται με σχέδιο και προγραμματισμό, χωρίς αιφνιδιασμούς με διάλογο και συναίνεση. Υλοποιούμε τις δεσμεύσεις μας στο ακέραιο και τα αποτελέσματα ανήκουν σ’ όλους τους πολίτες σε όλες τις ελληνικές οικογένειες. Θα συνεχίσουμε αυτήν τη μεγάλη προσπάθεια. Συνεχίζουμε τις μεταρρυθμίσεις, διότι είναι η μόνη εγγύηση για την ευημερία και την προκοπή του τόπου, η μόνη εγγύηση για την ευημερία και την προκοπή των πολιτών. Βρισκόμαστε σε καλό δρόμο, αλλά έχουμε πολύ δουλειά ακόμη μπροστά, γιατί τα προβλήματα που έρχονται από το χθες, δεν αντιμετωπίζονται από τη μια μέρα στην άλλη. Η χαλάρωση και η παροχολογία  ανήκουν σε άλλες εποχές.
      Εμείς έχουμε ένα καθήκον. Να συνεχίσουμε την προσπάθεια που ξεκινήσαμε προς όφελος της ελληνικής οικογένειας και να εμποδίσουμε τις πολιτικές πρακτικές που ανήκουν στο χθες και που θα καταδικαστούν και πάλι στις εκλογές, όποτε και αν γίνουν. 
      (Χειροκροτήματα από την πτέρυγα της Νέας Δημοκρατίας)
      ΜΙΧΑΗΛ ΧΡΥΣΟΧΟΪΔΗΣ: Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη-Ψαρούδα): Κύριε Χρυσοχοΐδη, θα δώσω το λόγο στον Πρωθυπουργό.
      Αντελήφθην ότι παραπονεθήκατε, γιατί εδόθη διαφορετική ερμηνεία στα λεγόμενά σας. Σύμφωνα με τον Κανονισμό, στο τέλος της συνεδρίασης μπορείτε να πάρετε το λόγο και να διορθώσετε αν ελέχθη κάτι διαφορετικά.
      ΜΙΧΑΗΛ ΧΡΥΣΟΧΟΙΔΗΣ: Ζητώ το λόγο επί προσωπικού.
      ΠΡΟΕΔΡΟΣ (Άννα Μπενάκη-Ψαρούδα): Δεν ετέθη προσωπικό θέμα.
      Το λόγο έχει ο Πρόεδρος της Κυβερνήσεως κ. Κώστας Καραμανλής.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, τηρήσαμε ενός λεπτού σιγή για την περιβαλλοντική καταστροφή, ενός λεπτού περισυλλογή για το μέλλον του περιβάλλοντος. Αυτή η σιγή έδινε την ευκαιρία, να ξεκινήσουμε για να κάνουμε πράξη τα όνειρα και τις ελπίδες των παιδιών μας, που θέλουν να ζήσουν σ’ ένα περιβάλλον καλύτερο. Αφού ενώσαμε την πίστη μας στο σκοπό με τη σιγή, οφείλουμε να απαντήσουμε σε μια μεγαλύτερη πρόκληση. Να ενώσουμε τις φωνές μας και τις πράξεις μας στη χάραξη Εθνικής Στρατηγικής για το περιβάλλον. 
      Να ενώσουμε αυτήν τη φωνή όλα τα κοινοβουλευτικά κόμματα. Να ενώσουμε τις δράσεις μας. Να δείξουμε ότι σ’ ένα θέμα όπως αυτό, μπορούμε να συνεννοηθούμε. ‘Όμως, να το δείξουμε και με άλλους πιο αποτελεσματικούς τρόπους, πέραν της σιγής του ενός λεπτού, γιατί αν δεν το κάνουμε, τότε δεν πείθουμε κανέναν.
      Κύριε Παπανδρέου, πρέπει να σας πω ότι προς στιγμήν σας πιστέψαμε. Νόμιζαν οι ‘Ελληνες πολίτες, όταν άκουσαν την πρότασή σας για ενός λεπτού σιγή υπέρ του περιβάλλοντος, ότι θα αλλάζατε στάση, ότι θα ξεφεύγατε από την ατραπό του λαϊκισμού στην οποία έχετε εγκλωβιστεί, κυρίως, εδώ και αρκετούς μήνες.
      Τελικά, η σιγή σας προσέφερε περισσότερα στον κοινοβουλευτικό διάλογο απ’ ό,τι ο λόγος σας, όπως αυτός διατυπώθηκε σε ολόκληρη την ομιλία σας. Κρίμα!
      (Παρατεταμένα χειροκροτήματα από την πτέρυγα της Νέας Δημοκρατίας)
      Είπατε πολλά για τον συντονισμό των δυνάμεων πυρόσβεσης. Είμαι βέβαιος ότι –όπως γίνεται άλλωστε συχνά- ξεχνάτε τις δηλώσεις, που έχουν κάνει υψηλόβαθμα στελέχη των κυβερνήσεών σας σε περιπτώσεις μεγάλων πυρκαγιών στη Χώρα. Δήλωσα χθες και το εννοώ ότι όπου ήταν δάσος, θα γίνει δάσος.
      (Χειροκροτήματα από την πτέρυγα της Νέας Δημοκρατίας)
      Και έσπευσε ο εκπρόσωπός σας να υποτιμήσει τις εξαγγελίες της Κυβέρνησης, λέγοντας ότι «η αναδάσωση είναι όντως υποχρεωτική από το Σύνταγμα». Όντως είναι υποχρεωτική, αλλά ήταν υποχρεωτική και το 1995, όταν στις δύο μεγάλες πυρκαγιές που εκδηλώθηκαν, τον Ιούλιο του 1995 και το 1998, κάηκαν συνολικά πάνω από εκατόν σαράντα χιλιάδες στρέμματα. Παρά την υποχρέωση της Πολιτείας να χαρακτηρίσει το σύνολο των καμένων δασικών εκτάσεων ως αναδασωτέες, τελικά αναδασωτέες χαρακτηρίστηκαν οι μισές, εβδομήντα πέντε χιλιάδες στρέμματα. 
      (Χειροκροτήματα από την πτέρυγα της Νέας Δημοκρατίας)
       Στην πρώτη μεγάλη πυρκαγιά, τον Ιούλιο του 1995, κάηκαν εξήντα έξι χιλιάδες στρέμματα δασικής γης. Τρεις μήνες αργότερα, το προεδρικό διάταγμα για την αναδάσωση της Πεντέλης, εξαιρούσε πάνω από δεκαπέντε χιλιάδες στρέμματα από τον χαρακτηρισμό ως αναδασωτέα. Αυτή είναι η πραγματικότητα.
      Μ’ αυτές τις πολιτικές, λοιπόν, γεμίσατε τα δάση με παράνομα σπίτια, όχι φτωχών ανθρώπων, αλλά με βίλες των εχόντων, έτσι για να μην ξεχνιόμαστε δηλαδή! 
      (Χειροκροτήματα από την πτέρυγα της Νέας Δημοκρατίας)
      Όμως εμείς το έγκλημα του καταπατητή και της οικοπεδοποίησης των πνευμόνων των παιδιών μας, δεν θα το επιτρέψουμε ποτέ!
      (Παρατεταμένα χειροκροτήματα από την πτέρυγα της Νέας Δημοκρατίας)
      Αυτό να το ξέρετε και εσείς και όσοι ορέγονται βίλες στα δάση! 
      (Χειροκροτήματα από την πτέρυγα της Νέας Δημοκρατίας)
      Όταν τότε, όλοι σας έδειχναν το καμένο δάσος, εσείς απλώς κοιτούσατε το δάκτυλο!
      Μιλήσατε απαξιωτικά για τους αγροφύλακες. Δεν διαβάσατε ούτε το νόμο που ψήφισε η Βουλή, ούτε μάλλον γνωρίζετε, τι είναι αυτό το νέο σύγχρονο Σώμα, στους σκοπούς του οποίου υπάρχει και η προστασία του Περιβάλλοντος. 
      (Θόρυβος από την πτέρυγα του ΠΑ.ΣΟ.Κ.)
      (Κωδωνοκρουσίες)
      Πώς συμβαδίζει, λοιπόν, αναρωτιέμαι από τη μια το ενδιαφέρον σας για την πρόληψη των πυρκαγιών και από την άλλη, όταν συστήνουμε μια νέα υπηρεσία που θα υπηρετήσει την προστασία του Περιβάλλοντος, πάλι να διαφωνείτε; 
      (Χειροκροτήματα από την πτέρυγα της Νέας Δημοκρατίας)
      Πώς εξηγείτε αυτήν την κραυγαλέα ανακολουθία σας; Να σας πω, λοιπόν, εγώ. Όπως δεν μπορείτε να εξηγήσετε την κραυγαλέα ανακολουθία σας, όταν μέχρι προχθές μιλούσατε για δήθεν εκατοντάδες, χιλιάδες προσλήψεις στο Δημόσιο και από χθες μας κατηγορείτε ότι δεν έχουμε κάνει προσλήψεις στην Πυροσβεστική!
      (Παρατεταμένα χειροκροτήματα από την πτέρυγα της Νέας Δημοκρατίας)
      Θα διαβάσω, λοιπόν, τους πραγματικούς αριθμούς για το Πυροσβεστικό Σώμα. Πρώτον: Υπηρετούν εννιά χιλιάδες πεντακόσιοι πυροσβέστες. Δεύτερον: Από το 2000 υπήρχαν τέσσερις χιλιάδες πεντακόσιες κενές θέσεις. Αυτή είναι η πραγματικότητα. Το 2003 ο διαγωνισμός για τριακόσιες προσλήψεις ακυρώθηκε λόγω ανομιών, (καταγγελίες για πλαστά πτυχία κ.λπ.).  Τρίτον: Το 2006 ενεκρίθησαν και προσλήφθηκαν με αδιάβλητο διαγωνισμό εξακόσιοι πυροσβέστες, οι οποίοι ήταν παρόντες κιόλας στη μάχη. Για το 2008 και το 2009 ενεκρίθησαν χίλιες τριακόσιες προσλήψεις πυροσβεστών. Ρυθμίστηκε η εκκρεμότητα που αφήσατε με τους πέντε χιλιάδες πεντακόσιους συμβασιούχους εποχικούς δασοπυροσβέστες, με ανανέωση της σύμβασης για άλλα πέντε χρόνια και επιμήκυνση του χρόνου από έξι σε οκτώ μήνες κατ’ έτος. Και τέλος, διευρύνθηκε ο κατάλογος των εθελοντών του Πυροσβεστικού από χίλιους πεντακόσιους σε δύο χιλιάδες πεντακόσιους και αναπτύχθηκε πρόγραμμα εντατικής εκπαίδευσης. Αυτή είναι η πραγματικότητα λοιπόν.
      (Χειροκροτήματα από την πτέρυγα της Νέας Δημοκρατίας)
      Έρχομαι και στα θέματα ενέργειας. Σε τρία χρόνια μέσα, καταστήσαμε την Ελλάδα ενεργειακό κόμβο. Αγωγός Τουρκίας – Ελλάδας – Ιταλίας. Αγωγός Μπουργκάς – Αλεξανδρούπολη. Και τώρα, νέος αγωγός, ο South Stream, από τη Ρωσία προς την Ευρώπη, μέσω Ελλάδος πάλι.
    Εσείς ήσασταν, που μιλούσατε για «χαστούκι» από τον Πούτιν, λίγο πριν έρθει ο ίδιος ο Ρώσος Πρόεδρος στην Αθήνα για την υπογραφή του αγωγού, που επί των ημερών σας καρκινοβατούσε. Το χαστούκι έπεσε βέβαια. Αλλά πού έπεσε; Έπεσε πάλι στις λανθασμένες προβλέψεις σας. 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
    Εντάξαμε το βιοκαύσιμο στο ενεργειακό ισοζύγιο της Χώρας. Διπλασιάσαμε την παραγωγή ηλεκτρικής ενέργειας από τα αιολικά πάρκα. Προωθήσαμε δέσμη μέτρων για τη μείωση των εκπομπών ρύπων θερμοκηπίου. Προχωρούμε στη θεσμοθέτηση ολοκληρωμένου χωροταξικού σχεδίου, με ειδικό χωροταξικό πλαίσιο, για τις Ανανεώσιμες Πηγές Ενέργειας, τον τουρισμό και τη βιομηχανία, που έλειπε επί δεκαετίες. Δημιουργούμε τις προϋποθέσεις, για να αποκτήσει, επιτέλους, ο Τόπος Εθνικό Κτηματολόγιο.
    Είπατε και για τη Δ.Ε.Η., ότι τάχα σταμάτησαν οι επενδύσεις. Και εδώ ανακρίβειες και ψέματα! Το 2002, επενδύθηκαν 626.000.000 ευρώ. Το 2003 επενδύθηκαν 723.000.000 ευρώ. Το 2004 επενδύθηκαν 755.000.000 ευρώ. Το 2005 επενδύθηκαν 740.000.000 ευρώ. Το 2006 επενδύθηκαν 713.000.000 ευρώ. Το 2007 προγραμματίζονται επενδύσεις 950.000.000 ευρώ. Δηλαδή, συνολικές επενδύσεις 2,2 δις ευρώ σε τρία χρόνια. Μα δεν σας δίνουν ούτε τις στοιχειώδεις πληροφορίες οι συνεργάτες σας, για να μην εκτίθεστε; 
      (Χειροκροτήματα από την πτέρυγα της Νέας Δημοκρατίας)
     Άκουσα και πάλι να ισχυρίζεστε ότι κρύβεται η Κυβέρνηση ή προσπαθεί να κρυφτεί η Κυβέρνηση, επικαλούμενη το παρελθόν. Ακούω να οργίζεστε, κάθε φορά που μιλούμε για τα προβλήματα, τα μεγάλα προβλήματα της Οικονομίας. Μαθαίνω, πως τα στελέχη σας αρνούνται κάθε συζήτηση για τα προβλήματα, που άφησαν οι κυβερνήσεις σας. «Δεν πρέπει» λένε «να μιλούμε για όλα αυτά, διότι είναι παρελθόν και το παρελθόν καταδικάστηκε». 
    Πρώτη φορά η καταδίκη γίνεται δικαιολογία υπεκφυγής! Πρώτη φορά προβάλλεται η αξίωση σιωπής, με το επιχείρημα της καταδίκης από τους πολίτες! Προτιμάτε να δηλώνετε καταδικασμένοι...
      (Χειροκροτήματα από την πτέρυγα της Νέας Δημοκρατίας)
...παρά να συζητάτε γι’ αυτά που κάνατε! Σας τρομάζει κάθε αναφορά στα πεπραγμένα των κυβερνήσεών σας. Ό,τι σας πουν, «είναι παρελθόν»! Παρελθόν είναι μόνον οι κυβερνήσεις σας. Βάλτε το στο μυαλό σας αυτό.
      (Χειροκροτήματα από την πτέρυγα της Νέας Δημοκρατίας)
     Δεν είναι, όμως, παρελθόν τα προβλήματα, που αφήσατε στην Οικονομία. Δεν είναι παρελθόν τα προβλήματα, που αφήσατε στην Κοινωνία. 
    Το δημοσιονομικό έλλειμμα εξακολουθεί να περιορίζει τις αναπτυξιακές και κοινωνικές δυνατότητές μας. Το δημόσιο χρέος αφαιρεί κάθε χρόνο 10 δις ευρώ από το κοινωνικό κράτος. Η ανεργία, παρά τη μείωση που έχουμε πετύχει, είναι ακόμη το πιο μεγάλο κοινωνικό πρόβλημα. Η ακρίβεια, παρά τη μείωση του πληθωρισμού, είναι υπαρκτή ακόμη. 
    Αυτά είναι τα βάρη, που δυσκολεύουν την πορεία του Τόπου. Αυτά είναι τα βάρη στην πλάτη της Κοινωνίας. Μιλούμε γι’ αυτά, με τα οποία συγκρουόμαστε εδώ και τριάμισι χρόνια, γι’ αυτά, με τα οποία συνεχίζουμε ακόμη να παλεύουμε. 
    Και, επιτέλους, πώς μπορείτε να ανασύρετε ισχυρισμούς από περασμένες δεκαετίες και να μη θέλετε κουβέντα, για τα προβλήματα που διαιωνίζονται στο σήμερα; Πώς γίνεται να παριστάνετε τους καταγγέλλοντες για προβλήματα, που οι ίδιοι δημιουργήσατε, αλλά να απαγορεύετε κάθε αναφορά από τους άλλους;
    Εκείνο που ζητάτε είναι η παραγραφή. Εκείνο που ζητάτε είναι η αμνησία. Εκείνο που ζητάτε είναι η διαγραφή του παρελθόντος σας. Εάν, λοιπόν, φοβάστε το παρελθόν σας, αποκηρύξτε το επιτέλους!
      (Χειροκροτήματα από την πτέρυγα της Νέας Δημοκρατίας)
Εάν πιστεύετε ότι η μακρόχρονη παραμονή σας στην εξουσία έφθειρε κάποιους, πείτε ονόματα και πάρτε αποφάσεις. Εάν θέλετε να μιλάτε για προβλήματα της Κοινωνίας, δείτε τις ρίζες τους, πείτε τα αίτιά τους, τολμήστε επιτέλους την αλήθεια! 
    Σας ακούω και σήμερα, να κινδυνολογείτε σε βάρος της ελληνικής Οικονομίας. Μόνον εσείς το κάνετε αυτό. Και συνεχίζετε να το κάνετε, την ίδια ώρα που οι πιο έγκυροι διεθνείς οργανισμοί, υπογραμμίζουν ότι η Ελλάδα πετυχαίνει σημαντικά, ουσιαστικά αποτελέσματα. Συνεχίζετε, την ώρα που η Ευρωπαϊκή Ένωση επιβραβεύει την πολιτική μας. Συνεχίζετε, την ώρα που η Ευρωπαϊκή Ένωση επισημαίνει ότι, επιτέλους δίδονται από τη Χώρα μας αξιόπιστα στοιχεία. Το αποτέλεσμα είναι να διαψεύδεστε συνεχώς.
      Στην αρχή, προβλέπατε ύφεση και έκρηξη της ανεργίας. Διαψευστήκατε. Στη συνέχεια, προβλέπατε φορολογικές επιδρομές και κατάρρευση του προϋπολογισμού. Ξανά διαψευστήκατε. Από την αρχή ως το τέλος, προεξοφλούσατε ότι είναι αδύνατον να πετύχουμε ταυτόχρονα και τη δημοσιονομική προσαρμογή και υψηλούς ρυθμούς ανάπτυξης. Πάλι διαψευστήκατε. Μπροστά στις εθνικές επιτυχίες που πετυχαίνει η Χώρα, φτάσατε τώρα στο σημείο να αμφισβητείτε, πια, ακόμη και την ίδια την Ευρωπαϊκή Επιτροπή. Διαψεύδεστε ως  Αντιπολίτευση, όπως διαψεύστηκαν και τα στοιχεία, που δίνατε ως Κυβέρνηση.  
      (Χειροκροτήματα από την πτέρυγα της Νέας Δημοκρατίας)
      Σας θυμίζω, λοιπόν:
      Πρώτον: Το δημόσιο χρέος, από το 25% του Α.Ε.Π. που ήταν το 1980, το φτάσατε σχεδόν στο 109% το 2004. Για τη διαχείρισή του είμαστε υποχρεωμένοι να δανειζόμαστε, να εκδίδουμε ομόλογα 35 δις ευρώ το χρόνο. Μόνο για τους τόκους, αφαιρούνται κάθε χρόνο από το κοινωνικό κράτος περίπου 9,5 δις ευρώ, σχεδόν όσα και για την κοινωνική ασφάλιση, περίπου 1000 ευρώ για τον κάθε πολίτη. 
      Δεύτερον: Το έλλειμμα, από το 1,2% που αναφερόταν στον τελευταίο προϋπολογισμό της κυβέρνησής σας, αποδείχθηκε τελικά έξι φορές μεγαλύτερο, δυόμισι φορές πάνω από το όριο της Ευρωζώνης. Μειώθηκε ήδη στο 2,6% του Α.Ε.Π. -περισσότερο από πέντε ποσοστιαίες μονάδες- και συνεχίζει να μειώνεται με τον πιο ήπιο, κατά το δυνατόν, τρόπο. 
      Τρίτον: Η ανάπτυξη το 2006, παρά τις δυσκολίες που δημιουργούσε η δημοσιονομική προσαρμογή και η διεθνής συγκυρία, έφτασε το 4,3% και είναι από τις υψηλότερες στην Ευρωζώνη. Το πρώτο τρίμηνο του χρόνου, του 2007, έφτασε το 4,6% του Α.Ε.Π.. Το πιο σημαντικό, όμως, είναι ότι έπαυσε να είναι κρατικοδίαιτη. Τα 2/3 της ανάπτυξης πλέον, προέρχονται από τις επενδύσεις και τις εξαγωγές. Είναι μια σημαντικότατη ποιοτική διάσταση αυτή. Είναι απόδειξη βιωσιμότητας.
      Τέταρτον: Οι εξαγωγές αυξήθηκαν πάνω από 18%, σημειώνοντας τη μεγαλύτερη αύξηση τα τελευταία είκοσι χρόνια.
      Πέμπτον: Οι συνολικές επενδύσεις αυξήθηκαν κατά 10% το 2006, σε σχέση  με τον προηγούμενο χρόνο. 
      Έκτον: Οι άμεσες ξένες επενδύσεις έφτασαν τα 4,3 δισεκατομμύρια ευρώ. Από 0,7% του Α.Ε.Π. που ήταν το 2003, ξεπέρασαν το 2% του Α.Ε.Π. το 2006. 
      (Χειροκροτήματα από την πτέρυγα της Νέας Δημοκρατίας)
      Έβδομον: Το 2006 ιδρύθηκαν δεκαεπτά χιλιάδες επιχειρήσεις περισσότερες από όσες έκλεισαν, 70% περισσότερες από ό,τι το 2003.
      Όγδοον: Ο Τουρισμός που είχε αφεθεί στην τύχη του, καταγράφει τα δυο τελευταία χρόνια ισχυρή δυναμική, με αύξηση επισκεπτών και εισροών πάνω από 8%.
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου της Κυβερνήσεως)
      Δώστε μου τρία λεπτά, κυρία Πρόεδρε. 
      Ένατον: Η ανταγωνιστικότητα, που βρισκόταν σε κάθετη πτώση στα τελευταία χρόνια των κυβερνήσεών σας, άρχισε να βελτιώνεται. Και αυτό φαίνεται ξεκάθαρα από την αύξηση των επενδύσεων, των εξαγωγών και του Τουρισμού. 
      Δέκατον: Η έρευνα, η καινοτομία, οι νέες τεχνολογίες βρίσκουν, επιτέλους, το δρόμο τους στην Πατρίδα μας. Γεφυρώνεται το χάσμα που άφησε το χτες. Η διείσδυση της ευρυζωνικότητας από το 0,1% που ήταν το 2004, έφτασε σήμερα στο 7%.
      Ενδέκατον: Ο πληθωρισμός, το Μάϊο, περιορίστηκε στο 2,6%, από 3,8% τον αντίστοιχο μήνα του 2003. Είναι, ήδη, στα χαμηλότερα επίπεδα των τελευταίων ετών. Και αυτό, παρά την έκρηξη στις διεθνείς τιμές του πετρελαίου.
      Δωδέκατον: Η ανεργία, από 3% το 1980, είχε φτάσει στο 11,3% στις αρχές του 2004. Και όμως, παρά τις αντίθετες προβλέψεις σας, άρχισε ήδη να μειώνεται. Κινείται ήδη κάτω από το 9%. Το ποσοστό απασχόλησης έφτασε για πρώτη φορά το 61% του ενεργού πληθυσμού. 
      Το συμπέρασμα είναι ξεκάθαρο, κυρίες και κύριοι συνάδελφοι: Η Ελλάδα αντιμετωπίζει με στρατηγική, με σχέδιο και επιταχυνόμενο βηματισμό τις προκλήσεις του αύριο. Η Ελλάδα δημιουργεί σήμερα νέες ευκαιρίες. 
      (Χειροκροτήματα από την πτέρυγα της Νέας Δημοκρατίας)
      Μιλήσατε πάλι για τα ομόλογα, πράγματι, πιο χλιαρά αυτή τη φορά. Ήταν κάποτε το προσφιλές σας θέμα. Εσχάτως δεν αναφέρεστε πολύ σε αυτό.
      ΕΥΑΓΓΕΛΟΣ ΠΑΠΑΧΡΗΣΤΟΣ: Τώρα το ψάχνουν οι Αμερικάνοι. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Η εξήγηση είναι απλή. Κατέρρευσε όλη η επιχειρηματολογία σας. Μιλούσατε για ατιμωρησία και στείλαμε όλους τους εμπλεκόμενους στον εισαγγελέα. Αυτή είναι η αλήθεια. 
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Ποιους στείλατε, κύριε Καραμανλή;
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Αυτός με τη σειρά του, παραπέμπει πάνω από πενήντα άτομα στη δικαιοσύνη.  Ούτε ανοχή, λοιπόν, ούτε συγκάλυψη. Είπαμε ότι θα αλλάξει ο τρόπος ορισμού των διοικήσεων στα Ταμεία.  Και το κάναμε νόμο του Κράτους.  Θα κρίνονται οι διοικήσεις των Ταμείων από την Τράπεζα της Ελλάδος και την Επιτροπή Κεφαλαιαγοράς.
      Είπαμε ότι δεν θα χαθεί ούτε 1 ευρώ από τα Ταμεία. Και δεν χάθηκε. 
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      Τα ομόλογα πωλήθηκαν από τα Ταμεία με κέρδος για όλους, συμπεριλαμβανομένων των τόκων.
      (Χειροκροτήματα από την πτέρυγα της Νέας Δημοκρατίας)
      Και αυτό δεν σας άρεσε, γιατί ενώ μας καλούσατε προσωπικά ο ίδιος να φέρουμε νομοθετική ρύθμιση για να αποκαταστήσουμε την περιουσία των Ταμείων, μόλις τη φέραμε, προκαλέσατε ονομαστική ψηφοφορία για να την καταψηφίσετε.
      Συγχαρητήρια! Μία ακόμη κραυγαλέα ανακολουθία λόγων και έργων θα σας ακολουθεί εσάς, τον δήθεν ενδιαφερόμενο για τα χρήματα των ασφαλισμένων.
      (Χειροκροτήματα από την πτέρυγα της Νέας Δημοκρατίας)
      Όπως ανακόλουθος είσαστε σε ό,τι αφορά την εγγύηση του δημόσιου χρήματος. Εσείς που δεν κάνατε τίποτα για το έγκλημα του Χρηματιστηρίου και προσπαθείτε να βάλετε προσκόμματα στην υπόθεση της «Δ.Ε.Κ.Α.», με διαρκείς επιθέσεις στους δικαστές. 
      ΑΠΟΣΤΟΛΟΣ ΚΑΚΛΑΜΑΝΗΣ: Ας κάνατε εξεταστική επιτροπή, όπως είχατε υποσχεθεί στον ελληνικό λαό.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Ενδιαφέρεστε δήθεν για το δημόσιο χρήμα, όταν πρωτοκλασάτα στελέχη σας έσπευσαν ως μάρτυρες υπεράσπισης όσων καταδικάστηκαν σε βαρύτατες ποινές …
      (Χειροκροτήματα από την πτέρυγα της Νέας Δημοκρατίας)
      …για το πρωτοφανές σκάνδαλο εσκεμμένης και σχεδιασμένης υπεξαίρεσης 8.000.000 ευρώ προς ίδιον όφελος στο Πάντειο Πανεπιστήμιο.
      (Χειροκροτήματα από την πτέρυγα της Νέας Δημοκρατίας)
      Έρχομαι τώρα τους ισχυρισμούς σας για την εξεταστική επιτροπή. Κάνετε συγκρίσεις με το παρελθόν, αλλά δεν τολμάτε να πείτε την αλήθεια. Σας τη θυμίζω λοιπόν. Στη διάρκεια των δικών σας κυβερνήσεων, ζητούσαμε Εξεταστικές Επιτροπές, όταν είχε προχωρήσει η έρευνα της Δικαιοσύνης, όταν εντοπίζονταν αποχρώσες ενδείξεις για εμπλοκή πολιτικών προσώπων, όταν η ίδια η Δικαιοσύνη υπέβαλλε σχετικό αίτημα στη Βουλή.
      Αν δεν τα θυμάστε όλα αυτά, θα πρέπει τουλάχιστον να θυμάστε, κύριε Αρχηγέ της Αξιωματικής Αντιπολίτευσης, την περίπτωση των παράνομων ελληνοποιήσεων, τότε που, με την ανοχή και τη συγκάλυψη του Υπουργείου Εξωτερικών, πωλούνταν ακόμη και η ελληνική ιθαγένεια.
      (Χειροκροτήματα από την πτέρυγα της Νέας Δημοκρατίας)
      Σήμερα, συμβαίνει ακριβώς το αντίθετο. Ζητάτε εξεταστική επιτροπή, την ώρα που ασκούνταν διώξεις από τη Δικαιοσύνη, για να μην προχωρήσει η Δικαιοσύνη, να συνεχιστεί η παραπληροφόρηση. Γιατί βολεύεστε στα θολά νερά, βολεύεστε στο γκρίζο.
      Δεν πάει, όμως, άλλο. Τώρα, είναι η ώρα της αλήθειας. Και αυτή η αλήθεια θα σας στενοχωρήσει. Να είστε βέβαιοι γι’ αυτό.
      Επιμένετε να δηλητηριάζετε την πολιτική ζωή. Επιμένετε στις ύβρεις και τις συκοφαντίες. Και ζητάτε και τα ρέστα. Με αναγκάζετε να αναφερθώ στις ευθύνες της παράταξής σας, όχι για να προβώ σε συμψηφισμό, αλλά για να αναδείξω την υποκρισία και την εμπάθειά σας.
      Μιλήσατε εσείς και οι συνεργάτες σας για «γαλάζιους» μεσάζοντες. «Γαλάζιους»; Αν οι αετονύχηδες έχουν χρώμα, αυτό είναι πράσινο. Και καταπράσινο μάλιστα!
      (Χειροκροτήματα από την πτέρυγα της Νέας Δημοκρατίας)
      Πάρτε για παράδειγμα την υπόθεση της «Ακρόπολις». Πότε στήθηκε το σύστημα αρπαγής των αποθεματικών των Ταμείων με τη μέθοδο της υπερτιμολόγησης των συναλλαγών τους σε ομόλογα; Επί ΠΑ.ΣΟ.Κ.! Με «πράσινες» διοικήσεις στα Ταμεία! Με «πράσινους» υπουργούς, που είχαν σύμβουλο τον κ. Παπαμαρκάκη! 
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      Από τότε διέπρεπε ο τελευταίος, μαζί με τον κ. Πρινιωτάκη, σε αγοραπωλησίες εκατοντάδων δισεκατομμυρίων δραχμών σε ομόλογα του Δημοσίου. Αυτή είναι η αλήθεια.
      (Χειροκροτήματα από την πτέρυγα της Νέας Δημοκρατίας)
      Ας δούμε ένα μικρό παράδειγμα: Ταμείο Σύνταξης Εφημεριδοπωλών και Υπαλλήλων Πρακτορείων. Μέσα σε τρία χρόνια, από τον Μάιο του 2000 έως τον Σεπτέμβριο του 2003, αυτό και μόνον το Ταμείο αγοράζει και πουλά στην «Ακρόπολις» σε δεκαπέντε περιπτώσεις περίπου, ομόλογα αξίας άνω των 200.000.000.000 δραχμών ή σχεδόν 600.000.000 σημερινά ευρώ.
      Τόσο στις αγορές, όσο και στις πωλήσεις, παρατηρούνται αποκλίσεις έως 3% σε σχέση με τις τιμές του Η.Δ.Α.Τ., του ηλεκτρονικού συστήματος της Τράπεζας της Ελλάδος. 
      Με άλλα λόγια, το Ταμείο αγόραζε ακριβά και πούλαγε φθηνά, πάντοτε προς όφελος της «Ακρόπολις» και των ενδεχόμενων συνεργατών της.
      Σύνολο ζημίας για το Ταμείο των Εφημεριδοπωλών; Μόνο για το διάστημα των τριών αυτών ετών, στα οποία αναφέρθηκα, άνω των 2,6 δισεκατομμυρίων δραχμών.
      Ακόμη, το Ταμείο Εφημεριδοπωλών πούλησε και επαναγόρασε από την «Ακρόπολις» την ίδια ημέρα, 20 Μαρτίου του 2003, αλλά με διαφορετική ημέρα εκκαθάρισης, τα ίδια ομόλογα, αξίας 21.000.000 ευρώ, σε μία πράξη ξεκάθαρης φοροαποφυγής, μοιράζοντας με τους μεσάζοντες το ποσό των κλεμμένων φόρων.
      (Χειροκροτήματα από την πτέρυγα της Νέας Δημοκρατίας)
      Άλλο παράδειγμα: Το Ταμείο Πρόνοιας Δημοσίων Υπαλλήλων: Την ίδια περίοδο αγοράζει και πουλά σε τέσσερις περιπτώσεις -25 Ιανουαρίου και 6 Νοεμβρίου 2001 και 19 Μαρτίου και 29 Μαΐου 2002- πάλι στην «Ακρόπολις» ομόλογα αξίας 176.000.000 ευρώ ή 60.000.000.000 δραχμών. Εδώ οι αποκλίσεις από τις τιμές του Η.Δ.Α.Τ. είναι ακόμη μεγαλύτερες. Κυμαίνονται μεταξύ 1,7% και 3,5%. Άλλο 1,5 δισεκατομμύριο δραχμές υπέρ των αετονύχηδων και των μιζαδόρων βέβαια.
      (Χειροκροτήματα από την πτέρυγα της Νέας Δημοκρατίας)
      Ας αφήσουμε, όμως, τα «πράσινα» ασφαλιστικά ταμεία κατά μέρος και ας δούμε ένα άλλο δημόσιο ταμείο, επίσης «πράσινο». Μιλάω για το Ταμείο Εθνικής Οδοποιίας. Μέσα σε ελάχιστους μήνες, από τον Σεπτέμβριο του 2003 μέχρι τον Μάρτιο του 2004, το εν λόγω ταμείο ζημιώνεται σχεδόν 1.000.000 ευρώ από προμήθειες για έξι αγορές και πωλήσεις ομολόγων, με μεσολαβητή άλλη, χρηματιστηριακή εταιρεία, την «’Αρτιον». 
      Χάνει, όμως, και μισό εκατομμύριο ευρώ στο κεφάλαιό του, επειδή αγοράζει τον Σεπτέμβριο ένα ομόλογο σε τιμή 105,15 και το πουλά τον Δεκέμβριο με ζημία σε τιμή 100,2, για να αγοράσει την ίδια ημέρα άλλο ομόλογο σε τιμή 107,15 που θα το πουλήσει τον Μάρτιο, πάλι με ζημία, σε τιμή 103,00. Το ταμείο χάνει 3% από τις πράξεις αγοράς, σε σχέση με τις τιμές του Η.Δ.Α.Τ.. Χάνει άλλο 1% από τις πράξεις πώλησης χάνει, 4% ή 5% από το κεφάλαιο. Σε διάστημα έξι μηνών υπερτιμολογήσεις 680.000 ευρώ συν 715.000 ευρώ ζημία στο κεφάλαιο. Σύνολο, απώλειες 1,4 εκατομμυρίου ευρώ από το «γύρισμα» κεφαλαίου 10.000.000. Οι δύο τελευταίες πράξεις γίνονται στις 23 και 29 Μαρτίου 2004.
      ΙΩΑΝΝΗΣ ΚΕΦΑΛΟΓΙΑΝΝΗΣ: Ποιοι τα παίρνουν αυτά;
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Σωστά ακούσατε. Μετά τις εκλογές, επί των ημερών μας. Και αυτό, επειδή η ηγεσία του Ταμείου Εθνικής Οδοποιίας δεν άλλαξε αμέσως. Αυτό ήταν το λάθος μας, ότι αφήσαμε έστω και μια ημέρα την «πράσινη» διοίκηση του ταμείου.
      (Χειροκροτήματα από την πτέρυγα της Νέας Δημοκρατίας)
      Και αναφέρω την περίπτωση αυτή ειδικά, για έναν απλό, αλλά σημαντικό λόγο: Την επίμαχη περίοδο, στην οποία αναφέρθηκα, διευθύνων σύμβουλος του ταμείου και κύριος υπεύθυνος για τις περίεργες αυτές κινήσεις ήταν ο προσωπικός σας συνεργάτης, ο εκλεκτός σας, ο σημερινός γενικός διευθυντής του ΠΑ.ΣΟ.Κ., κ. Γιάννης Παπακωνσταντίνου, ο οποίος μάλιστα όταν του διακόψαμε τη σύμβασή του τον Οκτώβριο του 2004, είχε το θράσος να ζητήσει και αποζημίωση 120.000 ευρώ για διαφυγόντα κέρδη, προφανώς. Και έχετε το θράσος να μιλάτε για «τσίπα» και να μας απευθύνετε κατηγορίες;
      (Χειροκροτήματα από την πτέρυγα της Νέας Δημοκρατίας)
      Το σύνθημά σας γύρισε μπούμεραγκ: Φέρτε πίσω εσείς τα λεφτά, κύριε  Παπανδρέου. Αλλιώς, σιωπήστε!
      (Χειροκροτήματα από την πτέρυγα της Νέας Δημοκρατίας)
      Καταθέτω τώρα τα αποδεικτικά στοιχεία.
      Πρώτον, πάρτε ένα πακέτο για τις δοσοληψίες σε ομόλογα των κυρίων Παπαμαρκάκη και Πρινιωτάκη της περιόδου 1999 και εφεξής.
      (Στο σημείο αυτό ο Πρόεδρος της Κυβέρνησης κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεύτερον, πάρτε ένα πακέτο για τις υπερτιμολογημένες συναλλαγές της «Ακρόπολις» με τα ασφαλιστικά ταμεία.
      (Στο σημείο αυτό ο Πρόεδρος της Κυβέρνησης κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τρίτον, πάρτε ένα πακέτο για την υπόθεση της φοροδιαφυγής.
      (Στο σημείο αυτό ο Πρόεδρος της Κυβέρνησης κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       Τέταρτον, πάρτε και ένα πακέτο για τα επιτεύγματα του συνεργάτη σας, του κ. Παπακωνσταντίνου. Να τον χαίρεστε και να τον καμαρώνετε το Γενικό Διευθυντή του κόμματός σας!
      (Στο σημείο αυτό ο Πρόεδρος της Κυβέρνησης κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμμένα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γιώργος Παπανδρέου. 
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): 
      Κυρίες και κύριοι συνάδελφοι, καταλαβαίνω την επιθυμία του κυρίου Πρωθυπουργού να κρατά σιγή η Αντιπολίτευση. Δεν θα σας κάνουμε το χατίρι. Ούτε κάναμε, ούτε θα κάνουμε το δικό σας το χατίρι. Θα ακούσετε τις πικρές αλήθειες. 
      (Χειροκροτήματα από την πτέρυγα του ΠΑ.ΣΟ.Κ.)
      Όσο για τον κύριο Πρωθυπουργό, αυτό το θέαμα του θεάτρου, πραγματικά αναρωτιέμαι πόσο πηγαίνει στο θεσμικό του ρόλο. Ένας πρωθυπουργός, ο οποίος, εκατόν είκοσι μέρες, δεν λέει ούτε μία λέξη για το θέμα τον ομολόγων και έρχεται, μετά από εκατόν είκοσι μέρες, για να δώσει με αυτόν τον θεατρικό τρόπο, αυτά τα λεγόμενα πακέτα, για τα οποία μας μίλησε ο κύριος Πρωθυπουργός. Γιατί τότε, κύριε Πρωθυπουργέ, δεν θέλετε την εξεταστική επιτροπή, να τα δούμε όλα; Όλα, κύριε Πρωθυπουργέ. Κρύβεστε. Ντροπή σας. Και πάλι, ντροπή σας. 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      Δεν έχετε συνειδητοποιήσει το μέγεθος των ευθυνών σας. Εσείς θέλετε να ξεχάσουμε, να μη μιλήσουμε για το άρθρο 24. Εσείς θέλατε να ψηφίσουμε, να υπερψηφίσουμε προχθές το νόμο γι’ αυτές τις βίλες, για τις οποίες μιλήσατε, που υπήρξαν, είπατε, επί ΠΑ.ΣΟ.Κ.. Δηλαδή, να έρθουμε εμείς να νομιμοποιήσουμε τους πλουσίους, που καταπάτησαν τις δασικές εκτάσεις. Δικός σας νόμος, κύριε Πρωθυπουργέ!  Δικός σας νόμος.
      (Χειροκροτήματα από την πτέρυγα του ΠΑ.ΣΟ.Κ.)
       (Θόρυβος από την πτέρυγα της Νέας Δημοκρατίας)
      Μη χαμογελάτε, θέλετε κάτι για οποιονδήποτε, εγώ είπα, εξεταστική επιτροπή, φέρτε οτιδήποτε. Γιατί ο κ. Καραμανλής, τέσσερα χρόνια, δεν φέρνει αυτό το θέμα; Γιατί δεν το φέρνει και το φέρνει τώρα, εν είδει εντυπωσιασμού; Θεατρινισμοί! 
      (Χειροκροτήματα από την πτέρυγα του ΠΑ.ΣΟ.Κ.)
ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Θεατρινισμοί, κύριε Καραμανλή. Δεν είναι σοβαρή αυτή η υπόθεση. 
      (Θόρυβος από την πτέρυγα της Νέας Δημοκρατίας)
      ΙΩΑΝΝΗΣ ΚΕΦΑΛΟΓΙΑΝΝΗΣ: Δώστε απάντηση σ’ αυτά που σας είπε! 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Εάν είστε σοβαροί, φέρτε εσείς αύριο το θέμα της εξεταστικής επιτροπής. Είναι ένας ακόμη λόγος, γιατί πρέπει να φύγετε από την Κυβέρνηση, να γίνουν εκλογές το γρηγορότερο. Διότι εσείς πια, συγκαλύπτετε καθημερινά! 
      (Χειροκροτήματα από την πτέρυγα του ΠΑ.ΣΟ.Κ.)
      Εγώ θα σας πω τους λόγους, επτά λόγους για τους οποίους πρέπει να φύγετε από την Κυβέρνηση. 
      Πρώτα απ’ όλα, έχετε εγκαταλείψει με τη διακυβέρνησή σας κάθε δυνατότητα να αντιμετωπίσουμε σοβαρές κρίσεις. Οι πυρκαγιές ήταν η τελευταία χαρακτηριστική, δυστυχώς και καταστροφική, για όλους μας, περίπτωση. Η αδυναμία σας φάνηκε από τα πρώτα μεγάλα θέματα της υπόθεσης του «ΣΙΝΟΥΚ» και του ντόπινγκ.
      Έκτοτε, πάμε από το κακό στο χειρότερο. Η κρίση στο Πατριαρχείο Ιεροσολύμων, που ακόμα δεν έχει κλείσει. Η κρίση στην Εκκλησία της Ελλάδας. Η κρίση, τον Γενάρη του 2006, με τα χιόνια. Η κρίση της ακτοπλοΐας, που φοβάμαι ότι θα επαναληφθεί, για τρίτη φορά φέτος, το ναυάγιο του «SEA DIAMOND» με το περιβαλλοντικό ηφαίστειο, που μπορεί να εκραγεί ανά πάσα στιγμή. 
      (Θόρυβος από την πτέρυγα της Νέας Δημοκρατίας)
      ΓΕΩΡΓΙΟΣ ΓΑΡΟΥΦΑΛΙΑΣ: Το «ΣΑΜΙΝΑ» το ξεχάσατε; 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Και επειδή μιλήσατε για τις πυρκαγιές, ακούστε, δεν σας αρέσει το ξέρω. Δεν θα με φιμώσετε, κύριοι, με τις φωνές σας. Δεν θα σταματήσω. Μην το νομίζετε. 
      (Χειροκροτήματα από την πτέρυγα του ΠΑ.ΣΟ.Κ.)
      Το 1998 πράγματι υπήρξαν πολλές πυρκαγιές. Εμείς, ξέρετε τι κάναμε; Και εκεί είναι, που θα έπρεπε να υπάρχει η εθνική πολιτική, κύριε Καραμανλή. Εθνική πολιτική είναι, να πάρετε αυτό το οποίο σας παραδώσαμε και να χτίσετε πάνω σ’ αυτό. Τι σας παραδώσαμε; Κάναμε μεταρρύθμιση, που ήταν η μεγαλύτερη των τελευταίων εικοσιπέντε ετών, στη δασοπροστασία και δασοπυρόσβεση. Και σας λέω συγκεκριμένα. Ακούστε. Να θυμηθούμε ότι, από εκεί που κάθε καλοκαίρι, η Ελλάδα έχανε έως και ένα εκατομμύριο στρέμματα δάσους, καταφέραμε να μειώσουμε αυτόν τον αριθμό και να τον σταθεροποιήσουμε στις ογδόντα με ενενήντα χιλιάδες στρέμματα.
    Το 2002 και το 2003 θέσαμε έναν εξαιρετικά φιλόδοξο στόχο, να φτάσουμε στο χαμηλό ρεκόρ της πεντηκονταετίας σε καμένες δασικές εκτάσεις και, αυτό, το πετύχαμε. Χάρη στα αποτελέσματα της δικής μας πολιτικής, η Ευρωπαϊκή Ένωση έφτασε να προτείνει, το 2004, την έξοδο της Ελλάδας από την ομάδα των ευρωπαϊκών χωρών, που βρίσκονται σε κατηγορία υψηλού κινδύνου για δασικές πυρκαγιές. 
    Η προσπάθεια εκσυγχρονισμού των πυροσβεστικών υποδομών, που πραγματοποιήθηκε από τις δικές μας κυβερνήσεις είναι το υπερσύγχρονο, συντονιστικό και επιχειρησιακό κέντρο του Πυροσβεστικού μας Σώματος. Ένα πραγματικό κόσμημα σε πανευρωπαϊκό επίπεδο. Ο υποδειγματικός, επίσης σε πανευρωπαϊκό επίπεδο, εκσυγχρονισμός των υποδομών της κεντρικής Ε.Μ.Α.Κ. στην Ελευσίνα. Η ίδρυση και λειτουργία δεκατριών Ε.Μ.Α.Κ. στις περιφέρειες όλης της χώρας.
    Οι υπερσύγχρονοι πυροσβεστικοί σταθμοί σε Ηράκλειο, Βόλο, Θεσσαλονίκη και Πάτρα. Το Συντονιστικό Κέντρο Δασοπυρόσβεσης και η Διεύθυνση Αντιμετώπισης Εγκλημάτων Εμπρησμού, θεσμοί και διευθύνσεις που δημιουργήσαμε και στελεχώσαμε με εξειδικευμένο επιστημονικό προσωπικό. 
    Τον Μάρτη του 2004, ο κ. Βουλγαράκης, τότε Υπουργός Δημόσιας Τάξης, είχε δηλώσει απόλυτα ευχαριστημένος από τις επιδόσεις της Πυροσβεστικής και το βαθμό ετοιμότητας του Σώματος. Το ίδιο διάστημα, ο νυν Γραμματέας Πολιτικής Προστασίας της Νέας Δημοκρατίας δήλωνε, δεν έχουμε να ζηλέψουμε τίποτε, από πλευράς υλικοτεχνικής υποδομής, αλλά και επαγγελματικής κατάρτισης στελεχών μας. 
    Τι σημαίνουν αυτά, κύριε Πρωθυπουργέ; Σημαίνουν ότι, το 2004, το ΠΑ.ΣΟ.Κ. σας παρέδωσε ένα Σώμα, που είχε ανανεωθεί πλήρως, με υποδομές, με προσωπικό και, πρωτίστως, με νοοτροπία. Καταφέραμε να έχουμε, από το 2001 και μετά, δέκα φορές λιγότερες καμένες εκτάσεις, από τη δεκαετία 1990-2000, για να παραδώσουμε το 2004 ένα, κατά την κοινή ομολογία, αξιοζήλευτο σύστημα προληπτικής αντιμετώπισης πυρκαγιών και δασοπυρόσβεσης. 
    Γιατί, πώς το καταφέραμε; Διότι δεν είδαμε, κύριε Καραμανλή, τα Σώματα Ασφαλείας, τα Σώματα των Πυροσβεστών, ως κομματικό λάφυρο, όπως βλέπετε εσείς όλη τη Δημόσια Διοίκηση. 
    (Χειροκροτήματα από την πτέρυγα του ΠΑ.ΣΟ.Κ.)
    Αποδείξαμε ότι, όταν θέλουμε, όταν υπάρχει πολιτική βούληση, μπορεί να υπάρχουν και καλές υπηρεσίες, μπορεί να υπάρχουν αποτελεσματικές υπηρεσίες, μπορεί να πιάνει τόπο το χρήμα του ελληνικού λαού.
    Αυτή είναι η κυβέρνηση του χθες, κύριε Καραμανλή, και είμαι περήφανος για την κυβέρνηση του χθες. Η κυβέρνηση του χθες, είναι πολύ καλύτερη από την κυβέρνηση του σήμερα, και θα είναι η κυβέρνηση του χθες, μια άλλη, νέα, ανανεωμένη κυβέρνηση του αύριο. 
    (Χειροκροτήματα από την πτέρυγα του ΠΑ.ΣΟ.Κ.)
    Όσο για τους αγροφύλακες, δεν μας πείθετε, κύριε Καραμανλή. Φτιάξατε ένα, δήθεν για το περιβάλλον, Σώμα, διότι δεν μπορούσατε αλλιώς να το χρηματοδοτήσετε από την Ευρωπαϊκή Ένωση. Είναι απλώς ένα άθλιο εμπόριο ελπίδων. Όπου και να πάτε, σε όλη την Ελλάδα, αυτό το οποίο βλέπετε είναι ουρές έξω από τους κομματάρχες και τους Βουλευτές και τους υποψηφίους της Νέας Δημοκρατίας, για να εγγραφούν στις λίστες, για να μπορέσουν ίσως να γίνουν αγροφύλακες. Ντροπή σας και γι’ αυτό. 
    (Χειροκροτήματα από την πτέρυγα του ΠΑ.ΣΟ.Κ.)
     Σε αυτούς τους ανθρώπους, σ’ αυτούς τους νέους, εμείς, υποσχόμαστε αξιοπρέπεια. Εμείς λέμε, η εργασία, είναι δικαίωμα, και όχι προνόμιο εκείνων που έχουν κάποιον κομματάρχη στη Νέα Δημοκρατία.
    Όσο για τις προσλήψεις, για τις οποίες μίλησα, βεβαίως κάνατε, και πολλές προσλήψεις, κύριε Καραμανλή. Δεν τις κάνατε εκεί που έπρεπε, τις κάνατε μόνο για κομματικές διευθετήσεις. Δεν τις κάνατε στα νοσοκομεία, δεν τις κάνατε εκεί που χρειάζονται στην εκπαίδευση και αλλού.
    Δεύτερος λόγος για τον οποίο πρέπει να φύγετε, είναι διότι κοροϊδέψατε τον ελληνικό λαό. Είστε μια Κυβέρνηση που, απλώς, δεν κατάφερε να υλοποιήσει το πρόγραμμά της. Όχι μόνο δεν κατάφερε, αλλά εφάρμοσε ένα πρόγραμμα κρυφό, με στόχο να καθυποτάξετε το κράτος και να εξυπηρετήσετε μεγάλα συμφέροντα.
    Είπατε ψέματα στους αγρότες, στις γυναίκες, στους νέους, στους συμβασιούχους, στους εργαζόμενους, στους συνταξιούχους και μικρομεσαίους.
    Είπατε ψέματα για το «Βασικό Μέτοχο», για τη διαπλοκή, για τη διαφάνεια, για την αξιοκρατία, για τις μεταρρυθμίσεις, για τα 10.000.000.000 που θα κόβατε από το σπάταλο κράτος του ΠΑ.ΣΟ.Κ..
      Τώρα, οι πάντες γνωρίζουν ότι, είπατε ψέματα, και πως εξακολουθείτε να λέτε ψέματα. Γι’ αυτό και δεν σας πιστεύει κανείς.
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου του ΠΑ.ΣΟ.Κ.)
      Θα μου δώσετε λίγο χρόνο γιατί και ο Πρωθυπουργός χρειάστηκε είκοσι πέντε λεπτά για να μου απαντήσει.
      (Διαμαρτυρίες από την πτέρυγα της Νέας Δημοκρατίας)
      Τρίτος λόγος. Με τις πολιτικές που εφαρμόζετε, βιάζετε την κοινωνική συνοχή, με την ακρίβεια, με την ασυδοσία της αγοράς, με τις αυξήσεις στα τιμολόγια των επιχειρήσεων. Με ανούσιες αυξήσεις στους μισθούς. Με μια φορολογική κλίμακα, που δεν τιμαριθμοποιείται. Με συνεχείς αυξήσεις έμμεσων φόρων και την εγκατάλειψη των κοινωνικών, σημαντικών προγραμμάτων στην παιδεία και στην υγεία. 
      Όσο για το δανεισμό και εδώ πάλι παραπλανάτε το ελληνικό Κοινοβούλιο και τον ελληνικό λαό, διότι δεν μας είπατε πως, στο τέλος του 2004, ο δανεισμός των νοικοκυριών ήταν 20.000.000.000, ενώ στο τέλος του 2006, ήταν 80.000.000.000 ευρώ. 
      Δεν μας είπατε πως, τα τρία χρόνια, από το 2004, κάθε ένας Έλληνας πολίτης φορτώθηκε δανεισμό σχεδόν 4.000 ευρώ, ενώ την προηγούμενη τετραετία ήταν 2.000 ευρώ.
      Άρα, τα περί δανεισμού νοικοκυριών, που αυξήθηκαν γρήγορα επί ΠΑ.ΣΟ.Κ. και όχι επί δικών σας ημερών, οι πολίτες τα ακούν, και καταλαβαίνουν, και οργίζονται. Το ίδιο ισχύει και για τα άλλα τα οποία λέτε.
      Τέταρτος λόγος είναι, η απόλυτη αδυναμία σας, να χειριστείτε τα εθνικά θέματα και τα ζητήματα της εξωτερικής πολιτικής, αλλά και τις σχέσεις μας με την Ευρωπαϊκή Ένωση. «Απογραφή», επιτήρηση, Α.Ε.Π., ομόλογα, Σκόπια, Κύπρος, ελληνοτουρκικές σχέσεις, είναι μείζονος σημασίας εθνικά ζητήματα, που τα χειριστήκατε με τον πιο επιζήμιο για την χώρα τρόπο. Δεν διεκδικήσατε ποτέ τίποτα.
      Τέλος, η υπεράσπιση των δικαιωμάτων του Οικουμενικού Πατριαρχείου. Μόλις πρόσφατα, συναντήσατε τον Τούρκο Πρωθυπουργό στην Κωνσταντινούπολη, είχατε την ευκαιρία, σε μια κρίσιμη χρονική συγκυρία για το Οικουμενικό Πατριαρχείο, να του θέσετε αυτό το θέμα, το οποίο αγγίζει όλο τον Ορθόδοξο κόσμο, όλο τον Ελληνισμό, αλλά σιωπήσατε. 
      Εκεί που πρέπει, ο Έλληνας Πρωθυπουργός να ορθώσει το ανάστημά του, εσείς σιωπήσατε, κύριε Καραμανλή.
      Ο πέμπτος λόγος, είναι η επανίδρυση του αστυνομικού και πελατειακού κράτους της δεξιάς. Συστηματική περιφρόνηση των θεσμών, αναξιοκρατία, «γαλάζιες» συνεντεύξεις, «Χούπηδες», «κουμπάροι» στα κρίσιμα πόστα, πελατειακές σχέσεις, «ζαρντινιέρες», βίντεο της ντροπής, αυθαιρεσία και υποκρισία. 
      Έκτος λόγος, που ξεχείλισε το ποτήρι στη συνείδηση του κόσμου, είναι η ληστεία, η λεηλασία των ασφαλιστικών ταμείων. Είπατε ψέματα, όταν υποστηρίξατε και υποστηρίζετε, ότι εσείς, αποκαλύψατε την υπόθεση αυτή. Λέτε ψέματα, όταν μιλάτε για ένα ομόλογο και τέσσερα ταμεία. Υπήρξαν τουλάχιστον οκτώ ομόλογα και είκοσι τέσσερα ταμεία. Γιατί το κρύβετε, όταν το ξέρετε;
      Λέτε ψέματα, όταν μιλάτε για «ανίδεους διοικητές». Υπήρξε οργανωμένο σχέδιο, για την καταλήστευση των αποθεματικών των ταμείων. Γι’ αυτό, μιλούμε για πολιτικές και ποινικές ευθύνες. Γι’ αυτό είστε υπόλογοι.
      (Χειροκροτήματα από την πτέρυγα του ΠΑ.ΣΟ.Κ.)
      Λέτε ψέματα, όταν υποστηρίζετε ότι, κανείς δεν γνώριζε, πέρα από τις «ανίδεες διοικήσεις» και τους «άπληστους χρηματιστές». Λέτε ψέματα, όταν επιχειρείτε απαράδεκτους συμψηφισμούς. Ξέρετε πολύ καλά πως, πριν το 2005, δεν υπήρχαν δομημένα ομόλογα. Είναι δική σας εφεύρεση. 
      (Χειροκροτήματα από την πτέρυγα του ΠΑ.ΣΟ.Κ.)
      Και εδώ είναι και η διαφορά μας. Εσείς συγκαλύπτετε, εμείς αποκαλύπτουμε. Ναι. Γιατί δεν θέλετε την εξεταστική;
      (Θόρυβος-Γέλια από την πτέρυγα της Νέας Δημοκρατίας)
      Γελάτε. Πέστε μου, γιατί δεν μιλά ο κ. Καραμανλής για εξεταστική επιτροπή;
      (Χειροκροτήματα από την πτέρυγα του ΠΑ.ΣΟ.Κ.)
      Και να σας πω και μια άλλη διαφορά; Εμείς δεν μιλάμε για μεμονωμένες περιπτώσεις. Εμείς εδώ λέμε ότι, εσείς κύριε Καραμανλή, αυτούς που τοποθετήσατε να χτυπήσουν τη διαφθορά, τη διαπλοκή, όπως το λέτε εσείς, αυτούς που εμπιστευτήκατε να εκφράσουν τη δήθεν δική σας πολιτική, για να χτυπήσουν αυτή τη διαφθορά, αυτοί είναι οι εγκέφαλοι της λεηλασίας των ασφαλιστικών ταμείων.
      (Χειροκροτήματα από την πτέρυγα του ΠΑ.ΣΟ.Κ.)
      Οι θεματοφύλακες, δηλαδή, της διαφάνειας, είναι οι οργανωτές αυτής της μεγάλης υπόθεσης της λεηλασίας. 
      Εσείς τους γαλουχήσατε, εσείς τους επιλέξατε και, τα ονόματα, τα οποία εσείς μου αναφέρατε σήμερα, είναι ονόματα παιδιών δικών σας, κύριε Καραμανλή. 
      (Χειροκροτήματα από την πτέρυγα του ΠΑ.ΣΟ.Κ.)
       Μήπως γι’ αυτό δεν θέλετε εξεταστική επιτροπή για το Χρηματιστήριο; Μήπως δεν θέλετε, διότι εκεί θα δούμε τα «γαλάζια», ευγενή στελέχη σας, τα οποία θα αναδειχθούν μέσα από την εξεταστική επιτροπή! 
      ΑΠΟΣΤΟΛΟΣ ΚΑΚΛΑΜΑΝΗΣ:  Και οικογένειες θα βρούμε.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Μιλήσατε για σκάνδαλα του παρελθόντος, επικαλούμενος θέματα και πακέτα, τα οποία καταθέσατε σήμερα. Αλλά δεν είστε αξιόπιστος, κύριε Καραμανλή. Αν θέλατε διαφάνεια, θα στηρίζατε την εξεταστική επιτροπή. Και όχι μόνον αυτό. Αν θέλετε διαφάνεια, να καταθέσω αυτό το απλό δεν είναι μεγάλο πακέτο, αλλά είναι πολύ πιο ισχυρό. Είναι αυτά, τα οποία εσείς κρύβετε και δεν μας δίνετε για τις συμβάσεις για τα ομόλογα και τα ταμεία. Αυτό το καταθέτω και περιμένω απόψε, κύριε Καραμανλή, να τις καταθέσετε αυτές τις συμβάσεις, ολοκληρωμένες. Εδώ είναι 
      (Χειροκροτήματα από την πτέρυγα του ΠΑ.ΣΟ.Κ.)
       (Στο σημείο αυτό ο Πρόεδρος του Πανελλήνιου Σοσιαλιστικού Κινήματος κ. Γεώργιος Παπανδρέου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αλλιώς κοροϊδεύετε τον ελληνικό λαό, με θεατρινισμούς.
      Δεν είστε αξιόπιστος, είναι ντροπή σας.
      (Χειροκροτήματα από την πτέρυγα του ΠΑ.ΣΟ.Κ.)
       Εάν εσείς δεν δεχόσαστε την εξεταστική επιτροπή και δεν μας δώσετε τις συμβάσεις, είστε όχι απλώς αναξιόπιστος, αλλά και ένοχος της μεγάλης επιχείρησης συγκάλυψης των Ταμείων, της μεγάλης υπόθεσης των Ταμείων, των ομολόγων.
      (Χειροκροτήματα από την πτέρυγα του ΠΑ.ΣΟ.Κ.)
      Μόνο ένας ένοχος επικαλείται συμψηφισμούς, μήπως και τη γλυτώσει. 
      Εγώ μ’ αυτά που λέω, εκφράζω την οργή του ελληνικού λαού. Είναι οργή απέναντι στην κοροιδία, την οποία εσείς προσπαθείτε τόσο καιρό να περάσετε ως «σεμνότητα και ταπεινότητα». Εμείς λέμε, τα χρήματα θα επιστραφούν, κύριε Καραμανλή, μέχρι το τελευταίο ευρώ. Όχι όμως από τον ελληνικό λαό, αλλά από εκείνους που τα λεηλάτησαν, όχι από τα θύματα της ληστείας, όχι από τον ασφαλισμένο, όχι από το φορολογούμενο! Γι’ αυτό καταψηφίσαμε την δική σας τροπολογία. 
      (Χειροκροτήματα από την πτέρυγα του ΠΑ.ΣΟ.Κ.)
      Και τέλος, έβδομος λόγος και κορυφαίος για το οποίο δεν πρέπει να είστε Κυβέρνηση, είναι η απαξίωση, από τη δική σας Κυβέρνηση, του Συντάγματος και της δικαιοσύνης. Περιφρονήσατε το Σύνταγμα, όταν χρησιμοποιήσατε την Αναθεώρηση ως πρόσχημα, για να συγκαλύψετε τον πρώτο ψεύτικο και αντιλαϊκό προϋπολογισμό που κατασκευάσατε ενώ, κατά τη διαδικασία της Αναθεώρησης, ευτελίσατε το ίδιο το Σύνταγμα, με κάλπικες ψήφους. Το ίδιο και στη δικαιοσύνη. Ο εκλεκτός σας δικαστής ευτέλισε το Ανώτατο Δικαστήριο της χώρας, με τηλεφωνικές ψήφους. 
      Λυπάμαι βαθύτατα που φερθήκατε έτσι στον ελληνικό λαό και στους ψηφοφόρους σας. Ο λαός, περιμένει από τον Πρωθυπουργό να διαπραγματεύεται στην Ευρώπη. Ο κ. Καραμανλής και οι Υπουργοί του διαπραγματεύονται με την «J.P. MORGAN». 
      Από τον Πρωθυπουργό περιμένει ο λαός, να διαμορφώσει πολιτικές για τους αγρότες, τους καταναλωτές, τους εργαζόμενους. Να διασφαλίσει το δημόσιο συμφέρον. Ο κ. Καραμανλής και οι Υπουργοί του καλύπτουν τους «κουμπάρους». 
      Από τον Πρωθυπουργό απαιτούν οι Έλληνες, να δώσει μάχες για το εθνικό συμφέρον. Ο κ. Καραμανλής και οι Υπουργοί του εκμεταλλεύονται μέχρι και την ευαισθησία του Ελληνισμού της Διασποράς για μικροκομματικούς λόγους. 
      Από τον Πρωθυπουργό έχουν την αξίωση οι πολίτες, να πει ποιος επιτέθηκε με τις υποκλοπές στην εθνική τους ασφάλεια και αξιοπρέπεια. 
      (Χειροκροτήματα από την πτέρυγα του ΠΑ.ΣΟ.Κ.)
       Ο κ. Καραμανλής και οι Υπουργοί του κρύβονται και συναλλάσσονται με πολυεθνικές για τη συγκάλυψη της αλήθειας. 
      Από τον Πρωθυπουργό περιμένει ο λαός να κάνει ό,τι μπορεί για να σωθεί το δάσος, το περιβάλλον. Ο κ. Καραμανλής και οι Υπουργοί του διορίζουν αγροφύλακες, κλείνουν το μάτι στους καταπατητές, φέρνοντας οκτώ νέες τροπολογίες. 
      Όσο για το ψέμα των Ποντίων, κύριε Καραμανλή, το ακούμε πολλά χρόνια αυτό, να σας υπενθυμίσω ότι, οι νομάρχες έδιναν τα πιστοποιητικά ελληνοποίησης και από αυτούς τους έντεκα χιλιάδες, οι έξι χιλιάδες ήταν με νομάρχες της Νέας Δημοκρατίας. Μήπως αυτοί κάνανε νοθεία, κύριε Καραμανλή; 
      (Χειροκροτήματα από την πτέρυγα του ΠΑ.ΣΟ.Κ.)
Μήπως δεν έπρεπε να πάρουν αυτοί την ελληνική υπηκοότητα; 
(Χειροκροτήματα από την πτέρυγα του ΠΑ.ΣΟ.Κ.)
     Από τη Λουκέρνη και την «απογραφή» έως τους «Χούπηδες» και την προσπάθεια χειραγώγησης της δικαιοσύνης, ο Πρωθυπουργός αποφάσισε με βάση το κομματικό συμφέρον, σε βάρος των πολλών και υπέρ των λίγων. 
     Αυτή είναι η Κυβέρνησή σας, κύριε Καραμανλή. Είχατε μία μεγάλη ευκαιρία, είχατε την εμπιστοσύνη του ελληνικού λαού, περίμεναν πολλά από εσάς. 
     Τώρα, τη λύση θα δώσει ο ελληνικός λαός.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη-Ψαρούδα):  Η Γενική Γραμματέας του Κομμουνιστικού Κόμματος Ελλάδας και Πρόεδρος της Κοινοβουλευτικής του Ομάδας κ. Αλέκα Παπαρήγα, έχει το λόγο.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας):  Κυρία Πρόεδρε, ήμουν δίβουλη αν έπρεπε να μιλήσω ή όχι, γιατί το θέμα που έχουν οι περισσότερες προ ημερήσιας διάταξης συζητήσεις, τελικά καταλήγει ως προκάλυμμα, για να πάμε στις δευτερολογίες και να διεξαχθεί ο γνωστός καβγάς, που το επίκεντρό του είναι κάποιοι δείκτες που δεν έχουν καμμία σχέση με τα προβλήματα των εργαζομένων. Και απορώ γιατί μερικοί παρεξηγούνται μέσα σ’ αυτήν την Αίθουσα, όταν τουλάχιστον εμείς –έτσι το καταλαβαίνουμε- λέμε: «Τιμωρήστε και τους δύο». 
      Οι δευτερολογίες -από τον Άγιο Θεόδωρο και στη Φανερωμένη, έτσι όπως λένε και στην πατρίδα μου- ξεκίνησαν από τον κ. Παπακωνσταντίνου, στο οποίο αναφέρθηκε ο κ. Καραμανλής και φθάσαμε στο Βαρθολομαίο και στο ΣΙΝΟΥΚ στο οποίο αναφέρθηκε ο κ. Παπανδρέου. Αλλά το ψωμί και το τυρί υπήρχε: Ποιος είναι καλύτερος από τους δυο; 
      Επειδή πιστεύουμε ότι οι δείκτες που συζητήθηκαν, όσο συζητήθηκαν εδώ, δεν αφορούν  το λαό και την ελληνική οικογένεια, θέλουμε να σταθούμε σε δύο, τρία ζητήματα.
      Λαϊκή οικογένεια -υποτίθεται ότι η συζήτηση εδώ έγινε για τη λαϊκή οικογένεια- σημαίνει δουλειά μόνιμη, σταθερή, εξασφαλισμένη και όχι δέκα φορές στη διάρκεια της ζωής να αλλάζεις δουλειά. Σημαίνει εισόδημα,  λαϊκή κατοικία σε καλό φυσικό κοινωνικό και πολιτιστικό περιβάλλον. Σημαίνει παιδεία, υγεία σύγχρονη, εξειδίκευση, προστασία από επαγγελματικές ασθένειες, υγιεινή και ασφάλεια στους τόπους δουλειάς, προστασία στις σημερινές συνθήκες από την εργοδοτική αυθαιρεσία, όπου οι εργατοϋπάλληλοι είναι εντελώς απροστάτευτοι. Σημαίνει αντιμετώπιση των προβλημάτων των ναρκωτικών, σημαίνει αντισεισμική θωράκιση, σημαίνει διαχείριση νερού, σημαίνει μία σειρά πράγματα. Αυτά κατά τη γνώμη μας, έμειναν έξω από τη συζήτηση. 
      Το γεγονός ότι κάηκαν τα δάση –τραγικό γεγονός- δεν δικαιολογεί το να μείνει απ’ έξω από τη συζήτηση το σύνολο το προβλημάτων της λαϊκής οικογένειας. Αλλά να πω κάτι; Συμφέρει και σήμερα η συζήτηση να γίνεται με βάση τα γεγονότα της τελευταίας στιγμής. Αν γίνει σεισμός, θα πάμε στις εκλογές συζητώντας για το σεισμό και κυρίως για το  πώς έγινε η διαχείριση του σεισμού και των συνεπειών. 
      Επιτρέψτε μου να σταθώ σε ένα-δύο ζητήματα:
      Πρώτον, ο κ. Αλογοσκούφης χειροκρότησε τον εαυτό του και την πολιτική της Κυβέρνησης για την αντιμετώπιση της ανεργίας. Μειώθηκε.  Και ο ίδιος παραδέχθηκε ότι μειώθηκε λίγο. Με βάση στοιχεία –και δεν είναι η πρώτη φορά που τα επικαλούμαστε- που δημοσιεύτηκαν στα τέλη του Δεκεμβρίου του 2006 και είναι επίσημα στοιχεία από το ΙΚΑ,  το 70% των νέων θέσεων απασχόλησης συνίσταται σε: 25% μερική απασχόληση, 45% εποχική-προσωρινή. Και πρέπει να πούμε ότι η εποχική απασχόληση γενικεύεται, δεν αφορά μόνο τον τουρισμό και ορισμένα επαγγέλματα. 
      Εμείς ρωτάμε το εξής πράγμα: Πώς η Κυβέρνηση και η Αξιωματική Αντιπολίτευση, αν γίνει κυβέρνηση,  θα εξασφαλίσει την πλήρη απασχόληση, 100%; Θα υποχρεώσει, παραδείγματος χάρη, τους επιχειρηματίες να μη μεταφέρουν τα κεφάλαιά τους στο εξωτερικό και να κάνουν επενδύσεις; Άρα, είτε κλείνουν εργοστάσια, είτε αντικειμενικά -αφού μεταφέρονται σε διεθνικό επίπεδο -δεν δημιουργούν θέσεις απασχόλησης στην Ελλάδα. Πώς θα τους υποχρεώσει;
      Παραδείγματος χάριν, οι μεγάλες επιχειρήσεις μπορεί να αυξάνουν τα κεφάλαιά τους και τις επενδύσεις, αλλά λόγω των νέων τεχνολογιών, δημιουργούν μειωμένες θέσεις απασχόλησης. Ποιος είναι, λοιπόν, ο σχεδιασμός για την πλήρη απασχόληση, για να το καταλάβουμε; 
      Εμείς αυτό που βλέπουμε, είναι το εξής: Είτε μερική απασχόληση είτε εποχική απασχόληση είτε ειδικά προγράμματα για γυναίκες και νέους, σε ορισμένες περιπτώσεις πρόκειται και για παρασιτικά επαγγέλματα, αντιπαραγωγικά, δηλαδή για επαγγέλματα τα οποία δημιουργούνται μόνο και μόνο για να δημιουργήσουν κάποιες προσωρινές θέσεις απασχόλησης. 
      Ας δούμε τις θέσεις απασχόλησης που δημιουργούνται στην ύπαιθρο.
Παραδείγματος χάριν, αναφέρω τους γυναικείους συνεταιρισμούς, όπου μαζεύονται οι γυναίκες και κάνουν κεντήματα, ντοματάκια, μελιτζανάκια και γλυκά του κουταλιού. Δεν είναι καθόλου υποτιμητικό αυτό. Οι αλυσίδες σούπερ μάρκετ, όμως, τα φέρνουν όλα αυτά απ’ έξω, δηλαδή και τις μαρμελάδες κ.λπ.. Πώς, λοιπόν, θα βγάλουν κανονικό εισόδημα αυτές οι γυναίκες; Βγαίνουν στα πανηγύρια για να τα πουλήσουν βαζάκι-βαζάκι. Αυτό είναι το παραγωγικό νέο επάγγελμα που εξασφαλίζει μόνιμη δουλειά; 
      Για να δούμε τα προγράμματα για τους νέους αγρότες. Το μεγαλύτερο μέρος αυτών παίρνει δάνειο και το δάνειο που παίρνουν, δεν τους φτάνει για να κάνουν κανονικό επάγγελμα. Θέλουν να σταματήσουν την παραγωγή, αλλά πώς να επιστρέψουν το δάνειο;
      Για να δούμε τις νέες θέσεις απασχόλησης. Οι σχολικοί τροχονόμοι παραδείγματος χάριν, αμείβονται με 167 ευρώ το μήνα ή με 187 ευρώ το μήνα; Ή να μιλήσω για τα νέα επαγγέλματα, αυτά τα τραπέζια με τις ρόδες -που λένε- που θα μαγειρεύουν οι γυναίκες φαγητά για τους άπορους ή για τους ηλικιωμένους και θα πηγαίνουν μετά να τα μοιράζουν σ’ αυτούς και θα βγάζουν 200 ευρώ το μήνα; Θα γεμίζει η κουζίνα εν τω μεταξύ των γυναικών; «Πάρε και εκατό κιλά πατάτες και εκατό κιλά κρεμμύδια για να φτιάξεις ένα φτηνό φαγητό». Αυτά είναι τα σύγχρονα επαγγέλματα που βρίσκει η Ευρωπαϊκή Ένωση; Να τα δούμε ποια είναι τα σύγχρονα επαγγέλματα. 
      Επίσης, ο αγωγός πετρελαίου που θα περάσει από την Αλεξανδρούπολη δημιουργεί πεντακόσιες θέσεις εργασίας, μέχρις ότου να κατασκευαστεί, βία διακόσιες πενήντα μόνιμες θέσεις εργασίας σε όλη την περιοχή. 
      Βεβαίως, θα δημιουργούνται νέες θέσεις εργασίας, δεν το αμφισβητούμε, αλλά θα δημιουργούνται πολύ λιγότερες από αυτές που θα χάνονται. Και δεν χάνονται μόνο γιατί υπάρχουν οι νέες τεχνολογίες σε συγκεκριμένους χώρους, αλλά γιατί υπάρχει επιλεγμένη τοποθέτηση χρημάτων και επενδύσεις, όπου το χρήμα γυρνάει γρήγορα και υπάρχει μεγάλη κερδοφορία, ενώ αντίθετα άλλοι τομείς παραγωγικής ανάπτυξης της χώρας δεν αξιοποιούνται, που δημιουργούν και θέσεις εργασίας, διότι το κέρδος δεν είναι υπερκέρδος ή διότι δεν γίνεται γρήγορη απόσβεση.
      Εμείς πιστεύουμε ότι η ανεργία θα αυξηθεί και συγχρόνως θα αυξηθεί η μερική απασχόληση, η εποχική κ.λπ., πράγμα που θα μεγαλώσει και τη φτώχεια και στην ουσία θα πρόκειται για συγκαλυμμένες μορφές ανεργίας.
      Ακούγεται ακόμα ότι αυξάνονται οι θέσεις, αυξάνονται οι ελευθεροεπαγγελματίες, οι αυτοαπασχολούμενοι κ.λπ. Ένα μεγάλο μέρος της  μισθωτής εργασίας αντικαθίσταται με δελτία παροχής υπηρεσιών. Οι στατιστικοί δείκτες, κατά τη γνώμη μας, είναι πλαστοί. Ούτε την ανεργία μπορούν να δείξουν ούτε την πραγματική αύξηση της μισθωτής εργασίας μπορούν να δείξουν ούτε τίποτε άλλο. 
      Για να πάρουμε τα μεγάλα εμπορικά καταστήματα και τα σούπερ μάρκετ, που με την παράταση του ωραρίου εργασίας θα δημιουργούσαν θέσεις απασχόλησης. Όμως, τις μειώνουν. Σήμερα, αν θα πάει κανείς στα μεγάλα καταστήματα ή τα σούπερ μάρκετ, κατά τη διάρκεια της ημέρας, στο ταμείο είναι μία κοπέλα και τα άλλα ταμεία είναι κενά, χωρίς προσωπικό. Πας να ψωνίσεις στις εννέα η ώρα; Κάθεσαι την ίδια ώρα στην ουρά με τις τρεις κοπέλες στα ταμεία. Με το ίδιο προσωπικό βγάζουν περισσότερες δουλειές. 
      Έκανα μία περιοδεία στην οδό Αιόλου, που είχα πολύ καιρό να πάω, σ’ αυτά τα καινούργια μεγάλα μαγαζιά που πουλούν τα φτηνά είδη και είναι μεγάλης εμβέλειας καταστήματα. Υπάρχει ένας «σεκιουριτάς» στον έναν όροφο και άλλος ένας στον άλλο όροφο, δηλαδή self service και στο ταμείο υπάρχει μία πωλήτρια. Αυτές είναι οι νέες θέσεις απασχόλησης.
Μας κοροϊδεύετε και η Νέα Δημοκρατία και το ΠΑ.ΣΟ.Κ.; Εσείς ξέρετε πολύ περισσότερα από εμάς, γιατί είστε μέσα στα πράγματα. Πάντως, τα εύσημα που πήρε το ΠΑ.ΣΟ.Κ. από την Ευρωπαϊκή Ένωση και τα εύσημα που παίρνει τώρα η Νέα Δημοκρατία, αποδεικνύουν ένα πράγμα, δηλαδή ότι κινούνται στη σωστή κατεύθυνση από την πλευρά της Ευρωπαϊκής Ένωσης. Εμείς δεν αρνούμαστε ότι οι δύο κυβερνήσεις έκαναν μεγάλη προσπάθεια να εφαρμόσουν τις αναδιαρθρώσεις, τις αναπροσαρμογές και τους εκσυγχρονισμούς, μόνο που αυτοί ακριβώς δημιουργούν εντελώς αντίθετη κατάσταση, από τη σκοπιά των συμφερόντων των εργαζομένων.
      Θέλω, επίσης, να πω και ένα τελευταίο. Λέει ο κύριος Πρωθυπουργός να κάνουμε μία εθνική πολιτική για το περιβάλλον. Με συγχωρείτε, αλλά έχει γίνει και της μόδας: πράσινη οικονομία, πράσινο περιβάλλον, αειφόρος ανάπτυξη, τροφές υγείας, πράσινες τροφές. Πίσω από όλα βρίσκονται οι ίδιοι, και αυτοί που ρυπαίνουν και αυτοί που κάνουν την αντιρρύπανση. 
      Κύριε Πρωθυπουργέ, θα επιτρέψετε στο «HAYATT» να κάνει εγκαταστάσεις στην Πάρνηθα; Διότι αυτήν τη στιγμή, πέρα από το Καζίνο, έχετε το «HAYATT», το οποίο θα κάνει τεράστιες εγκαταστάσεις. Επίσης, μεγάλα τουριστικά συγκροτήματα θα κάνουν εγκαταστάσεις πάνω στον Όλυμπο. Θα το επιτρέψετε;
      Εμείς δεν αισθανόμαστε καθόλου την ανάγκη να εμφανιζόμαστε ως το κόμμα της οικολογίας και δεν ξέρω τι άλλο, με την έννοια ότι είναι αναπόσπαστο στοιχείο, όχι απλώς η προστασία του περιβάλλοντος, αλλά πρώτα από όλα, η ιδιοκτησία και η χρήση γης. Εάν θέλετε, να το δούμε συγκεκριμένα. Να απαγορευτούν όλα αυτά τα μεγάλα συγκροτήματα, τα οποία είναι μέσα στον προγραμματισμό της Κυβέρνησης.
      Τέλος, ο τουρισμός είναι το όχημα εκείνο, το οποίο ληστεύει και κακοποιεί το περιβάλλον. Είναι φανερό ότι τώρα το τουριστικό συνάλλαγμα δεν διαχέεται στους μικρονοικοκύρηδες, όπως γινόταν παλαιά. Μεγάλα συγκροτήματα κλείνουν τις ακτές και οι τουρίστες που είναι μεγαλοεισοδηματίες, κυκλοφορούν και με βραχιολάκια. Εάν βγουν στην αγορά να ψωνίσουν, έχουν βραχιολάκι. Πάνε στα μαγαζιά, δείχνουν το βραχιολάκι και δεν αφήνουν φράγκο. Και θα πάνε σε συγκεκριμένα κοσμηματοπωλεία, σε συγκεκριμένα τουριστικά καταστήματα. Αυτός ο τουρισμός εμάς δεν μας ενδιαφέρει. Εμάς μας ενδιαφέρει ο κοινωνικός, ο λαϊκός τουρισμός, ο οποίος αφήνει χρήμα, με τον οποίο διαχέεται το χρήμα. Αυτά δε όλα τα τουριστικά συγκροτήματα, θα καταστρέψουν ό,τι υπόλοιπο έχει μείνει στα βουνά και στις ακτές. 
      Θέλετε να συμφωνήσουμε συγκεκριμένα, όχι ειδικά για το περιβάλλον και την οικολογία; Δεν μας λέει και τίποτε αυτό. Θα μιλήσουμε συγκεκριμένα για τα μεγάλα εμπορικά κέντρα που θα γίνουν στο κέντρο της Αθήνας. Δεν πάνε τώρα στην περιφέρεια. Να μιλήσουμε συγκεκριμένα γι’ αυτά. Και ο Όλυμπος και όλοι οι ορεινοί όγκοι κινδυνεύουν. Μ’ αυτήν την έννοια δεν είναι μόνο οι οικοπεδοφάγοι και οι εμπρηστές. Είναι αυτοί που θα έρθουν με τη βούλα και θα εγκατασταθούν.
      Τέλος, δεν άκουσα να τσακώνεστε με το ΠΑ.ΣΟ.Κ. για την αντιπυραυλική ασπίδα, για τους τρομονόμους. Γιατί δεν τσακώνεστε μεταξύ σας και γι’ αυτό; Στις 11 Ιουνίου, δυστυχώς, με προεδρικό διάταγμα που υπέγραψε ο κ. Παπούλιας, κυρώνεται ο νόμος που ψήφισε το ΠΑ.ΣΟ.Κ. το 2003, όπου πια οι διαδηλώσεις, τα πάντα, εντάσσονται στην πάλη κατά της τρομοκρατίας. Οι διαδηλωτές και οι καταλήψεις, οι οποίες βεβαίως είναι νόμιμες –γιατί να μην είναι νόμιμες οι καταλήψεις;- εντάσσονται στην αντιτρομοκρατική υπηρεσία. Εδώ δεν έγινε κανένας καυγάς. Υπάρχουν ζητήματα, τα οποία είναι έξω από τον καυγά σας. Για το μισθοφορικό στρατό, για τη βάση της Σούδας, για διάφορα τέτοια σχετικά δεν γίνεται κανένας καυγάς. Για πάρα πολλά ζητήματα σχετικά με τις επενδύσεις του μεγάλου κεφαλαίου, δεν έγινε κανένας καυγάς. 
      Ο καυγάς είναι συγκεκριμένος, ο έλεγχος του κρατικού μηχανισμού. Καθαρά πράγματα, γιατί κρατικός μηχανισμός και έλεγχος στην Τοπική Αυτοδιοίκηση κ.λπ., σημαίνει το πώς θα εξελίσσεται κάθε φορά η διαμάχη μεταξύ σας. Τα διάφορα σκάνδαλα είναι υπαρκτά, αλλά εμείς κρατάμε και τα σκάνδαλα και κρατάμε και το ότι υπάρχει χρέος στα ασφαλιστικά ταμεία 25.000.000.000 ευρώ από το 1950 μέχρι σήμερα, συν τη μαύρη εργασία, συν τη μερική απασχόληση, συν την ανεργία, που αφαιρούν χρήματα από τα ασφαλιστικά ταμεία, συν τις συμπράξεις με τον ιδιωτικό τομέα, συν τα λεφτά που πληρώνουν τα ασφαλιστικά ταμεία στις ιδιωτικές ασφαλιστικές εταιρείες.
      Αυτά όλα να τα υπολογίσετε. Ε, δεν θα συζητήσουμε σοβαρά για πέντε και για δέκα ομόλογα, αλλά να το πω καθαρά, αυτά είναι προκάλυμμα, για να μη συγκεντρώνεται η προσοχή του λαού στη νόμιμη ληστεία. Άμα καταργηθεί η νόμιμη, θα περιοριστεί και η παράνομη. Δεν λέω, δεν είναι εύκολο  να εξαλειφθεί. 
      ΠΡΟΕΔΡΟΣ (Άννα Μπενάκη-Ψαρούδα): Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κυρία Πρόεδρε. 
      Τελικά ο κ. Πρινιωτάκης και ο κ. Παπαμαρκάκης είναι παιδιά του κ.  Παπανδρέου, όπως μας είπε ο κ. Καραμανλής ή είναι παιδιά του κ. Καραμανλή, όπως μας είπε ο κ. Παπανδρέου; Και το ξέρουν οι γυναίκες τους; Σ’ αυτό το σημείο φτάσαμε στη σημερινή συζήτηση. 
      ΑΠΟΣΤΟΛΟΣ ΚΑΚΛΑΜΑΝΗΣ: Το «…άκης» δεν σας παραπέμπει κάπου; Δεν έχετε πάει στην Κρήτη ποτέ; Δεν ξέρετε; 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Θα έλεγα ότι είναι μία συζήτηση, που προξενεί λύπη, απογοήτευση, πικρία. Πριν λίγες ώρες έσβησαν οι εστίες της Πάρνηθας και βλέπουμε ότι η κεντρική παρουσία και του Πρωθυπουργού και του Προέδρου της Αξιωματικής Αντιπολίτευσης γίνεται για να δώσουν έναν κατάλογο αλληλοκαταγγελιών και για να ξαναφέρουν το θέμα των ομολόγων.
      Ισχύει σχεδόν κυριολεκτικά το «των οικιών υμών εμπιπραμένων υμείς άδετε». Μόνο που δεν είναι οικίες, είναι δάση. Έχει γίνει ένα «οικολογικό ολοκαύτωμα», έχει καεί ο δρυμός της Πάρνηθας, ο οποίος ακολουθεί την Πεντέλη, τον Υμηττό και όσα έγιναν και οι δύο πολιτικοί Αρχηγοί έχουν το σύνδρομο του Νέρωνα. Τραγουδούν το παιχνίδι του δικομματισμού, του ποιος έχει ευθύνες και γιατί, το τι έγινε με τα ομόλογα. 
      Και θα ξαναβάλω το ερώτημα, το οποίο δεν είναι ερώτημα μόνο προς τον Πρωθυπουργό. Εάν έχετε αυτές τις καταγγελίες, οι οποίες είναι εξαιρετικά σοβαρές, γιατί έχετε καταγγελίες για το διευθυντή ενός κόμματος από ό,τι κατάλαβα, του κόμματος της Αξιωματικής Αντιπολίτευσης, ότι είναι μπλεγμένος σε υπόθεση διαφθοράς, σε σχέση με τις τεχνητές τιμές για την πώληση και αγορά ομολόγων, οι οποίες ήταν καταστροφή για τα ταμεία, γιατί δεν θέλετε εξεταστική επιτροπή; 
      Αλλά υπάρχει και το ερώτημα προς τον κ. Παπανδρέου. Γιατί δεν δέχθηκε την πρόταση του Συνασπισμού για να υπάρξει εξέταση σε βάθος χρόνου; Γιατί την απέρριψε; 
      ΑΠΟΣΤΟΛΟΣ ΚΑΚΛΑΜΑΝΗΣ: Δέχθηκε και το θυμάστε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας παρακαλώ πολύ. Δεν δέχθηκε. Υπήρξε συγκεκριμένη και γραπτή διατύπωση γι’ αυτό και η εκδήλωση της ετοιμότητάς μας να ψηφίσουμε για μια κοινή εξεταστική επιτροπή, όπως είχε γίνει με τις απαγωγές των Πακιστανών ή με τις υποκλοπές. Δεν δέχθηκε, όμως. Δέχθηκε από την ημέρα της διακυβέρνησης της Νέας Δημοκρατίας. Πόσο καιρό θα παίζουμε αυτό το παιχνίδι με τα ομόλογα; Έτσι θα πάτε στις εκλογές; 
      Από μία άποψη, νομίζω ότι δεν υπάρχει ισχυρότερο επιχείρημα για τα όρια πια του δικομματικού συστήματος από τη σημερινή συνεδρίαση. Δηλαδή, ενώ έχουμε προβλήματα που αφορούν την οικογένεια, ενώ μπήκε θέλοντας και μη στην ημερήσια διάταξη το θέμα του περιβάλλοντος και των δασών, ουσιαστικά ακούσαμε ξανά την αντιπαράθεση των δύο κομμάτων για το ποιοι είναι πιο διεφθαρμένοι, οι «πράσινοι» ή οι «γαλάζιοι» –αυτό αναφέρθηκε- και για το ποιου παιδιά είναι ο κ. Πρινιωτάκης ή ο κ. Παπαμαρκάκης. 
      Εγώ νομίζω ότι αυτό το σύστημα έχει κλείσει τον κύκλο του. Δεν μπορεί να κυβερνιέται έτσι η Ελλάδα και δεν μπορεί να ασκείται αντιπολίτευση μ’ αυτόν τον τρόπο στην Ελλάδα, τόσο μακριά από την κοινωνία, τόσο μακριά από τα προβλήματά της, τόσο μακριά από έναν πολιτικό διάλογο και από μία πολιτική αντιπαράθεση και όχι την αντιπαράθεση του ποιος είναι χειρότερος, απλώς για τη διαχείριση, αλλά για το ποιος είναι πιο διεφθαρμένος. 
      Διότι αυτήν την αντίληψη εκφράσατε και στο θέμα των πυρκαγιών. Δηλαδή, αναρωτιέται κανείς: Αν δεν έκανε λάθη το ΠΑ.ΣΟ.Κ. και όλα ήταν εντάξει από τη μεριά του στην αντιμετώπιση των πυρκαγιών, γιατί κάηκαν όλα αυτά τα βουνά, γιατί χάσαμε όλους αυτούς τους ορεινούς όγκους; Δεν μπορούσε να υπάρξει, όχι μια αυτοκριτική, αλλά μια αλλαγή πλεύσης του ΠΑ.ΣΟ.Κ. και να πει ότι «Ο ν. 2308/2003, ο οποίος πέταξε όλους τους δασικούς χάρτες ουσιαστικά στο καλάθι των αχρήστων και τον οποίο τον ψηφίσαμε εμείς» –το δικό σας κόμμα- «θα τον πάρουμε πίσω, είμαστε αντίθετοι με αυτόν, ή η αντίληψή μας για τη μη λειτουργία του ενιαίου φορέα διαχείρισης απέναντι στις πυρκαγιές, που υποστήριζε και το κοινό διακομματικό, ομόφωνο πόρισμα της Βουλής, πρέπει να αρθεί και να αρχίσουμε να εφαρμόζουμε τον ενιαίο φορέα διαχείρισης»;
      Ακούσαμε τον Πρωθυπουργό της Νέας Δημοκρατίας, ακούσαμε τον Υπουργό Εσωτερικών της Νέας Δημοκρατίας, ακούσαμε τον Υπουργό Οικονομικών της Νέας Δημοκρατίας, ακούσαμε δεύτερη φορά τον Πρωθυπουργό της Νέας Δημοκρατίας. Εάν δεν έγιναν λάθη, τότε πρέπει να αισθανόμαστε τρόμο, πρέπει να αισθανόμαστε πανικό, πρέπει να πάμε να κρυφτούμε, πρέπει να περάσουμε στις γειτονικές χώρες, γιατί σημαίνει ότι αυτό που είδαμε μπροστά μας αυτές τις ημέρες σε όλη την Ελλάδα, θα ξαναγίνει. Αφού, όπως μας είπε ο κ. Παυλόπουλος όλα ήταν τέλεια, όλα τα επιχειρησιακά σχέδια λειτουργούσαν, αφού αυξήθηκαν οι πυροσβέστες κ.λπ., τότε τι θα μας συγκρατήσει; Τι θα συγκρατήσει τη φωτιά να μπει και μέσα στις γλάστρες μας και στα μπαλκόνια των πολυκατοικιών; Τίποτα. 
      Περιμέναμε κάποιες τοποθετήσεις και απευθύνομαι στον Πρωθυπουργό, εφόσον τριτολογήσει. 
      Κύριε Πρωθυπουργέ, είστε Πρωθυπουργός όλης της Ελλάδας και οφείλετε να πάρετε υπ' όψιν τις γνώμες, τις θέσεις, τις κριτικές και τις προτάσεις όλων των κομμάτων. Δεν παίζετε ένα παιχνίδι εδώ πέρα με το ΠΑ.ΣΟ.Κ. Σέβομαι το μέγεθος του ΠΑ.ΣΟ.Κ., σέβομαι το μέγεθος της Νέας Δημοκρατίας. Σας τίθενται ερωτήματα. Δεν μπορεί απλώς αυτή η αντιπαράθεση έξω από τα πράγματα να κυριαρχεί στο Κοινοβούλιο και να κυριαρχεί και στις δικές σας τοποθετήσεις. 
      Είχα κάνει δέκα προτάσεις για τα δάση. Θα σας θέσω μόνο τα εξής τρία ερωτήματα και θα ήθελα να μου απαντήσετε: Εάν το σκέφτεστε, να αποσύρετε την τροπολογία για το άρθρο 24, μέσα από αυτές τις εμπειρίες που υπάρχουν. Και δεν είναι μόνο το ΠΑ.ΣΟ.Κ., το οποίο αναδάσωνε μικρότερες εκτάσεις από αυτές που είχαν καεί. Στη Ραφήνα, στην προπέρσινη πυρκαγιά, από τα δέκα χιλιάδες στρέμματα, κηρύχτηκαν αναδασωτέα τα επτά χιλιάδες στρέμματα. 
      Να φέρω ένα άλλο παράδειγμα. Η σημερινή Κυβέρνηση έδωσε άδεια στο Μητροπολίτη Βύρωνα-Καισαριανής-Υμηττού να φτιάξει σε τεράστια έκταση, αρχονταρίκι, δήθεν μουσείο, ουσιαστικά γραφεία και κατοικία του Μητροπολίτη, στη ζώνη Β΄ της Καισαριανής, με απαλλαγή από περιβαλλοντικές επιπτώσεις, δηλαδή από τα δάση. Όλα αυτά, με αντίθεση και αντίδραση του Δημοτικού Συμβουλίου Καισαριανής.
      Όλα αυτά σημαίνουν ότι πρέπει να δώσουμε ένα σήμα στους πάντες ότι προστατεύουμε τα δάση. Πρόκειται να αποσύρετε την τροπολογία σας για το άρθρο 24; Αυτή είναι η πρώτη ερώτηση.
      Δεύτερη ερώτηση: Θα προχωρήσετε σ’ έναν ενιαίο φορέα διαχείρισης, όπως ζητάει το διακομματικό πόρισμα της Βουλής, στο οποίο συμμετείχε και η Νέα Δημοκρατία μαζί με τα άλλα κόμματα της τότε Βουλής; Θα ενοποιήσετε τις διάφορες υπηρεσίες; Και σ’ αυτά τα πλαίσια, θα προχωρήσετε στην κατάργηση του Υπουργείου Δημόσιας Τάξης, η οποία επιβάλλεται και γι’ αυτούς τους λόγους, από αυτήν την έλλειψη συντονισμού ανάμεσα σε τρία Υπουργεία που είδαμε, αλλά και από γενικότερους λόγους;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τρίτο και τελευταίο -και τελειώνω, κυρία Πρόεδρε- είναι το εξής ερώτημα: Θα προχωρήσετε και πότε –υπάρχει ένα χρονοδιάγραμμα- στο Δασικό Κτηματολόγιο και στους δασικούς χάρτες; Υπάρχει ένα χρονοδιάγραμμα ή θα παρακολουθούμε την πυρκαγιά με ανοικτό το στόμα; 
      Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει, για να τριτολογήσει, ο Πρόεδρος της Κυβερνήσεως κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Μια λέξη μόνο, κυρίες και κύριοι συνάδελφοι. 
      Το συμπέρασμα από τη σημερινή συζήτηση είναι ότι θα εμφανίζεστε πάντα, κύριε Παπανδρέου, αγχωμένος, μοιραίος για τον Τόπο, σε πλατείες και μέσα στο Κοινοβούλιο, έτοιμος να διχάσετε τους Έλληνες, έτοιμος να γυρίσετε τη Χώρα στο παρελθόν και να σπρώξετε την πολιτική ζωή στη μισαλλοδοξία, στον φανατισμό και στις ύβρεις. Στις ύβρεις, τονίζω.
      Να ξέρετε, λοιπόν, ότι θα με βρίσκετε πάντα μπροστά σας, πάντα απέναντί σας, να προσπαθώ να οδηγήσω τη Χώρα στον 21ο αιώνα με στιβαρό χέρι. 
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, κηρύσσεται περαιωμένη η προ ημερησίας διατάξεως συζήτηση, η οποία διεξήχθη σύμφωνα με το άρθρο 143 του Κανονισμού της Βουλής, με πρωτοβουλία του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου, σε επίπεδο Αρχηγών κομμάτων, με θέμα την «Οικονομία της Οικογένειας».
      Στο σημείο αυτό θα παρακαλέσω να εγκρίνει το Σώμα ολιγοήμερη άδεια απουσίας στο εξωτερικό στη Βουλευτή κ. Σοφία Καλαντζάκου. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Η Βουλή ενέκρινε τη ζητηθείσα άδεια. 
      Κυρέις και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 23.05΄ λύεται η συνεδρίαση για αύριο ημέρα Τρίτη 3 Ιουλίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     
      Η  ΠΡΟΕΔΡΟΣ                                                        ΟΙ  ΓΡΑΜΜΑΤΕΙΣ  
                                                                       2

Τελευταία Αποθήκευση:	6/7/2007 11:08:00 πμ	Από:	A.zoudiari
Εκτυπώθηκε:	6/7/2007 9:41:00 πμ

