Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΜΗ'

Τετάρτη 18 Δεκεμβρίου 1996

Αθήνα, σήμερα, στις 18 Δεκεμβρίου 1996, ημέρα Τετάρτη και ώρα 18.15' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του A' Αντιπροέδρου κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Βουλευτή Ευβοίας κ. Ευάγγελο Αποστόλου τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1)Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καταγγελία της 'Ενωσης Συντακτών Ημερησίων Εφημερίδων για επιθέσεις εναντίον δημοσιογράφων.

2) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αναβολή εκδίκασης της προσφυγής κατά της διαχειριστικής επιτροπής του Ιερού Ναού Αγίου Ανδρέα Πατρών.

3) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις διαμαρτυρίες της Πολυτεκνικής Οργάνωσης Πατρών για την περικοπή του επιδόματος της πολύτεκνης μητέρας.

4) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις προτάσεις του Συλλόγου Πολιτικών Μηχανικών Αχαίας για τον προγραμματισμό έργων με εξασφάλιση μελετών.

5) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ελληνική Λέσχη Αυτοκινήτου και Περιηγήσεων ζητεί να μην καταργηθεί το ειδικό καταβαλόμενο παράβολο υπέρ της ΕΛΠΑ κατά την ταξινόμηση ΙΧ αυτοκινήτων.

6) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην προσφυγή της κυρίας Φαρμάκη κατά της 'Ενωσης Φίλων Γεωργίου Παπανδρέου γιατί καθαιρέθηκε από τη θέση της αντιπροέδρου επειδή μίλησε για τα οικονομικά.

7) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις ενέργειες της ανακρίτριας κας Παπασπύρου ενόψη της αθωώσεως του κ. Νηστικάκη.

8) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ηλίας Μαυρογιαννέας πρώην αρχικελευστής μηχανικός του Πολεμικού Ναυτικού ζητεί την επαγγελματική του αποκατάσταση.

9) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ ζητεί την εφαρμογή των υπουργικών αποφάσεων περί ακτινοπροστασίας του πληθυσμού και των εργαζομένων με ιοντίζουσες ακτινοβολίες.

10)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Συμβούλιο Περιοχής της 11ης Εδαφικής Περιφέρειας Θεσ/νίκης ζητεί να σταματήσει κάθε είδους διαδικασία για κατάργηση ή συγχώνευση της ΔΟΥ Σοχού Θεσ/νίκης.

11)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Κοινότητα Εγγαρών Νήσου Νάξου υποβάλλει προτάσεις της για τη συνένωση των μικρών κοινοτήτων της χώρας.

12)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κα Χ.Χατζητάκη-Καψωμένου, επίκουρος καθηγήτρια του Αριστοτελείου Πανεπιστημίου Θεσ/νίκης διαμαρτύρεται για παραβιάσεις της εταιρείας ΡΟΜΒΟΣ ΟΕ σε οικόπεδό της στην Περαία Θεσ/νίκης.

13)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Δήμος Τριανδρίας του Νομού Θεσ/νίκης διαμαρτύρεται για την έλλειψη μέτρων ρύθμισης της συγκοινωνίας στην περιοχή του.

14)Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αναφέρεται στην κατάληψη της διεύθυνσης δευτεροβάθμιας εκπαίδευσης του Νομού Ηρακλείου από τους φοιτητές του Τμήματος των Υπολογιστών του Πανεπιστημίου Κρήτης.

15)Το Πανελλαδικό - Πανεργατικό Συλλαλητήριο της 17ης Δεκεμβρίου 1996 με ψήφισμά του το οποίο κατέθεσε στον κύριο Πρόεδρο της Βουλής των Ελλήνων εκφράζει την αντίθεση των εργαζομένων, ανέργων και συνταξιούχων στη συνεχιζόμενη πολιτική της λιτότητας και στην άδικη για τους εργαζομένους φορολογική πολιτική.

16)Εργαζόμενοι, συνταξιούχοι και άνεργοι που συγκεντρώθηκαν στις 17 Δεκεμβρίου 1996 στην πλατεία Κάνιγγος με ψήφισμά τους το οποίο κατέθεσαν στον κύριο Πρόεδρο της Βουλής των Ελλήνων δηλώνουν την αντίθεσή τους προς τον κρατικό προϋπολογισμό του 1997.

17)Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία 'Ελληνες ναυτεργάτες, εν ενεργεία και συνταξιούχοι ζητούν την εξασφάλιση θέσεων εργασίας για τους έλληνες ναυτεργάτες σε όλες τις κατηγορίες των πλοίων.

18)Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορές με τις οποίες ο Αγροτικός Παραγωγικός Συνεταιρισμός Νέας Αγχιάλου "Η ΔΗΜΗΤΡΑ", ο Δήμος Νέας Αγχιάλου και ο Νομάρχης Μαγνησίας ζητούν την καταβολή οικονομικής βοήθειας στους κτηνοτρόφους της Νέας Αγχιάλου που τα κοπάδια τους αποδεκατίστηκαν από την νόσο της ευλογιάς.

19)Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Πανελλήνια Ομοσπονδία Υγειονομικών και ο Πανελλήνιος Σύλλογος Εργαστηριακών Υπαλλήλων ΙΚΑ διαμαρτύρονται για την έλλειψη της ακτινοπροστασίας στα ακτινοδιαγνωστικά - ακτινοθεραπευτικά και πυρηνικής ιατρικής εργαστήρια του ΙΚΑ.

20)Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Πανελλήνια Ομοσπονδία Υγειονομικών και ο Πανελλήνιος Σύλλογος Εργαστηριακών Υπαλλήλων ΙΚΑ διαμαρτύρονται για την έλλειψη της ακτινοπροστασίας στα ακτινοδιαγνωστικά - ακτινοθεραπευτικά και πυρηνικής ιατρικής εργαστήρια του ΙΚΑ.

21)Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία η Πανελλήνια Ομοσπονδία Υγειονομικών και ο Πανελλήνιος Σύλλογος Εργαστηριακών Υπαλλήλων ΙΚΑ διαμαρτύρονται για την έλλειψη της ακτινοπροστασίας στα ακτινοδιαγνωστικά - ακτινοθεραπευτικά και πυρηνικής ιατρικής εργαστήρια του ΙΚΑ.

22)Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Κοινότητα Σίβα Πυργιωτίσσης Ηρακλείου ζητεί τη λήψη μέτρων για την αναβάθμιση της παρεχόμενης περίθαλψης από το κοινοτικό αγροτικό της ιατρείο.

23)Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Επιτροπή Γονέων του Βρεφονηπιακού Σταθμού Ηρακλείου "Η ΜΗΤΕΡΑ" ζητεί την άμεση καταβολή δεδουλευμένων αποδοχών στους εργαζόμενους του σταθμού.

24)Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο κ. Χ.Γκιούρδας ζητεί να παραμείνουν ως όριο τα δύο στρέμματα για την εγκατάσταση λυομένου ή προκάτ εξοχικού σπιτιού.

25)Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία οι Κοινότητες Αυλώνας, Καλίτσαινας και Πλατανιών Μεσσηνίας ζητούν την άμεση αποπεράτωση της 29ης επαρχιακής οδού Νομού Μεσσηνίας.

26)Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ζητεί να επαναχορηγηθεί το επίδομα παραπληγικού στην κυρία Α.Χατζηκώστα.

27)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορές με τις οποίες η Πανελλήνια Σπουδαστική Παράταξη και ο Σύλλογος Πτυχιούχων Επιστήμης Υπολογιστών Πανεπιστημίου Κρήτης διαμαρτύρονται για το διορισμό σε θέσεις εκπαιδευτικού προσωπικού, καθηγητές πληροφορικής χωρίς πτυχίο πληροφορικής.

28)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Αγροτικός Σύλλογος Λαχανοκηπουρών Μεγάρων Αττικής ζητεί τη μείωση του ΦΠΑ 18% για τους αγρότες.

29)Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία ο Σύνδεσμος Πολιτικών Συνταξιούχων Αρκαδίας ζητεί τα χορηγούμενα στους εν ενεργεία δημοσίους υπαλλήλους επιδόματα να υπολογίζονται και στις συντάξεις.

30)Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Κοινότητα Κρύας Ιωαννίνων ζητεί την κατασκευή αποχετευτικού έργου στην περιοχή της.

31)Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Ιατρικός Σύλλογος Καρδίτσας ζητεί την αύξηση των αμοιβών των ιατρικών πράξεων.

32)Ο Βουλευτής Αθήνας κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Κεντρική Κλαδική Συνεταιριστική 'Ενωση Κτηνοτροφικών Προϊόντων ζητεί τη λήψη μέτρων για την τόνωση και την ανάπτυξη του τομέα της κτηνοτροφίας.

33)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Πολυτέκνων Λιδορικίου και Περιχώρων διαμαρτύρεται για την περικοπή του επιδόματος της πολύτεκνης μητέρας.

34)Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία η Ομοσπονδία Συλλόγων Νομού Φθιώτιδας ζητεί την επίσπευση της μελέτης σκοπιμότητας των περιβαλλοντικών επιπτώσεων από την επέκταση της σιδηροδρομικής γραμμής Στυλίδας - Λιανοκλαδίου.

35)Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε αυθαίρετες κατασκευές στην παραλία Πεταλιδίου Μεσσηνίας.

36)Οι Βουλευτές κ.κ. ΝΙΚΟΛΑΟΣ ΓΚΕΛΕΣΤΑΘΗΣ και ΑΘΑΝΑΣΙΟΣ ΧΕΙΜΑΡΑΣ κατέθεσαν δημοσίευμα εφημερίδας το οποίο αναφέρεται σε οικονομικά προβλήματα του ΚΤΕΛ Ιωαννίνων.

37)Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία το Επιμελητήριο Φθιώτιδας - Ευρυτανίας, η Ομοσπονδία Επαγγελματιών - Βιοτεχνών Φθιώτιδας, η Ομοσπονδία Εμπορικών Συλλόγων Ανατολικής Στερεάς Ελλάδας και ο Εμπορικός Σύλλογος Λαμίας ζητούν οι μικρομεσαίες επιχειρήσεις να φορολογούνται σύμφωνα με τα βιβλία τους και όχι με αντικειμενικά κριτήρια.

38)Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Τοπική Επιτροπή Μυτιλήνης του Πανελλήνιου Συλλόγου Συνταξιούχων ΟΤΕ καταγγέλλει το Δήμο Νέας Ερυθραίας Ανατολικής Αττικής για ενέργειές του κατά της περιουσίας του ταμείου ΤΑΠ-ΟΤΕ.

39)Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία η Φιλάρχαιος Εταιρεία Αλμυρού "ΟΘΡΥΣ" ζητεί οικονομική ενίσχυση ώστε να καταστεί δυνατή η επαναλειτουργία του Μουσείου Αλμυρού Μαγνησίας.

40)Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία η Συντονιστική Επιτροπή Αγώνα Αγροτών Πηλίου ζητεί να επισπευστεί η διαδικασία καταβολής της αποζημίωσης στους μηλοπαραγωγούς του Πηλίου που επλήγησαν από την ανεμοθύελλα της 13ης/9/1996.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 533/8-11-96 ερώτηση δόθηκε με το υπ' αριθμ. 36162/5-12-96 έγγραφο από τον Υφυπουργό Ανάπτυξης η ακόλουθη απάντηση:

"Σε απάντηση της ερώτησης 533/8.11.96 που κατέθεσε ο Βουλευτής κ. Γ. Σαλαγκούδης, σας πληροφορούμε τα ακόλουθα:


1. Το Επιχειρησιακό Πρόγραμμα Βιομηχανίας (Ε.Π.Β.) αποτελεί μια οργανωμένη αναπτυξιακή παρέμβαση με στόχους, χρονοδιάγραμμα και εξασφαλισμένους πόρους χρηματοδότησης. Θα πρέπει να τονισθεί ότι η διαμόρφωση του Ε.Π.Β. απαίτησε μια τεράστια προσπάθεια δεδομένου ότι εισήγαγε ένα μεγάλο αριθμό καινοτομικών θεσμών και διαδικασιών ποιοτικής υλοποίησης. Στρατηγικό στόχο του Ε.Π.Β. αποτελεί η ανάπτυξη μηχανισμών που επιτρέπουν τη διαρκή βελτίωση της ανταγωνιστικότητας των επιχειρήσεων σε διεθνές πλαίσιο. Ετσι επιχειρεί να ανατρέψει την εσωστρέφεια του τομέα μεταποίησης και αξιοποιεί τα συγκριτικά του πλεονεκτήματα.

Αναφορικά με το στάδιο υλοποίησης του ΕΠΒ και των υποπρογραμμάτων του, παρατηρούνται τα εξής:

Ε.Π.Β.

Σύνολο ενταγμένων έργων 532.321.272.015 δρχ. το 63% του συνολικού προϋπολογισμού του Προγράμματος όπου συμπεριλαμβάνονται τα εργαστήρια ποιότητας του άρθρου 23β και των δύο κύκλων ένταξης (95 και 96) καθώς και οι νέες εντάξεις στα άρθρα 23α και 23β του ν. 1892 για 1996.

Υποπρόγραμμα 1:

Το εν λόγω Υποπρόγραμμα έχει ως βασικό στόχο την ανάπτυξη των "υποδομών". Η υλοποίηση των διαφόρων "υποδομών" που προβλέπονται έχει προχωρήσει με σημαντικούς ρυθμούς και συγκεκριμένα:

Εθνικό Σύστημα Ποιότητας Προϊόντων: Υλοποιείται ένας μεγάλος αριθμός εργαστηρίων (40) του Δημοσίου - Ευρύτερου Δημόσιου και Ιδιωτικού Τομέα. Λειτουργεί το Εθνικό Ινστιτούτο Μετρολογίας και εκτιμάται ότι μέχρι το τέλος του προγράμματος θα βρίσκεται σε πλήρη λειτουργία το Εθνικό Σύστημα Ποιότητας.

Βιομηχανικές Υποδομές: Υλοποιούνται (12) έργα μεταξύ των οποίων ΒΙ.ΠΕ. της ΕΤΒΑ, θερμοκοιτίδες ΕΟΜΜΕΧ και Τεχνολογικού Πάρκου Κρήτης, Συνεδριακό Κέντρο HELEXPO κ.λπ.

Οι υποδομές με την επικείμενη ψήφιση του νομοσχεδίου για τις Βιομηχανικές Επιχειρηματικές Περιοχές (ΒΕΠΕ) θα ολοκληρωθούν και με ιδιωτικά έργα. Επισημαίνεται ότι υπήρξε αναλυτική επεξεργασία και θεσμοθέτηση της διαδικασίας της συνολικής επιχορήγησης (Global Grant). Η συνολική επιχορήγηση για τις υποδομές στη Β. Ελλάδα όπως προβλέπεται από το Μέτρο 1.3 του ΕΠΒ αναμένεται να ενεργοποιηθεί εντός του Ιανουαρίου.

Υποδομές σε Φθίνουσες Περιοχές: Για την ενεργοποίηση των έργων έχει γίνει προκήρυξη Ενδιάμεσου Φορέα Διαχείρισης και αναμένεται η οριστική του επιλογή εντός του Δεκεμβρίου. Εχουν προγραμματισθεί οι διαδικασίες ένταξης έργων υποδομών σε συνεργασία με τους Γενικούς Γραμματείς των Περιφερειών. Παράλληλα, ανάλογες διαδικασίες έχουν αρχίσει με τους Νομάρχες για την ίδρυση Γραφείων Βιομηχανικής Αλλαγής.

Στήριξη Εξαγωγικής Προσπάθειας: Από τον ΟΠΕ και ΟΑΕΠ υλοποιούνται 6 έργα με υψηλούς ρυθμούς εκτέλεσης.

Σύνολο ενταγμένων έργων 50. Προϋπολογισμός ενταγμένων έργων 46.539.757.000 δρχ., Δεσμεύσεις 94-96 28.515.769.000 δρχ..

Υποπρόγραμμα 2:

Το εν λόγω υποπρόγραμμα έχει αντικείμενο την υλοποίηση επενδύσεων του ν. 1892/90 και τα "Μεγάλα Εργα".

Τα έργα που έχουν ενταχθεί υλοποιούνται κανονικά.

Αναφέρεται ενδεικτικά ότι οι επενδύσεις κάτω των 5 δισ. δρχ. έχουν ολοκληρωθεί, ενώ για τις άνω των 5 δισ. δρχ. έχουν γίνει δεσμεύσεις 48 δισ. δρχ. και αναμένεται ο ρυθμός αυτός να συνεχισθεί και τα επόμενα έτη. Ως προς το Μεγάλο Εργο της Μεταλλουργίας Χρυσού εκτιμάται ότι θα γίνει έναρξη κατασκευών το επόμενο έτος.

Προϋπολογισμός ενταγμένων έργων 67.970.570.214 δρχ.

Υποπρόγραμμα 3:

Το υποπρόγραμμα αυτό χειρίζεται κύρια τις επενδύσεις του ν. 2234 (άρθρα 23α και 23β). Πληροφοριακά αναφέρεται ότι τα έτη 1995 και 1996 στο άρθρο 23α εντάχθηκαν 149 επενδύσεις συνολικού προϋπολογισμού 290 δισ. δρχ.

Για την ίδια συνολική περίοδο στο άρθρο 23β εντάχθηκαν 175 επενδύσεις συνολικού προϋπολογισμού 85 περίπου δις δρχ.. Ταυτόχρονα έγιναν αξιολογήσεις έργων για πρόληψη Βιομηχανικών Ατυχημάτων Μεγάλης Εκτασης (ΒΑΜΕ).

Προϋπολογισμός ενταγμένων έργων 382.000.000.000 δρχ. περίπου.

Υποπρόγραμμα 4:

Το Υποπρόγραμμα αυτό έχει ιδιαίτερη σημασία για τη βελτίωση της ανταγωνιστικότητας των ΜΜΕ.

Το μέτρο 4.2 του υποπρογράματος αυτού έχει αναλάβει ο ΕΟΜΜΕΧ και ήδη από το καλοκαίρι άρχισε η χρηματοδότηση των δικαιούχων ΜΜΕ μετα από αξιολόγηση των προτάσεών τους.

Το υποπρόγραμμα εκτός των άλλων με το Μέτρο 4.1 εισάγει την εφαρμογή νέων χρηματοπιστωτικών θεσμών και εργαλείων. Η επεξεργασία του απαίτησε χρονοβόρες συνενοήσεις με επιμελητήρια, (για την προώθηση του θεσμού των Εταιρειών Αμοιβαίων Εγγυήσεων), με Εταιρείες Επιχειρηματικού Κεφαλαίου, Πιστωτικούς Συνεταιρισμούς, και την Τράπεζα της Ελλάδος. Για την ενεργοποίησή του έχει ολοκληρωθεί το θεσμικό πλαίσιο και επίκειται προκήρυξη του Ενδιάμεσου Φορέα, προκειμένου να αρχίσει η ένταξη των έργων.

Προϋπολογισμός εντεταγμένων έργων 29.500.000.000 δρχ. περίπου.

Υποπρόγραμμα 5:

Αναφέρεται στην ενδοεπιχειρησιακή κατάρτιση και η πρόοδος υλοποίησής του είναι ανάλογη εκείνης του Υποπρογράμματος 3, δεδομένου ότι εκτελούνται ταυτόχρονα.

Προϋπολογισμός ενταγμένων έργων περίπου 3.000.000.000 δρχ.

Υποπρόγραμμα 6:

Αποτελεί την τεχνική βοήθεια του προγράμματος και έχουν ενταχθεί 20 έργα εκ των οποίων 5 ήδη έχουν ολοκληρωθεί.

Σύνολο ενταγμένων έργων 3.773.264.757 δρχ.

3. Η Πρωτοβουλία ΜΜΕ είναι ένα περιφερειακό πολυκλαδικό πρόγραμμα που στοχεύει στην ενίσχυση των ΜΜΕ για την πραγματοποίηση κυρίως άυλων επενδύσεων. Το συνολικό κόστος του προγράμματος είναι 156.863.000 ECU (περίπου 47 δις δρχ.), από τα οποία τα 83.327.000 ECU είναι κοινοτική συμμετοχή, και τα 22.093.000 ECU εθνική συμμετοχή.

Η επεξεργασία της εξειδίκευσης των μέτρων της πρωτοβουλίας σε επιμέρους δράσεις έχει ολοκληρωθεί από το Υπουργείο Ανάπτυξης, (είναι χαρακτηριστικό ότι ο σκελετός της εξειδίκευσης αυτής έχει εγκριθεί από την επιτροπή παρακολούθησης του προγράμματος από τις 9.2.96).

Η αιτία για την οποία η εξειδίκευση αυτή δεν έχει ακόμη πάρει τη μορφή επίσημου κειμένου προκήρυξης αναλύεται παρακάτω.

Η Ε.Ε. ενέκρινε για τα κράτη μέλη της μία σειρά προγραμμάτων και πρωτοβουλιών που περιέχουν μέτρα για ΜΜΕ (πρωτοβουλία ΜΜΕ, ΠΕΠ, KON VER, INTEREG, URBAN κ.λπ.). Με βάση το παραπάνω, προέκυψε η ανάγκη συντονισμένης υλοποίησης όλων των παραπάνω στη βάση μίας ενιαίας πολιτικής για τις ΜΜΕ, ώστε να αποφευχθούν επικαλύψεις και διπλές χρηματοδοτήσεις και παράλληλα να αποκτήσουν τα προκηρυσσόμενα μέτρα συμπληρωματικότητα και ολοκληρωμένο χαρακτήρα.

Στο αντικειμενικά περίπλοκο πρόβλημα, τα Υπουργεία Ανάπτυξης και Εθνικής Οικονομίας έχουν κάνει τα εξής βήματα επίλυσης:

α. Με την 253/19.7.96 πράξη του Υπουργικού Συμβουλίου συστάθηκε και συγκροτήθηκε η Κυβερνητική Συντονιστική Επιτροπή για τις ΜΜΕ με πρόεδρο την Υπουργό Ανάπτυξης. Εργο της Επιτροπής είναι η συντονισμένη υλοποίηση των προγραμμάτων για τις ΜΜΕ στα πλαίσια εφαρμογής ενιαίας εθνικής πολιτικής.

β. Με το Ν. 2438/1996 (ΦΕΚ 211/Α'29.8.96) δόθηκε στα Υπουργεία Ανάπτυξης και ΥΠΕΘΟ η δυνατότητα να αναθέσουν τη διαχείρηση των προγραμμάτων του σε κοινούς ενδιάμεσους φορείς.

γ. Με την 29746/ΠΠ2318/3.9.96 κοινή απόφαση των Υπουργών Εθνικής Οικονομίας και Ανάπτυξης αποφασίστηκε η από κοινού ανάθεση των παρακάτω προγραμμάτων σε 7 κοινούς ενδιάμεσους φορείς που καλύπτουν ισάριθμες γεωγραφικές ενότητες της χώρας:

- ΠΕΠ

- Πρωτουλία ΜΜΕ

- INTEREG

- KONVER

- URBAN

- ΕΠΒ, μέτρο 1.4 (φθίνουσες περιοχές)

δ. Ακολούθησε πρόσκληση εκδήλωσης ενδιαφέροντος για την ανάθεση της διαχείρισης στους ενδιάμεσους φορείς και η κατάθεση των σχετικών προτάσεων από τους υποψήφιους στο ΥΠΕΘΟ που ολοκληρώθηκε στις 1.11.96

3. Τα Υπουργεία ΥΠΕΘΟ και Ανάπτυξης μέσα από συνεχή συνεργασία κατέληξαν σε συντονισμένο σχήμα εξειδίκευσης:

Οπως διαφαίνεται από τα παραπάνω, το σύνθετο πρόβλημα της συντονισμένης υλοποίησης των προγραμμάτων για τις ΜΜΕ οδεύει προς την ολοκληρωτική επίλυσή του. Στο σημείο αυτό θέλουμε να εκφράσουμε τη βεβαιότητά μας ότι υπάρχει αρκετός χρόνος για την πλήρη απορρόφηση των κονδυλίων για τις ΜΜΕ, κάτω από ένα ενιαίο και συντονισμένο πλαίσιο υλοποίησης το οποίο δεν αρκείται στην επιμέτρηση των απορροφήσεων, αλλά ελέγχει και προωθει την υψηλή ποιότητα των εγκρινομένων επενδυτικών προτάσεων και ταυτόχρονα αναδεικνύει περιφερειακά σχήματα στήριξης των ΜΜΕ.

Οσον αφορά το σημείο 5(β) της ερώτησης η μόνη καταβολή τέτοιας αποζημίωσης από το Υποπρόγραμμα της Τεχνικής Βοήθειας της Κοινοτικής Πρωτοβουλίας ΜΜΕ είναι η προκαταβολή του έργου Συμβούλου Διαχείρισης.

4. Νομοθεσία για το Ε.Π.Β.

α. Εχουν εκδοθεί:

1. Αρθρο 7, περί σύστασης ειδικών λογαριασμών του Υπουργείου Βιομηχανίας Ερευνας και Τεχνολογίας, του Ν. 2244/1994 (ΦΕΚ Α' 168) "Ρύθμιση Θεμάτων ηλεκτροπαραγωγής και ανανεώσιμες πηγές ενέργειας και από συμβατικά καύσιμα και άλλες διατάξεις".

2. Αρθρο 17 παρ. 2 του ν. 2308/1995 (ΦΕΚ Α' 114) τροποποίηση του άρθρου 7 του ν. 2294/94.

3. Αριθμ. Φ1/ΟΙΚ. 9232/1995 (ΦΕΚ Β' 505) Κοινή Υπουργική Απόφαση των Υπουργών Οικονομικών και Βιομηχανίας, Ενέργειας και Τεχνολογίας "Σύσταση Ειδικού Λογαριασμού για τη χρηματοδότηση προγραμμάτων, μελετών και έργων του Υπουργείου Βιομηχανίας, Ενέργειας και Τεχνολογίας που αφορούν τη Βιομηχανία".

4. Π.Δ. 327/95 "όροι και διαδικασίες για την ανάθεση της εκτέλεσης και τη χρηματοδότηση έργων, μελετών και υπηρεσιών που προβλέπονται σε προγράμματα του Υπουργείου Βιομηχανίας, Ενέργειας και Τεχνολογίας (ΦΕΚ Α' 176).

5. Π.Δ. 98/96 "'Οροι και διαδικασίες ανάθεσης σε ενδιάμεσους φορείς της εφαρμογής προγραμμάτων ή τμημάτων τους του Υπουργείου Ανάπτυξης, τα οποία αναφέρονται στους τομείς βιομηχανίας, ενέργειας, έρευνας και τεχνολογίας και αφορούν έργα του ιδιωτικού τομέα καθώς και της διαχείρισης των αντίστοιχων πόρων" (ΦΕΚ Α' 77).

6. Ν. 2234/94 "Τροποποίηση και συμπλήρωση του ν.1892/90" (ΦΕΚ Α' 142) άρθρα 23α και 23β.

7. 3391/94 (ΦΕΚ 876/Β/94) Καθορισμός κριτηρίων και στοιχείων για την αξιολόγηση των επιχειρηματικών σχεδίων.

8. 3392/94 (ΦΕΚ 875/Β/94). Τεχνικοοικονομικά στοιχεία που συνοδεύουν την αίτηση υπαγωγής.

9. 3393/94 (ΦΕΚ 884/Β/94) Χρηματικό Παράβολο για την αίτηση υπαγωγής.

10. 3394/94 (ΦΕΚ 876/Β/94) Κατηγορίες επιχορηγούμενων δαπανών.

11. 1379/94 (ΦΕΚ 17/Β/95) Οροι τμηματικών καταβολών.

12. Αριθμ. Α/ΕΠΒ ΟΙΚ 17956/623/Φ1.3/19.7.96 ΚΥΑ (ΦΕΚ 553/19.7.96) "Προϋποθέσεις και όροι χορήγησης προκαταβολών, όργανα και διαδικασία ελέγχου των έργων, όργανα και διαδικασία ελέγχου διαχείρισης των καταβολλομένων ποσών και ρύθμιση λεπτομερειών, επί προγραμμάτων ή τμημάτων τους των οποίων η εφαρμογή και η διαχείριση των πόρων ανατίθεται σε ενδιάμεσους φορείς κατά το Π.Δ. 98/96".

13. Αριθμ. 29773/29-12-95 ΚΥΑ "Καθορισμός των φθίνουσων Βιομηχανικών Περιοχών για την εφαρμογή των κινήτρων του άρθρου 1 έως και 11 του ν. 1892/90, όπως ισχύει, καθώς και των ποσοστών επιχορήγησης και επιδότησης επιτοκίου που παρέχονται στις επενδύσεις ύψους μέχρι 5 δισ. δρχ. που πραγματοποιούνται εντός των περιοχών αυτών".

14. Ν. 2367/29-12-95 (ΦΕΚ261 Α') "Νέοι χρηματοπιστωτικοί θεσμοί και άλλες διατάξεις".

15. Αριθ. ΔΒΕ/Φ.30/19462/30.10.95 (ΦΕΚ 898Β) απόφαση "Απονομή βραβείων σε βιομηχανικές και βιοτεχνικές επιχειρήσεις" και την Αριθμ. ΔΒΕ/Φ30/6464/989/29.3.96 (ΦΕΚ 207Β).

16. Αρθρο 24 Ν.2339/25-9-9 (ΦΕΚ 204 Α) Επιχορήγηση Β.Α.Μ.Ε. από Π.Δ.Ε.

17. Ν. 2231 (ΦΕΚ 139 Α) για Εθνικό Σύστημα Διαπίστευσης και Ε.Ι.Μ.

18. Εγκριση Κανονισμού ΕΟΜΜΕΧ και ΚΥΑ για επιδότηση επιτοκίου.

β. Σχέδια (υπό έκδοση)

1. Νομοσχέδιο για υποδομές

2. Π.Δ. για απευθείας εντάξεις έργων από Υπ. Ανάπτυξης.

3. Κ.Υ.Α. μεταξύ Υπουργείου Ανάπτυξης και Υπουργείου Εργασίας για χρηματοδότηση, των προβλεπομένων Δράσεων στο ΕΠΒ στο ΕΚΤ.

5. Επίσης συνημμένα σας διαβιβάζουμε αντίγραφα των κατανομών των έργων των ετών 1994 - 1995 - 1996 από το πρόγραμμα Δημοσίων Επενδύσεων.

6. Αναφορικά με τα υπόλοιπα ζητούμενα στοιχεία, μετά την συγκέντρωσή τους θα σας αποσταλλούν το συντομώτερο δυνατό.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

2. Στην με αριθμό 545/11-11-96 ερώτηση δόθηκε με το υπ' αριθμ. 26881/6-12-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της αριθμ. 545/11-11-96 ερώτησης που κατέθεσε στη Βουλή ο Βουλευτής κ. Μιχάλης Καρχιμάκης σχετικά με το πρόβλημα τόσο των ΤΟΕΒ όσο και των επιτυχόντων υπαλλήλων του Πανελλήνιου Διαγωνισμού 1995 που τοποθετήθηκαν στους Τοπικούς Οργανισμούς Εγγείων Βελτιώσεων (ΤΟΕΒ), σας πληροφορούμε τα εξής:

Με τη διάταξη του άρθρου 25 παρ. 2 του ν. 2349/1995 ρυθμίζεται η κάλυψη κενών θέσεων των διαφόρων υπηρεσιών ειδικώς απο επιλαχόντες του Πανελλήνιου Διαγωνισμού 1995.

Η σχετική μάλιστα διαδικασία έχει ολοκληρωθεί αφού οι καταστάσεις με τα ονόματα διοριστέων επιλαχόντων έχουν αποσταλεί στις υπηρεσίες και στους φορείς όπου πρόκειται να γίνει η κάλυψη των αντίστοιχων κενών θέσεων. Ηδη οι υπηρεσίες αυτές, όπως μας πληροφορούν, έχουν αρχίσει να ειδοποιούν τους διοριστέους για να αναλάβουν υπηρεσία, τάσσοντας και τη σχετική προθεσμία.

Η άρνηση των ΤΟΕΒ να προχωρήσουν στη σχετική διαδικασία διορισμού των υπαλλήλων που έχουν ζητηθεί από αυτούς και με έγγραφα του εποπτεύοντος Υπουργείου στην υπηρεσία μας είναι αδικαιολόγητη, αφού η κάλυψη κενών θέσεων και η πλήρωσή τους, σύμφωνα με το αίτημα των ίδιων των ΤΟΕΒ, προκηρύχθηκε νομίμως.

Η υπηρεσία μας με έγγραφά της προς τους ΤΟΕΒ Βοϊράνης, Γαλατά και Κόνιτσας (α.π. ΔΙΠΠ /Φ.ΕΠ 7/24116/12-11-1996, 15391/31-7-1996 και 14290/2-7-1996), καθώς και με νεότερο έγγραφό της έχει τονίσει την ανάγκη απορρόφησης το συντομότερο δυνατόν των διοριστέων σε εφαρμογή των σχετικών διατάξεων (άρθρα 15-17 του ν. 2190/1994 σε συνδυασμό με την προαναφερόμενη προκήρυξη του ΑΣΕΠ, καθώς και με την Π.Υ.Σ. 236/1994 για την υποβολή αιτημάτων και παροχή εγκρίσεων για πρόσληψη προσωπικού των διαφόρων υπηρεσιών), ώστε να να μην τρωθεί η νομιμότητα και η αξιοπιστία του συστήματος προσλήψεων με διαγωνισμό.

Σας επισυνάπτουμε επίσης αντίγραφα των εγγράφων που έχουν κοινοποιηθεί και στο Υπουργείο Γεωργίας.

Ο Υφυπουργός

ΑΝ. ΜΑΝΤΕΛΗΣ"

3. Στην με αριθμό 551/11-11-96 ερώτηση δόθηκε με το υπ' αριθμ. 19/3-12-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της ερώτησης 551/11.11.96 του Βουλευτή κ. Παναγιώτη Ψωμιάδη, που αφορά στην πρόταση δημιουργίας Μνημείου για την Γενοκτονία του Ποντιακού Ελληνισμού στη Θεσσαλονίκη και Αθήνα επισημαίνουμε τα εξής:

Η προηγούμενη ερώτηση του κ. Ψωμιάδη για το συγκεκριμένο θέμα έγινε τον Ιούνιο του 1996 και ήδη στο διάστημα που μεσολάβησε οι Υπηρεσίες του Υπουργείου Πολιτισμού οργάνωσαν την μελέτη του θέματος. Μόλις αυτή ολοκληρωθεί το ΥΠ.ΠΟ. θα κινήσει τις σχετικές διαδικασίες.

Η δημιουργία ενός Μνημείου τέτοιας εμβέλειας και σημασίας απαιτεί την συνεργασία διαφόρων άλλων σχετικών φορέων, της Τοπικής Αυτοδιοίκησης, των Πολιτιστικών Σωματείων και βέβαια την εξασφάλιση της αναγκαίας χρηματοδότησης.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

4. Στην με αριθμό 552/11-11-96 ερώτηση δόθηκε με το υπ' αριθμ. 20839/4-12-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της 552/11.11.96 ερώτησης που κατατέθηκε στη Βουλή των Ελλήνων από τον Βουλευτή κ. Π. Τατούλη, σας γνωρίζουμε ότι το έργο τοποθέτησης 2 στύλων για επέκταση του δικτύου Κοινοτικού φωτισμού στη θέση Πάνω Βρύση Παλάτου της Κοινότητας Κοτυλίου Γορτυνίας Ν. Αρκαδίας, έχει ήδη αποπερατωθεί από 17.11.96.

Η κατασκευή του έργου, που ανατέθηκε σε ιδιώτη εργολάβο έργων ΔΕΗ, δεν έγινε δυστυχώς δυνατό να επισπευστεί, λόγω του μεγάλου όγκου ανειλημμένων υποχρεώσεων για έργα μεγαλύτερης προτεραιότητας (αρδευτικών, κατοικιών, μεγάλων παραλλαγών και δικτύων) στην ίδια περιοχή.

Η Υπουργός

ΒΑΣΩ ΠΑΠΑΝΔΡΕΟΥ"

5. Στην με αριθμό 580/11-11-96 ερώτηση δόθηκε με το υπ' αριθμ. 1657/5-12-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 580/11.11.96 που κατατέθηκε στη Βουλή των Ελλήνων από τον Βουλευτή κ. Μαν. Α. Μπεντενιώτη σας γνωρίζουμε τα ακόλουθα:

1. Εχει ήδη ανατεθεί από τον ΕΟΤ μελέτη κόστους - ωφέλειας για τα Υδροθεραπευτηρια Λίμνης και Αγ. Νικολάου Μεθάνων.

2. Εχουν ολοκληρωθεί οι τεχνικές μελέτες για τον εκσυγχρονισμό του συγκροτήματος του Υδροθεραπευτηρίου.

3. Με την ολοκλήρωση της μελέτης κόστους - ωφέλειας θα οριστεί και το ύψος της χρηματοδότησης και θα εξετασθεί η ένταξη στο Επιχειρησιακό Πρόγραμμα "Τουρισμός - Πολιτισμός".

Η Υπουργός

ΒΑΣΩ ΠΑΠΑΝΔΡΕΟΥ"

6. Στην με αριθμό 581/11-11-96 ερώτηση δόθηκε με τον αριθμ. 67209/5-12-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 581/11-11-96 που κατατέθηκε στη Βουλή των Ελλήνων από το Βουλευτή κ. Μ. Μπεντενιώτη και αναφέρεται στο πιο πάνω θέμα, σας πληροφορούμε τα ακόλουθα:

Διανοίχτηκε τμήμα από χ.θ. 9+800 ως 11+400 κατά το διάστημα 1985+1988 από την ΜΟΜΑ.

Με εργολαβία αναδόχου Ε. Σιδέρη της 3ης ΔΕΚΕ (1985-1990) εκτελέστηκαν:

- ατελείς χωματουργικές εργασίες και μέρος τεχνικών έργων από χ.θ. 11+400 ως 12+323

- πλήρης κατασκευή του τμήματος από χ.θ. 15+546 ως 16+209 μέχρι και ασφαλτικά 

- χωματουργικές εργασίες, περίπου 30% στο τμήμα της παραλλαγής από χ.θ. 0+000 ως 5+400.

Με ερβολαβίας αναδόχου ΟΡΙΖΩΝ ΑΤΕ (1992+1993) εκτελέστηκαν χωματουργικές εργασίες στην περιοχή του ρέματος ΕΡΩΣ από χ.θ. 9+550 ως 10+050.

Με εργολαβία αναδόχου ΑΝΑΣΤΗΛΩΤΙΚΗ ΑΤΕ (1992+1994) εκτελέστηκαν χωματουργικές εργασίες και τεχνικά από χ.θ. 10+500 ως 14+420.

Ο εγκατεστημένος σήμερα εργολάβος (ΑΝΑΣΤΗΛΩΤΙΚΗ ΑΤΕ) έχει υποχρέωση με την υφιστάμενη εργολαβία να εκτελέσει εργασίες πλήρους διάνοιξης της οδού από χ.θ. 9+700 μέχρι χ.θ. 7+300.

Οι προτάσεις των ειδικών εδαφομηχανικών (ΓΕΩΓΝΩΣΗ Α.Ε. ΓΕΩΜΗΧΑΝΙΚΗ Ε.Π.Ε.) Αλ. Σοφιανός - Κ. Κόκορης) συγκλίνουν για το τμήμα από χ.θ. 9+700 μέχρι χ.θ. 7+300 στις παρακάτω θέσεις.

α) Αμβλυνση των κλίσεων του πρανούς από 5,1 που όριζε η αρχική μελέτη σε 3,1

β) Δημιουργία αναβαθμών (μπαγκινών) ανά 20μ. ύψους, πλάτους 8μ. περίπου.

γ) Πρόσθετες εργασίες σταθεροποίησης πρανών που θα προκύψουν κατά τη σύνταξη της γεωλογικής - γεωτεχνικής μελέτης.

Στις 7-11-96 δημοπρατήθηκε το έργο "Κατασκευή οδού σύνδεσης Π. Επιδαύρου - Δρυόπης - Γαλατά από χ.θ. 15+546 έως χ.θ. 11+800" προϋπολογισμού 300.000.000 δρχ. στο οποίο περιλαμβάνεται η αποπεράτωση όλων των εργασιών συμπεριλαμβανομένων και των ασφαλτικών για το τμήμα από χ.θ. 15+546 έως χ.θ. 11+800.

Η δημοπράτηση των υπόλοιπων εργασιών θα γίνει μετά την ολοκλήρωση της μελέτης από τους εδαφομηχανικούς στο τμήμα από χ.θ. 7+300 έως χ.θ. 5+400, ώστε να γίνουν σαφείς στην εκτελούσα το έργο Υπηρεσία το είδος και οι ποσότητες των απομενουσών εργασιών.

Στο εργοτάξιο δεν λειτουργεί λατομείο αλλά σπαστηριοτριβείο προς αξιοποίηση των υλικών εξορύξεως, αποκλειστικά για τις ανάγκες του έργου.

Η εγκεκριμένη πίστωση του έργου σήμερα είναι 3.330.000.000 δρχ.

Αν απαιτηθεί λόγω αναθεωρήσεων θα διατεθεί ποσόν μέχρι ύψους 4.012.000.000 δρχ.

Η εγκατεστημένη εργολαβία έχει ημερομηνία περαίωσης την 15-2-1997 και δεν αναμένεται υπέρβαση αυτής της ημερομηνίας.

Με δεδομένο ότι προβλέπεται να γίνει η δημοπράτηση των υπολειπόμενων εργασιών στις αρχές του 1997, το έργο αναμένεται να ολοκληρωθεί στο τέλος του 1998.

Ο Υφυπουργός

Λ. ΠΑΠΑΔΗΜΑΣ"

7. Στην με αριθμό 592/12-11-96 ερώτηση δόθηκε με το υπ' αριθμ. 130/4-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 592/12-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Αχλαδέας από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

8. Στην με αριθμό 593/12-11-96 ερώτηση δόθηκε με το υπ' αριθμ. 129/4-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 593/12-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Βαβουρίου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

9. Στην με αριθμό 594/12-11-96 ερώτηση δόθηκε με το υπ' αριθμ. 128/4-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 594/12-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Βρυσέλλας από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

10. Στην με αριθμό 595/12-11-96 ερώτηση δόθηκε με το υπ' αριθμ. 127/4-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 595/12-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Γαρδικίου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

11. Στην με αριθμό 597/12-11-96 ερώτηση δόθηκε με το υπ' αριθμ. 3925/5-12-96 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 597/12-11-96 του Βουλευτή κ. Γιάννα Δραγασάκη και απευθύνεται στον Υπουργό Μεταφορών και Επικοινωνιών, σχετικά με τα τέλη διασύνδεσης των τηλεπικοινωνιακών επιχειρήσεων PANAFON και TELESTET σας πληροφορούμε τα παρακάτω:

α. Στις 27-7-1995 ο ΟΤΕ, σύμφωνα με το ν. 2246/1994 άρθρο 2 παράγρ. 4 στοιχείο Δ, κατά το οποίο: "Η ΕΕΤ προσφέρει τις υπηρεσίες της προς επίλυση διαφορών που αναφύονται μεταξύ των τηλεπ/κών επιχειρήσεων και αφορούν την εθνική και κοινοτική νομοθεσία κατά την άσκηση των τηλεπ/κών δραστηριοτήτων που διέπονται από τις διατάξεις του Νόμου αυτού" υπέβαλε προσφυγή ενώπιον της ΕΕΤ για τον προσδιορισμό του τέλους σύνδεσης με τις Εταιρείες κινητής τηλεφωνίας σύμφωνα με το κόστος.

Συγκεκριμένα ζητούσε το τέλος αυτό να διαμορφωθεί στο 13.32% για το 1993, στο 16.28% για το 1994 και στο 17.17% για το 1995 αντί του 5% επί του εισπραττομένου σήμερα τμήματος/λεπτό από τις Εταιρείες PANAFON ΕΛΛΗΝΙΚΗ ΕΤΑΙΡΕΙΑ ΤΗΛΕΠ/ΝΙΩΝ Α.Ε. και STET EΛΛΑΣ ΤΗΛΕΠΙΚΟΙΝΩΝΙΕΣ ΑΕΒΕ για τις παρεχόμενες από αυτές υπηρεσίες κινητής τηλεφωνίας στο κοινό.Το τέλος αυτό προβλέπεται από το άρθρο 4 παράγρ. 2 της αδείας των ως άνω Εταιρειών που τους χορηγήθηκε τον Σεπτέμβριο του 1992 με κοινή Υπουργική απόφαση των Υπουργών Εθνικής Οικονομίας και Μεταφορών και Επικοινωνιών και της παραγράφου 3.5 της σύμβασης διασύνδεσης μετά των δικτύων ΟΤΕ και Εταιρειών κινητής τηλεφωνίας που υπεγράφη μεταξύ των την 27-5-1993 στα γραφεία του ΟΤΕ.

Σύμφωνα με τα αναφερόμενα στα ως άνω έγγραφα η ισχύς των ως άνω διατάξεων θα ήτο 8ετής.

β. Θα πρέπει να σημειωθεί ότι τα τέλη διασύνδεσης είναι θέμα εμπορικής συμφωνίας μεταξύ των ενδιαφερομένων μερών και μόνο σε περίπτωση αποτυχίας των σχετικών διαπραγματεύσεων επεμβαίνει η Ρυθμιστική Αρχή. Επίσης πρέπει να αναφερθεί ότι η οποιαδήποτε απόφαση της ΕΕΤ μπορεί να αμφισβητηθεί από τις Εταιρείες και να προσφύγουν στα Δικαστήρια όπως προβλέπεται τόσο στον Νόμο 2246/1994 άρθρο πρώτο παράγραφος 5 όσο και στις άδειες Κινητής Τηλεφωνίας άρθρο 13 παράγραφος 13.9. Οι Εταιρείες μπορούν επίσης να προσφύγουν στην Ευρωπαϊκή Επιτροπή.

γ. Η ΕΕΤ την 1-8-1995 κοινοποίησε την ως άνω προσφυγή στις Εταιρείες ΠΑΝΑΦΟΝ Α.Ε. και ΣΤΕΤ ΕΛΛΑΣ ΑΕΒΕ και τους ζήτησε την υποβολή στην ΕΕΤ σχετικού υπομνήματος μέχρι τις 7-9-1995.

δ. Οι δύο Εταιρείες ύστερα από αιτηθείσες και εγκριθείσες δύο παρατάσεις όπως προβλέπεται στον κανονισμό ακροάσεων (Απόφασης Υπουργείου Μ.-Ε. 68142/16-6-1995) υπέβαλαν τελικά στην ΕΕΤ σχετικά υπομνήματα και οι δύο Εταιρείες υποστήριξαν με μικρές παραλλαγές τα παρακάτω:

Οτι η Σύμβαση μεταξύ του ΟΤΕ και των Εταιρειών κινητής τηλεφωνίας ήταν αποτέλεσμα διεθνούς διαγωνιστικής διαδικασίας αυστηρών προδιαγραφών, οπου οι οικονομικοί και τεχνικοί Σύμβουλοι του Δημοσίου έλαβαν υπόψη τα οικονομικά και τεχνικά χαρακτηριστικά των προσφορών και τη συμμόρφωση προς τα διεθνή δεδομένα τα οποία και ικανοποιήθηκαν. Οτι το εκ μέρους τους αντάλλαγμα προς το Ελληνικό Δημόσιο υπήρξε υψηλότατο και ανήρχετο σε ποσό άνω των 30 δισεκατομμυρίων δραχμών για την κάθε μία.

(2) Οτι για τον προσδιορισμό του ανταλλάγματος αυτού ιδιαίτερα ελήφθη υπόψη ο εκ μέρους του Δημοσίου καθορισμός των τελών διασύνδεσης του δικτύου κινητής τηλεφωνίας με τις εγκαταστάσεις του βασικού τηλεφωνικού δικτύου του ΟΤΕ. Οτι δηλαδή τα τέλη διασύνδεσης όπως προσδιορίζοντο απετέλεσαν το κυριότερο δεδομένο επί τη βάσει του οποίου υπέβαλαν την προσφορά τους.

(3) Οτι στη σύμβαση που υπεγράφη με τον ΟΤΕ στη συνέχεια και στο άρθρο 3.5 αυτής αποτυπώθηκαν τα όσα αναλυτικά καθορίστηκαν στο άρθρο 4.2 της αδείας. Σύμφωνα με το άρθρο 3.6 της σύμβασης το καθορισμένο αυτό τέλος 5% ισχύει για μια 8ετία δηλαδή μέχρι την 27-5-2001.

(4) Οτι για τους παραπάνω λόγους η προσφυγή αυτή εισάγεται απαράδεκτα προς συζήτηση ενώπιον της ΕΕΤ είναι παντελώς αόριστη, νόμω και ουσία αβάσιμη.

(5) Οτι η προκείμενη διαφορά ως εμπορική διαφορά θα πρέπει να εκδικασθεί στα πολιτικά δικαστήρια.

(6) Οτι ο Νόμος 2246/1994 δεν παρέχει στην ΕΕΤ αρμοδιότητα για την αναπροσαρμογή των τελών διασύνδεσης όπως προκύπτει και από το άρθρο δεύτερο παράγραφος 4Δ αυτού.

ε. Η ΕΕΤ, παρά τους ισχυρισμούς των ως άνω Εταιρειών περί αναρμοδιότητάς της, κάλεσε τον ΟΤΕ και τις δύο Εταιρείες στα Γραφεία προκειμένου να καταβληθεί προσπάθεια επιλύσεως των ως άνω διαφορών. Στην πρόσκληση αυτή ανταποκρίθηκαν μόνο ο ΟΤΕ και η Εταιρεία PANAFON A.E., χωρίς όμως να άρει τις επιφυλάξεις της για την αναρμοδιότητα της ΕΕΤ επί του θέματος, ενώ η STET EΛΛΑΣ Α.Ε.Β.Ε., επιμένουσα επί της αναρμοδιότητας της ΕΕΤ για την επίλυση του θέματος, δεν προσήλθε.

στ. Στις συζητήσεις που επακολούθησαν μεταξύ ΟΤΕ και PANAFON A.E. υπό την εποπτεία της ΕΕΤ στις τρεις πρώτες συναντήσεις και στη συνέχεια μεταξύ τους, όπως ζητήθηκε από τις δύο ως άνω Εταιρείες (ΟΤΕ-PANAFON A.E.), καταβλήθηκε προσπάθεια ριζικής διευθέτησης του θέματος. Οι προσπάθειες αυτές συνεχίστηκαν επί μακρόν ύστερα από ζητηθείσες και χορηγηθείσες έγγραφες και προφορικές παρατάσεις της αρχικής προθεσμίας που είχε θέσει η ΕΕΤ, δεδομένου ότι όπως δήλωναν οι ίδιες οι Εταιρείες, υπήρχαν καλές προοπτικές εξεύρεσης λύσης. Είναι βέβαιο ότι αν προέκυπτε λύση την λύση αυτή θα αποδεχόταν τελικά και η Εταιρεία STET EΛΛΑΣ Α.Ε.Β.Ε. λόγω της κοινής στάσης των δύο Εταιρειών επί του θέματος.

Τέλος, στις 17-5-1996 σε σύσκεψη που έγινε στην ΕΕΤ στην οποία συμμετείχε και η PANAFON Α.Ε., ο Διευθύνων Σύμβουλος του ΟΤΕ ενημέρωσε την ΕΕΤ ότι οι προσπάθειες φιλικής διευθέτησης του θέματος απέτυχαν και ζήτησε από την ΕΕΤ να ασχοληθεί με το θέμα.

ζ. Μετά την αποτυχία των διαπραγματεύσεων η ΕΕΤ, ύστερα από συμφωνία όλων των ενδιαφερομένων ακολούθησε την συνήθη πρακτική των Ρυθμιστικών Αρχών και ανέθεσε σε Ομάδα από ειδικούς εμπειρογνώμονες του Οικονομικού Πανεπιστημίου Αθηνών και του Ε.Μ.Π. τη μελέτη καθορισμού του πραγματικού κόστους διασύνδεσης του ΟΤΕ μετά των Εταιρειών PANAFON A.E. και STET ΕΛΛΑΣ Α.Ε.Β.Ε. με χρόνο περάτωσής της την 30-4-1997. Αναφέρουμε για παράδειγμα ότι σε παρόμοιες περιπτώσεις που προέκυψαν στις Εθνικές Ρυθμιστικές Αρχές της Γαλλίας και της Βρεττανίας η μελέτη ανετέθη σε πεπειραμένη ιδιωτική μελετητική εταιρεία παρά την τεράστια εμπειρία που διέθεταν οι ίδιες και την πλήρη στελέχωσή τους από εξειδικευμένο προσωπικό (σε αντίθεση με την ΕΕΤ). Για την περίπτωση μάλιστα της Βρεττανίας η μελέτη διήρκεσε πάνω από 1 1/2 έτος.

η. Δέον να σημειωθεί ότι ο καθορισμός των τελών διασύνδεσης είναι από τα δυσκολότερα θέματα και απασχολεί τη διεθνή κοινότητα εδώ και πολλά χρόνια. Η Ευρωπαϊκή Επιτροπή επίσης έχει αναθέσει τη μελέτη του θέματος σε Ομάδα Εργασίας και προετοιμάζει Οδηγία γενικών αρχών επί του θέματος αυτού, ενώ για το ίδιο θέμα εργάζονται και οι Διεθνείς Οργανισμοί όπως η ΙΤU και η CEPT. Γίνονται δε πολλά διεθνή συνέδρια για την προσέγγιση του θέματος αυτού.

θ. Ο ισχυρισμος του Βουλευτή Γ. Δραγασάκη οτι τα τέλη διασύνδεσης στις άλλες Ευρωπαϊκές χώρες κυμαίνονται στο 25% έως 45% δεν ευσταθεί όπως προκύπτει από το συνημμένο ΠΙΝΑΚΑ 1 στον οποίο εμφαίνονται τα τέλη διασύνδεσης ορισμένων χωρών με τιμές του 1995.

ι. Ο Νόμος 2246/1994 ναι μεν περιλαμβάνει ότι τα τέλη διασύνδεσης θα αναφέρονται σε τιμές κόστους όπως προκύπτει από το στοιχείο Β της παραγράφου 3 του άρθρου πέμπτου εν τούτοις διατήρησε τα άρθρα 24α και 29 του Ν. 2075/1992 οπως αυτά τροποποιήθηκαν με τα άρθρα 8 παράγραφος 6 και 34 του Ν. 2166/1993 και που αφορά μόνο την υπηρεσία κινητής τηλεφωνίας GSM με την προϋπόθεση του στοιχείου Β της παραγράφου 7 του άρθρου τρίτου του Ν. 2246/1994. Διατήρησε δηλαδή τις άδειες των δύο εταιρειών που είχαν δοθεί με τον προηγούμενο Νόμο στις Εταιρείες κινητής τηλεφωνίας.

ια. Οσον αφορά τα αναφερόμενα στην ερώτηση ποσά που ο ΟΤΕ φέρεται ότι χάνει ετησίως επειδή οι Εταιρείες κινητής τηλεφωνίας δεν πληρώνουν αυτά που θα έπρεπε κατα τον ΟΤΕ να πληρώνουν, τούτο θα προκύψει από τη μελέτη που γίνεται αυτή τη στιγμή από την Ομάδα Μελετητών. Η Ομάδα αυτή με τις Οδηγίες της ΕΕΤ και τη συνεχή ενημέρωση και συνεργασία του ΟΤΕ και των δύο Εταιρειών της Κινητής Τηλεφωνίας συνεχίζει το έργο της.

Ο Υπουργός

ΧΑΡ. ΚΑΣΤΑΝΙΔΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

12. Στην με αριθμό 636/13-11-96 ερώτηση δόθηκε με το υπ' αριθμ. 189/4-12-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 636/96 ερώτηση, που κατατέθηκε στη Βουλή από τους Βουλευτές κ.κ. Φ. Κουβέλη και Μ. Μουσταφά, για τα θιγόμενα σ' αυτή θέματα, σας πληροφορούμε τα εξής:

1. Η δεκαετής, μέχρι σήμερα, εφαρμογή στην πράξη του ν. 1648/1986, απέδειξε ότι, οι υποχρεωτικές τοποθετήσεις και διαθέσεις ατόμων (προσλήψεις), βάσει του νόμου αυτού, έγιναν, κατά κανόνα, με αντικειμενικότητα και σεβασμό προς τα προστατευόμενα πρόσωπα.

2. Οι Επιτροπές του άρθρου 8 του ν. 1648/1986, υπό την παλιά και νέα τους σύνθεση, παρά το δυσχερές έργο που είχαν να επιτελέσουν, κατά γενική ομολογία λειτούργησαν χωρίς ιδιαίτερα προβλήματα και παράπονα των ενδιαφερομένων. Οι Επιτροπές αυτές λειτούργησαν επί τη βάσει των γραπτών οδηγιών του Υπουργείου μας και μέχρι σήμερα δεν αναφέρθηκαν συγκεκριμένα περιστατικά μη κανονικής πρόσληψης ατόμων με ειδικές ανάγκες, γι' αυτό και η αρμόδια υπηρεσία μας δεν έχει συγκεκριμένα στοιχεία.

Προς το σκοπό αντικειμενικής αξιολόγησης των κριτηρίων πρόσληψης ατόμων με ειδικές ανάγκες, μέσω των ως άνω Επιτροπών, το Υπουργείο εξέδωσε πρόσφατα εγκύκλιο (αριθμ. 33.860/22-7-1996).

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

13. Στην με αριθμό 648/96 ερώτηση δόθηκε με το υπ' αριθμ. 4186/2-12-96 έγγραφο από τον Υπουργό Αιγαίου η ακόλουθη απάντηση:

"Σε απάντηση στην ερώτηση 648/96 των Βουλευτών Στρ. Κόρακα και Στ. Παναγιώτου σχετικά με την έκθεση αναπαράσταση της Πολιόχνης στα πλαίσια της Πολιτιστικής Πρωτεύουσας, σας γνωρίζουμε τα εξής:

* Το Υπουργείο Αιγαίου ουδέποτε συναίνεσε στη διοργάνωση της έκθεσης - αναπαράστασης 1:1 των τριών βασικών κτιρίων και τεσσάρων οικιών του οικισμού της Πολιόχνης στη Ν. Ποτίδαια της Χαλκιδικής.

* Θεωρούμε ότι τα ευρήματα του οικισμού της Πολιόχνης, που διεκδικεί τον τίτλο της αρχαιότερης πόλης της Ευρώπης, μαρτυρούν μια εξαιρετικά σημαντική στιγμή στον ευρωπαϊκό πολιτισμό, που θα πρέπει να γίνει ευρύτερα γνωστή. Οι εκδηλώσεις της Πολιτιστικής Πρωτεύουσας αποτελούν μια άριστη ευκαιρία γι' αυτήν την προβολή.

Η Υπουργός Αιγαίου πρότεινε στον Υπουργό Πολιτισμού:

1. Να οργανωθεί μια υψηλής ποιόητητας φωτογραφική και σχεδιαστική έκθεση, εμπλουτισμένη με οπτικοακουστικά μέσα, η οποία να φιλοξενηθεί σε κάποιον από τους μουσειακούς - εκθεσιακούς χωρους της ίδιας της Θεσσαλονίκης. Η έκθεση αυτή θα μπορούσε στη συνέχεια να περιοδεύσει σε διάφορες ευρωπαϊκές πόλεις και να καταλήξει στη Λήμνο. Το Υπουργείο Αιγαίου προτίθεται να βοηθησει στη διοργάνωση της έκθεσης και τη μεταφορά της στο εξωτερικό.

2. Στους επισκέπτες της Πολιτιστικής Πρωτεύουσας μπορεί να εξασφαλιστεί η μετακίνηση και η επίσκεψή τους στην Πολιόχνη ώστε να αντιληφθούν την πραγματική διάσταση και την ουσία του παλαιότατου αυτού εμπορικού και πρωτοαστικού πυρήνα της πρώιμης Χαλκοκρατίας.

Ο αρχαιολογικός χώρος της Πολιόχνης και ιδιαίτερα η προϊστορική αίθουσα συνελεύσεων, που ονομάστηκε βουλευτήριο, προσφέρεται ως ιδανικός χώρος για τη φιλοξενία και την ήδη προγραμματιζόμενη συνάντηση των Προέδρων των Ευρωπαϊκών Κοινοβουλίων.

Το Υπουργείο Αιγαίου προτίθεται να διευκολύνει τη μεταφορά των διαφόρων προσωπικοτήτων, αλλά και γενικά των επισκεπτών, από τη Θεσσαλονίκη στην ακριτική Λήμνο με την αξιοποίηση του καθημερινού αεροπορικού δρομολογίου Θεσσαλονίκη - Λήμνος, καθώς και με την καθιέρωση ειδικών ακτοπλοϊκών δρομολογίων κατά την περίοδο των εκδηλώσεών της Πολιτιστικής Πρωτεύουσας.

Για μια χώρα σαν την Ελλάδα, με το μνημειακό πλούτο που διαθέτει, με τους μοναδικούς ιστορικούς και αρχαιολογικούς χώρους, η έκθεση - αναπαράσταση 1:1 της Πολιόχνης λειτουργεί αρνητικά.

Αλλωστε ο χώρος της Ποτίδαιας που προτείνεται για την υποδοχή της έκθεσης έχει δική του ιδιαίτερα σημαντική ιστορία, από τον 7ο προχριστιανικό αιώνα, μέχρι το Βυζάντιο και τη Φραγκοκρατία και δεν έχει ανάγκη απο τα επίσακτα πολιτιστικά στοιχεία.

Η Υπουργός

ΕΛΙΣΑΒΕΤ ΠΑΠΑΖΩΗ"

14. Στις με αριθμό 658/13-11-96, 659/13-11-96 ερωτήσεις δόθηκε με το υπ' αριθμ. 274/6-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στις ερωτήσεις με αριθμό 658/13.11.96, 659/13.11.96 που κατέθεσε ο Βουλευτής κ. Λ. Παπαγεωργόπουλος αναφορικά με το παραπάνω θέμα, σας πληροφορούμε ότι το έργο της αγροτικής οδοποιϊας χρηματοδοτείται πλέον από πιστώσεις που διαχειρίζεται η Νομαρχιακή Αυτοδιοίκηση του Ν. Ευβοίας.

Ο Υπουργός

ΣΤ. ΤΖΟΥΜΑΚΑΣ"

15. Στην με αριθμό 677/14-11-1996 ερώτηση δόθηκε με το υπ'αριθμ. 870/4-12-1996 έγγραφο από τον Υπουργό Ανάπτυξης η ακόλουθη απάντηση:

"Απαντώντας στο 677/14.11.1996 έγγραφο που αφορά σε ερώτηση του Βουλευτού κ. Γεωργίου Σαλαγκούδη, σας πληροφορούμε:

Ερώτημα 1:

Για την πληρέστερη ενημέρωσή σας, σας παραθέτουμε την πορεία υλοποίησης του ΕΠΕ έως 31.10.1996 ανά έργο.

ΥΠΟΠΡΟΓΡΑΜΜΑ 1:ΠΑΡΑΓΩΓΗ ΗΛΕΚΤΡΙΣΜΟΥ

ΦΟΡΕΑΣ ΥΛΟΠΟΙΗΣΗΣ: ΔΕΗ

ΜΕΤΡΟ 1.1.: ΠΑΡΑΓΩΓΗ ΗΛΕΚΤΡΙΣΜΟΥ ΑΠΟ ΛΙΓΝΙΤΗ

ΕΡΓΟ 1.1.1 Κατασκευή Μονάδας V του λιγνιτικού σταθμού Αγ. Δημητρίου

Το έργο αφορά στη μελέτη, κατασκευή, προμήθεια, εγκατάσταση, θέση σε λειτουργία και παράδοση της 5ης λιγνιτικής ατμοηλεκτρικής μονάδας του ΑΗΣ Αγ. Δημητρίου. Η μονάδα θα είναι ισχύος ΜWe (ηλεκτρικά) και 70 MWth (θερμικά), που θα διατεθούν για την τηλεθέρμανση της Κοζάνης.

Η σύμβαση υπεγράφη στις 31.3.1993 οπότε και άρχισε η κατασκευή του έργου. Το έργο παρουσιάζει καθυστέρηση δύο μηνών έναντι του χρονοδιαγράμματος, λόγω καθυστέρησης στην παράδοση του ηλεκτρολογικού εξοπλισμού. 'Ηδη έχουν αρχίσει οι διαδικασίες δοκιμών και ελέγχου του εξοπλισμού και αναμένεται ότι ο σταθμός θα τεθεί σε εμπορική λειτουργία τον Ιούνιο του 1997. Η φυσική πρόοδος του έργου την 3-/9/1996 ήταν 94%, που αναλύεται σε:

Πρόοδο άφιξης εξοπλισμού 98%

Πρόοδο έργων πολιτισκού μηχανικού 94%

Πρόοδο εγκατάστασης ηλεκτρομηχανολογικού εξοπλισμού 89%.

Το έργο έχει ενταχθεί στο πρόγραμμα με προϋπολογισμό 84.422 εκατ. δρχ. Οι πραγματοποιηθείσες δαπάνες, στα πλαίσια του Ε.Π.Ενέργειας, ανέρχονται σε 73.559 εκατ. δρχ. μέχρι 30/9/1996, ήτοι το έργο παρουσιάζει απορροφητικότητα περίπου 87%.

ΜΕΤΡΟ 1.2 ΠΑΡΑΓΩΓΗ ΗΛΕΚΤΡΙΣΜΟΥ ΑΠΟ ΦΥΣΙΚΟ ΑΕΡΙΟ

ΕΡΓΟ 1.2.1: Κατασκευή μονάδας Συνδυασμένου Κύκλου στο Μικρό Λαύριο

Το έργο είναι ένα σύστημα παραγωγής ηλεκτρικής ενέργειας συνδυασμένου κύκλου στο Λαύριο, συνολικής ισχύος 173,5 ΜW με τη χρησιμοποίηση των υπαρχόντων αεριοστροβίλων Νο 5 και Νο 6 του ΑΗΣ Λαυρίου και της υπάρχουσας στροβιλογεννήτριας Νο 7 του ΑΗΣ Αγ. Γεωργίου.

Η κατασκευή του έργου έχει ολοκληρωθεί. Η δοκιμαστική εμπορική λειτουργία του σταθμού με καύσιμο πετρέλαιο άρχισε στις 15/7 και ολοκληρωθηκε στις 13/9/1996.

Ακολούθως συγκροτήθηκε η Επιτροπή Προσωρινής Παραλαβής και προωθήθηκε η διαδικασία Προσωρινής Παραλαβής του έργου. Σύμφωνα με τη σύμβαση, το Πρωτόκολλο Προσωρινής Παραλαβής, που θα εκδοθεί από την Επιτροπή, θα εγκριθεί από τη διοίκηση της ΔΕΗ εντός προθεσμίας 10 μηνών από την έναρξη της διαδικασίας παραλαβής.

Προϋπόθεση για την έκδοση του Πρωτοκόλλου είναι η αξιολόγηση των αποτελεσμάτων των δοκιμών απόδοσης του εξοπλισμού, οι οποίες πρέπει να πραγματοποιηθούν εντός τριών μηνών από τη λήξη της δοκιμαστικής εμπορικής λειτουργίας.

Το έργο έχει ενταχθεί στο πρόγραμμα με προϋπολογισμό 14.400 εκατ. δρχ. Οι συνολικές πραγματοποιηθείσες δαπάνες στα πλαίσια του Ε.Π.Ενέργειας, ανέρχονται σε 13.021 εκατ. δρχ. μέχρι 30/9/1996, ήτοι το έργο παρουσιάζει απορροφητικότητα περίπου 94%.

ΕΡΓΟ 1.2.2: Κατασκευή Μονάδας Η/Π Συνδυασμένου Κύκλου στη ΒΙ.ΠΕ. Κομοτηνής

Η Επ. Πα. του ΕΠΕ ενέκρινε στην 3η της συνεδρίαση την κατ'αρχήν ένταξη στο Μέτρο 1.2 έργο, που αφορά στην κατασκευή σταθμού συνδυασμένου κύκλου στη ΒΙ.ΠΕ. Κομοτηνής, ισχύος 370-480 ΜW. Ο προϋπολογισμός του έργου εκτιμάται σε 52 δισ. δραχμές. Μετά την υποβολή των αποτελεσμάτων της μελέτης κόστους-οφέλους από την ΔΕΗ (25/10/1996), αναμένεται η οριστική απόφαση ένταξης του έργου.

ΥΠΟΠΡΟΓΡΑΜΜΑ 2: ΕΞΟΙΚΟΝΟΜΗΣΗ ΕΝΕΡΓΕΙΑΣ

ΦΟΡΕΑΣ ΥΛΟΠΟΙΗΣΗΣ: ΥΠΟΥΡΓΕΙΟ ΑΝΑΠΤΥΞΗΣ

ΜΕΤΡΟ 2.1: ΡΥΘΜΙΣΗ ΘΕΣΜΙΚΩΝ, ΟΡΓΑΝΩΤΙΚΩΝ ΚΑΙ ΚΑΝΟΝΙΣΤΙΚΩΝ ΖΗΤΗΜΑΤΩΝ ΚΑΙ ΛΟΙΠΕΣ ΥΠΟΣΤΗΡΙΚΤΙΚΕΣ ΔΡΑΣΕΙΣ

Οι πραγματοποιηθείσες δαπάνες στο Μέτρο 2.1, μέχρι τέλους Σεπτεμβρίου 1996 ανέρχονται σε 10 εκατομμύρια δραχμές, που αποτελούν το σύνολο σχεδόν του προϋπολογισμού του ολοκληρωθέντος 'Εργου 2.1.1. Δεν έχουν πραγματοποιηθεί ακόμη δαπάνες στα 'Εργα 2.1.2., 2.1.3 και 2.1.4, τα οποία βρίσκονται σε εξέλιξη.

Η φυσική πρόοδος των ενταγμένων έργων στη διάρκεια του 1996 περιγράφεται στη συνέχεια.

ΕΡΓΟ 2.1.1 Υποστήριξη Υποψηφίων Επενδυτών για το Μέτρο 2.2

Το έργο προκηρύχθηκε με ανοικτό διαγωνισμό, που είχε καταληκτική ημερομηνία υποβολής προτάσεων την 29/10/1996. Το έργο προκηρύχθηκε σε συνδυασμό με το 'Εργο 3.1.1, που αφορά στην υποστήριξη υποψηφίων Επενδυτών για το Μέτρο 3.2. Ο συνολικός προϋπολογισμός του συνολικού έργου είναι 88 εκατ,. δραχμές, μη συμπεριλαμβανομένου του ΦΠΑ. Κατατέθησαν 6 προτάσεις, δύο από τις οποίες δεν έγιναν αποδεκτες λόγω μη επάρκειας του φακέλλου "ΔΙΚΑΙΟΛΟΓΗΤΙΚΑ". 'Εγινε η επιλογή του αναδόχου του έργου και σε σύντομο χρονικό διάστημα θα υπογραφεί η σύμβαση ανάθεσης.

ΕΡΓΟ 2.1.2 Σύνταξη προδιαγραφών και υποδειγμάτων μελετών έργων και παρεμβάσεων εξιοικονόμησης και ορθολογικής χρήσης ενέργειας σε επιχειρήσεις.

Το έργο ανατέθηκε από το Υπ.Αν. στο ΚΑΠΕ με την με Α.Π. Δ6/Φ40/οικ. 14342/29.08.1996 Απόφαση. Σκοπός του έργου είναι η σύνταξη προδιαγραφών ενεργειακών επιθεωρήσεων καθώς και προδιαγραφών των απαιτούμενων προσόντων ενεργειακών επιθεωρητών, με στόχο τη δημιουγία μητρώου ενεργειακών επιθεωρητών. Το μητρώο αυτό μπορεί να χρησιμοποιηθεί από το Υπουργείο Ανάπτυξης για να υποστηρίξει την υλοποίηση των Μέτρων 2.2 και 3.2. Παράλληλα, το μητρώο θα τεθεί στη διάθεση φορέων που σχεδιάζουν την ενεργειακή πολιτική ή και προωθούν στρατηγικές εξοικονόμησης ενέργειας, ώστε να χρησιμοποιηθεί στα πλαίσια εθνικών ή κοινοτικών προγραμμάτων εξοικονόμησης ενέργειας, του αναπτυξιακού νόμου κ.λ.π. Τέλος θα είναι δυνατή η χρήση του μητρώου και από ιδιώτες (βιομηχανίες, καταναλωτές τριτογενούς τομέα), που επιθυμούν τη διάγνωση της ενεργειακής τους κατάστασης.

Το έργο περιλαμβάνει συγκεκριμένα:

τη σύνταξη προδιαγραφών ενεργειακών επιθεωρήσεων,

τη σύνταξη προδιαγραφών καταλληλότητας ενεργειακών επιθεωρητών.

τη διενέργεια δύο ενδεικτικών ενεργειακών επιθεωρήσεων (σε μία ΜΜΕ και μία μεγάλη επίχείρηση), 

τη διενέργεια δημόσιας συζήτησης επί των παραπάνω προδιαγραφών,

την αντιμετώπιση σχετικών θεσμικών, νομικών και διοικητικής φύσεως προβλημάτων,

την περιγραφή της υλοποίησης του μητρώου ενεργειακών επιθεωρητών, την κατάρτιση του οποίου θα αναλάβει το Υπουργείο Ανάπτυξης.

Το έργο, σύμφωνα με το χρονοδιάγραμμα του, θα ολοκληρωθεί τον Απρίλιο 1997. ΕΡΓΟ 2.1.4: Νομοθετικό πλαίσιο για την άρση υφισταμένων εμποδίων και την προώθηση της εφαρμογής του μηχανισμού της Χρηματοδότησης Από Τρίτους (ΧΑΤ)

Η θέσπιση του νομοθετικού πλαισίου για τη ΧΑΤ θα επιτρέψει ενίσχυση του θεσμού, με κατάλληλα κίνητρα. Με το 'Εργο αυτό θα αντιμετωπιστούν και νομοθετικά θέματα που αφορούν στο μηχανισμό της χρηματοδότησης ανάλογα με την απόδοση τεχνολογίας.

Το έργο ανατέθηκε στην εταιρεία SYNEGRON, μετά από προκήρυξη με ανοιχτό διαγωνισμό και ήδη υπεγραφη η σύμβαση ανάθεσης. Η διάρκεια του έργου είναι 5 μήνες από την υπογραφή της σύμβασης.

'Εργο 2.1.5: Διήμερη συνάντηση εργασίας για την ιεράρχηση προτεραιοτήτων για την προώθηση του μηχανισμού της Χρηματοδότησης Από Τρίτους σε Ενεργειακές επενδύσεις στην Ελλάδα.

Σκοπός του 'Εργου 2.1.5. είναι η υποστήριξη αποφάσεων σχετικών με εναλλακτικού τρόπους περαιτέρω ενίσχυσης του μηχανισμού ΧΑΤ, όπως η ίδρυση εταιρειών που χρησιμοποιούν τους μηχανισμούς ΧΑΤ και δραστηριοποιούνται σε ενεργειακές επενδύσεις, η ίδρυση εταιρειών που χρησιμοποιούν τροποποιημένους μηχανισμούς επιχειρησιακού κεφαλαίου και δραστηριοποιούνται σε ενργειακές επενδύσεις, καθώς και η περαιτέρω υποστήριξη ενεργειακών επενδύσεων στις οποίες πραγματοποιείται ΧΑΤ.

Το έργο θα υλοποιηθεί αφού ολοκληρωθεί το έργο 2.1.4.

ΜΕΤΡΟ 2.2 ΟΙΚΟΝΟΜΙΚΑ ΚΙΝΗΤΡΑ ΓΙΑ ΤΗΝ ΠΡΑΓΜΑΤΟΠΟΙΗΣΗ ΕΠΕΝΔΥΣΕΩΝ ΚΥΡΙΩΣ ΑΠΟ ΕΝΕΡΓΟΒΟΡΟΥΣ ΚΑΤΑΝΑΛΩΤΕΣ

ΜΕΤΡΟ 2.3. ΤΕΧΝΙΚΗ ΥΠΟΣΤΗΡΙΞΗ ΚΥΡΙΩΣ ΣΕ ΜΙΚΡΟΜΕΣΑΙΕΣ ΕΠΙΧΕΙΡΗΣΕΙΣ

ΜΕΤΡΑ 3.2 ΟΙΚΟΝΟΜΙΚΑ ΚΙΝΗΤΡΑ ΓΙΑ ΤΗΝ ΑΝΑΠΤΥΞΗ ΕΦΑΡΜΟΓΩΝ ΑΠΕ

Tα μέτρα αυτά εξετάζονται από κοινού, δεδομένου ότι αφορούν ενεργειακές επενδύσεις από ιδιώτες.

Εντός του 1996 έγινε η εξειδίκευση των μέτρων 2.2 και 3.2 του ΕΠΕ και συντάχθηκε ο Οδηγός Ενεργειακων Επενδύσεων. Η εργασία αυτή πραγματοποιήθηκε από ομάδες εργασίας, οι οποίες συγκροτήθηκαν στο Υπ.Αν. και σε αυτές συμμετείχαν εκπρόσωποι του Υπ.Αν. και όλων των συνεμπλεκόμενων φορέων (π.χ. ΥΠΕΘΟ, ΔΕΗ, ΙΓΜΕ, ΚΑΠΕ, ΕΕΤΑ, ΕΘΙΑΓΕ, ΕΜΠΟ, ΤΕΕ κ.λ.π.).

Οι επενδύσεις που θα επιδοτηθούν μέσω του ΕΠΕ αποσκοπούν στη δημιουργία υποδομών για την αποτελεσματική χρήση ενέργειας στο επίπεδο κατανάλωσης και στη διείσδυση των Ανανεώσιμων Πηγών Ενέργειας. Το ΕΠΕ υποστηρίζει ενεργειακές επενδύσεις σε όλη τη χώρα δίνοντας έμφαση στην παραγωγική διαδικασία και χρηματοδοτεί επενδύσεις με στόχο τη μείωση της κατανάλωσης ενέργειας. Επιπλέον το ΕΠΕ υποστηρίζει την ενεργοποίηση νέων χρηματοδοτικών μηχανισμών όπως το TPF και η ESCO. Οι τομείς στους οποίους απευθύνεται το ΕΠΕ είναι ο δευτερογενής και ο τριτογενής.

Ολοκληρώθηκαν όλες οι διαδικασίες που αφορούν στην ανάθεση της εφαρμογής και της διαχείρισης των πόρων των μέτρων σε ενδιάμεσο φορέα.

Αναμένεται η προκήρυξη των έργων εντός του Δεκεμβρίου 1996.

Ολοκληρώνεται η διαδικασία αξιολόγησης των προτάσεων που θα υποβληθούν.

Συνοπτικά εδώ αναφέρεται ότι εντός του 1996 αντιμετωπίστηκαν με επιτυχία όλα τα θεσμικά και οργανωτικά θέματα που σχετίζονται με τη χρηματοδότηση ιδιωτικών επενδύσεων.

ΥΠΟΠΡΟΓΡΑΜΜΑ 3: ΑΝΑΝΕΩΣΙΜΕΣ ΠΗΓΕΣ ΕΝΕΡΓΕΙΑΣ

ΦΟΡΕΙΣ ΥΛΟΠΟΙΗΣΗΣ:

ΥΠΟΥΡΓΕΙΟ ΑΝΑΠΤΥΞΗΣ, ΜΕΤΡΑ 3.1,3.2,3.4

ΚΑΠΕ, ΜΕΤΡΟ 3.3

ΜΕΤΡΟ 3.1:ΡΥΘΜΙΣΗ ΘΕΣΜΙΚΩΝ, ΟΡΓΑΝΩΤΙΚΩΝ ΚΑΙ ΚΑΝΟΝΙΣΤΙΚΩΝ ΖΗΤΗΜΑΤΩΝ ΚΑΙ ΛΟΙΠΕΣ ΥΠΟΣΤΗΡΙΚΤΙΚΕΣ ΔΡΑΣΕΙΣ (ΓΙΑ ΑΠΕ)

ΕΡΓΟ 3.1.1 Υποστήριξη Υποψηφίων Επενδυτών Μέτρου 3.2

Εχει ήδη γίνει αναφορά στο έργο αυτό, σε συνδυασμό με το 'Εργο 2.1.1, δεδομένου ότι έγινε ενιάια προκήρυξη και για τα δύο έργα.

ΕΡΓΟ 3.1.2 Μελέτη Θεσμικών και οργανωτικών Θεμάτων και ανάπτυξη συστήματος διαχείρισης γεωθερμικών πεδίων. Το έργο αυτό θα προωθηθεί για ένταξη με τη γραπτή διαδικασία.

ΜΕΤΡΟ 3.3 ΑΝΑΠΤΥΞΗ ΕΦΑΡΜΟΣΜΕΝΗΣ ΤΕΧΝΟΛΟΓΙΚΗΣ ΥΠΟΔΟΜΗΣ ΚΑΙ ΕΠΙΔΕΙΚΤΙΚΗ ΥΠΟΣΤΗΡΙΞΗ (ΓΙΑ ΑΠΕ)

Στο πλαίσιο των αποφάσεων της 3ης Επ. Πα αναμορφώθηκαν και επικαιροποιήθηκαν και τεχνικά δελτία των έργων, που ήταν ήδη εγκεκριμένα. Τα αναμορφωμένα δελτία είναι ρεαλιστικά στο χρονοδιάγραμμά τους και διευκολύνουν την παρακολούθηση με καθορισμό κρίσιμων σημείων και αποσαφήνιση παραδοτέων. Επιπλέον εντάχθηκαν τα νέα τεχνικά δελτία 3.3.5 (Διέυρυνση της εργαστηριακής υποδομής του ΚΑΠΕ) και το 3.3.6 (Κατασκευή των κτιριακών εγκαταστάσεων των εργαστηρίων του ΚΑΠΕ).

Εκκρεμεί η εξέταση κι άλλων προτάσεων που έχει καταθέσει το ΚΑΠΕ, ο συνολικός προύπολογισμός των οποίων αναμένεται να καλύψει το σύνολο σχεδόν του εγκεκριμένου συνολικού κόστους του Μέτρου.

ΕΡΓΟ 3.3.1: Αναδιοργάνωση και εκσυγχρονισμός των οργανωτικών δομών και των συστημάτων διοίκησης του ΚΑΠΕ -Επιχειρησιακό σχέδιο δράσης

Το έργο προκηρύχθηκε με ανοικτό διαγωνισμό και ανατέθηκε κατόπιν αξιολόγησης στις εταιρείες REMACO Α.Ε. και NETWORK Ε.Π.Ε.

Μέχρι σήμερα ολοκληρώθηκαν οι τρεις πρώτες φάσεις του έργου. Σε ότι αφορά στην τέταρτη και τελευταία φάση έχει ολοκληρωθεί το πρωτο από τρία στάδια με την παράδοση από τους μελετητές της αρχικής έκθεσης καταγραφής και αξιολόγησης των υφιστάμενων δομών του ΚΑΠΕ.

ΕΡΓΟ 3.3.2 Πιστοποίηση - Ελεγχος Ποιότητας Ενεργειακών Μετρήσεων του ΚΑΠΕ.

Υπό τη φροντίδα ειδικού συνεργάτη του ΚΑΠΕ προχώρησε ο προκαταρκτικός σχεδιασμός και η πρώτη εφαρμογή του συστήματος διασφάλισης ποιότητας κατά ISO 9000.

Οι διαδικασίες αυτές εφαρμόζονται στις παρακάτω διακριτές δομές του ΚΑΠΕ:

1. Εργαστήριο Δοκιμών Στοιχείων και Υλικών

2. Ενεργειακό Λεωφορείο

3. κινητός Σταθμός Δοκιμών Ανεμογεννητριών (Α/Γ)

4. Εργαστήριο Υβριδικό Α/Γ

5. Βιομάζας

6. Μόνιμος Σταθμός Αξιολόγησης Συμπεριφοράς Α/Γ

7. Εργαστήριο Φωτοβολταϊκών Συστημάτων

8. Εργαστήριο Μπαταριών

9. Μετρητικό Σύστημα Ενεργητικών Ηλιακών Συστημάτων

10. Εργαστήριο Πτερυγίων Α/Γ

Στις επόμενες φάσεις γ' και δ' θα ολοκληρωθεί η τελική εφαρμογή του ISO και η πιστοποίηση από τον ΕΛΟΤ, ενώ κατά τις φάσεις ε' και στ' θα πραγμαοτποιηθούν και αντίστοιχα για το σύστημα ΕΝ 45001 στο εργαστήριο πτερυγίων Α/Γ.

ΕΡΓΟ 3.3.3: Εγκατάσταση συστήματος θέρμανσης και ψύξης στο ΚΑΠΕ με καύσιμο θρυμματισμένο ξύλο

Εκπονήθηκε από ομάδα του ΚΑΠΕ προκαταρκτική μελέτη που ανέδειξε την ανάγκη προκήρυξης της μελέτης της τηλεθέρμανσης. Η πρώτη προκήρυξη του διαγωνισμού ακυρώθηκε επειδή δεν υπήρξε ανταγωνιστής του μοναδικού ενδιαφερόμενου. Μετά από τον δεύτερο διαγωνισμό την μελέτη ανέλαβε η εταιρεία TUV Hellas (RWTUV), στις 10/9/96. Αναμένεται πριν το τέλος του έτους η παράδοση της μελέτης, που θα οδηγήσει στην προκήρυξη μειοδοτικού διαγωνισμού για την επιλογή του αναδόχου, που θα κατασκευάσει το έργο.

ΕΡΓΟ 3.3.4: Ανάπτυξη συστήματος πιστοποίησης Ανεμογεννητριών

Το έργο διακρίνεται σε έξι φάσεις:

1. καταγραφή και ανάλυση συστημάτων πιστοποίησης Α/Γ

2. δημιουργία Εθνικής Επιτροπής Προτύπων Α/Γ

3. μελέτη Θεσμικού και οικονομοτεχνικού πλαισίου

4. δημιουργία τεχνικής υποδομής

5. "πρότυπη" εφαρμογή συστήματος πιστοποίησης

6. έκδοση "προτύπων και συστήματος πιστοποίησης".

Οι πρώτες τέσσερις φάσεις έχουν ξεκινήσει και το πρώτο κρίσιμο σημείο ελέγχου επιτεύχθηκε με τη σύσταση της εθνικής επιτροπής προτύπων στις 9/9/1996. Καθυστερήσεις στην ανταπόκριση συναρμοδίων φορέων (ΣΕΒ, ΤΕΕ) δεν έχουν μέχρι στιγμής επιτρέψει τη λειτουργία της Τεχνικής Επιτροπής 81 ΚΑΠΕ - ΕΛΟΤ και κυρίως των ομάδων εργασίας της. Το γεγονός μπορεί να επιφέρει καθυστερήσεις στην υποβολή των σχεδίων συστήματος πιστοποίησης και κανονισμού πιστοποίησης, που σύμφωνα με το χρονοδιάγραμμα πρέπει να γίνει στο Α εξάμηνο 1997.

ΕΡΓΟ 3.3.5: Ανάπτυξη εργαστηριακής υποδομής για την προώθηση των ΑΠΕ

Το έργο εγκρίθηκε με τη γραπτή διαδικασία των Οκτώμβριο 1996, ολοκληρώνοντας μία μακρά χρονοβόρο διαδικασία τροποποιήσεων της αρχικής πρότασης του ΚΑΠΕ. Στο πλαίσιο των αποφάσεων της 3ης Επ. Πα. (25/7/96) δρομολογήθηκαν διαδικασίες τροποποίησης, που οδήγησαν στην υποβολή του τελικού σχεδίου από το ΚΑΠΕ στη Γραμματεία της Επιτροπής Παρακολούθησης του Ε.Π.Ε.

'Ηδη έχουν ξεκινήσει μελέτες σχεδίασης και παραγγελία ορισμένων τμημάτων του εξοπλισμού των εργαστηρίων βάσει του κανονισμού προμηθειών του ΚΑΠΕ.

ΕΡΓΟ 3.3.6: Κτίριο ειδικών προδιαγραφών για τη στέγαση των νέων εργαστηρίων του ΚΑΠΕ.

Το έργο εγκρίθηκε στην 3η ΕπΠα, τον Ιούλιο 1996 και αφορά στην ανέγερση των κτιριακών εγκαταστάσεων που θα στεγάσουν τα εργαστήρια του προηγούμενου έργου, σε οικόπεδο που έχει αγορασθεί από το ΚΑΠΕ για αυτό το σκοπό. Υποβλήθηκε αίτηση για έκδοση άδειας οικοδόμησης από το ΥΠΕΧΩΔΕ. Συντάχθηκαν προδιαγραφές και με βάση αυτές έγινε προκήρυξη για την ανάδειξη μελετητή. Ανάδοχος αναδείχθηκε συνεργασία με επί κεφαλής το γραφείο Τομπάζη, που θα εκπονήσει τη μελέτη μέσα σε δύο μήνες, από την ανάθεση (Νοέμβρης 1996).

ΜΕTΡΟ 3.4: ΠΡΟΣΔΙΟΡΙΣΜΟΣ ΚΑΙ ΤΕΧΝΙΚΑ ΚΑΙ ΟΙΚΟΝΟΜΙΚΑ ΕΚΜΕΤΑΛΛΕΥΣΙΜΟΥ ΔΥΝΑΜΙΚΟΥ ΑΠΕ

Μέχρι στιγμής υπάρχουν δύο ενταγμένα, εν εξελίξει, έργα, που έχουν ανατεθεί από το ΥΠ.ΑΝ. στο ΚΑΠΕ. Τα έργα αυτά είναι μελέτες που θα καταλήξουν στη διατύπωση προτάσεων για την περαιτέρω εξειδίκευση του Μέτρου.

ΕΡΓΟ 3.4.1: Μελέτη γενικού σχεδιασμού, οργανωτικής δομής, μεθοδολογίας και φάσεων υλοποίησης του Μέτρου

Το έργο έχει σαν αντικείμενο την υποβολή πρότασης εξειδίκευσης του Μέτρου 3.4. Το έργο ανατέθηκε από τον Υπ. Αν. στο ΚΑΠΕ με την με Α.Π. Δ6/Φ22.2/6962/18.5.96 Απόφαση. Ο προϋπολογισμός του έργου είναι 10 εκ. δρχ. και η διάρκεια του 4 μήνες.

Το ΚΑΠΕ υπέβαλε το παραδοτέο στη Γραμματεία της Επ. Πα. του ΕΠΕ.

ΕΡΓΟ 3.4.2: Συγκέντρωση, αξιολόγηση και καταγραφή μελετών Α.Π.Ε.

Το έργο αφορά στην καταγραφή και αποδελτίωση των υπαρχουσών μελετών ΑΠΕ. Ανατέθηκε από το Υπ. Αν. στο ΚΑΠΕ με την ΑΠ.Δ6/Φ22.2/6963/18.5.96 Απόφαση. Ο προϋπολογισμός του έργου είναι 48 εκατ. δρχ. και η διάρκεια του 5 μήνες.

ΥΠΟΠΡΟΓΡΑΜΜΑ 4:ΕΡΕΥΝΗΤΙΚΕΣ ΔΡΑΣΤΗΡΙΟΤΗΤΕΣ ΙΓΜΕ ΚΑΙ ΤΕΧΝΙΚΗ ΒΟΗΘΕΙΑ

ΦΟΡΕΑΣ ΥΛΟΠΟΙΗΣΗΣ:ΙΓΜΕ, εκτός του μέτρου 4.4

ΜΕΤΡΟ 4.1: ΕΝΕΡΓΕΙΑΚΕΣ ΠΡΩΤΕΣ ΥΛΕΣ

ΕΡΓΟ 4.1.1: 'Ερευνα και αποτίμηση λιγνιτικού δυναμικού Ευβοίας

Κατά την περίοδο 1/1-30/9/1996:

-'Εγιναν αναγνωριστικές δειγματοληπτικές γεωτρήσεις 1848,2 m

-Περατώθηκαν 7 γεωτρήσεις, συνεχίζονται 2, διεκόπη 1

-'Εγινε μελέτη και λεπτομερής περιγραφή 725 μέτρων πυρήνων γεωτρήσεων

-'Εγιναν 351 φ/χ προσδιορισμοί σε 22 δείγματα λιγνίτη

-Διαμορφώθηκαν 2 θέσεις γεωτρήσεων

'Εγινε συμπληρωματική γεωλογική -κοιτασματολογική αποτύπωση στην περιοχή Λιχάδων - Γιάλτρων κλίμακας 1:20.000

-Πραγματοποιήθηκε κοιτασματολογική αναγνώριση στις περιοχές Αχλαδίου Κεχριών

-Συνεχίζεται η αναγνώριση του λιγνίτη της περιοχής Εντς Κύμης

Ανάλογα με τα αποτελέσματα των αναγνωριστικών γεωτρήσεων θα συνεχισθεί η έρευνα σε περιοχές πιο ευνοϊκές για την ανάπτυξη της λιγνιτοφορίας.

Η συνολική φυσική πρόοδος του έργου εκτιμάται σε 45%

ΕΡΓΟ 4.1.2: 'Ερευνα λιγνιτικών κοιτασμάτων Αιωολοακαρνανίας

Κατά το χρονικό διάστημα 1/1-30/9/1996 έγιναν οι παρακατω εργασίες:

-Εκτελέστηκαν 7 δειγματοληπτικές γεωτρήσεις και ελήφθησαν 397 μέτρα πυρήνων ιζητημάτων

-Ελήφθησαν 41 δείγματα λιγνίτη τα οποία εστάλησαν στο Χημείο για ανάλυση

-'Εγινε γεωλογική - κοιτασματολογική χαρτογράφηση σε κλίμακα 120.000 έκτασης 3 km2

-Συναντήθηκε λιγνιτοφορία στην περιοχή 'Οχθια και στην Βόρεια περιοχή της λεκάνης Κατούνας. οι αναλύσεις των δειγματοληψιών συνεχίζονται και αναμένονται αποτελέσματα.

Προβλέπεται να συνεχισθρί η ανάλυση και η αξιολόγηση των αποτελεσμάτων των δειγμάτων που ελήφθησαν.

Η συνολική φυσική πρόοδος του έργου εκτιμάται σε 55%.

ΕΡΓΟ 4.1.3: 'Ερευνα και αποτίμηση λιγνιτικού δυναμικού Πελοποννήσου

Στην περίοδο 1/1-30/9/1996 έγιναν:

-Λιθοφασική μελέτη ιζημάτων

-Συλλογή τεκτονικών στοιχείων υπαίθρου

-Κοιτασματολογική αναγνώριση 12 km2 ευρύτερης περιοχής

-Καθορισμός 2 θέσεων γεωτρήσεων

-Συνέχιση ερευνητικών γεωτρήσεων. Διατρήθηκαν συνολικά 436,2 m.

Από τη γνώση της στρωματογραφίας της περιοχής φαίνεται ότι επικρατούν ευνοϊκές συνθήκες για επέκταση των λιγνιτοφίλων ιζημάτων.

Ανάλογα με τα αποτελέσματα των πρώτων αναγνωριστικών γεωτρήσεων που εκτιμάται ότι θα ολοκληρωθούν στο τέλος του 1997 θα κριθεί η είσοδος στο Γ στάδιο λεπτομερούς έρευνας που συμπεριλαμβάνει και γεωτρήσεις πύκνωσης.

Η συνολική φυσική πρόοδος του έργου εκτιμάται σε 25%.

ΕΡΓΟ 4.1.4: 'Ερευνα εντοπισμού κοιτασμάτων γαιάνθρακα Ανατολικής Μακεδονίας - Θράκης

Στην περίοδο 1/1-30/9/1996:

-'Εγιναν αναγνωριστικές δειγματοληπτικές γεωτρήσεις 926 μέτρων

-Περατώθηκαν 3 γεωτρήσεις και συνεχίζεται1

-Περιγράφησαν λεπτομερώς 125 μέτρα πυρήνων γεωτρήσεων

-Αξιολόγησαν 2 γεωτρήσεις

-Ελήφθησαν 315 φ/χ προσδιορισμοί από το Χημείο για 29 δείγματα λιγνίτη

-Συντάχθηκε 1 χάρτης

- Συντάχθηκαν 3 τομές υπαίθρου

Με βάση τα υπάρχοντα στοιχεία φαίνεται ότι ο λιγνίτης της περιοχής έχει επιμήκη κυρίως εξάπλωση και αποτέθηκε σε 2-3 λιγνιτικές στιβάδες αποκλείοντας την υπαίθρια εκμετάλευση.

Οι αναγνωριστικές γεωτρήσεις προβλέπονται να ολοκληρωθούν στην περιοχή Αβάντα - Ιάνα Αλεξ/πολης κατά το τέλος του 1996 ενώ στις λοιπές λιγνιτοφόρες περιοχές της Αν. Μακεδονίας & Θράκης συνεχίζεται η γεωλογική - κοιτασματολογική αναγνώριση υπαίθρου.

Η συνολική φυσική πρόοδος του έργου εκτιμάται σε 35%.

ΕΡΓΟ 4.1.5: Μελέτη σύστασης (Χημισμός και Ορυκτολογία) λιγνιτών για τη διεύρυνση καταλληλότητας για ηλεκτροπαραγωγή

Κατά το χρονικό διάστημα 1/1-30/9/1996 έγιναν οι παρακάτω εργασίες:

-Ειδική λειγματοληψία λιγνιτών (10 δείγματα από Φλώρινα)

-Ειδική καύση δειγμάτων λιγνίτη (10) για λήψη τέφρας για περαιτέρω αναλύσεις

-Λειοτρίβηση 480 δειγμάτων από Δράμα, Φλώρινα, Ελασσόνα, Αλεξανδρούπολη

-Προκαταρκτικές εργασίες για την αγορά συσκευής πλάσματος και παραγγελία της.

Επειδή δεν έγιναν ακόμη χημικέ αναλύσεις λιγνιτών ή τέφρας δεν υπάρχουν αποτελέσματα του έργου.

Αναμένεται η έναρξη και εκτέλεση μεγάλου αριθμού αναλύσεων τόσο από το ΙΓΜΕ όσο και από άλλους φορείς.

Η συνολική φυσική πρόοδος του έργου εκτιμάται σε 17%.

ΕΡΓΟ 4.1.6: Ψηφιακή αποτύπωση κοιτασμάτων Ε.Π.Υ. με χρήση γεωγραφικών πληροφοριακών συστημάτων (G.I.S.)

Κατά το χρονικό διάστημα 1/1-30/9/1996 έγιναν οι παρακάτω εργασίες:

-Εκπαίδευση σε λογισμικό ARC/INFO

-Σχεδιασμός της βάσης δεδομένων για κοιτάσματα λιγνιτών, η οποία βρίσκεται στη φάση ολοκλήρωσης

-Σύνταξη τομών γεωτρήσεων και χαρτών λιγνιτικών κοιτασμάτων

Το έργο θα συνεχισθεί με την ολοκλήρωση του σχεδιασμού της βάσης δεδομένων των λιγνιτών και θα αρχίσει η προγραμματιστική υλοποίησή της με το λογισμικό ORACLE.

Παράλληλα θα συνεχισθεί η σύνταξη τομών και χαρτών ψηφιακά.

Η συνολική φυσική πρόοδος του έργου εκτιμάται σε 31%.

ΕΡΓΟ 4.1.7: Μελέτη των ποιοτικών παραμέτρων των ελληνικών γαιανθράκων για διάφορες ενεργειακές χρήσεις

Στην περίοδο 1/1-30/9/1996 έγιναν:

-Ανθρακοπετρογραφικές αναλύσεις σύστασης 15.000

Μικροσκοπικές και ανθρακοπετρογραφικές εξετάσεις, 30 δείγματα

-Δειγματοληψία πυρήνων και λιθοφασικές αναλύσεις 600 μέτρων

-Μακρο-πετρογραφικές εξετάσεις/ταξινομήσεις 600 μέτρων (18 δείγματα)

Μετά την επεξεργασία των αναλυτικών δεδομένων από την έρευνα στην περιοχή Φλώρινας συντάχθηκε ανακοίνωση που παρουσιάστηκε στο Διεθνές Συνέδριο ICCP, έγινε εκπαίδευση φοιτήτριας σε θέματα σύστασης λιγνίτη και εργασίες για εμπλουτιμσό εργαστηρίου ελέγχου ποιότητος στερεών καυσίμων.

Οι προπτικές εξέλιξης του έργου είναι θετικές.

Η συνολική φυσική πρόοδος του έργου εκτιμάται σε 15%.

ΕΡΓΟ 4.1.8: Αξιολόγηση και αποτίμηση λιγνιτικού δυναμικού Θεσσαλίας

Στην περίοδο 1/1-30/9/1996:

-'Eγινε γεωλογική και κοιτασματολογική αναγνώριση 10 km2

-Προχωρούν οι εργασίες αξιολόγησης για την ακριβή γεωγραφική οριοθέτηση των λιγνιτοπαθών τομέων και την αξιολόγηση των στοιχείων για καθένα από αυτούς προκειμένου να καταρτιστεί πρόγραμμα ερευνητικών εργασιών για την επόμενη φάση.

Μέσα στο 1996 αναμένεται να ολοκληρωθεί ο εντοπισμός και η οριοθέτηση των λιγνιτοπαθών τομέων των λεκανών και να γίνει λεπτομερής αξιολόγηση των στοιχείων για κάθε ένα από αυτούς. Επίσης προς το τέλος του χρόνου αναμένεται να συνταχθεί σχετική έκθεση που να δίνει την εικόνα της περιοχής από πλευράς λιγνιτικού ενδιαφέροντος.

Η συνολική φυσική πρόοδος του έργου εκτιμάται σε 3%.

ΕΡΓΟ 4.1.9: Ερευνα - αποτίμηση λιγνιτικών κοιτασμάτων λεκανών Κοζάνης - Σερβιών - Σαρανταπόρου - Καστοριάς

Στην περίοδο 1/1-30/9/1996:

-`Εγινε συλλογή στοιχείων από ΥΕΒ

-Εκτελέστηκαν τρεις γεωτρήσεις μέσου βάθους 300-400 μέτρων και έχει αρχίσει η 4η

Περιγράφηκαν 469 μέτρα πυρήνων γεωτρήσεων.

'Εγινε γεωλογική χαρτογράφηση 10 Κm2 και λιθοστρωματογραφικές παρατηρήσεις σε περιοχή 8 Km2.

Καθορίστηκε μια ακόμη θέση γεώτρησης στο ύπαιθρο.

Προβλέπεται η συνέχιση του γεωτρητικού προγράμματος σε επιλεγμένες θέσεις σε συνάρτηση πάντα με την αξιολόγηση των στοιχείων των προηγουμένων γεωτρήσεων και των παρατηρήσεων υπαίθρου.

Η συνολική φυσική πρόοδος του έργου εκτιμάται σε 21%.

ΕΡΤΟ 4.1.10: Ερευνα και αποτίμηση γεωθερμικού δυναμικού νήσων Αιγαίου (Χίος-Σαντορίνη)

Κατά την περίοδο 1/1-30/9/1996

Πραγματοποιήθηκαν 2 γεωτρήσεις στην περιοχή Νενήτων Χίου

'Εγινε μελέτη τριμμάτων πυρήνων 380 μέτρων

Συναντήθηκαν ορίζοντες θερμού νερού με πολύ ενδιαφέρουσες θερμοκρασίες (μέγιστη θερμοκρασία 85<M^0 C)

Με την ολοκλήρωση και της τρίτης γεώτρησης, η οποία άρχισε ήδη, θα υπάρξει μια πρώτη προσέγγιση στα ποιοτικά και ποσοτικά χαρακτηριστικά του Γ/Θ πεδίου της περιοχής.

Η συνολική φυσική πρόοδος του έργου εκτιμάται σε 39%.

ΕΡΓΟ 4.1.11: Εντοπισμός και εκτίμηση γεωθερμικού δυναμικού στους νομούς Αττικής και Πειραιώς

Στην περίοδο 1/1-30/9/1996

Εγινε γεωλογική, στρωματογραφική, γεωφυσική, τεκτονική και γεωχημική μελέτη καθώς και Θερμομετρήσεις πηγών στα Μέθανα.

Ολοκληρώθηκε η συλλογή γεωλογικών και γεωθερμικών στοιχείων της περιοχής Αιγίνης.

Ολοκληρώθηκε η παραγωγική γεώτρηση στα Μέθανα η οποία έφθασε σε βάθος 190 μέτρων χωρίς να εμφανισθεί σοβαρό γεωθερμικό ενδιαφέρον.

Η συνεκτίμηση των γεωλογικών δεδομένων και αποτελεσμάτων της γεώτρησης θα καθορίσει τη συνέχιση της έρευνας στην περιοχή. Παράλληλα προγραμματίζεται η συνέχιση της έρευνας στον Ν.Αττικής.

Η συνολική φυσική πρόοδος του έργου εκτιμάται σε 33%.

ΕΡΓΟ 4.1.12:Προσδιορισμός και εκτίμηση γεωθερμικού δυναμικού του βυθίσματος Στρυμώνα.

Στην περίοδο 1/1-30/9/1996:

Eγιναν επισκευές-κατασκευές του γεωτρητικού εξοπλισμού

Αξιολόγηση των γεωλογικών-γεωθερμικών στοιχείων της περιοχής

Ολοκληρώθηκαν 2 γεωτρήσεις έρευνας γεωθερμικού πεδίου. Η πρώτη εντόπισε επιφανειακό αρτεσιανό ορίζοντα και η δεύτερη αξιόλογους ζεστούς υδροφόρους ορίζοντες με θερμοκρασίες 47 C σε βάθη 170 μέτρων.

`Εχει ήδη ξεκινήσει η 3η γεώτρησησε τοποθεσία λίγο έξω από το χωριό `Αγκιστρο.

Συνεχίζονται οι γεωθερμικές αναγνωρίσεις, οι θερμομετρήσεις και οι δειγματοληψίες νερού.

Το έργο προβλέπεται να συνεχισθεί σύμφωνα με το πρόγραμμα.

Η συνολική φυσική πρόοδος του έργου εκτιμάται σε 37%.

ΕΡΓΟ 4.1.13: Εντοπισμός και εκτίμηση του γεωθερμικού δυναμικού Δυτικής Ελλάδας.

Στην περίοδο 1/1/-30/9/1996 πραγματοποιήθηκαν:

Συλλογή και επεξεργασία των ήδη υπαρχόντων στοιχείων του ΙΓΜΕ και άλλων ερευντηικών φορέων σε ποσοστό 70%.

Δειγματοληψίες και θερμομετρήσεις 56 δειγμάτων νερών πηγών και γεωτρήσεων.

Γεωλογική αναγνώριση της περιοχής σε ποσοστό 70% και γεωχημική επεξεργασία σε ποσοστό 30%.

Από την επεξεργασία των νέων δεδομένων της γεωτεκτονικής διερεύνησης των γεωχημικών δεδομένων και των ήδη υπαρχόντων γεωλογικών και γεωτεκτονικών δεδομένων εντοπίσθηκαν οι περιοχές γεωλογικού ενδιαφέροντος.

Προβλέπεται να συνεχισθούν οι προαναφερθείσες εργασίες παράλληλα με γεωφυσικές και να προσδιορισθεί η θέση για ερευνητική γεώτρηση.

Η συνολική φυσική πρόοδος του έργου εκτιμάται σε 14%.

ΕΡΓΟ: 4.1.14: Ερευνα και ανάπτυξη γεωθερμικής ενέργειας χερσονήσου Κασσάνδρας για αξιοποίηση στην τουριστική βιομηχανία.

Στην περίοδο 1/1-30/9/1996 πραγματοποιήθηκαν:

Απογραφές ύδατος σε 30 σημεία.

Θερμομετρήσεις σε 30 σημεία.

Δειγαμτοληψίες 22 δειγμάτων νερού.

Χημικές αναλύσεις 22 δειγμάτων.

Εχει ξεκινήσει και συνεχίζεται η πρώτη ερευνητική γεώτρηση στην περιοχή Ν.Ρύσσιο του Ν.Θεσσαλονίκης που προβλέπεται να φτάσει σε βάθος 300 μέτρων.

Ανάλογα με τα αποτελέσματα της πρώτης γεώτρησης θα ξεκινήσουν οιπραγωγικές γεωτρήσεις με σκοπό την απόδοση των γεωθερμικών ρευστών στην τουριστική βιομηχανία.

Η συνολική φυσική πρόοδος του έργου εκτιμάται σε 15%.

ΕΡΓΟ 4.1.15: Eντοπισμός και εκτίμηση γεωθερμικού δυναμικού Πελοποννήσου.

Στην περίοδο 1/1-30/9/1996 πραγματοποιήθηκαν:

Συλλογή και επεξεργασία υπαρχόντων στοιχείων.

Γεωλογική αναγνώριση.

Θερμομετρήσεις 11 πηγών-γεωτρήσεων.

Αξιολογήσεις 5 υπαρχόντων γεωτρήσεων.

Επεξεργασία στοιχείων για γεωφυσικές έρευνες.

'Εχουν σταλεί στο Χημείο και αναμένονται αναλύσεις των νερών, από την αξιολόγηση των οποίων θα κριθεί αν θα προχωρήσει το έργο σε ερευνητικές σε πρώτο στάδιο και σε παραγωγικές στη συνέχεια γεωτρήσεις.

Η συνολική φυσική πρόοδος του έργου εκτιμάται σε 14%.

ΕΡΓΟ: 4.1.16: Θερμική ροή-Υπεδαφικές θερμοκρασίες Ελλάδος.

Στην περίοδο 1/1-30/9/1996 πραγματοποιήθηκαν:

Μετρήσεις υπεδαφικών θερμοκρασιών 24 γεωτρήσεων σε διάφορα βάθη στη Β.Σποράδες και στην Εύβοια.

Υπολογισμός υπεδαφικών θερμοκρασιών 12 γεωτρήσεων σε διάφορα βάθη στη Ρόδο και στο Καστελόριζο.

Υπολογισμός υπεδαφικών εργασιών στα βάθη των υπό σύνταξη χαρτών.

Συνεχίζεται η σύνταξη των χαρτών θερμικής ροής Ελλάδος σε κλίμακα 1:1.000.000 και ο γεωθερμικός χάρτης Λέσβου σεκλίμακα 1:100.000.

Με την ολοκλήρωση των μετρήσεων υπεδαφικών θερμοκρασιών γεωτρήσεων σε όλη την Ελλάδα, προβλέπεται η κατασκευή χαρτών υπεδαφικών θερμοκρασιών Ελλάδας σε διάφορα βάθη.

Η συνολική φυσική πρόοδος του έργου εκτιμάται σε 18%.

ΕΡΓΟ:4.1.17: Μελέτη καινοζωικής ηφαιστειότητας Ελλάδας για την εκτίμηση γεωθερμικών πηγών ενέργειας.

Στην περίοδο 1/1-30/9/1996:

Μελετήθηκε η υφαιστειο-στρωματογραφία και οι πυροκλαστικές αποθέσεις σε Βόρα και Σαντορίνη.

'Εγινε επεξεργασία και αξιολόγηση υπαρχόντων στοιχείων.

Με βάση τις παραπάνω μελέτες επιλέχθηκαν επιτυχώς οι θέσεις γεωθερμικών γεωτρήσεων ενώ μέχρι το τέλος του έτους αναμένεται να υπάρχει μια πρώτη προσέγγιση στο μοντέλο δράσης.

Η συνολική φυσική πρόοδος του έργου εκτιμάται σε 17%.

ΕΡΓΟ 4.1.18: Ερευνα-Ανάπτυξη γεωθερμίας στο νομό Ημαθίας.

Οι εργασίες που εκτελέσθηκαν στην περίοδο 1/1-30/9/1996 αφορούν:

Aπογραφή σημείων ύδατος (20 σημεία-γεωτρήσεις)

Θερμομετρήσεις σε 25 σημεία.

Δειγματοληψία 27 δειγμάτων νερού.

Χημικές αναλύσεις 25 δειγμάτων νερού.

Γεωφυσικές μετρήσεις (ηλεκτρικές βυθοσκοπήσεις) μήκους 20 Km.

Συμμετοχή στο πρώτο Βαλκανικό Συνέδριο Γεωφυσικής.

Εντοπίσθηκαν σημεία με μικρές θερμικές ανωμαλίες. Το πρόγραμμα βρίσκεται σε αναγνωστικό στάδιο και θα συνεχιστεί το επόμενο τρίμηνο με τον προσδιορισμό των θέσεων των ερευνητικών γεωτρήσεων.

Η συνολική φυσική πρόοδος του έργου εκτιμάται σε 7%.

ΕΡΓΟ 4.1.19: `Ερευνα εντοπισμού ουρανίου στη μεταλλογενετική-μεταλλευτική περιοχή Ανατολικής Χαλκιδικής.

Στην περίοδο 1/1-30/1996:

'Εγινε γεωλογική αναγνώριση-ραδιομετρήσεις και δειγματοληψίες πετρωμάτων στην ύπαιθρο και γεωχημικές αναλύσεις για ουράνιο στα εργαστήρια.

Ξεκίνησε η ανάλυση 3.500 γεωχημικών δειγμάτων.

'Εγινε αναγνώριση σε 12 στόχους σε ένα μέρος της υπό έρευνα περιοχής και επελεγησαν αρχικά τρεις θέσεις.

Συνελέγησαν 4 θεματικοί και 2 συνθετικοί χάρτες.

Τα μέχρι σήμερα αποτελέσματα θεωρούνται θετικά δεδομένων των επιπέδων τιμών αυτής της φάσης έρευνας.

Η συνολική φυσική πρόοδος του έργου εκτιμάται σε 30%.

ΕΡΓΟ 4.1.20: 'Ερευνα εντοπισμού ουρανίου Ν. Λέσβου.

Στην περίοδο 1/1-30/1996 πραγματοποιήθηκαν:

Ραδιομετρική κοιτασματολογική αποτύπωση 0,103 Km2.

Διάνοιξη 2 τρανσερών.

Συλλογή 550 δειγμάτων εδάφους πετρώματος.

Σύνταξη προγραμματικής έκθεσης.

Παρατηρείται μια προς τα Β.Δ. εξάπλωση της μεταλλοφορίας στην περιοχή Σκούταρος, η οποία σε συνάρτηση με το πλήθος των ανωμάλων συγκεντρώσεων ουρανίου που διαπιστώθηκε σε άλλες περιοχές καθιστούν την Ν.Λέσβου σε μια περιοχή που πρέπει να ερευνηθεί λεπτομερέστερα.

Η συνολική φυσική πρόοδος του έργου εκτιμάται σε 30%.

ΕΡΓΟ 4.1.21: 'Ερευνα εντοπισμού ουρανίου Δυτικής Μακεδονίας.

Στην περίοδο 1/1-30/9/1996 πραγματοποιήθηκαν:

Eκσκαφή 2 τρανσερών μεγάλου μήκους.

Εκτέλεση 3 ερευνητικών γεωτρήσεων και έναρξη της 4ης στην περιοχή Παπαδιάς.

Αναγνώριση και αξιολόγηση ραδιομετρικών γεωχημικών ανωμαλιών και εμφανίσεων ουρανίου.

Ραδιομετρική διασκόπηση τακτικού επιπέδου (1,5 Km2).

Δειγματοληψία πετρώματος (40 δείγματα).

Κοιτασματολογική μελέτη επιφανειακών εμφανίσεων πετρωμάτων για ύπαρξη ουρανίου.

Σύνταξη τοπογραφικού χάρτη και 2 τομών συσχέτισης γεωτρήσεων.

Διάνοιξη οδού προσπέλασης.

Στην υποπεριοχή Πρεσπών θα συνεχιστεί η επιφανειακή έρευνα με δειγματοληψία πετρωμάτων για τον εντοπισμό ουρανίου ενώ δεν πρόκειται να υπάρξει γεωτρητικό έργο.

Στην υποπεριοχή Πιπερίτσας θα συνεχιστεί η δειγματοληψία πετρωμάτων και η οποία προβλέπεται να ολοκληρωθεί μέχρι τέλους του έτους.

Στην υποπεριοχή Παπαδιάς έχει ξεκινήσει η 4η γεώτρηση (Σ4) που προβλέπεται να φτάσει μέχρι βάθος 40 m. Λόγω τωνεπιδεινούμενων καιρικών συνθηκών θα γίνουν ακόμα μια ή δύο γεωτρήσεις μέχρι τέλους τους έτους.

Το έργο προβλέπετα να έχει ομαλή εξέλιξη μέχρι τέλος του έτους και κανονική απορρόφηση με ενθαρυντικά μέχρι στιγμής επιφανειακά δείγματα ουρανίου που δείχνουν να φτάνουν σε μικρό βάθος.

Η συνολική φυσική πρόοδος του έργου εκτιμάται σε 45%.

ΕΡΓΟ 4.1.22: 'Ερευνα εντοπισμού ουρανίου ροδοπίτικης μάζας.

Στην περίοδο 1/1-30/9/1996 πραγματοποιήθηκαν:

Συλλογή και αξιολόγηση στοιχείων γεωτρήσεων.

Περιγραφή 2142 μέτρων πυρήνων γεωτρήσεων.

Σχεδίαση 3 τομών γεωτρήσεων.

Σύνταξη προγραμματικής έκθεσης.

Αναμένονται τα αποτελέσματα των εργαστηριακών αναλύσεων από δείγματα της περιοχής Σπηλιάς που έχουν αποσταλλεί προκειμένου να υπολογισθεί το δυναμικό της περιοχής σε ουράνιο και να ξεκινήσουν οι εργασίες στις υπόλοιπες περιοχές (Φτερωτό, κ.α.).

Η συνολική φυσική πρόοδος του έργου εκτιμάται σε 45%.

ΕΡΓΟ 4.1.23: Eρευνα εντοπισμού ουρανίου περιοχής Σερρών

Στην περίοδο 1/1-30/9/1996:

Πραγματοποιήθηκαν 14 δειγματοληπτικές γεωτρήσεις με μέση απόληψη πυρήνα πάνω από 90% και έχουν συνολικά διατρηθεί 1001,45 μέτρα.

`Εχουν γίνει ραδιενεργογραφήσεις σε 12 από τις 14 γεωτρήσεις και τα δείγματα έχουν σταλεί προς εξέταση.

`Εγινε λιθολογική απεικόνιση και σχεδίαση 4 τομών γεωτρήσεων και περιγραφή 280 μέτρων πυρήνων.

Πραγματοποιήθηκε καταγραφή ραδιενέργειας 280 μέτρων πυρήνων και διαγράφιες 620 μέτρων γεωτρήσεων.

`Εγιναν έργα προσπέλασης και εγκατάστασης γεωτρυπάνου.

Ο συνολικός αριθμός των γεωτρήσεων μέχρι πέρατος του έργου αναμένεται να φτάσει τις δεκαέξι (16) σε εννέα (9) συνολικά περιοχές του νομού Σερρών. Θα ακολουθήσουν χημικές αναλύσεις και εκθέσεις για αποτίμηση της ποσότητας και της ποιότητας των αποθεμάτων.

Η συνολική φυσική πρόοδος του έργου εκτιμάται σε 37%.

ΕΡΓΟ 4.1.24: Μελέτη αξιολόγησης ουρανιοφθοριούχου μεταλλεύματος σπανίων γαιών κόλπου Στρυμόνα.

Στην περίοδο 1/1-30/9/1996 έγιναν:

Ραδιομετρική διασκόπηση 6 Km2.

Δειγματοληψία 400 δειγμάτων μεταλλεύματος.

Διάνοιξη 3 τρανσερών.

Τυποποιήσεις 500 δειγμάτων.

Το αποτέλεσμα της μέχρι τώρα έρευνας είναι ο εντοπισμός πολλαπλών συγκεντρώσεων ενδιαφέροντος στην παράκτια ζώνη, σε μια έκταση 18,75 km που ερευνήθηκε στην πρώτη φάση μεταξύ Μ.Περάματος και Λουτρών Ελευθέρων Καβάλας.

Επίσης παρατηρήθηκε εξάπλωση της μεταλλοφορίας και δυτικά του κόλπου Στρυμώνα.

Οι προοπτικές εξέλιξηςτου έργου είναι θετικές.

Η συνολική φυσική πρόοδος του έργου εκτιμάται σε 40%.

ΜΕΤΡΟ 4.2:ΥΔΑΤΙΝΟΙ ΠΟΡΟΙ

ΕΡΓΟ 4.2.1: Μελέτη αξιοποίησης ιαματικών νερών, έλεγχος επιτραπέζιων νερών και ερευνητικές εργασίες σε περιοχές Β.Ελλάδας στα ξινά αεριούχα νερά.

Στην περίοδο 1/1-30/9/1996 έγιναν:

Απογραφή σημείων ύδατος

Εκτέλεση γεώτρησης στην περιοχή του Ν.Κιλκίς η οποία δεν έχει ακόμη ολοκληρωθεί.

Επεξεργασία γεωχημικών και γεωφυσικών στοιχείων.

Εκτέλεση γεώτρησης (Γ-Κ8) στην περιοχή Λυγιά Ν. Ηλείας βάθους 159 μ. με διάμετρο 8 1/2.

Μετρήσεις φ/χ χαρακτηριστικών.

Δειγματοληψίες για χημικές αναλύσεις.

Ελεγχος σε 11 εμφιαλωτήρια της χώρας.

Στην ΒΔ Πελοπόννησο εντοπίστηκε υδροφορία γλυκού νερού από το βάθος των 73 μέτρων, το οποίο δεν κρίνεται κατάλληλο για ιαματικό και η έρευνα συνεχίζεται.

Στην Β και ΒΑ Ελλάδα από τα πρώτα μέτρα της γεώτρησης διεπιστώθη η παρουσία αρτεσιανού αεριούχου ξινού νερού. Μετά την εκτέλεση των τριών δειγματοληπτικών γεωτρήσεων που έχουν προγραμματισθεί για την περιοχή θα εξετασθεί η σκοπιμότης εκτελέσεως παραγωγικής γεωτρήσεως. Στη συνέχεια η έρευνα θα στραφεί προς άλλες περιοχές του βορειοελλαδίτικου χώρου.

ΕΡΓΟ 4.2.2: Μελέτη υπόγειου υδάτινου δυναμικού Β.Αιγαίου και προτάσεις ορθολογικής αξιοποίησης αυτού (Λέσβος-Σάμος-Ικαρία-Χίος)

Στην περίοδο 1/1-30/9/1996 έγιναν:

Υδρογεωλογικές αναγνωρίσεις (15 km2)

Απογραφή σημείων ύδατος (πάνω από 30)

Σταθμημετρήσεις (30)

Γενικές χημικές αναλύσεις (135)

Μετρήσεις παροχών

Μετρήσεις στάθμης

Μετρήσεις φ/χ ιδιοτήτων (454)

Γεωλογικές τομές 70 km

Γεωλογική αναγνώριση (300 km2)

Aπό τις μέχρι τώρα έρευνες έχει παρατηρηθεί αξιόλογη υδροφορία ενδορηγματικής κυρίως ροής σε ανθρακικούς, δολομιτικούς και εκρηξιγενείς σχηματισμούς.

Οι υπεύθυνοι του έργου αναμένουν τα αποτελέσματα των χημικών αναλύσεων, ενώ αντιμετωπίζουν προβλήματα σε προσωπικό, μηχανικό εξοπλισμό και όργανα που μπορεί να οδηγήσουν σε καθυστέρηση του έργου.

ΕΡΓΟ 4.2.3: Μελέτη ισοζυγίων και ποιοτικός έλεγχος υπογείων νερών Πελοποννήσου (Ν. Λακωνίας, Αρκαδίας, Μεσσηνίας, Αργολίδας)- Εκτέλεση έργων υδροληψίας.

Στην περίοδο 1/1-30/9/1996 έγιναν:

Υδρογεωλογικές αναγνωρίσεις στις περιοχές Βελιών, Αγ. Νικολάου, Παντάνασσας, Δήμου Νεαπόλεως, Αγ. Δημητρίου, Ταλάντων Δαιμονιάς, Ελίκας Ν. Λακωνίας, Μηδέας, Γυμνού, Ερμιονίδας, Ασκληπιείου Ν. Αργολίδας και Κανδήλας, Λεπτινίου, Καστρίου, Μελίγους, Πραστού Ν. Αρκαδίας

Σταθμημετρήσεις (361) 

Δειγματοληψίες νερού (213)

Χημικές αναλύσεις (79) 

Εκτέλεση υδρογεωτρήσεων Αγ. Νικολάου & Νιάτων Ν. Λακωνίας (412 m.)

Σωλήνωση Φ 85/8 (412 m.)

Aπό τα μέχρι τώρα στοιχεία της έρευνας προκύπτουν τα εξής:


Θετικές οι ερευνητικές γεωτρήσεις στα Νιάτα και Αγ. Νικόλαο Λακωνίας

Δισεπίλυτο το υδρευτικό πρόβλημα Νότιας Ορεινής Κυνουρίας, Ερμιονίδας, Ναυπλίας

Επιβάρυνση του φρεάτιου υδροφορέα Θερμησίας από παλαιά δραστηριότητα των μεταλλείων Χαλκούχου σιδηροπυρίτη στην περιοχή

Προβλέπεται να συνεχιστεί η εξέλιξη του προγράμματος με επιλογή θέσεων ερευνητικών γεωτρήσεων στις παραπάνω περιοχές που ερευνήθηκαν αν και δεν αποκλείεται απόκλιση από το χρονοδιάγραμμα λόγω βλαβών μηχανικού εξοπλισμού και ελλείψεως τεχνικού προσωπικού.

ΕΡΓΟ 4.2.4: Ποιοτική παρακολούθηση και έλεγχος των υδατικών πόρων Κ. Μακεδονίας (Λεκάνες Ημαθίας, Πιερίας, Αλμωπίας) και παράκτιες περιοχές Θερμαϊκού κόλπου

Στην περίοδο 1/1/ - 30/9/1996 έγιναν:

αξιολόγηση και αρχειοθέτηση σε Η/Υ των υπαρχόντων στοιχείων

Υδρογεωλογική αναγνώριση και χαρτογράφηση 

Μετρήσεις παροχών πηγών και υδρορρεμάτων (143)

Μετρήσεις στάθμης της λίμνης Δοϊράνης (302)

Παρακολούθηση βροχομέτρων (30) και σταθμηγράφων (27)

Μετρήσεις φ/χ χαρακτηριστικών (485) και δειγματοληψίες (1088)

Απογραφή υδροσημείων (1050)

Χημικές αναλύσεις

Μετρήσεις στάθμης υπόγειων νερών υγράς περιόδου σε σημεία μάρτυρες

Χωροσταθμήσεις (60) και τηλεαγωγιμομετρήσεις (2)

Απογραφή εστιών μόλυνσης (239)

Από την αξιολόγηση των χημικών αναλύσεων σε επιφανειακά και υπόγεια νερά προκύπτει ότι πολλά υδρορρέμματα που είναι αποδέκτες αστικών λυμάτων παρουσιάζονται ιδιαίτερα επιβαρυμένα σε ΝΟ2, ΝΟ3. Οι παράκτιες περιοχές του Θερμαϊκού κόλπου παρουσιάζουν τεράστιο πρόβλημα ρύπανσης και υφαλμύρωσης στην περιοχή Μουδανιών, Χαλκιδικής και Ν. Καλλικράτειας Χαλκιδικής όπου παρατηρήθηκαν αυξημένες συγκεντρώσεις αρσενικού, βορίου, νιτρωδών και νιτρικών όπως και σε περιοχές του ποταμού Αξιού.

Με τη συνέχιση των ερευνητικών εργασιών θα δοθεί μια πλήρης υδροχημική εικόνα των υδάτινων πόρων σε σχέση με τις υπάρχουσες εστίες ρύπανσης - μόλυνσης και την υδροδυναμική κατάσταση των υπόγειων υδροφορέων, ώστε να ληφθούν μέτρα προστασίας αυτών. Ιδιαίτερη έμφαση θα δοθεί στον προσδιορισμό και την εφαρμογή μεθόδων παρεμπόδισης της εισόδου θαλασσινού νερού προς την ενδοχώρα.

ΕΡΓΟ 4.2.5: Μελέτη δίαιτας υπόγειων υδροφόρων συστημάτων Ηπείρου (Λεκάνες: Aώου, Λούρου, Καλαμά, Αχέροντα, 'Αρτας, Λεκανοπέδιο Ιωαννίνων)

Στην περίοδο 1/1 - 30/9/1996 έγιναν:

Συμπλήρωση απογραφής υδροσημείων (144)

Μετρήσεις παροχής νερού (1127)

Μετρήσεις στάθμης (1017)

Μετρήσεις ηλετρ. αγωγιμότητας pH, θερμ. νερού και αέρα (1710) 

Μετρήσεις σε βροχόνερα (6)

Δειγματοληψίες νερού για γενική χημική ανάλυση (520)

Δειγματοληψίες για ανίχνευση χρωστικών ουσιών (2000)

Ερευνητικές γεωτρήσεις (273 m.)

Δοκιμαστικές αντλήσεις 210 h)

Διαπιστώθηκε η υδραυλική επικοινωνία της λίμνης με το καρστικό σύστημα Μιτσικελίου όπως επίσης και η επικοινωνία των καταβοθρών του λεκανοπεδίου με καρστικές πηγές του Αράχθου. Από τη γεωτρητική έρευνα προκύπτει ότι στις νότιες του λεκανοπερδίου Ιωαννίνων περιοχές επικρατούν αδιαπέραστοι σχηματισμοί, ενώ οι πηγές Αγίου Γεωργίου έχουν σαν περιοχή τροφοδοσίας τους ασβεστόλιθους της δυτικής όχθης του Λούρου.

Οι προοπτικές εξέλιξης του έργου διαφαίνονται πολύ καλές.

ΕΡΓΟ 4.2.6: Υδρογεωλογική έρευνα ανθρακικών οφιολιθικών μαζών Δυτικής και Ανατολικής Θεσσαλίας.

Στην περίοδο 1/1/ - 30/9/1996 έγιναν:

Εγκατάσταση λογισμικού πακέτου για την αρχειοθέτηση και την επεξεργασία ποιοτικών παραμέτρων

Συμπλήρωση απογραφής υδροσημείων: γεωτρήσεις (707), πηγές (99)

Υδρογεωλογικές αναγνωρίσεις (105km2)

Μετρήσεις παροχών πηγών (71), στάθμης γεωτρήσεων (833)

Μετήσεις φυσικοχημικών χαρακτηριστικών (654)

Μετρήσεις σε βροχόμετρα (60)

Μετρήσεις στάθμης υγράς περιόδου "μαρτύρων" γεωτρήσεων: 261

Δειγματοληψίες νερού για γενική χημική ανάλυση (69)

Εκτέλεση ερευνητικών γεωτήσεων (649 μέτρα)

'Εχουν γίνει συνολικά μέχρι σήμερα 6 γεωτρήσεις. Οι πρώτες δύο έγιναν στην περιοχή Δαφνοσπηλιάς αλλά εγκαταλήφθηκαν σύντομα λόγω τεχνικών δυσκολιών. Στην συνέχεια το γεωτρύπανο μετακινήθηκε στο Ν. Τρικάλων όπου πραγματοποιήθηκαν 2 ερευνητικές γεωτρήσεις στις κοινότητες Παλαιοπύργου και Ταξιαρχών με σκοπό τη διερεύνηση των υδρογεωλογικών συνθηκών που διέπουν τους κρυσταλλικούς ασβεστόλιθους της περιοχής. Η παροχή της γεώτρησης στους Ταξιάρχες εκτιμάται σε 200m3/h. Δύο ακόμη γεωτρήσεις έγιναν στην Κοινότητα Κέδρου Καρδίτσας συνολικού μήκους 385,5 μέτρων. Εξ αυτών η Λ136 δεν παρουσίασε υδροφορία σε αντίθεση με τη Λ137 που παρουσίασε μεγάλη υδροφορία, η παροχή της οποίας θα εκτιμηθεί μετά την δοκιμαστική άντληση.

Η πορεία των εργασιών προβλέπεται να συνεχισθεί σύμφωνα με το πρόγραμμα.

ΕΡΓΟ 4.2.7: 'Eρευνα υδάτινων πόρων και παράκτιων εκφορτίσεων Ν. Φωκίδας

Στην περίοδο 1/1/ - 30/9/1996 έγιναν:

Yδρογεωλογικές αναγνωρίσεις (35)

Απογραφή σημείων νερού (280)

Υδρομετρήσεις παροχών πηγών (215)

Υδρομετρήσεις στάθμης γεωτρήσεων (500) 

Μετρήσεις φυσικοχημικών χαρακτηριστικών (390)

Χημικές αναλύσεις (180)

Επεξεργασία στοιχείων

Γεωλογική χαρτογράφηση (10km2)

Γεωφυσικές έρευνες - Αντλήσεις 

Γεωτρήσεις συνολικού βάθους 1030 μέτρων

'Εχει γίνει αξιολόγηση των βροχομετρικών στοιχείων και τυπώθηκαν 13 μελέτες (αφορούν αντιστοίχους σταθμούς με ημερήσεις βροχοπρώσεις). Συντάχθηκαν διάφοροι χάρτες που αφορούν το Νομό Φωκίδας (εμβαδομετρήσεις λεκανών) και δόθηκε τα αποτελέσματα των φεφυσικών διασκοπήσεων στην Κοιν. Καρούτες. Επίσης έχουν γίνει 3 γεωτρήσεις 1 στην Τριταία βάθους 490m. και στο Τρίκορο συνολικού βάθους 540 μέτρων.

Με την εξέλιξη του προγράμματος θα διερευνηθεί το καθεστώς των πηγών Μύλων και Κίρας. Επίσης θα γίνει εκτίμηση των αποθεμάτων νερού και θα δοθούν προτάσεις ορθολογικής διαχείρισής τους.

ΕΡΓΟ 4.3.8: Παρακολούθηση ισοζυγίων υπόγειων και επιφανειακών νερών Κρήτης - Υφάλμυρες υδροφορίες

Στην περίοδο 1/1 - 30/9/1996 έγιναν:

Μετρήσεις παροχής: πηγές (750), υδρορρέματα (880)

Μετρήσεις στάθμης γεωτρήσεων (1700)

Μετρήσεις φ/χ χαρακτηριστικών (θερμ., αγωγιμ., PH, κ.α) (960)

Xημικές αναλύσεις: πλήρεις (150)

Αυτογραφικά όργανα: σταθμηγράφοι (250), βροχογράφοι (40)

Δειγματοληψίες νερού (2000)

Γενικές χημικές αναλύσεις (300)

Δοκιμή άντλησης

Από την επεξεργασία των υδρολογικών και των υδρογεωλογικών στοιχείων, των παρατηρήσεων και των μετρήσεων, διαφαίνονται οι παράγοντες της δίαιτας και της τροφοδοσάις των υπόγειων υδροφοριών. Παράλληλα παρακολουθείται στενά η ποιότητα των εν γένει υδατικών πόρων. Με τη δοκιμή άντλησης εξήχθησαν στοιχεία για τη δυναμικότητα των υπόγειων υδροφοριών.

Η συνεχής παρακολούθηση του δικτύου παρατηρήσεων θα δώσει τη δυνατότητα της πλήρους και ορθολογικής εκμετάλλευσης των υδατικών χωρίς κινδύνους υποβάθμισης ποσοτικά και ποιοτικά.

ΕΡΓΟ 4.2.9: Μελέτη δίατας και παρακολούθηση των υπόγειων υδροφόρων λεκάνης Βοιωτικού Κηφισσού

Στην περίοδο 1/1/ -30/9/1996 έγιναν:

Απογραφή γεωτρήσεων Μέσου Ρου Τιθορέα, Ελάτρεια κ.λ.π. (1625)

Μετρήσεις φ/χ χαρακτηριστικών (Θερμ., αγωγιμ., PH, κ.α.)

Μετρήσεις στάθμης γεωτρήσεων (1084)

Δοκιμαστική άντληση μιας μεγάλης περιοχής 

Μετρήσεις παροχής: πηγές (384), υδρορρέματα (60)

Χημικές αναλύσεις (48)

Μετρήσεις βροχομέτρων (8), εξατμισημέτρων (3)

Παρακολούθηση σταθμηγράφων (146)

Μετά τη συλλογή και αξιολόγηση των στοιχείων έχουν συνταχθεί οι χάρτες απογραφής υδροσημείων σε κλίμακα 1:50000 και περιοδικής παρακολούθησης υδροσημείων σε κλίμακα 1:100000, καθώς και η συγκέντρωση - αποτύπωση των βροχομετρικών δεδομένων σε χάρτη ισοβροχομετρικών σε συνδυασμό με πορώδες και υψόμετρα.

Το πρόγραμμα παρουσιάζει καθυστέρηση στην έναρξη του γεωτρητικού προγράμματος (2 πιεζόμετρα) λόγω της ελλείψεως γεωτρύπανου και προβλέπεται να ξεκινήσει το Δ' τρίμηνο του 1996.

ΕΡΓΟ 4.2.10: Υδρογεωλογική έρευνα ανθρακικών σχηματισμών Κεντρικής Μακεδονίας και των υδρολογικών λεκανών απορροής Μυγδονίας, Χαλκιδικής, Γιαννιτσών, Αξιού, Πιερίας

Στην περίοδο 1/1 - 30/9/1996 έγιναν:

Μετρήσεις παροχής (558) και μετρήσεις στάθμης (651)

Μετρήσεις φ/χ χαρακτηριστικών (339)

Παρακολούθηση βροχομετρικών (30) και σταθμηγράφων (27)

Δειγματοληψία νερού (193)

Διευθέτηση κοίτης (1)

Γεωλογική χαρτογράφηση (70 km2)

Απογραφή σημείων νερού (670)

Χημικές αναλύσεις

Γεωτρήσεις 4 (143m.)

Αρχειοθέτηση στοιχείων

Οι περιοχές στις οποίες προβλέπεται και έχει γίνει υδρογεωλογική έρευνα είναι:

N. Χαλκιδικής - Ν. Θεσσαλονίκης - Ν. Κιλκίς, όρη Πάϊκο - Βόρρας, όρος Ανω 'Ολυμπος και όρη Μενοίκιο - Αγκιστρο.

'Εχουν γίνει ακόμα τέσσερις γεωτρήσεις στις περιοχές Νέας Σκιάνης, Αγ.Παρασκευής και Κασσάνδρας του νομού Χαλκιδικής με ενθαρρυντικά αποτελέσματα. Αυτή την στιγμή γεωτρητικό έργο διεξάγεται στον 'Αγ. Δημήτριο Πιερίας. Το γεωτρύπανο ξεκίνησε να κόβει με διάμετρο 17,5' και μέχει τώρα έχει φτάσει σε βάθος 140 μέτρα.

Το έργο προβλέπεται να συνεχίσει του επόμενους μήνες με παρακολουθήσεις, ιχνηθετήσεις και άντληση υπογείων υδάτων στον 'Ολυμπο και στην ευρύτερη περιοχή. Τα μέχρι στιγμής αποτελέσματα είναι άκρως ενθαρρυντικά και γι'αυτό προβλέπεται να γίνουν συνολικά πέντε γεωτρήσεις στην περιοχή του Ολύμπου, μια γεώτρηση των 200m στην περιοχή του Πάϊκο-Βόρρας και μία γεώτρηση των 200-220m στην περιοχή Μενοίκειο - 'Αγκιστρο.

ΕΡΓΟ 4.2.11: Υδρογεωλογική έρευνα προσχωματικών πετρωμάτων λεκάνης Σαρανταπόρου και έλεγχος ποιότητας προστασίας υδάτινου δυναμικού Δ. Μακεδονίας

Στην περίοδο 1/1/ -30-9.1996 έγιναν:

Aπογραφή υδροσημείων (40)

Μετρήσεις παροχής (350)

Μετρήσεις στάθμης (500)

Μετρήσεις φ/χ χαραχτηριστικών (80)

Μετρήσεις σε βροχόμετρα (120)

Μετρήσεις σε σταθμήμετρα (160)

Γεωφυσικές έρευνες (γεωηλεκτρικές βυθοσκοπήσεις μήκους 24 km)

Χημικές αναλύσεις (350)

Γεώτρηση (1)

Οι αξιολογήσεις των γεωηλεκτρικών βυθοσκοπήσεων έδωσαν μια καλή προσέγγιση του πάχους και της οριοθέτησης των υδροφόρων στρωμάτων στο νότιο τμήμα της λεκάνης Σαρανταπόρου. Οι σταθμημετρήσεις που έγιναν μας επιτρέπουν επίσης μια πρώτη εκτίμηση της κίνησης του υπόγειου νερού του προσχωματικού υδροφόρου. Η 1η γεώτρηση που πραγματοποιήθηκε συνάντησε ικανοποιητική υδροφορία στους χαλαρούς σχηματισμούς της λεκάνης. Η 2η γεώτρηση που βρίσκεται τώρα σε εξέλιξη έχει δώσει θετικά υδρογεωλογικά στοιχεία που συνηγορούν στις ευνοϊκές συνθήκες εξέλιξης του έργου όσο αφορά την υδροδυναμικότητα του υδροφόρου των χαλαρών ιζημάτων της λεκάνης.

ΕΡΓΟ 4.2.12: Μελέτη δίαιτας και ποιοτική καταγραφή υπόγειων νερών Ιονίου

Στην περίοδο 1/1 - 30/9/1996 έγιναν:

Υδρογεωλογικές αναγνωρίσεις (4)

Απογραφή υδροσημείων (50)

Μετρήσεις στάθμης (451), παροχών (200)

Δειγματοληψίες νερού (427)

Μετρήσεις φ/χ χαρακτηριστικών (1429)

Χημικές αναλύσεις (90), υπαίθρου (54)

Στις περιοχές Ζακύνθου και Κεφαλονιάς παρουσιάστηκε στις αλλουβιακές λεκάνες περιορισμένη υδροφορία και νερό κακής ποιότητας λόγω ανθρωπογενών δραστηριοτήτων, ενώ στους καρστικούς σχηματισμούς υδροφόροι μεγάλης δυναμικότητας, οι οποίο τελούν υπό εντατική εκμετάλλευση με δυσμενείς επιπτώσεις στην ποιότητα. 'Οσον αφορά την Κέρκυρα, οι στάθμες των αβαθών υδροφόρων των πεδινών τμημάτων εμφανίζουν πτώση σε σχέση με την αντίστοιχη περσινή περίοδ, οι στάθμες των καρστικών υδροφόρων παρέμειναν στα ίδια επίπεδα, ενώ διατηρήθηκε και η καλή ποιότητα του νερού των υπό εκμετάλλευση υδρευτικών γεωτρήσεων.

Η προοπτική του έργου είναι η δημιουργία μιας χρονοσειράς υδρολογικών και υδροχημικών δεδομένων με στόχο την τεκμηρίωση αναπτυξιακού σχεδιασμού των νησιών του Ιονίου.

ΕΡΓΟ 4.2.13: Υδρογεωλογική έρευνα λεκανών Αιτωλοακαρνανίας. Δίαιτα και έλεγχος ποιότητας των υδάτινων πόρων

Στην περίοδο 1/1 - 30/9/1996 έγιναν:

Απογραφή υδροσημείων (135)

Μετρήσεις στάθμης, παροχών (227)

Δειγματοληψίες νερού, χημικές αναλύσεις (77)

Παρακολούθηση οργάνων (18)

Γεωλογική χαρτογράφηση (20km2)

Εδαφογεωχημικές δειγματοληψίες (25)

Από τα μέχρι τώρα στοιχεία επιβεβαιώθηκε η αρχική εκτίμηση για την ύπαρξη πλεονασματικού υδατικού δυναμικού στις λεκάνες Κάτω Αχελώου & Λ. Τριχωνίδας και οριοθετήθηκαν οι πρσχωματικοί υδροφόροι ορίζοντες που διαμορφώνονται στις παραλίμνιες περιοχές Τριχωνίδας. Επίσης έγινε η καταχώρηση των πρώτων υδρολογικών και υδροχημικών στοιχείων των επιφανειακών και υπόγειων νερών της περιοχής έρευνας.

Προβλέπεται να ξεκινήσει το ήδη καθυστερημένο γεωτρητικό πρόγραμμα.

ΕΡΓΟ 4.2.14: 'Ερευνα - αξιοποίηση υδάτινων πόρων Βορείου Πελοποννήσου (Αχαία). Κλαστικά ιζήματα Βορείου Κορινθίας

Στην περίοδο 1/1 - 30/9/1996 έγιναν:

Υδρογεωλογικές αναγνωρίσεις (20km2)

Απογραφή υδροσημείων

Γεωλογική χαρτογράφηση (70km2)

Μετρήσεις στάθμης (35), παροχές πηγών (12)

Γεωχημικές αναλύσεις (380 ιζήματα), γεωφυσικές διασκοπήσεις (18)

Απορροές ρεμάτων (34)

Χημικές αναλύσεις (200)

Τα αποτελέσματα των μέχρι τώρα ερευνών δείχνουν μια σημαντική απορροή στην περιοχή της Κορινθίας όπου τα κλαστικά ιζήματα θα πρέπει να τύχουν του απαραίτητου εμπλουτισμού. Στην περιοχή της Αχαίας τα αποτελέσματα αναφέρονται στη γνώση των υδρογεωλογικών φαινομένων της περιοχής, στην εξέταση των φυσικών και χημικών παραμέτρων των υδροσημείων αυτών και στη δημιουργία χρονοσειρών για τη διαχρονική παρακολούθηση των παραγόντων δυναμικού και ποιότητας των επιφανειακών και υπόγειων νερών του Νομού.

Παρά το γεγονός ότι ορισμένες εργασίες δεν εκτελέστηκαν λόγω καθυστέρησης προμήθειας βασικών οργάνων, προβλέπεται να ολοκληρωθεί η μελέτη σε επίπεδο υδρολογικής λεκάνης για όλο το Νομό Αχαίας και να πραγματοποιηθούν προβλεπόμενες από το πρόγραμμα εργασίες στο νομό Κορινθίας.

ΕΡΓΟ 4.2.15: Μελέτη ημιδροφόρου συστήματος νεογενών σχηματισμών Ηλείας

Στην περίοδο 1/1 - 30/9/1996 έγιναν:

Απογραφή υδροσημείων - καθιέρωση κάνναβου

Δειγματοληψίες νερού (211)

Χημικές αναλύσεις (93)

Σταθμημετρήσεις (187)

Ερευνητική υδρογεώτρηση Κ. Παναγιάς

Επεξεργασία υδροχημικών στοιχείων

Γεωχημικές εργασίες

Από τα μέχρι τώρα στοιχεία προκύπτει παρουσία Fe και Μn σε υπόγεια νερά τα οποία υδρομαστεύονται για την κάλυψη υδρευτικών αναγκών αλλά και στους ορίζοντες των νεογενών που διατρήθηκαν και ελέχθηκαν υδροχημικά στη διάρκεια της ερευνητικής υδρογεώτρησης Κ. Παναγιάς.

Παρουσιάζεται αδυναμάι των χημικών εργαστηρίων να ανταποκριθούν στα προσκομιζόμενα για ανάλυση δείγματα νερού. Εφόσον ξεπεραστεί αυτό το πρόβλημα θα υπάρξει η δυνατότητα πλήρους ανάπτυξης το 1997 του κάναβου υδροσημείων και σε συνδυασμό με τις γεωχημικές αναλύσεις, θα υπάρξει η πρώτη ολοκληρωμένη ποιοτική εικόνα των υπογείων νερών του Ν. Ηλείας.

ΕΡΓΟ 4.2.16:Υδατικά αποθέαμτα - Ποιότητα υπόγειου υδάτινου δυναμικού Αττικής.

Στην περίοδο 1/1 - 30/9/1996 έγιναν:

Υδρογεωλογικές αναγνωρίσεις

Απογραφή υδροσημείων

Μετρήσεις στάθμης

Μετρήσεις φυσικοχημικών σταθερών

Δειγματοληψίες νερού

Χημικές αναλύσεις

Δοκιμαστικές αντλήσεις σε υπάρχουσες γεωτρήσεις

Τοπογραφικές χωροσταθμήσεις

Επίβλεψη γεωτρητικών εργασιών

Πιο συγκεκριμένα στις περιοχές:

ΔΥΤΙΚΗ ΑΤΤΙΚΗ: Η παρατηρούμενη κάμψη των αποθεμάτων του κλαστικού υδροφορέα οφε'λεται στην υπερεκμετάλλευση αυτού. Η ποιοτική επιβάρυνση των υδροφορέων οφείλεται στην ανθρώπινη δραστηριότητα

ΤΡΟΙΖΗΝΙΑ: Aξιόλογη υδροφορία ελεύθερου τύπου στις προσχωσιγενείς αποθέσεις λεκάνης Τροιζηνίας με βάθος στάθμης μεταξύ 2,50 και 26 m. Φαινόμενα θαλάσσιας ρύπανσης της υδροφορίας στις περιοχές Αγ. Γεωργίου και Βυδίου με επίπεδο CI μέχρι 850 ppm.

ΚΥΘΗΡΑ: Προέκυψαν σημαντικά στοιχεία για την πορεία των υδροφόρων οριζόντων κατά την ξηρά περίοδο. Επίσης, με βάση τα αποτελέσματα των δοκιμαστικών αντλήσεων προσδιορίστηκαν οι βασικές υδρογεωλογικές παράμετροι των υδροφόρων.

Οι υδρογεωλογικές εργασίες πρέπει να συνεχιστούν για τη συλλογή όλων των αναγκαίων στοιχείων που θα συμβάλλουν στην ολοκλήρωση τη έρευνας, σύμφωνα με το προτεινόμενο πρόγραμμα, εάν καλυφθούν οι ανάγκες σε προσωπικό - μηχανικό εξοπλισμό - όργανα.

ΕΡΓΟ 4.2.17: Υδρογεωλογική έρευνα Νοτίου Αιγαίου (Κυκλάδες - Δωδεκάνησα).

Προτάσεις ορθολογικής αξιοποίησης του υδάτινου δυναμικού

Στην περίοδο 1/1 - 30/9/1996 έγιναν:

- Υδρογεωλογικές αναγνωρίσεις

- Γεωλογική χαρτογράφηση

- Μετρήσεις στάθμης

- Μετρήσεις παροχής

- Δειγματοληψίες

- Χημικές αναλύσεις

- Γεωφυσικές διασκοπήσεις

'Εχουν εκτελεστεί μέχρι τώρα όλες οι προαναφερθείσες εργασίες στη Σύρο, την 'Ανδρο και τη Μύκονο. Από το τελευταίο 10ήμερο του Ιουνίου άρχισαν οι τοπογραφικές εργασίες στην Τήλο, την Κύθνο, και τη Σέριφο, ενώ άρχισαν και οι χαρτογραφήσεις περιοχών των νησιών Πάτμου, Ληψών, Καλύμνου και Τήνου σε κλίμακα 1/5000 και 1/10000.

Τόσο από τις υδρογεωλογικές παρατηρήσεις όσο και από τα αποτελέσματα της χημικής ανάλυσης του νερού προκύπτει ότι η υδροφορία είναι ασθενής και η ποιότητα του νερού υποβαθμισμένη κυρίως λόγω θαλάσσιας προσβολής (Σύρος - Μύκονος), η υδροφορία είναι ενδορωγματικού και ενδοπορικού τύπου μικρής δυναμικότητας ('Ανδρος) και επίσης παρατηρείται κάμψη των αποθεμάτων νερού και ποιοτική επιβάρυνση των υδροφορέων κυρίως από την επέλαση της θάλασσας εξ αιτίας υπεραντλήσεων (Νησιά Κυκλάδων - Δωδεκανήσου).

Αρχίζει η προετοιμασία εκτέλεσης γεωτρητικού ερευνητικού προγράμματος διαπίστωσης σε θέσεις κρίσιμου υδρογεωλογικού ενδιαφέροντος.

ΕΡΓΟ 4.2.18: Μελέτη - αξιοποίηση υπόγειου υδάτινου δυναμικού Κρήτης (Καρστικές - Προσχωματικές υδροφορίες).

Στην περίοδο 1/1 - 30/9/1996 έγιναν:

- Γεωλογικές χαρτογραφήσεις (120 km2)

- Υδρογεωλογικές αναγνωρίσεις

- Απογραφή σημείων ύδατος

- Δειγματοληψίες νερού του προγράμματος ιχνηθετήσεων (216)

- Μετρήσεις παροχών : υδρορρέματα (5)

- Παρακολούθηση οργάνων: βροχόμετρα (5)

- Δοκιμές άντλησης (1)

- Γεωηλεκτρικές βυθοσκοπήσεις

- Επεξεργασία και αξιολόγηση στοιχείων.

Στο χρονικό διάστημα που καλύπτει η έκθεση δεν έγινε καμία ερευνητική γεώτρηση, ενώ κατά το 1995 έγινε μία ερευνητική γεώτρηση (περιοχή Αγ. Μύρωνα) η οποία είχε πάρα πολύ θετικά αποτελέσματα καθ' ότι εντοπίσθηκε πλούσια καρστική υδροφορία.

Προβλέπεται να συνεχιστεί η παρακολούθηση ανθρακικών ενοτήτων και να γίνουν άλλες 5 ερευνητικές γεωτρήσεις με στόχο την αξιοποίηση του υπόγειου δυναμικού της Κρήτης.

ΕΡΓΟ 4.2.19: Μηχανογράφηση τράπεζας υδρογεωλογικών δεδομένων με χρήση G.I.S.

Στην περίοδο 1/1 - 30/9/1996 έγιναν:

- Βιβλιογραφική ενημέρωση

- Δημιουργία αρχείων σε Η/Υ

- Συγκέντρωση και επεξεργασία στοιχείων

- Σχεδιασμός - Ανάπτυξη σχεσιακής Βάσης Υδρογεωλογικών Δεδομένων σε GIS

- Σχεδίαση χάρτη υδρογραφικού δικτύου Ελλάδος 1:500.000 και σύνταξη σχετικού υπομνήματος.

Το έργο αποβλέπει στη δημιουργία Τράπεζας υδρογεωλογικών στοιχείων και στην έκδοση χάρτη υδρογραφικού δικτύου Ελλάδος σε κλίμακα 1:500.000.

ΕΡΓΟ 4.2.20: Εντοπισμός και διαχρονική παρακολούθηση εκφορτίσεων ποσίμων νερών σε παράκτιες περιοχές.

Στην περίοδο 1/1 - 30/9/1996 έγιναν:

- 'Ελεγχος στοιχείων φωτοερμηνείας στην ύπαιθρο

- Πρόδρομη έκθεση

- Σύνταξη προγραμμάτων στον Η/Υ

- Ερμηνεία υπαρχόντων θερμογραφημάτων

- Εκτύπωση έγχρωμων - ψευδοεγχρώμων εικόνων σε κλίμακα 1:100.000 (6) και 1:50.000 (3), για τις περιοχές λεκάνης Ηρακλείου Κρήτης και Αττικής

- Κατασκευή τεκτονικού χάρτη ευρύτερης περιοχής Ηρακλείου Κρήτης (100 km2) και τμήματος της Νοτίου Αττικής

- Ψηφιοποιήσεις 4 τοπογραφικών χαρτών κλιμ: 1:50.000 περιοχής Κρήτης

- Κατασκευή στερεοδιαγραμμάτων από τεκτονικά στοιχεία υπαίθρου για την ευρύτερη περιοχή Ηρακλείου Κρήτης και τμήματος της Νοτίου Αττικής.

Η ανάλυση των στοιχείων τηλεσκόπησης και υπαίθρου τόσο για την Κρήτη όσο και για την Αττική είναι ενθαρρυντική. Επιβεβαιώνεται η δυνατότητα που προσφέρει η τεχνική της τηλεσκόπησης και των Γ.Σ.Π. για την εκπλήρωση των στόχων του έργου.

Προγραμματίζεται λήψη εικόνων από θερμικούς σαρωτές για να μελετηθούν οι παράκτιες ζώνες της Κρήτης αλλά και άλλων ενδιαφερουσών περιοχών του Ελλαδικού χώρου.

ΜΕΤΡΟ 4.3: ΕΞΟΠΛΙΣΜΟΣ ΠΟΥ ΑΠΑΙΤΕΙΤΑΙ ΓΙΑ ΤΗΝ ΥΛΟΠΟΙΗΣΗ ΤΩΝ ΜΕΤΡΩΝ 4.1 ΚΑΙ 4.2 ΚΑΙ ΓΙΑ ΤΙΣ ΔΡΑΣΤΗΡΙΟΤΗΤΕΣ ΤΟΥ ΙΓΜΕ ΣΤΟ ΠΕΡΙΦΕΡΕΙΑΚΟ ΣΚΕΛΟΣ.

ΕΡΓΟ 4.3.1: Εξοπλισμός που απαιτείται για την υλοποίηση των μέτρων 4.1 και 4.2 και για τις δραστηριότητες του ΙΓΜΕ στο περιφερειακό σκέλος.

'Εχει παραγγελθεί εξοπλισμός συνολικού κόστους 486.775.001 εκατ. δραχμών, που αντιστοιχεί στο 25,3% του συνολικού προϋπολογισμού του μέτρου.

ΜΕΤΡΟ 4.4. ΤΕΧΝΙΚΗ ΒΟΗΘΕΙΑ

ΦΟΡΕΑΣ ΥΛΟΠΟΙΗΣΗΣ ΥΠΟΥΡΓΕΙΟ ΑΝΑΠΤΥΞΗΣ

Ο εγκεκριμένος προϋπολογισμός δαπανών Τεχνικής Βοήθειας του ΕΠΕ για το Α' Εξάμηνο του 1996 ανέρχεται σε 79.250.000 δρχ. και για το Β' Εξάμηνο του 1996 ανέρχεται σε 110.775.000 δραχμές.

Οι συνολικές δαπάνες στο πλαίσιο της Τεχνικής Βοήθειας μέσα στο 1996 ανέρχονται σε 80 εκατομμύρια δραχμές περίπου, 63 εκατ. εξ' αυτών διατέθηκαν για την πληρωμή του Συμβούλου Διαχείρισης.

Ερώτημα 2:

Σας γνωρίζουμε ότι τα πρώτα έργα στο ΕΠΕ εντάχθηκαν κατά την 1η συνεδρίαση της Επ.Πα. του προγράμματος, που πραγματοποιήθηκε το Δεκέμβριο του 1994. Το εγκεκριμένο τεύχος από την Ευρωπαϊκή Επιτροπή στις 29.7.94 αποτελεί ένα σύνολο στόχων και γενικών αρχών εντός των οποίων θα εξειδικεύονται τα μέτρα των υποπρογραμμάτων. Σας γνωρίζουμε επίσης ότι πριν την οριστική ένταξη των έργων μεσολαβεί εύλογο χρονικό διάστημα διαπραγματεύσεων μεταξύ των αρμόδιων Ελληνικών Αρχών και των εκπροσώπων της Ευρωπαϊκής Επιτροπής, τις οποίες επιβάλλει η καλόπιστη εφαρμογή της αρχής της εταιρικής σχέσης μεταξύ των δύο εταίρων.

Από τη στιγμή που εντάχθηκαν έργα στο ΕΠΕ εξελίσσεται ομαλά η πρόοδος του φυσικού τους αντικειμένου, όπως εύκολα μπορείτε να διαπιστώσετε από τα αναφερόμενα στην απάντηση του πρώτου σκέλους της ερωτήσεώς σας και σε ότι αφορά στις δαπάνες των έργων (δηλ. στην απορρόφηση) και εκεί η εικόνα είναι ικανοποιητική σύμφωνα με το συνημμένο πίνακα.

Ειδικότερα για τα υποπρογράμματα 2 και 3 θεματικά χαρακτηρίζονται από καινοτομίες όσον αφορά στις επεμβάσεις για εξοικονόμηση ενέργειας και στη χρήση των ανανεώσιμων πηγών ενέργειας για παραγωγή ηλεκτρικής ενέργειας και για άλλες χρήσεις. Για την ορθολογική εφαρμογή των δύο αυτών υποπρογραμμάτων, όπως αντιλαμβάνεστε, ήταν αναγκαία:

α. η θέσπιση του κατάλληλου θεσμικού πλαισίου, που όπως γνωρίζετε είναι μία χρονοβόρος διαδικασία και,

β. ο εμπεριστατωμένος σχεδιασμός, ο οποίος ολοκληρώθηκε.

Επίσης, θα πρέπει να αναφερθούμε και σε οργανωτικά προβλήματα και διοικητικές αδυναμίες που αντιμετωπίσαμε επιτυχώς.

Η πρώτη προκήρυξη για υποβολή προτάσεων στα μέτρα 2.2 και 3.2 έγινε την 1.12.1996.

Η τελευταία προθεσμία για την υποβολή των προτάσεων είναι η 31.1.1997 και ο διαθέσιμος προϋπολογισμός είναι 40 δις δρχ. για το μέτρο 22 και 20 δις δρχ. για το μέτρο 3.2..

Ερώτημα 3:

Σε ότι αφορά στο θεσμικό πλαίσιο σας ενημερώνουμε ότι δεν υπάρχει πλέον καμία εκκρεμότητα για την υλοποίηση του ΕΠΕ.

Για την καλύτερη πληροφόρησή σας, σας παραθέτουμε όλο το θεσμικό πλαίσιο που θεσπίστηκε στο Υπουργείο Ανάπτυξης από την έγκριση του ΕΠΕ και για τις ανάγκες αυτού.

Τον Οκτώβριο του 1994 δημοσιεύθηκε στην Εφημερίδα της Κυβερνήσεως ο Νόμος 2244 (ΦΕΚ 168/7.10.94) "Ρύθμιση θεμάτων ηλεκτροπαραγωγής από ανανεώσιμες πηγές ενέργειας και από συμβατικά καύσιμα". Με το νόμο αυτό ενθαρρύνεται η συμπαραγωγή και η αυτοπαραγωγή ηλεκτρικής ενέργειας για πώληση στη ΔΕΗ. Ακόμη, στο νόμο αυτό προβλέπεται η έκδοση ρυθμιστικών πράξεων για σύσταση Ειδικών Λογαριασμών στο ΥΒΕΤ διαχείρισης κονδυλίων για χρηματοδότηση μελετών, έργων και προγραμμάτων καθώς και την ανάθεση της εκτέλεσης και τη χρηματοδότηση έργων, μελετών, υπηρεσιών και προγραμμάτων του ΥΒΕΤ.

To Mάϊο του 1995 δημοσιεύθηκε στην εφημερίδα της Κυβέρνησης, ΦΕΚ 385/10.5.95, η Υπουργική Απόφαση 8295 του ΥΒΕΤ, με την οποία καθορίζεται ο τρόπος αδειοδότησης σταθμών ηλεκτροπαραγωγής από ΑΠΕ και το πλαίσιο των συμβάσεων μεταξύ των αυτοπαραγωγών και των ανεξάρτητων παραγωγών με την ΔΕΗ. Τον Ιούνιο δημοσιεύθηκε, ΦΕΚ 506/Β/8.6.95, η Κοινή Υπουργική Απόφαση 10892 για τη σύσταση ειδικού λογαριασμού για τη χρηματοδότηση έργων του ΥΒΕΤ που αφορούν στην ενέργεια και στους φυσικούς πόρους, και τον Αύγουστο, δημοσιεύθηκε, ΦΕΚ 176/28.8.95, το Προεδρικό Διάταγμα 327 για την ανάθεση της εκτέλεσης και τη χρηματοδότηση έργων, μελετών και υπηρεσιών που προβλέπονται σε προγράμματα του ΥΒΕΤ.

Το Δεκέμβριο του 1995 δημοσιεύθηκε ο νόμος 2364, ΦΕΚ 252/Α/6.12.95, με τον οποίο συστήνεται το Σώμα Ενεργειακού Ελέγχου και Σχεδιασμού.

Το Μάϊο του 1996 δημοσιεύθηκε στην Εφημερίδα της Κυβερνήσεως το Π.Δ. 98 "'Οροι και διαδικασίες ανάθεσης σε ενδιάμεσους φορείς της εφαρμογής προγραμμάτων ή τμημάτων τους του Υπουργείου Ανάπτυξης, τα οποία αναφέρονται στους τομείς βιομηχανίας, ενέργειας και τεχνολογίας και αφορούν έργα του ιδιωτικού τομέα, καθώς και της διαχείρισης των αντίστοιχων πόρων" (ΦΕΚ 77 Α'/8.5.96). Επίσης δημοσιεύθηκε στην Εφημερίδα της Κυβερνήσεως η Κοινή Υπουργική Απόφαση με Α.Π. Α/ΕΠΒ Οικ. 17956/623/Φ1.3 "Προϋποθέσεις και όροι χορήγησης προκαταβολών, όργανα και διαδικασία ελέγχου διαχειρίσεως των καταβαλλομένων ποσών και ρύθμιση λεπτομερειών επί προγραμμάτων ή τμημάτων τους, των οποίων η εφαρμογή και η διαχείριση των πόρων ανατίθεται σε ενδιάμεσους φορείς κατά το Π.Δ. 98/96" (ΦΕΚ 599 Β'/19.7.96).

Επίσης, εκδόθηκε το Π.Δ. 191/96 "Τροποποίηση των διατάξεων του Π.Δ. 381/89 "Οργανισμός του Υπουργείου Βιομηχανίας, Ενέργειας και Τεχνολογίας (ΦΕΚ 168)" με το οποίο συνιστώνται τα ακόλουθα αυτοτελή τμήματα α. Αυτοτελές Τμήμα Διαχείρισης Προγραμμάτων της Ευρωπαϊκής 'Ενωσης και β. Αυτοτελές Τμήμα Διαχείρισης Ειδικών Λογαριασμών" (ΦΕΚ 154/10.7.96).

Δεν υπάρχει καμία εκκρεμότητα σε ότι αφορά στο θεσμικό πλαίσιο που είναι απαραίτητο για την εφαρμογή του ΕΠΕ.

Ερώτημα 5:

Συνημμένα αντίγραφα ΣΑΕ και ΣΑΜ 1995 και 1996, αποφάσεων καταβολής εθνικών ενισχύσεων στους δικαιούχους ιδιώτες, φορείς κ.λπ. που έχουν εκδοθεί από ενάρξεως υλοποίησης των υποπρογραμμάτων του ΕΠΕ μέχρι 31.10.96 και αντίγραφο απόφασης της Ευρωπαϊκής Επιτροπής για την πληρωμή των αξιολογητών των προτάσεων που υποβλήθηκαν για την επιλογή του Συμβούλου Διαχείρισης.

Η Υπουργός

ΒΑΣΩ ΠΑΠΑΝΔΡΕΟΥ"

16. Στην με αριθμό 696/15-11-96 ερώτηση δόθηκε με το υπ' αριθμ. 123/4-12-96 έγγραφο από τον Υφυπουργό Ανάπτυξης η ακόλουθη απάντηση:

Σελίδα 1998 

"Αναφερόμενοι στην με αριθμ. 696/15-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της κοινότητας Λιάς από το λογ/σμό EIΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάστηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρόμοιων περιπτώσεων.-

Ο Υφυπουργός

ΜΙΧ. ΧΡΥΣΟΧΟΪΔΗΣ"

17. Στην με αριθμό 697/15-11-96 ερώτηση δόθηκε με το υπ' αριθμ. 124/4-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμ. 697/15-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της κοινότητας Λίστας από το λογ/σμό EIΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάστηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρόμοιων περιπτώσεων.-

Ο Υφυπουργός

ΜΙΧ. ΧΡΥΣΟΧΟΪΔΗΣ"

18. Στην με αριθμό 716/15-11-96 ερώτηση δόθηκε με το υπ' αριθμ. 41509/6-12-96 έγγραφο από τον Υπουργό Εθν. Οικονομίας η ακόλουθη απάντηση:

"Απαντώντας στην ερώτηση 716/15-11-1996 των Βουλευτών κ.κ. Στρ. Κόρακα και Μ. Μπόσκου, σχετικά με τον έλεγχο των χρηματιστηριακών εταιριών, σας γνωρίζουμε ότι τέτοιοι έλεγχοι γίνονται συνεχώς, ειδικότερα δε τώρα το Τμήμα Εποπτείας ασχολείται και με τον έλεγχο των χρηματιστηριακών εταιρειών οι οποίες συνεργάστηκαν με την ΔΕΛΤΑ για τις χρηματιστηριακές συναλλαγές που εξετάζονται.

Από την Επιτροπή Κεφαλαιαγοράς έχει ανατεθεί, εξάλλου, σε ελεγκτικούς οίκους διεθνούς αποδοχής, η διεξαγωγή ειδικού ελέγχου σε όλες τις Χρηματιστηριακές εταιρείες. Κατά καιρούς γίνονται και έκτακτοι έλεγχοι σε Χρηματιστηριακές εταιρείες από ορκωτούς Ελεγκτές με ειδική εντολή της Επιτροπής.

Πολύ σύντομα η Επιτροπή Κεφαλαιαγοράς θα ενισχυθεί με την πρόσληψη 13 Ελεγκτών με την προβλεπόμενη από τον νόμο διαδικασία. Ηδη έχει προκηρυχθεί η πλήρωση των θέσεων αυτών. 

Ο Υπουργός

Γ. ΠΑΠΑΝΤΩΝΙΟΥ"

19. Στην με αριθμό 727/15-11-96 ερώτηση δόθηκε με το υπ' αριθμ. 3086/4-12-96 έγγραφο από τον Υφυπουργό Εθν. Οικονομίας η ακόλουθη απάντηση:

"Σε απάντηση της ερώτησης 727/15-11-96 των Βουλευτών Β. Μπούτα, Αχ. Κανταρτζή, Ν. Γκατζή σας ενημερώνουμε ότι στις άμεσες προτεραιότητες της Νομαρχιακής Αυτοδιοίκησης Καρδίτσας είναι η εκπόνηση των αναγκαίων μελετών για την υλοποίηση του έργου και έχουν ήδη γίνει επαφές με τον ΕΟΤ, που είναι ο κατ' εξοχήν αρμόδιος φορέας για την ανάπτυξη χιονοδρομικών κέντρων, για την χρηματοδότησή τους.

Ο Υφυπουργός

ΧΡ. ΠΑΧΤΑΣ"

20. Στην με αριθμό 728/15-11-96 ερώτηση δόθηκε με το υπ' αριθμ. 307/9-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 728/15.11.96, που κατέθεσαν οι Βουλευτές κ. Ν. Γκατζής, Α. Κανταρτζής αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι το έργο της αγροτικής οδοποιϊας χρηματοδοτείται πλέον από πιστώσεις που διαχειρίζεται η Νομ/κή Αυτ/ση του ν. Ευβοίας.

Ο Υπουργός

ΣΤ. ΤΖΟΥΜΑΚΑΣ"

21. Στην με αριθμό 731/18-11-96 ερώτηση δόθηκε με το υπ' αριθμ. 393/4-12-96 έγγραφο από τον Υπουργό Ναυτιλίας η ακόλουθη απάντηση:

"Επί του αριθμ. Ερωτ. 731/18-11-96 εγγράφου σας με το οποίο μας διαβιβάσατε την από 15-11-96 ερώτηση που κατετέθη από τους Βουλευτές κ.κ. Νίκο ΓΚΑΤΖΗ και Στρατή ΚΟΡΑΚΑ αναφορικά με προβλήματα μελών πληρώματος του Ε/Γ-Ο/Γ πλοίου "MEDITERRANEAN SKY", σας γνωρίζουμε τ' ακόλουθα:

1. Από το ΥΕΝ και την οικεία Λιμενική Αρχή έχουν γίνει επανειλημμένες παρεμβάσεις προς τους εκπροσώπους της πλοιοκτήτριας και διαχειρίστριας εταιρείας για την επίλυση των οικονομικών εκκρεμοτήτων προς τους ναυτικούς του πλοίου. Επίσης από το Κεντρικό Λιμεναρχείο Πατρας έχει υποβληθεί στον αρμόδιο Εισαγγελέα Πλημ/κών σχετική δικογραφία κατά τις διατάξεις του Α.Ν. 690/1945 για μη καταβολή δεδουλευμένων αποδοχών σε ναυτικούς του πλοίου.

2. Επίσης σας γνωρίζουμε ότι στο πλοίο έχουν επιβληθεί από το αρμόδιο δικαστήριο ασφαλιστικά μέτρα για την εξασφάλιση των οικονομικών απαιτήσεων των ναυτικών.

3. Σχετικά με το θέμα της προστασίας των ναυτικών από αφερέγγυους πλοιοκτήτες η νομοθεσία μας παρέχει ισοδύναμη προστασία με αυτή που καθορίζεται από την Κοινοτική Οδηγία 80/987. Η προστασία αυτή προσδιορίζεται στην κάλυψη μέχρι 3 μηνών αποδοχών των ναυτικών καθώς και των εξόδων παλινόστησης.

Αυτή η κάλυψη έχει εξασφαλιστεί για τους ναυτικούς στα υπό Ελληνική σημαία πλοία που τυχόν θα εγκαταλειφθούν από αφερέγυους πλοιοκτήτες σε λιμάνια του εξωτερικού (άρθρο 29 του Ν. 1220/81). Παράλληλα οι περιπτώσεις οικονομικών απαιτήσεων σε βάρος πλοιοκτητών που καθίστανται αφερέγγυοι στο εσωτερικό, καλύπτονται από τα άρθρα 205 και 207 του ΚΙΝΔ σύμφωνα με τα οποία οι απιτήσεις του Πλοιάρχου και του πληρώματος που πηγάζουν από τη σύμβαση εργασίας, είναι προνομιούχες, ενώ βεβαίως γίνεται και χρήση των σχετικών διατάξεων του Κώδικα Πολιτικής Δικονομίας και του Αστικού Κώδικα.

4. Στην συγκεκριμένη περιπτωση, όπως επισημάνθηκε οι ναυτικού έχουν προβεί ήδη σε σφαλιστικά μέτρα σε βάρος του πλοίου για την εξασφάλιση των οικονομικών τους απαιτήσεων. Παράλληλα η Λιμ. Αρχή Πάτρας έχει υποβάλλει στον αρμόδιο Εισαγγελέα Πλημ/κών σχετική δικογραφία (ΑΝ 690/1945) για μη καταβολή δεδουλευμένων αποδοχών στους ναυτικούς.-

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"


22. Στην με αριθμό 732/15-11-96 ερώτηση δόθηκε με το υπ'αριθμ. 308/9-12-96 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση με αριθμό 732/15.11.96, που κατέθεσε ο Βουλευτής κ. Γεωργ. Καλαντζής, αναφορικά με το παραπάνω θέμα, σας πληροφορούμε ότι:

Μετά από σχετική επικοινωνία με την ΑΤΕ στην περιοχή του Νέστου ουδεμία ειδοποίηση, έχει σταλεί στους αγρότες της επαρχίας Νέστου.

'Εχει σταλεί στον Πρόεδρο του Αγροτικού Συν/σμού Ν. Καρυάς η ετήσια έκθεση Επιθεώρησης των εργασιών άσκησης της βραχ/σης αγροτικής πίστης για το χρονικό διάστημα από 1.1.95 μέχρι 31.12.95 στην οποία επισημαίνονται τα όσα διεπίστωσαν οι ελεγκτές της ΑΤΕ σχετικά με την άσκηση της πίστης από το Συν/σμό στα πλαίσια των αρμοδιοτήτων τους και δίνονται οδηγίες για την αντιμετώπιση των προβλημάτων που προέκυψαν.

Επιπλέον χορήγηση ατόκου δανείου δεν είναι δυνατόν να αντιμετωπισθεί από την ΑΤΕ, γιατί οι πόροι της Τράπεζας προέρχονται από καταθέσεις και κατά συνέπεια μόνο με την επανεισροή των κεφαλαίων που τοποθετεί και των τόκων τους εξασφαλίζεται η δυνατότητα να ανταποκριθεί στην αυτονόητη υποχρέωση επιστροφής των αντίστοιχων κεφαλαίων και τόκων στους καταθέτες της.

Ο Υπουργός

ΣΤ. ΤΖΟΥΜΑΚΑΣ"

23. Στην με αριθμό 736/15-11-96 ερώτηση δόθηκε με το υπ'αριθμ. 310/9-12-96 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση με αριθμ. 736/15.11.96, που κατέθεσε ο Βουλευτής κ. Φώτης Κουβέλης, αναφορικά με το παραπάνω θέμα σας πληροφορούμε ότι

Σύμφωνα με το Ν. 1564/85 για την οργάνωση της παραγωγής και εμπορίας του πολ/κου υλικού όπως συμπληρώθηκε μεταγενέστερα, τις σχετικές Υπουργικές αποφάσεις που έχουν εκδοθεί σε εφαρμογή του και την Οδηγία 66/402/ΕΟΚ του Συμβουλίου περί εμπορίας σπόρων δημητριακών προς σπορά, οι σπόροι σποράς και στην συγκεκριμένη περίπτωση των ποικιλιών του σκληρού σίτου τίθενται σε εμπορία σε συσκευασίες σφραγισμένες οι οποίες φέρουν εξωτερικά την επίσημη ετικέττα ελέγχου και πιστοποίησης.

Η ενημέρωση των παραγωγών για την χρησιμοποίσηη πιστοποιημένου σπόρου είχε γίνει έγκαιρα και δόθηκε μεγάλη δημοσιότητα τόσο από τις αρμόδιες υπηρεσίες του Κέντρου όσο και της Περιφέρειας.

Το μέτρο εφαρμόζεται σύμφωνα με την αρ. 423709/9.11.94 απόφαση Υπουργών Εθνικής Οικονομίας και Γεωργίας (ΦΕΚ 8345 Τεύχος Β).

Σύμφωνα με την παραπάνω απόφαση οι αποδείξεις χρήσης είναι η καρτέλλα πιστοποίησης και το τιμολόγιο αγοράς.

Σε ό,τι αφορά την καρτέλλα πιστοποίησης αυτή κατά την άποψη των αρμοδίων υπηρεσιών του ΥΠΓΕ πρέπει να είναι μοναδική και να μην υποκαθίσταται.

Για το τιμολόγιο και τις περιπτώσεις που αυτό έχει απωλεστεί, αλλά υπάρχουν οι αντίστοιχες καρτέλλες πιστοποίησης σπόρου, για τις αρμόδιες υπηρεσίες του ΥΠΓΕ η προσκόμιση θεωρημένου αντίγραφου από τις Δ.Ο.Υ. θα ήταν αποδεκτή. Ωστόσο σύμφωνα με το αριθμ. πρωτ. Π.820/9 ΠΟΛ. 38/24.2.87 έγγραφο Υπ. Οικονομικών αντικατάσταση και θεώρηση του αντιγράφου τιμολογίου δεν είναι επιτρεπτή.

Η αρμόδια υπηρεσία του ΥΠΓΕ - (ΔΗ.ΛΙ.ΖΩ) είναι εκτελεστική και ως εκ τούτου δεν μπορεί να διαφοροποιηθεί στο ό,τι καθορίζει η διϋπουργική απόφαση.

Εν τούτοις για το θέμα των τιμολογίων έχει προωθήσει προς τον Γεν. Δ/ντή της αρμόδιας υπηρεσίας πρόταση ώστε το θέμα να εξετασθεί και από τον Νομικό Σύμβουλο του Υπουργείου.

Ο Υπουργός

ΣΤ. ΤΖΟΥΜΑΚΑΣ"

24. Στις με αριθμό 744/18-11-96, 747/18-11-96 ερωτήσεις δόθηκε με το υπ'αριθμ. 8545/2-12-96 έγγραφο από τον Υφυπουργό Οικονομικών η ακόλουθη απάντηση.

"Σε απάντηση των ερωτήσεων 744/18.11.96 και 747/18.11.96, που κατατέθηκαν στη Βουλή των Ελλήνων, από τον Βουλευτή κ. Γεώργιο Γαρουφαλιά, αναφορικά με την προώθηση των διαδικασιών, περί παραχωρήσεως στους αυθαίρετους κατόχους των διαλαμβανομένων στο αρ. 28 του Ν.2386/96 ακινήτων του Δημοσίου, σας πληροφορούμε ότι οι αιτήσεις των αυθαιρέτων κατόχων θα εξετασθούν μετά την ολοκλήρωσης της Ειδικής Χωροταξικής - Οικολογικής διαχειριστικής μελέτης που εκπονείται στις εκλογές του Πηνειού Ποταμού Ν. Λάρισας στα πλαίσια του Κοινοτικού Προγράμματος, δεδομένου ότι οι υγροβιότοποι προστατεύονται από τη διεθνή σύμβαση "RAMSAR" που έχει υπογράψει και η χώρα μας και έχει κυρωθεί με το Ν.Δ. 191/74 (ΦΕΚ 350 τ.Α').

Ο Υφυπουργός

Γ. ΔΡΥΣ"

25. Στην με αριθμό 745/15-11-96 ερώτηση δόθηκε με το υπ'αριθμ. 311/9-12-96 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση με αριθμό 745/15.11.96, που κατέθεσε ο Βουλευτής κ. Γεώργιος Β. Γαρουφαλιάς, αναφορικά με το παραπάνω θέμα, σας πληροφορούμε ότι:

Μετά την ανεμοθύελλα της 13.9.96 που προκάλεσε σοβαρές ζημιές στις μηλοκαλλιέργειες της περιοχής Αγιάς Λάρισας, ο ΕΛΓΑ με την αριθμ. 75/24.9.96 απόφαση του Διοικ. Συμβουλίου της, προχώρησε στη συγκέντρωση και καταστροφή των ζημιωθέντων μήλων κατά παρέκκλιση της τυπικής διαδικασίας (εξατομικευμένες εκτιμήσεις) σύμφωνα με το άρθρο 11 παρ. γ του Κανονισμού Ασφάλισης της Φυτικής Παραγωγής από τον ΕΛΓΑ ικανοποιώντας έτσι το σχετικό αίτημα των παραγωγών, των φορών τους και των τοπικών Υπηρεσιών.

Ηδη ο ΕΛΓΑ βρίσκεται στη φάση της επεξεργασίας των στοιχείων που αφορούν τις ποσότητες που συγκεντρώθηκαν και κατεστράφησαν, έτσι ώστε μετά την ολοκλήρωσή της, να προχωρήσουμε στην εκκαθάριση των ζημιών και την καταβολή των αποζημιώσεων στους δικαιούχους παραγωγούς.

Η ΑΤΕ, σύμφωνα με πάγια τακτική της παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν ν'ανταποκριθούν στις υποχρεώσεις τους στην Τράπεζα λόγω έκτακτων γεγονότων (όπως δυσμενείς καιρικές συνθήκες, τησία προϊόντων, ασυνήθιστες μεταβολές τιμών, κλπ) τα οποία επηρέασαν αρνητικά τις εκμεταλλέυσεις τους. Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή της Τράπεζας της Ελλάδος, ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί.

'Ετσι μπορούν να αντιμετωπισθούν και οι μηλοπαραγωγοί της επαρχίας Αγιάς του Ν. Λάρισας που η παραγωγή τους επλήγη από την ανεμοθύελλα.

Ο Υπουργός

ΣΤ. ΤΖΟΥΜΑΚΑΣ"

26. Στην με αριθμό 792/19-11-96 ερώτηση δόθηκε με το υπ' αριθμ. 218/11-12-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 792/96 ερώτηση του Βουλευτή κ. Ελ. Παπαγεωργόπουλου για το θέμα της ανέγερσης κατοικιών από τον Οργανισμό Εργατικής Κατοικίας (Ο.Ε.Κ.) στο ν. Εύβοιας, σας πληροφορούμε τα εξής:

Για την περιοχή της Χαλκίδας εντός του 1997 πρόκειται από τον ΟΕΚ να δημοπρατηθεί οικισμός 86 κατοικιών, στη θέση Μάνικα - Δοκός, σε οικόπεδο που αποκτήθηκε δωρεάν από το Δημόσιο τμηματικά κατά τα έτη 1988 - 1994 και 1996.

Για την περιοχή Αλιβερίου εντός του 1997 πρόκειται να δημοπρατηθεί οικισμός 70 κατοικιών, σε οικόπεδο που αποκτήθηκε από το Δημόσιο κατά το έτος 1995.


Για την περιοχή Βασιλικού δεν προγραμματίζεται μελέτη ανέγερσης οικισμού, επειδή δεν έχει περιέλθει στην κυριότητα το ανάλογο Κοινοτικό οικόπεδο.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

27. Στην με αριθμό 797/19-11-96 ερώτηση δόθηκε με το υπ' αριθμ. 219/4-12-96 έγγραφο από τον Υπουργό Εργασίας η ακόλουθη απάντηση:

"Απαντώντας στην ερώτηση αριθμ. 797/19-11-96 που κατατέθηκε στη Βουλή από το Βουλευτή κ. Ελευθέριο Παπαγεωργόπουλο, σας πληροφορούμε τα εξής:

Α. Το Υπουργείο Εργασίας και Κοινωνικών Ασφαλίσεων αποδίδει ιδιαίτερη βαρύτητα στα θέματα πρόληψης των εργατικών ατυχημάτων και των επαγγελματικών ασθενειών και γενικά μεριμνά με συνεχείς προσπάθειες για τη βελτίωση των συνθηκών εργασίας. Ειδικότερα οι αρμόδιες υπηρεσίες (Διεύθυνση Συνθηκών Εργασίας και Κέντρο Υγιεινής και Ασφάλειας της Εργασίας) αναπτύσσουν δράσεις στους παρακάτω τομείς:

- Νομοθετικό

- Οργανωτικό

- Ενημερωτικό

- Ερευνητικό

Αναλυτικότερα το έργο του Υπουργείου την τελευταία τριετία στους παραπάνω τομείς έχει ως εξής:

α) Νομοθετικός τομέας

Το θεσμικό πλαίσιο το οποίο υπάρει σήμερα στη χώρα μας θεωρείται από τα πληρέστερα των κρατών μελών της Ευρωπαϊκής Ενωσης και η χώρα μας έχει εντάξει κατά την τελευταία τριετία στο εθνικό της δίκαιο δέκα (10) κοινοτικές οδηγίες για θέματα υγιεινής και ασφάλειας.

1. Π.Δ. 395/94 "Ελάχιστες προδιαγραφές ασφάλειας και υγείας για τη χρησιμοποίηση εξοπλισμού εργασίας από τους εργαζόμενους κατά την εργασίας τους σε συμμόρφωση με την οδηγία 89/655/ΕΟΚ".

2. Π.Δ. 396/94 "Ελάχιστες προδιαγραφές ασφάλειας και υγείας για τη χρήση από τους εργαζόμενους εξοπλισμών ατομικής προστασίας κατά την εργασία σε συμμόρφωση με την οδηγία 89/655/ΕΟΚ"

3. Π.Δ. 397/94 "Ελάχιστες απαιτήσεις υγιεινής και ασφάλειας για το χειρωνακτικό χειρισμό φορτίων όπου υπάρχει ιδιαίτερος κίνδυνος βλάβης της ράχης και της οσφυικής χώρας σε συμμόρφωση με την οδηγία 90/269/ΕΟΚ".

4. Π.Δ. 398/94 "Ελάχιστες προδιαγραφές ασφάλειας και υγείας κατά την εργασία σε εξοπλισμό με οθόνη οπτικής απεικόνισης σε συμμόρφωση με την οδηγία 90/270/ΕΟΚ".

5. Π.Δ. 399/94 "Προστασία των εργαζομένων από τους κινδύνους που συνδέονται με την έκθεση σε καρκινογόνους παράγοντες κατά την εργασία σε συμμόρφωση με την οδηγία 90/394/ΕΟΚ".

6. Π.Δ. 109/95 "Ελάχιστες προδιαγραφές για τη σήμανση της ασφάλειας, ή και υγείας στην εργασία σε συμμόρφωση με την Οδηγία 92/58/ΕΟΚ".

7. Π.Δ. 186/95 "Προστασία των εργαζομένων από κινδύνους που διατρέχουν λόγω της έκθεσής τους σε βιολογικούς παράγοντες κατά την εργασία σε συμμόρφωση με τις οδηγίες του Συμβουλίου 90/679/ΕΟΚ και 93/88/ΕΟΚ".

8. Π.Δ. 17/96 "Εφαρμογή μέτρων για την προώθηση της βελτίωσης της ασφάλειας και της υγείας των εργαζομένων κατά την εργασία για εναρμόνιση με τις οδηγίες 89/391/ΕΟΚ (ΠΛΑΙΣΙΟ) ΚΑΙ 91/383/ΕΟΚ"

9. Π.Δ. 305/96 "Ελάχιστες προδιαγραφές ασφάλειας στους χώρους εργασίας σε συμμόρφωση με την Οδηγία 89/654/ΕΟΚ (έχει σταλεί για εκτύπωση στο Εθν. Τυπογραφείο).

10. Π.Δ. 305/96 "Ελάχιστες προδιαγραφές ασφάλειας και υγείας που πρέπει να εφαρμόζονται στα προσωρινά ή κινητά εργοτάξια σε συμμόρφωση προς την οδηγία 92/57/ΕΟΚ".

- Στη διαδικασία υπογραφής από τους συναρμόδιους Υπουργούς βρίσκονται επίσης άλλα 4 σχέδια Π.Δ. για εναρμόνιση προς αντίστοιχες κοιν. Οδηγίες που είναι:

1. "Ελάχιστες προδιαγραφές για τη βελτίωση της προστασίας, της ασφάλειας και της υγείας των εργαζομένων στις εξορυκτικές δια γεωτρήσεων βιομηχανίες σε συμμόρφωση με την Οδηγία 92/91/ΕΟΚ"

2. "Τροποποίηση π.δ. 186/95 "Προστασία των εργαζομένων από κινδύνους που διατρέχουν λόγω της έκθεσής τους σε βιολογικούς παράγοντες κατά την εργασία σε συμμόρφωση με τις οδηγίες 90/679/ΕΟΚ και 93/88/ΕΟΚ (97/Λ).

3. "Τροποποίηση π.δ. 70α/88 "Προστασία των εργαζομένων που εκτίθενται στον αμίαντο κατά την εργασία (31/Α) σε συμμόρφωση με την οδηγία 91/382/ΕΟΚ.

4. Σχετικά με την εφαρμογή μέτρων που αποβλέπουν στη βελτίωση της υγείας και της ασφάλειας κατά την εργασία των εγκύων, λεχώνων και γαλουχουσών εργαζομένων σε συμμόρφωση με την Οδηγία 92/85/ΕΟΚ.

- Πρέπει επίσης να τονισθεί ότι με στοιχεία της Ευρωπαϊκής Επιτροπής το ποσοστό ενσωμάτωσης των κοιν. οδηγιών στο εθνικό μας δίκαιο είναι από τα μεγαλύτερα στην Ευρωπαϊκή Ενωση.

- Επιπροσθέτως βρίσκεται στο στάδιο της επεξεργασίας από ΣΥΛΕ σχέδιο ΠΔ για τους όρους ίδρυσης και λειτουργίας υπηρεσιών προστασίας και πρόληψης (η ομάδα εργασίας που λειτουργεί στα πλαίσια του ΣΥΑΕ τελειώνει το έργο της και το σχέδιο Π.Δ. θα εισαχθεί στην ολομέλεια του ΣΥΑΕ.

Β. Οργανωτικός τομέας

Διευκρινίζεται ότι οι αρμοδιότητες όλων των υπηρεσιών επιθεώρησης εργασίας της χώρας (ΚΕΠΕΚ, Δ/νσεις, Τμήματα ή Γραφεία Επιθεωρήσεων Εργασίας) δεν ανήκουν πλέον στο Υπουργείο Εργασίας και Κοινωνικών Ασφαλίσεων, αλλά στις αντίστοιχες Νομαρχιακές Αυτοδιοικήσεις.

Ο Νομάρχης έχει πλέον την αρμοδιότητα για όλα τα θέματα στο νομό ευθύνης του, με στόχο βέβαια πάντα την εφαρμογή της πολιτικής των Υπουργείων και γενικότερα της κυβέρνησης. Μεταξύ αυτών των αρμοδιοτήτων συμπεριλαμβάνεται και η διάρθρωση των υπηρεσιών του, πρόσληψη προσωπικού, οι τοποθετήσεις υπαλλήλων κ.λπ.

Η κεντρική διοίκηση συνεχίζει να έχει, πέραν των αρμοδιοτήτων εισήγησης νομοθετικού έργου, έκδοσης κανονιστικών πράξεων, εγκυκλίων κ.λπ. την αρμοδιότητα παροχής οδηγιών και κατευθύνσεων για την ορθή και αποτελεσματική εφαρμογή της νομοθεσίας και γενικότερα της πολιτικής.

Ενδεικτικά πιο κάτω αναφέρονταιορισμένες από τις ενέργειες στις οποίες προέβη το Υπουργείο μας για την αποτελεσματικότερη προώθηση και εφαρμογή των θεμάτων που σχετίζονται με την υγιεινή και ασφάλεια των εργαζομένων.

1. Με εγκύκλιο του κ. Υφυπουργού Εργασίας προς τους εκλεγμένους Νομάρχες επισημάνθηκε ο κοινωνικός ρόλος της τεχνικής και υγειονομικής επιθεώρησης εργασίας κα ζητήθηκε από τους κ. Νομάρχες να εντάξουν την υπηρεσία αυτή στη πρέπουσα θέση, στους οργανισμούς της νομαρχιακής αυτοδιοίκησης.

2. Συντάχθηκαν 8 εγκύκλιο για την εφαρμογή των Π.Δ. που εκδόθηκαν.

3. Συντάχθηκε εγκύκλιος προς τους τεχνικούς επιθεωρητές με οδηγίες και κατευθύνσεις για τον τρόπο δράσης τους και για τη σχέση τους με την Κεντρική Υπηρεσία καθώς και εγκύκλιος για τον τρόπο απολογισμού της δράσης τους και τον τρόπο υποβολής στατιστικών για τα εργατικά ατυχήματα.

Δόθηκαν 12 γνωμοδοτήσεις επί των φακέλλων επικινδυνότητας που υπέβαλαν επιχειρήσεις που υπάγονται στις διατάξεις περί του κινδύνου ατυχημάτων μεγάλης έκτασης διατάξεις (Seveso).

5. Διενεργήθηκαν έλεγχοι και μετρήσεις παραγόντων σε επιχειρήσεις σε αρκετές περιπτώσεις κατόπιν πρόσκλησης των αρμοδίων υπηρεσιών των Νομαρχιακών Αυτοδιοικήσεων

γ) Eνημερωτικός τομέας. 

Οι κυριότερες ενέργειες του Υπουργείου μας στο διάστημα των 3 τελευταίων χρόνων στον τομέα αυτό ήταν:

1.Για επιμόρφωση των τεχνικών επιθεωρητών εργασίας σε θέματα εναρμόνισης του εθνικού μας δικαίου με τις κοινοτικές οδηγίες για την ασφάλεια και την υγεία των εργαζομένων 

28. Στην με αριθμό 811/19-11-96 ερώτηση δόθηκε με το υπ' αριθμ. 1267/6-12-96 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 811/19-11-96 σχετικά με τις αποδοχές των καθηγητών των Ανωτέρων Εκκλησιαστικών Σχολών, που κατέθεσε ο Βουλευτής κ. Ν. Κατσαρός, σας γνωρίζουμε τα ακόλουθα:

Με τις διατάξεις του άρθρου 56 του Ν. 2413/96 (ΦΕΚ 124/17-6-96) ανακαθορίστηκαν από 1-6-1996 οι αποδοχές των εκπ/κών των Ανώτερων Εκκλ/κών Σχολών ήτοι:

Παλαιές αποδοχές (Ν. 1517/85)

Νέες αποδοχές (Ν.2413/96αρ.56)

α) Βαθμίδα Βασικός μισθός Βασικός μισθός

Α 62.000 96.000

Β 58.000 78.000

Γ 52.000 66.000

β) Παραμένουν όλα τα επιδόματα του άρθρ. 1 παρ. 6 του εδαφ. β του Ν. 1517/85.

γ) Χορηγείται για πρώτη φορά:

Ι) Κατ' αποκοπή μηνιαία αποζημίωση στους ανωτέρω ανάλογα με τη βαθμίδα που κατέχουν:

Α' βαθμίδα 32.000

Β' βαθμίδα 26.000

Γ' βαθμίδα 22.000

Επίδομα Δ/ντή ίσο με το ποσό των 20.000 δρχ. και επίδομα Υποδ/ντή ίσο με το ποσό των 15.000 δρχ.

δ) Χορηγείται επίδομα μεταπτυχιακών σπουδών σε όσους κατέχουν διδακτορικό δίπλωμα σε ποσοστό 20% επί του βασικού μισθού του καθηγητή της βαθμίδας Β'.

Η ανωτέρω ρύθμιση είχε σαν συνέπεια τη σημαντική αύξηση των αποδοχών τους σε ποσοστό που κυμαίνεται από 20% μέχρι 35%, ανάλογα με τη βαθμίδα (Α', Β', Γ') που κατέχει έκαστος.

Με τις αυξήσεις αυτές το συνολικό ύψος των αποδοχών που λαμβάνουν οι καθηγητές των Α.Ε.Σ., βρίσκεται στο ίδιο επίπεδο περίπου με τις αποδοχές του εκπ/κού προσωπικού των Τ.Ε.Ι. αντίστοιχης βαθμίδας και είναι ανώτερο από το συνολικό ύψος των αποδοχών του εκπ/κού προσωπικού Πρωτοβάθμιας και Δευτεροβάθμιας Εκπαίδευσης, με τα ίδια χρόνια υπηρεσίας.

Ο Υπουργός

ΓΕΡΑΣΙΜΟΣ ΑΡΣΕΝΗΣ"

29. Στην με αριθμό 818/19-11-96 ερώτηση δόθηκε με το υπ' αριθμ. 222/4-12-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 818/96 ερώτηση, που κατατέθηκε στη Βουλή από το Βουλευτή κ. Θ. Δημοσχάκη, για τα θιγόμενα σ' αυτή θέματα, σας πληροφορούμε τα εξής:

Σύμφωνα με τις διατάξεις του άρθρου 3 του ν. 2335/95 "Συγχώνευση του κλάδου σύνταξης του Ταμείου Επικουρικής Ασφάλισης Προσωπικού Εταιρειών Λιπασμάτων κ.τ.λ." (Α. 185). Οι ασφαλιζόμενοι μέσω των κεφ. Η', Θ' και Ι' του Κανονισμού Ασφαλίσεως ΙΚΑ (Φορ/τές, εκδοροσφαγείς, εργαζόμενοι σε μη σταθερό εργοδότη) υπάγονται στο κλάδο ανεργίας του ΟΑΕΔ.

Από τον Οργανισμό Απασχόλησης Εργατικού Δυναμικού (ΟΑΕΔ) καταβάλλονται προσπάθειες για την καταβολή έκτακτης οικονομικής ενίσχυσης στους φορτ/τές εκδοροσφαγείς οι οποίοι δεν συγκεντρώνουν τις προϋποθέσεις που προβλέπουν οι διατάξεις της παρ. 1 του άρθρου 4 του ν. 1545/85 για τακτική εποδότηση λόγω ανεργίας.

Τέλος, σας γνωρίζουμε ότι λόγω της ιδιαιτερότητας και των ειδικών συνθηκών εργασίας των εν λόγω εργαζομένων προβλέπεται η έκδοση νέου κανονισμού που θα ρυθμίζει τις προϋποθέσεις και τη διαδικασία για την επιδότησή τους.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

30. Στην με αριθμό 842/20-11-96 ερώτηση δόθηκε με το υπ' αριθμ. 1453/5-12-96 έγγραφο από τον Υπουργό Εθνικής Οικονομίας η ακόλουθη απάντηση:

"Σε απάντηση της ερώτησης 842/20-11-96 που κατέθεσε στη Βουλή των Ελλήνων ο Βουλευτής κ. Γ. Γαρουφαλιάς, σχετικά με τα επιτόκια στεγαστικών δανείων, που παίρνουν οι δημόσιοι υπάλληλοι από το Ταμείο Παρακαταθηκών και Δανείων και από το Ταχυδρομικό Ταμιευτήριο σας γνωρίζουμε τα ακόλουθα:

Τα επιτόκια χορήγησης στεγαστικών δανείων έχουν μειωθεί την τελευταία διετία και κυμαίνονται για μεν τα δάνεια του Ταχυδρομικού Ταμιευτηρίου μεταξύ 10% έως 12%, για δε τα δάνεια του Τ.Π.Δ. μεταξύ 9% έως 11%, ανάλογα με την περιοχή που βρίσκεται το ακίνητο.

Ο Υπουργός

Γ. ΠΑΠΑΝΤΩΝΙΟΥ"

31. Στην με αριθμό 931/26-11-96 ερώτηση δόθηκε με το υπ' αριθμ. 82/4-12-96 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 931/26-11-96 που κατέθεσε ο Βουλευτής κ. Π. Ψωμιάδης, σας γνωρίζουμε τα εξής:

Είναι γεγονός ότι για το κτίριο του ΟΣΕ στο οποίο στεγάζεται ο 1ος Πυροσβεστικός Σταθμός Θεσσαλονίκης κατατέθηκε από τον Οργανισμό αυτό αγωγή απόδοσης του μισθίου. Η υπόθεση εκκρεμεί ακόμη στα αρμόδια δικαστήρια.

Για τη στέγαση της ανωτέρω Υπηρεσίας, η Διοίκηση Πυροσβεστικών Υπηρεσιών Θεσσαλονίκης ενεργεί αναζητήσεις προς ανεύρεση κτιρίου ή οικοπέδου για ανέγερση κτιρίου σε κατάλληλη επιχειρησιακά θέση.

Σε ό,τι αφορά την πρόταση του Α' Δημοτικού Διαμερίσματος για ανέγερση νέου κτιρίου στη θέση του ανωτέρω κτιρίου του ΟΣΕ, προς μελλοντική συστέγαση των Υπηρεσιών του Οργανισμού και του ανωτέρω Πυροσβεστικού Σταθμού, αυτή αντιμετωπίζεται με διστακτικότητα από τον ΟΣΕ γιατί κατά την εκσκαφή των θεμελίων είναι πολύ πιθανή η ανεύρεση αρχαιοτήτων μεγάλης αξίας.

Ο Υπουργός

ΓΕΩΡΓΙΟΣ ΡΩΜΑΙΟΣ"

32. Στην με αριθμό 1039/96 ερώτηση δόθηκε με το υπ' αριθμ. 1882/5-12-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 1039/96 ερώτηση που κατέθεσε στη Βουλή ο Βουλευτής κ. Ευάγγελος Μπασιάκος, σας πληροφορούμε:

Οσον αφορά το θέμα των δημοσιογραφικών ανταποκρίσεων και της συναφούς υπηρεσιακής αλληλογραφίας από την Αγκυρα και την Κωνσταντινούπολη σχετικά με εμπρησμούς σε ελληνικά νησιά από τουρκική παρακρατική οργάνωση, ζητήσαμε ήδη από την Πρεσβεία μας στην Αγκυρα να μας αποστείλει τα ίδια τα σώματα εφημερίδων με τις σχετικές πληροφορίες καθώς και τις μαγνητοφωνήσεις ραδιοφωνικών ή μαγνητοσκοπήσεις τηλεοπτικών εκπομπών. Παράλληλα, ζητήσαμε από τις ελληνικές αρμόδιες Υπηρεσίες να μας εφοδιάσουν με οποιαδήποτε ευρήματα έχουν στη διάθεσή τους σχετικά με τους σχετικά με τους υπαιτίους των εμπρησμών καθώς και με συγκεντρωτικά στοιχεία για το μέγεθος των οικονομικών, τουριστικών ή και οικολογικών ζημιών, που υπέστη η χώρα, όπως επίσης και τον αριθμό τυχόν θυμάτων κατά την κρίσιμη περίοδο.

Τα ανωτέρω εφόσον συγκεντρωθούν, θα αποτελέσουν αντικείμενο αξιολόγησης των Υπηρεσιών του Υπουργείου μας και των Δικαστικών Αρχών προς περαιτέρω τυχόν ενέργειες.

Ηδη πάντως, απεστάλη σήμερα, ως πρώτο βήμα, ρηματική διακοίνωση στην εδώ Τουρκική Πρεσβεία, στην οποία μνημονεύονται καταγγελίες Τούρκων ιθυνόντων και πολιτών για τους εμπρησμούς και υποβάλλεται αίτημα παροχής όλων των υφισταμένων στοιχείων και ενημέρωσής μας για τις ενέργειες που έχει αναλάβει η τουριστική πλευρά.

Επισημάναμε τη σοβαρότητα που δίδει η χώρα μας στο γεγονός, αφήνοντας να εννοηθεί, ότι θα δοθεί συνέχεια.

Πρέπει εδώ να διευκρινιστεί, όπως εξάλλου ανέφερε και ο Υπουργός Τύπου κ. Ρέππας, στην ενημέρωση των πολιτικών συντακτών και Ανταποκριτών Ξένου Τύπου στις 29.11.96, ότι η καταγγελία - δήλωση για τους εμπρησμούς ελληνικών δασών δεν εγινε από Τούρκο Βουλευτή, αλλά από τον Τούρκο ιδιώτη ΚΙΡΤΖΙ, στέλεχος εθνικιστικής οργάνωσης, ο οποίος παρενέβη τηλεφωνικά σε τηλεοπτική εκπομπή, όπου μιλούσε ο Τούρκος Βουλευτής ΜΠΟΥΤΣΑΚ, μοναδικός επιζών του δυστυχήματος στο Σουσουρλού.

Ο Υπουργός

ΘΕΟΔΩΡΟΣ ΠΑΓΚΑΛΟΣ"



ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των σχεδίων νόμων, αρμοδιότητος του Υπουργείου Οικονομικών.

α) Κύρωση του Γενικού Προϋπολογισμού του Κράτους και των Προϋπολογισμών ορισμένων Ειδικών Ταμείων και Υπηρεσιών για το οικονομικό έτος 1997.

β) Κύρωση του Απολογισμού του Κράτους οικονομικού έτους 1995.

γ) Κύρωση του Ισολογισμού του Κράτους οικονομικού έτους 1995.

Κύριοι συνάδελφοι, βρισκόμαστε στη δεύτερη ημέρα συζήτησης των νομοσχεδίων και στο στάδιο της ομιλίας των Ειδικών Εισηγητών.

Ο κ. Ευάγγελος Αποστόλου έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, έχουμε να ψηφίσουμε ένα νομοσχέδιο στο σύνολο.

ΠΡΟΕΔΡΕΥΩΝ (Παναγιώτης Ν. Κρητικός): Αμέσως μετά την αγόρευση του κ. Αποστόλου, κύριε συνάδελφε. 

Ορίστε, κύριε Αποστόλου, έχετε το λόγο.

ΕΥΑΓΓΕΛΟΣ ΑΠΟΣΤΟΛΟΥ: Ως νέος Βουλευτής, θα ξεκινήσω την τοποθέτησή μου με ένα ερώτημα: Από τη στιγμή που ο Προϋπολογισμός δεν τροποποιείται ούτε στο παραμικρό του κονδύλιο, είμαστε άραγε ειλικρινείς απέναντι στον Ελληνικό Λαό, όταν λέμε, συζήτηση επί του Προϋπολογισμού; Ποια συζήτηση και ποιος διάλογος, όταν είναι εκ των προτέρων δεδομένο το αποτέλεσμα από τους λογιστές;

Στην εισηγητική έκθεση του Προϋπολογισμού αναφέρεται, ότι πολλά από τα προβλήματα που αντιμετωπίζει η Χώρα μας οφείλονται στο ότι δεν έγιναν έγκαιρα οι αναγκαίες προσαρμογές προς μία οικονομία ανοικτή στο διεθνή ανταγωνισμό και πιο κάτω, ότι η σύγκλιση είναι σήμερα μία αναγκαία εθνική στρατηγική.

Η όψιμη αγωνία της Κυβέρνησης να συμμετάσχει η Χώρα στις διαπραγματεύσεις της τρίτης φάσης της ΟΝΕ, την οδήγησε στην εξής ομολογία:

Πρώτον, ότι έχει τεράστιες ευθύνες γιατί δεν αντιμετώπισε έγκαιρα τις αναγκαίες προσαρμογές και δεύτερον, στη διαμόρφωση του πιο σκληρού Προϋπολογισμού της τελευταίας δεκαπενταετίας όπως παραδέχθηκε και ο Υπουργός Εθνικής Οικονομίας, ο κ.Παπαντωνίου.

Το ΠΑ.ΣΟ.Κ. είναι υπεύθυνο, κατά πρώτο και κύριο λόγο, για την οικονομική πολιτική των τελευταίων δεκαπέντε χρόνων. Δεν μπορεί, κύριοι της Κυβέρνησης, να ενοχοποιείτε τους εργαζόμενους, τις ασθενέστερες εισοδηματικά τάξεις ως τους κερδισμένους αυτής της πολιτικής και γι'αυτό πρέπει να πληρώσουν. Αυτοί είναι οι έχοντες και κατέχοντες; Τόσο τα μέχρι τώρα οικονομικά μέτρα, όσο και αυτά που προωθεί ο νέος Προϋπολογισμός δεν αφήνουν αμφιβολίες για τον αντιλαϊκό τους χαρακτήρα, πράγμα που άλλωστε ούτε η ίδια η Κυβέρνηση αρνείται.

Ο Συνασπισμός θεωρεί αποτελεσματικά, εκείνα τα μέτρα, που κτυπούν τις αιτίες των προβλημάτων στη ρίζα τους και βελτιώνουν μακροπρόθεσμα την κατάσταση της οικονομίας, καθώς και το βιοτικό επίπεδο των εργαζομένων. Η εφαρμογή του Προϋπολογισμού του 1997 θα έχει οδυνηρές συνέπειες, όχι μόνο στο εισόδημα, αλλά και στην απασχόληση των εργαζομένων και των αγροτών. Προβλέπει ένα πρωτογενές πλεόνασμα 1,4 τρισ. δραχμές με αύξηση εσόδων και συγκράτηση της ανόδου των δαπανών σε επίπεδα μικρότερα του πληθωρισμού και απ'αυτήν την άποψη είναι ένας Προϋπολογισμός σκληρής λιτότητας. Η κατάρτισή του έχει γίνει με αποκλειστικό κριτήριο το άμεσο όφελος και κόστος: Τόσα παίρνω από εδώ, τόσα κόβω από εκεί. Οι κοινωνικές επιπτώσεις των μέτρων δεν έχουν μελετηθεί και ούτε βεβαίως έχει επιχειρηθεί η πρόβλεψη του ενδεχόμενου έμμεσου κόστους. Η αναζήτηση των εσόδων έγινε με μοναδικό κριτήριο την πραγματοποίησή τους, όπως και οι περικοπές των δαπανών έγιναν με κριτήριο το μικρότερο βαθμό αντιδράσεων όσων θα υποστούν συνέπειες.

'Οπως κάθε χρόνο, έτσι και φέτος, το διογκούμενο δημόσιο χρέος καλούνται να το εξυπηρετήσουν οι μισθωτοί, οι συνταξιούχοι και οι αγρότες. Το 1997, σύμφωνα με τον Προϋπολογισμό, αναμένεται αύξηση του Ακαθαρίστου Εθνικού Προϊόντος σε σταθερές τιμές κατά 3,3%. Εφόσον τα εισοδήματα των μισθωτών, των συνταξιούχων και των αγροτών θα μειωθούν σε σταθερές τιμές, κάποια άλλα εισοδήματα, δηλαδή τα κέρδη και οι πρόσοδοι περιουσία θα αυξηθούν σε σταθερές τιμές. Η ανισοκατανομή, επομένως, του εισοδήματος και του πλούτου που υπάρχει, εις βάρος των τάξεων αυτών, θα συνεχιστεί και θα επιδεινωθεί και το 1997. Και η κοινωνική αδικία γίνεται ακόμα μεγαλύτερη αν σκεφθεί κανείς ότι ο Φόρος Ακίνητης Περιουσίας θα αποδώσει περί τα 40 δισ., όσα δηλαδή και η απαράδεκτη και κοινωνικά ανάλγητη περικοπή των βοηθημάτων στους πολυτέκνους. Επιπλέον, πολλές δαπάνες εμφανίζονται λιγότερες απ'όσες πραγματικά θα πραγματοποιηθούν. Εγγράφεται στον Προϋπολογισμό ποσό 37,3 δισ. δραχμές για την καταβολή του επιδόματος κοινωνικής αλληλεγγύης, ενώ απαιτούνται τουλάχιστον 52 δισ. δραχμές. Η επιχορήγηση στον Ο.Γ.Α. φθάνει στα 405 δισ. δραχμές από τα 360 δισ. δραχμές που ήταν πέρυσι και με τα επιπλέον 45 δισ. δραχμές θα καλυφθεί η μηνιαία αύξηση των συντάξεων κατά 4.000 δραχμές. Και γεννάται το ερώτημα: Πώς θα καλυφθεί το κονδύλιο των 70 δισ. δραχμές, που είναι η κρατική συμμετοχή στη λειτουργία του νέου κύριου ταμείου ασφάλισης των αγροτών; Μήπως περιμένετε να τα εισπράξετε από τις καθυστερούμενες εισφορές των αγροτών; Δικαιολογημένα λοιπόν, λέγεται ότι οι λογιστικές αλχημείες αποτελούν το κύριο γνώρισμα του Προϋπολογισμού. Τα τελευταία χρόνια δεν υπάρχει, επίσης, καμία αντιμετώπιση του θέματος της απασχόλησης, αφού η ανεργία κυμαίνεται στα ίδια επίπεδα, δηλαδή στο 10%. Η συνέχιση της ίδιας πολιτικής της μονόπλευρης λιτότητας θα αυξήσει το ποσοστό της ανεργίας και αυτήν την κατάσταση η Κυβέρνηση την αντιμετωπίζει με περικοπές κοινωνικών δαπανών. 'Ετσι οι επιχορηγήσεις προς τον ΟΑΕΔ εμφανίζονται στον Προϋπολογισμό μειωμένες κατά 13,3%.

Το επίδομα ανεργίας σήμερα ανέρχεται σε 3.000 δραχμές την ημέρα ή ποσοστό 52% του κατώτερου ημερομίσθιου του ανειδίκευτου εργάτη, ενώ στους υπαλλήλους αντίστοιχα είναι 75.000 ή 58% των κατωτέρων αποδοχών των υπαλλήλων.

Η χρηματοδότηση των επιδομάτων ανεργίας προέρχεται αποκλειστικά από ισόποσες εισφορές εργαζομένων-εργοδοτών, ενώ δεν υπάρχει καμία συμβολή ούτε από ειδική φορολόγηση ούτε από τον κρατικό Προϋπολογισμό.

Η διάρκεια επιδότησης της ανεργίας είναι από 5 έως 12 μήνες, ανάλογα με τις ημέρες εργασίας και ασφάλισης που έχει πραγματοποιήσει ο εργαζόμενος, όταν στις άλλες χώρες της Ευρωπαϊκής 'Ενωσης κυμαίνεται από 1 έως 7 χρόνια.

Στον τομέα της ασφάλισης γίνεται η μεγαλύτερη συγκράτηση δαπανών που φθάνει μέχρι τη μείωση της επιχορήγησης προς το ΙΚΑ κατά 2,5% και προς το σύνολο των Οργανισμών Κοινωνικής Ασφάλισης κατά 5,2%, πράγμα που θα οδηγήσει σε υπερδανεισμό και θα τους φορτώσει μεγάλα χρηματοοικονομικά βάρη για τα επόμενα χρόνια.

Οι δαπάνες του Υπουργείου Εργασίας συγκρατούνται στο χαμηλό ύψος του συν 4,2%. Χαρακτηριστικό παράδειγμα είναι η κατάργηση του επιδόματος των πολύτεκνων γυναικών, μέσω του απαράδεκτα χαμηλού ορίου πλαισίου. 

Ο Συνασπισμός είναι κατηγορηματικά αντίθετος με αυτή την πολιτική. Εκτός της προσπάθειας για την ανάπτυξη που θα δημιουργήσει νέες θέσεις εργασίας, θεωρεί ότι πρέπει να λαμβάνονται τα απαραίτητα εκείνα κοινωνικά μέτρα για την προστασία και ανακούφιση των ανέργων, αλλά και των χαμηλών εισοδημάτων. 

Κύριοι της Κυβέρνησης, συντάξατε τον Προϋπολογισμό με τους λογιστές και τα κομπιούτερς χωρίς κοινωνική πνοή, χωρίς κοινωνική ευαισθησία, χωρίς έμπνευση. Λησμονήσατε τους κοινωνικά αδύναμους, στους οποίους οι δεσμεύσεις σας ήταν μόνο για προεκλογική κατανάλωση.

Εκρηκτικές διαστάσεις παίρνει το πρόβλημα της ανεργίας των νέων και των γυναικών και η πολιτική σας σ' αυτό το θέμα είναι ανύπαρκτη. Η εισοδηματική πολιτική γίνεται ακόμα σκληρότερη για τους μισθωτούς και τους συνταξιούχους. 

Σύμφωνα με τα στοιχεία της έκθεσης του 1995, του Διοικητή της Τράπεζας της Ελλάδας, οι μισθολογικές εξελίξεις των εργαζομένων μεταξύ 1990-1995 εμφάνισαν μείωση των πραγματικών τους αποδοχών κατά 9%.

Την τελευταία δωδεκαετία για την αντιμετώπιση των προβλημάτων της οικονομίας ακολουθήθηκαν τρία σταθεροποιητικά προγράμματα, η εφαρμογή των οποίων δεν πέτυχε τη σταθεροποίηση των μακροοικονομικών συνθηκών ούτε τη ζητούμενη αναβάθμιση της παραγωγικής βάσης. Το μόνο που πέτυχε ήταν η μείωση των εισοδημάτων των εργαζομένων κατά 30% τουλάχιστον.

Επειδή τα σταθεροποιητικά προγράμματα είχαν ως στόχο το εργατικό εισόδημα, αρκεί να αναφέρω ότι η επιβάρυνση του κόστους εργασίας στην Ελλάδα είναι 17%, ενώ αντίθετα στη Γερμανία είναι 34%. Την τελευταία πενταετία, ενώ το κόστος αυτό στην Ευρωπαϊκή 'Ενωση παρουσίασε πραγματική αύξηση κατά 1,5%, στην Ελλάδα μειώθηκε κατά 2,5%. 

Ποιος επωφελήθηκε από τα σταθεροποιητικά προγράμματα, είναι ξεκάθαρο. Η απάντηση είναι, ότι το ποσοστό κερδοφορίας των κεφαλαίων στην Ελλάδα είναι 23%, έναντι 14% που είναι στην Ευρωπαϊκή 'Ενωση. Επομένως, τα συνεχή σταθεροποιητικά προγράμματα απετέλεσαν και αποτελούν τον ιμάντα για υπερκέρδη των κεφαλαίων, τα οποία με τις δικές σας κυβερνήσεις είχαν τη δυνατότητα να κοινωνικοποιούν τη ζημιά όποτε είχαν και να ιδιωτικοποιούν τα κέρδη.

Επί χρόνια εφαρμόζονται οι ίδιες αδιέξοδες πολιτικές, που φέρουν τους 'Ελληνες εργαζόμενους ολοένα και σε χειρότερη θέση, σε σχέση με τους άλλους Ευρωπαίους εργαζόμενους.

Τα αποτελέσματα αυτής της πολιτικής είναι δραματικά. Αρκεί να αναφέρω για τους συνταξιούχους, ότι το εισόδημά τους, τα τελευταία χρόνια, έχει υποστεί δραματική μείωση κατά 20% και οι πρώτοι στους οποίους επιβάλλεται να πληρώσουν με τον νέο προϋπολογισμό είναι αυτοί. 'Οταν βέβαια αυτοί κάποτε αντέδρασαν, η κοινωνική σας ευαισθησία τους αντιμετώπισε με τα ΜΑΤ.

Η αμοιβή εργασίας για το 1997 θα έχει ως εξής: Στον ιδιωτικό τομέα ισχύει, ως γνωστό, η Γενική Συλλογική Σύμβαση Εργασίας και η αύξηση θα υπολογιστεί με βάση τον τιμάριθμο, συν δύο εκατοστιαίες μονάδες επιπλέον.

Η Κυβέρνηση, όμως, με βάση τη συνήθη αντιπληθωριστική πρακτική της, υποεκτιμά τον τιμάριθμο και τον προϋπολογίζει σε τιμή που εξυπηρετεί την πολιτική της.

Για φέτος, σε αντίθεση με όλους τους διεθνείς οικονομικούς, οργανισμούς που προβλέπουν πληθωρισμό περί το 7%, προεκτίμησε για μία ακόμη φορά τον πληθωρισμό στο ύψος των 4,5% στο τέλος της χρονιάς.

'Ετσι, θα διατηρήσει στο χαμηλότερο δυνατό επίπεδο τις φετινές αυξήσεις στο δημόσιο και ιδιωτικό τομέα και θα ετεροχρονίσει, για μια ακόμη φορά, το πραγματικό ύψος των αυξήσεων προς το μέλλον.

Είναι χαρακτηριστική η κοινωνική αναλγησία με την οποία η Κυβέρνηση αντιμετωπίζει τους 'Ελληνες συνταξιούχους, αφού προβλέπει μία αύξηση 4,5% και όχι σε όλους. Οφείλει τουλάχιστον να προστατεύσει το εισόδημα με δύο θεμελιακές ρυθμίσεις.

Πρώτον, να συνδέσει την κατώτατη σύνταξη με τα είκοσι ημερομίσθια του ανειδίκευτου εργάτη, ρύθμιση για την οποία είχε δεσμευθεί και στο παρελθόν.

Δεύτερον, να συνδέσει τις συντάξεις με το 80% των συντάξιμων αποδοχών, όπως αυτές καθορίζονται από τις συλλογικές συμβάσεις. 

Αντί αυτών των καθοριστικών ρυθμίσεων, προχωρεί σε μικροαυξήσεις των κατωτάτων συντάξεων, εξευτελιστικών για την ανθρώπινη αξιοπρέπεια -κάτω των 130.000 δραχμών- και σε άλλες μικροεπεμβάσεις του ΕΚΑΣ και των συντάξεων του ΟΓΑ -4.000 δραχμές- που σε καμιά απολύτως περίπτωση δεν καλύπτουν τις ανάγκες των χαμηλοσυνταξιούχων, όταν το όριο φτώχειας κατά τις πιο συντηρητικές εκτιμήσεις υπερβαίνει τις 200.000 δραχμές.

Και ενώ βεβαίως, δεν προβλέπεται να υπάρξει καμία ονομαστική αύξηση για όλους τους μισθωτούς και τους συνταξιούχους, έρχονται αυξημένα φορολογικά βάρη.

Η μη τιμαριθμοποίηση της φορολογικής κλίμακας θα στοιχίσει στους φορολογούμενους πάνω απο 100 δισ., από τα οποία, τα 70 δισ. αφορούν συνταξιούχους και μισθωτούς. Αν λάβουμε υπόψη μας ότι η αύξηση μιας μονάδας στους μισθούς, αντιστοιχεί σε 35 δισ., τότε για τα 70 δισ. που θα χάσουν οι εργαζόμενοι, θα αντιστοιχεί μια μείωση των αποδοχών τους κατά 2%. Και επειδή η Κυβέρνηση ζητάει κοινωνική συναίνεση, θα αναφέρω το παράδειγμα. Οι μισθωτοί και οι συνταξιούχοι πλήρωσαν φέτος το 55% του συνολικού φόρου εισοδήματος φυσικών προσώπων ή 362 δισ., όταν το συνολικό τους εισόδημα ήταν 7 τρισ. Και οι εισοδηματίες απο τόκους τίτλων δεν πλήρωσαν δραχμή, ενώ εισέπραξαν 3,5 τρισ. Και τώρα θα πληρώσουν μόνο 56 δισ. -έτσι αναφέρεται στον Προϋπολογισμό- όταν στη σχετική μελέτη του ΚΕΠΕ που δημοσιεύθηκε πρόσφατα, αναφέρεται ότι για το 1995, με τον ίδιο φορολογικό συντελεστή, θα μπορούσαν να πληρώσουν 292 δισ. 'Εχουν όμως την ίδια φοροδοτική ικανότητα μισθωτοί και συνταξιούχοι με τους έχοντες και κατέχοντες;

Στην Ελλάδα, η πραγματική απόδοση των τίτλων κυμαίνεται γύρω στο 4,5%, ενώ στην Ευρώπη είναι 2,5%. Αντίστοιχα, οι μισθωτοί και οι συνταξιούχοι δεν είχαν ποτέ αυξήσεις πάνω από τον πληθωρισμό. Μπορεί η φορολόγηση των τίτλων και της ακίνητης περιουσίας να είναι προς θετική κατεύθυνση, όμως απέχουν πολύ από την ανακατανομή του εισοδήματος.

Η φορολόγηση των παραπάνω δεν αρκεί για τη θεμελίωση της φορολογικής δικαιοσύνης, εάν δεν εξασφαλισθεί η ικανότητα των φοροεισπραχτικών μηχανισμών, ώστε να συλλαμβάνει φορολογητέα ύλη, όχι την εύκολη των μισθωτών, των συνταξιούχων και των μεσαίων εισοδημάτων, αλλά των εισοδημάτων εκείνων που έχουν τη δυνατότητα να φοροδιαφεύγουν.

Ακόμα και αυτούς τους ελέγχους, που μπορούν βραχυπρόθεσμα να αποδώσουν, η Κυβέρνηση με το νόμο για τους τελωνειακούς κώδικες, που ψήφισε πρόσφατα, τους αχρήστευσε, αφού για μια ακόμη φορά επιβράβευσε όσους με διάφορους μηχανισμούς, ακόμη και ποινικά αξιολογήσιμους, απέφυγαν να πληρώσουν. Τι διδάσκουμε; Φοροδιαφεύγετε, φοροδιαφεύγετε και στο τέλος εσείς θα δικαιωθείτε.

Επίσης, για να ισχυρισθεί κανείς ότι οι φορολογίες που επιβάλλει είναι δίκαιες, πρέπει να μπορεί και να το αποδείξει, όχι για κάθε μέτρο χωριστά, αλλά για το σύνολο του φορολογικού συστήματος. Δεν μπορεί να μιλάει κανείς για δικαιοσύνη όταν υπάρχει σχέση άμεσων και έμμεσων φόρων τριάντα πέντε προς εξήντα πέντε.

Το φορολογικό σύστημα της Χώρας μας παραμένει το πιο άδικο της Ευρωπαϊκής 'Ενωσης. Οι έμμεσοι φόροι είναι το 15,2% στο ΑΕΠ, οι άμεσοι φόροι το 6%, δηλαδή συνολικά 21,2%, όταν αντίστοιχα στην Ευρωπαϊκή 'Ενωση είναι 13,9% οι έμμεσοι, 12,8% οι άμεσοι, δηλαδή συνολικά 26,7%. 

Ο φόρος των φυσικών προσώπων προβλέπεται αυξημένος κατά 20,9% και θα ανέλθει στο ύψος 1.023 δισ., όσο περίπου είναι η αναγκαία αύξηση των εσόδων για την κάλυψη του στόχου του ελλείμματος, ενώ αντίθετα οι φόροι στην περιουσία, παρ' όλο που παρουσιάζουν δήθεν εντυπωσιακή αύξηση ποσοστό 45,7%, τελικά θα ανέλθουν στο ύψος των 127,5 δισεκατομμυρίων.

'Οταν ο πληθωρισμός την τελευταία πενταετία κατά μέσο όρο δεν έπεσε κάτω από 10% και οι φορολογικές κλίμακες δεν τον ακολούθησαν, γιατί τόσο η Νέα Δημοκρατία όσο και το ΠΑ.ΣΟ.Κ. δεν τις τιμαριθμοποίησαν, τότε καταλαβαίνετε ποια είναι η επιβάρυνση των μισθωτών. Και η φορολόγηση της περιουσίας όχι δίκαια δεν είναι, αλλά μπορώ να πω κοροϊδία.

Δυστυχώς η διαρκής λιτότητα, οι περικοπές στις κοινωνικές δαπάνες, η αυξανόμενη ανεργία και η κοινωνική περιθωριοποίηση δεν έχουν ημερομηνία λήξης. Δεν είναι προκλητική η εμμονή της Κυβέρνησης σε χαριστικές ρυθμίσεις εχόντων και κατεχόντων, όταν την ίδια στιγμή αντιμετωπίζονται με αναλγησία και αλαζονεία τα οξυμμένα προβλήματα των μισθωτών, των συνταξιούχων, των πολυτέκνων και των αγροτών;

Κυρίες και κύριοι συνάδελφοι, η αγροτική οικονομία της Χώρας μας βρίσκεται σε καμπή, κινδυνεύει να αφανιστεί μέσα στις νέες ανταγωνιστικές συνθήκες που διαμορφώνονται γύρω μας.

Οι πρόσφατες κινητοποιήσεις και η εκρηκτική κατάσταση που έχει δημιουργηθεί στην ελληνική ύπαιθρο εκφράζουν την αγωνία των αγροτών μας για την επιβίωσή τους στο νέο ανταγωνιστικό περιβάλλον. Η κατάσταση αυτή δεν ήταν μοιραία και αναπόφευκτη. Είναι το αποτέλεσμα συγκεκριμένων πολιτικών που εφαρμόστηκαν τις δύο τελευταίες δεκαετίες. Είναι αποτέλεσμα της έλλειψης θαρραλέων πολιτικών επιλογών για την ενίσχυση των αγροτικών εκμεταλλεύσεων και του εκσυγχρονισμού τους. Είναι αποτέλεσμα του εφησυχασμού, ότι όλα τα προβλήματα θα τα λύσει η Κοινή Αγροτική Πολιτική και ο χρόνος. 

Οι Κυβερνήσεις που άσκησαν την εξουσία έχουν βαρειές ευθύνες για τη σημερινή κατάσταση, αλλά και για τις πρόσθετες δυσκολίες που θα αντιμετωπίσει ο 'Ελληνας αγρότης στο μέλλον.

Ο σημερινός Πρωθυπουργός δεν ήταν Υπουργός Γεωργίας και ο υπεύθυνος για τη χάραξη της αγροτικής πολιτικής της Χώρας μας στη δεκαετία του 1980; Η ομολογία του για τις ευθύνες που έχει για το αγροτικό πρόβλημα της Χώρας λύνει το πρόβλημα; Ισχύει εδώ το "αμαρτία εξομολογουμένη ουκ έστιν αμαρτία"; 

Οι αγρότες γνωρίζουν ότι ο αποκλεισμός των δρόμων που επιβάλλουν ίσως δεν είναι το σωστότερο όπλο πίεσης, αλλά η αδιαφορία των κυβερνήσεων τους οδήγησε σ'αυτήν τη μορφή πάλης.

Η εφαρμογή της Κ.Α.Π. της Ευρωπαϊκής 'Ενωσης στη Χώρα μας δεν είχε τα αποτελέσματα που αναμέναμε και αυτό με αποκλειστική ευθύνη αυτών που μας κυβέρνησαν. Η τυφλή εφαρμογή των Κανονισμών, χωρίς σταθερές κατευθύνσεις ανάδιάρθρωσης των καλλιεργειών και ενίσχυσης της κτηνοτροφίας, αναδιάρθρωσης και εκσυγχρονισμού των αγροτικών εκμεταλλεύσεων, επενδύσεων στους τομείς με αυξημένη ζήτηση, τόσο στην εγχώρια, όσο και στη διεθνή αγορά, είχε ως αποτέλεσμα τη βραχυχρόνια βελτίωση των αγροτικών εισοδημάτων ορισμένων τομέων της παραγωγής, την εκθεμελίωση του μέλλοντος των κτηνοτροφικών εκμεταλλεύσεων και την ανεξέλεγκτη ανάπτυξη ορισμένων τομέων πλεονασματικών καλλιεργειών.

Υπάρχουν, λοιπόν, σήμερα στον αγροτικό χώρο προβλήματα, τα οποία είναι δεκαετιών, προβλήματα που για μας οφείλονται στην ανυπαρξία αγροτικής πολιτικής, στην έλλειψη, θα έλεγα, εθνικής στρατηγικής και ειδικά στις διαπραγματεύσεις με τις χώρες της Ευρωπαϊκής 'Ενωσης. Σήμερα βλέπουμε μία γεωργία εύθραυστη και ευάλωτη και αυτό οφείλεται στη στρεβλή της ανάπτυξη.

Η σχέση μεταξύ φυτικής και ζωϊκής παραγωγής δεν είναι ισορροπημένη. Από τη μία μεριά έχουμε ζωοκομική παραγωγή, η οποία δεν επαρκούσε και δεν επαρκεί για την κάλυψη των αναγκών της Χώρας σε ζωοκομικά προϊόντα και από την άλλη έχουμε επέκταση αρκετών κλάδων της φυτικής παραγωγής με παραγωγικές δυνατότητες πέραν των δυνατοτήτων διάθεσης τόσο στην εσωτερική όσο και στη διεθνή αγορά.

Το συνολικό γεωργικό εισόδημα στη Χώρα μας, προέρχεται κατά 70% από φυτική παραγωγή και κατά 30% από ζωική παραγωγή, ενώ στην Ευρωπαϊκή 'Ενωση είναι ακριβώς αντίθετη η σχέση, οπότε υπάρχει και μεγαλύτερο εισόδημα. Ακόμα και η διάρθρωση αυτής της φυτικής δραστηριότητας, δεν είναι η σωστή, γιατί χρειαζόμαστε μια στροφή προς καλλιέργειες, οι οποίες μπορούν να βοηθήσουν στην ανάπτυξη της ζωικής παραγωγής και εννοώ τις καλλιέργειες ζωοτροφών και άλλων συναφών.

Η ποσοστιαία συμμετοχή του αγροτικού προϊόντος στο συνολικό εισόδημα της Χώρας μειώνεται συνεχώς. Το ελληνικό γεωργικό εισόδημα αντιπροσωπεύει το 48% του μέσου κοινοτικού. Ο αγροτικός πληθυσμός της Χώρας μειώνεται συνεχώς. Η μέση ηλικία των αγροτών μας είναι τα πενήντα επτά χρόνια και στο 70% των αγροτικών μας εκμεταλλεύσεων δεν υπάρχει διάδοχος κατάσταση. Στην πλειοψηφία τους οι αγροτικές εκμεταλλεύσεις είναι οριακές και το 45% βρίσκεται σε ορεινές και προβληματικές περιοχές και μάλιστα είναι αγρότες με μερική απασχόληση.

Το μέσο μέγεθος εξακολουθεί να είναι σαράντα στρέμματα, χωρισμένο κατά μέσο όρο σε έξι έως επτά αγροτεμάχια. Η απασχόληση στον αγροτικό τομέα μειώνεται κατά 2% το χρόνο, αφού, όπως είπα και πριν, στο 70% τουλάχιστον των αγροτών μας έχουμε ηλικία πάνω από πενήντα πέντε χρόνια. Η εγκατάσταση των νέων αγροτών δεν ξεπερνά το 15% των εξερχομένων.

Κοντά στα άλλα προβλήματα που αντιμετωπίζει η ελληνική γεωργία, θα σταθώ ιδιαίτερα στο θέμα της αγροτικής πίστης. Η αγροτική πίστη από διευκόλυνση έχει γίνει βραχνάς για τον αγρότη. Τα υψηλά επιτόκια και οι υπερημερίες έχουν γονατίσει τα μικρά και μεσαία νοικοκυριά.

Αγαπητοί συνάδελφοι, οι ρυθμίσεις των αγροτικών χρεών, όχι μόνο δε λύνουν το πρόβλημα των οφειλών, αλλά το διογκώνουν. Το μόνο που εξασφαλίζουν είναι για μερικούς δανειοληπτική ικανότητα και για άλλους μετατόπιση της αναγκαστικής πληρωμής. Από τη στιγμή που δεν αντιμετωπίζουν την αιτία δημιουργίας των υπερχρεώσεων και των καθυστερήσεων, η κατάσταση ολοένα και θα χειροτερεύει. Επιπλέον, δημιουργούν ένα αρνητικό κλίμα στην άσκηση της αγροτικής πίστης, αφού την επομένη εκάστης ρύθμισης αρχίζει νέα ρυθμισιολογία με αρνητικότατες συνέπειες ακόμα και για την ίδια την υπόσταση της Αγροτικής Τράπεζας.

'Ετσι σήμερα που η αγροτική πολιτική προσαρμόζεται στα πλαίσια της GATT, τα αυξημένα προβλήματα της ελληνικής γεωργίας γίνονται χειρότερα. Απ' όλες τις αγροτικές περιοχές και για όλα τα αγροτικά προϊόντα, εκπέμπονται κραυγές απόγνωσης. Και εδώ ακριβώς βρίσκεται η ουσία των σημερινών κινητοποιήσεων. Η Κυβέρνηση αφού ικανοποιήσει τα τρέχοντα και καίρια προβλήματα των αγροτών κατά τρόπο που να εξασφαλίζεται ένα βιώσιμο εισόδημα, πρέπει να αρχίσει αμέσως να ασχολείται με τα διαρθρωτικά προβλήματα της ελληνικής γεωργίας.

Πρέπει βέβαια να καταλάβουμε όλοι μας, ότι οι συνεχείς επιδοτήσεις, επιχορηγήσεις και ρυθμίσεις χρεών, δεν μπορούν να αναπτύξουν σε μόνιμη βάση τη γεωργία, αφού με την παραμικρή ζημιά από φυσικό φαινόμενο δημιουργείται θέμα. Και είναι αρμοδιότητα του ΕΛΓΑ και εκεί πρέπει να υπάρξει η στήριξη, όταν υπάρχουν ζημιές από φυσικά φαινόμενα. 'Η όταν υπάρχει ένα οικονομικό φαινόμενο, πάλι θα έχουμε τα ίδια.

Το Κράτος μπορεί και πρέπει να ενισχύσει τους αγρότες διαφορετικά. Η ελληνική ύπαιθρος έχει πολλά συγκριτικά πλεονεκτήματα, που πρέπει να αξιοποιηθούν. Εδώ όμως χρειάζεται μια προσοχή στη διάκριση του αγρότη επιχειρηματία, από τον αγρότη κάτοικο των ορεινών και μειονεκτικών περιοχών. Η απασχόληση και το εισόδημα των αγροτών, αυτών των περιοχών, πρέπει να τύχει ιδιαίτερης φροντίδας από την Πολιτεία. Γιατί έτσι μόνο θα εξασφαλισθεί η κοινωνική συνοχή του ελληνικού χώρου. Η αγροτική δραστηριότητα και η παραμονή του πληθυσμού στην ύπαιθρο αποτελούν τους σπουδαιότερους παράγοντες διατήρησης και προστασίας του περιβάλλοντος.

Ο αγροτικός τομέας σήμερα χρειάζεται μια άλλη πολιτική. Είναι όμως ανάγκη να προστατευθεί ο κοινοτικός της χαρακτήρας. Ο μεγαλύτερος κίνδυνος σήμερα είναι οι τάσεις επανεθνικοποίησης, που έχουν αρχίσει να διαμορφώνονται σε ισχυρά κέντρα και μάλιστα, ενόψει των μελλοντικών διευρύνσεων της Ευρωπαϊκής 'Ενωσης. Τέτοιες απόψεις πρέπει να αποθαρρυνθούν. Γιατί, θα δημιουργηθεί μια ανταγωνιστικότερη γεωργία μέσα στην Κοινότητα, λόγω της ικανότητας των πλουσίων χωρών να επιδοτήσουν έμμεσα τη γεωργία τους και να πλήξουν τις φτωχότερες χώρες. Και γιατί η επανεθνικοποίηση σημαίνει οπισθοδρόμηση και καθυστέρηση της Ευρωπαϊκής ολοκλήρωσης.

Είναι ανάγκη να λύσουμε αμέσως τα θεσμικά προβλήματα και να κάνουμε έναν πιο ευέλικτο δημόσιο τομέα, που να στηρίζει τους αγρότες. Να προχωρήσουμε επιτέλους στη λειτουργία του Εθνικού Συμβουλίου Αγροτικής Πολιτικής. Να προχωρήσουμε, με πιο γρήγορους ρυθμούς, στο Εθνικό Κτηματολόγιο. Να ολοκληρώσουμε επιτέλους το Μητρώο των Αγροτών.

Ας υιοθετήσει άμεσα η Κυβέρνηση την πρότασή μας, για σύσταση διακομματικής επιτροπής της Βουλής για εξέταση του αγροτικού προβλήματος και υποβολή συγκεκριμένων προτάσεων εξόδου από την κρίση, αλλά και σχεδιασμού της μελλοντικής πορείας της αγροτικής οικονομίας.

Ο Προϋπολογισμός είναι φιλόδοξος ως προς τους στόχους των εσόδων και υπεραισιόδοξος στους στόχους συγκράτησης των δαπανών. Τα συνολικά έσοδα προβλέπεται να αυξηθούν κατά 15,6%, τη στιγμή που για φέτος, μετά βίας, προσέγγισαν ρυθμό αύξησης κατά 12%.

Αμφισβητείται άλλωστε η δυνατότητα είσπραξης των φόρων που προβλέπει ο Προϋπολογσιμός, όταν είναι γνωστό ότι ανείσπρακτοι φόροι από Φ.Π.Α. ανέρχονται σε 1,2 τρισ. δραχμές και ο φοροελεγκτικός, ο φοροεισπρακτικός μηχανισμός του Υπουργείου Οικονομικών είναι ανεπαρκής και αναποτελεσματικός, ενώ ο εκσυγχρονισμός του καθυστερεί.

Για μια ακόμη φορά το βάρος της δημοσιονομικής πίεσης, συμπίεσης πέφτει στους συνήθεις φορολογούμενους, στους μισθωτούς, στους συνταξιούχους και τα άλλα αδύναμα κοινωνικά στρώματα.

Δεν συζητούμε ουσιαστικά επί του Προϋπολογισμού, κύριοι συνάδελφοι. Δεν συζητάει με τους αγρότες η Κυβέρνηση. Δεν θα συζητήσει αύριο με τους μισθωτούς, ούτε με τους συνταξιούχους ούτε με τους κοινωνικά αδύναμους. Θα αντιμετωπισθούν όλοι με την ίδια παγερή αλαζονεία, με την οποία κινδυνεύει να καταλυθεί οριστικά η κοινωνική συνοχή.

Αυτός ο Προϋπολογισμός δεν μπορεί να ψηφισθεί από το Συνασπισμό της Αριστεράς και της Προόδου.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, πριν προχωρήσουμε στη συνέχιση της συζητήσεως με το δεύτερο Ειδικό Εισηγητή, θα παρακαλέσω να ψηφίσουμε στο σύνολο το σχέδιο νόμου, τα Υπουργεία Δημόσιας Τάξης το οποίο έχει απομείνει και για το οποίο έχει κυκλοφορήσει συμπληρωματική ημερήσια διάταξη από τη Δευτέρα "Ρύθμιση θεμάτων προσφύγων κατά τροποποίηση των διατάξεων του ν. 1975/1991 και άλλες διατάξεις".

Κύριε Υπουργέ, υπάρχει κάποια νομοτεχνική ή άλλη παρατήρηση;

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης):'Οχι, κύριε Πρόεδρε.

ΠΑΝΑΓΙΩΤΗΣ ΚΑΜΜΕΝΟΣ : Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Καμμένος έχει το λόγο.

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, στο νομοσχέδιο για τους πρόσφυγες έγινε μία γόνιμη συζήτηση και ελήφθησαν υπόψη οι παρατηρήσεις των Κομμάτων, αλλά και της Υπατης Αρμοστείας του Οργανισμού Ηνωμένων Εθνών. Η Νέα Δημοκρατία έκανε παρατηρήσεις οι οποίες έγιναν αποδεκτές από το Υπουργείο Δημοσίας Τάξεως.

ΠΡΟΕΔΡΕΥΩΝ (Παναγιώτης Ν.Κρητικός): Δεν γίνεται συζήτηση κατά την ψήφιση στο σύνολο.

ΠΑΝΑΓΙΩΤΗΣ ΚΑΜΜΕΝΟΣ: Απλώς, κύριε Πρόεδρε, μία δήλωση κάνουμε. Λόγω του ότι επέμεινε η Κυβέρνηση στην τροπολογία για την παράταση του Προϋπολογισμού, εμείς εις ένδειξη διαμαρτυρίας δεν ψηφίζουμε το νομοσχέδιο αυτό.

ΦΩΤΗΣ ΚΟΥΒΕΛΗΣ: Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Κουβέλης έχει το λόγο. Κατά πλειοψηφία, κύριε Κουβέλη, δεν χρειάζεται να το δηλώσετε.

ΦΩΤΗΣ ΚΟΥΒΕΛΗΣ: 'Οχι, κύριε Πρόεδρε, παρακαλώ. Θα δείτε γιατί παίρνω το λόγο.

Είχα δηλώσει στην πρωτομιλία μου για το νομοσχέδιο επί της αρχής, ότι θεωρούσαμε και θεωρούμε ότι είχε κάποιες θετικές διατάξεις και θα το ψηφίζαμε. Πλην όμως, στην εξέλιξη της συζητήσεως, επί των άρθρων, ήρθαν δύο τροπολογίες με τρόπο και αντικανονικό, σύμφωνα με τον Κανονισμό της Βουλής, και αντισυνταγματικό.

ΠΡΟΕΔΡΕΥΩΝ (Παναγιώτης Ν.Κρητικός): Δεν υπάρχει αιτιολόγηση ψήφου, το γνωρίζετε, κύριε Κουβέλη. Σας παρακαλώ! Πρέπει να τελειώσουμε. Δεν μπορούμε να παίρνουμε χρόνο από τη συζήτηση του Προϋπολογισμού.

ΦΩΤΗΣ ΚΟΥΒΕΛΗΣ: Το ξέρω, κύριε Πρόεδρε. Αισθάνομαι όμως την υποχρέωση να δηλώσω ότι δε θα ήθελα σε καμία περίπτωση να προκύπτει...

ΠΡΟΕΔΡΕΥΩΝ (Παναγιώτης Ν.Κρητικός): Κατά πλειοψηφία, λοιπόν.

ΦΩΤΗΣ ΚΟΥΒΕΛΗΣ: Επομένως καταψηφίζουμε το νομοσχέδιο γι'αυτές τις δύο τροπολογίες.

ΣΤΡΑΤΗΣ ΚΟΡΑΚΑΣ:Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν.Κρητικός): Και ο κ.Κόρακας το ίδιο.

Ορίστε, έχετε το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, εμείς το νομοσχέδιο θα το καταψηφίζαμε έτσι και αλλιώς, γιατί αποπνέει αυταρχισμό, επειδή δίνει φοβερές εξουσίες στο Υπουργείο Δημόσιας Τάξης μέσω των προεδρικών διαταγμάτων.

ΠΡΟΕΔΡΕΥΩΝ (Παναγιώτης Ν.Κρητικός): Δεν γίνεται συζήτηση, παρακαλώ! Με μία κουβέντα, κύριε Κόρακα.

ΣΤΡΑΤΗΣ ΚΟΡΑΚΑΣ: Ωστόσο, όμως, θέλω και εγώ να σημειώσω και να παρακαλέσω να μην επαναληφθεί. 'Ηρθαν την τελευταία στιγμή δυο σοβαρότατες τροπολογίες άσχετες με το νομοσχέδιο...

ΠΡΟΕΔΡΕΥΩΝ (Παναγιώτης Ν.Κρητικός): Αυτά συζητήθηκαν την περασμένη εβδομάδα. Δεν είναι αντικείμενο της παρούσης συζητήσεως. Παρακαλώ δεν έχετε το λόγο. Και ο κ.Καμμένος, ως εκ περισσού πήρε το λόγο. Σας παρακαλώ δεν γίνεται συζήτηση επί της ουσίας, το αντιλαμβάνεσθε. Ούτε αιτιολόγηση ψήφου επιτρέπεται.

Ερωτάται το Σώμα: Γίνεται δεκτό το νομοσχέδιο του Υπουργείου Δημόσιας Τάξης "Ρύθμιση θεμάτων προσφύγων κατά τροποποίηση των διατάξεων του ν.1975/1991 και άλλες διατάξεις" και στο σύνολο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν.Κρητικός): Κατά πλειοψηφία, όχι ομοφώνως.

Εγώ περίμενα Ρωμαιο-καθολική ψήφιση, κύριε Υπουργέ, δηλαδή ομόφωνο αλλά βλέπω ότι ορθοδόξως ψηφίζεται!

(Γέλια στην Αίθουσα).

Το νομοσχέδιο έγινε δεκτό κατά πλειοψηφία, και στο σύνολο.

Συνεπώς το νομοσχέδιο, αρμοδιότητος του Υπουργείου Δημόσιας Τάξης "Ρύθμιση θεμάτων προσφύγων κατά τροποποίηση των διατάξεων του ν.1975/1991 και άλλες διατάξεις" έγινε δεκτό, σε μόνη συζήτηση, κατ'αρχήν, κατ'άρθρον και στο σύνολο, κατά πλειοψηφία, και έχει ως εξής:

Ρύθμιση θεμάτων προσφύγων κατά τροποποίηση των διατάξεων του ν.1975/1991 και άλλες διατάξεις

'Αρθρο 1

Το άρθρο 24 του ν.1975/1991 (ΦΕΚ 184 Α') αντικαθίσταται ως εξής:

"'Αρθρο 24

Αναγνώριση και περίθαλψη προσφύγων

Με προεδρικό διάταγμα, που εκδίδεται ύστερα από πρόταση των Υπουργών Εξωτερικών και Δημόσιας Τάξης, εντός προθεσμίας ενός (1) έτους από τη δημοσίευση του παρόντος νόμου, καθορίζονται:


α. Η διαδικασία (κανονική και ταχύρρυθμη) εξέτασης αίτησης αλλοδαπού για την αναγνώρισή του ως πρόσφυγα και την παροχή ασύλου, ανάκλησης της αναγνώρισης, ως και απέλασης πρόσφυγα, σύμφωνα με τα οριζόμενα στη Σύμβαση της Γενεύης της 28.7.1951, που κυρώθηκε με το ν.δ. 3989/1959 (ΦΕΚ 209 Α') και στο Πρωτόκολλο της Νέας Υόρκης της 31.1.1967, που κυρώθηκε με τον α.ν. 389/1968 (ΦΕΚ 125 Α').

β. Ο τρόπος συνεργασίας και ενημέρωσης της Υπάτης Αρμοστείας Προσφύγων του Ο.Η.Ε., στα πλαίσια των υποχρεώσεων που απορρέουν από τα άρθρα 35 και 36 της Σύμβασης της Γενεύης του 1951.

γ. Οι προϋποθέσεις και η διαδικασία έγκρισης της εισόδου και παραμονής των προστατευόμενων μελών της οικογένειας αναγνωρισμένου πρόσφυγα, στο πλαίσιο της οικογενειακής συνένωσης.

δ. Ο τύπος και το περιεχόμενο του ταξιδιωτικού εγγράφου, που εκδίδεται κατ' εφαρμογή των άρθρων 11 και 13 της Σύμβασης του Δουβλίνου της 15ης Ιουνίου 1990 "Περί καθορισμού του κράτους - μέλους, το οποίο είναι υπεύθυνο για την εξέταση αίτησης ασύλου που υποβάλλεται σ' ένα από τα κράτη - μέλη της Ευρωπαϊκής 'Ενωσης", που κυρώθηκε με το ν.1996/1991 (ΦΕΚ 196 Α').

2. Με προεδρικό διάταγμα, που εκδίδεται ύστερα από πρόταση των Υπουργών Υγείας και Πρόνοιας και Δημόσιας Τάξης, εντός προθεσμίας ενός (1) έτους από τη δημοσίευση του παρόντος νόμου, καθορίζονται:

α. Η ίδρυση, διοικητική υπαγωγή και λειτουργία Κέντρων Προσωρινής Διαμονής των αιτούντων να αναγνωρισθούν ως πρόσφυγες αλλοδαπών.

β. Η διοικητική υπαγωγή και λειτουργία του υφιστάμενου στο Λαύριο Αττικής Κέντρου Προσφύγων.

γ. Οι προϋποθέσεις και η διαδικασία παροχής ιατροφαρμακευτικής και νοσοκομειακής περίθαλψης ή οποιασδήποτε άλλης οικονομικής και κοινωνικής συνδρομής σε άτομα, που έχουν αναγνωρισθεί από την αρμόδια Ελληνική Αρχή ως πρόσφυγες ή έχουν υποβάλει αίτηση για αναγνώριση ή τους έχει επιτραπεί η προσωρινή διαμονή, σύμφωνα με την παρ. 4 του άρθρου 25 του παρόντος νόμου, προς αντιμετώπιση επειγουσών και σοβαρών καταστάσεων ανάγκης.

3. Με απόφαση των Υπουργών Υγείας και Πρόνοιας και Δημόσιας Τάξης καθορίζεται ο τρόπος εισαγωγής και ο χρόνος παραμονής στα κέντρα της προηγούμενης παραγράφου των αλλοδαπών που ζητούν να αναγνωρισθούν ως πρόσφυγες, καθώς και κάθε άλλο συναφές θέμα.

4. Με προεδρικό διάταγμα, που εκδίδεται ύστερα από πρόταση των Υπουργών Εργασίας και Κοινωνικών Ασφαλίσεων και Δημόσιας Τάξης, εντός προθεσμίας ενός (1) έτους από τη δημοσίευση του παρόντος νόμου κα- θορίζονται:

α. Οι προϋποθέσεις και η διαδικασία παροχής άδειας εργασίας ή άλλης βοήθειας για την επαγγελματική αποκατάσταση των αναγνωριζόμενων ως προσφύγων από τις Αρχές της χώρας μας.

β. Οι όροι με τους οποίους δύνανται να απασχοληθούν προσωρινά για κάλυψη άμεσων βιοτικών αναγκών, οι κατά το άρθρο 25 παρ. 1 του παρόντος αιτούμενοι την αναγνώρισή τους ως πρόσφυγες αλλοδαποί κατά το στάδιο εξέτασης της σχετικής αίτησης, καθώς και οι κατ' εφαρμογή της παρ. 4 του ίδιου άρθρου προσωρινά διαμένοντες αλλοδαποί.

5. Οι δαπάνες που απαιτούνται για την εφαρμογή των διατάξεων της παρ. 2 του παρόντος άρθρου, καθώς και της παρ. 6 του άρθρου 25 του παρόντος νόμου βαρύνουν τον προϋπολογισμό του Υπουργείου Υγείας και Πρόνοιας.

'Αρθρο 2

Το άρθρο 25 του ν.1975/1991 (ΦΕΚ 184 Α') αντικαθίσταται ως εξής:

"'Αρθρο 25

Διαδικασία αναγνώρισης προσφύγων

1. Με την επιφύλαξη των διατάξεων της Σύμβασης του Δουβλίνου της 15.6.1990, που κυρώθηκε με το ν.1996/1991 (ΦΕΚ 196 Α'), καθώς και των άλλων διεθνών δεσμεύσεων της χώρας, ο αλλοδαπός που βρίσκεται καθ' οιονδήποτε τρόπο στο Ελληνικό έδαφος, αναγνωρίζεται ύστερα από αίτησή του ως πρόσφυγας και του παρέχεται άσυλο, εφόσον στο πρόσωπό του συντρέχουν οι προϋποθέσεις του άρθρου 1Α της από 28.7.1951 Διεθνούς Σύμβασης της Γενεύης "περί της νομικής καταστάσεως των προσφύγων" (ν.δ. 3989/1959, ΦΕΚ 209 Α'), όπως τροποποιήθηκε με το από 31.1.1967 Πρωτόκολλο της Νέας Υόρκης (α.ν. 389/1968, ΦΕΚ 125 Α').

2. Κατά προτεραιότητα και με ταχύρρυθμη διαδικασία εξετάζεται κατ' ουσία αίτηση ασύλου που:

α. Είναι προδήλως αβάσιμη, οι δε περί διώξεων ισχυρισμοί του αιτούντος είναι σαφώς ανυπόστατοι, δόλιοι ή καταχρηστικοί των διαδικασιών του ασύλου.

β. Ο αιτών προέρχεται από τρίτη ασφαλή χώρα υποδοχής, στο έδαφος της οποίας δεν κινδυνεύει να διωχθεί για κάποιον από τους προβλεπόμενους στην προαναφερόμενη Σύμβαση λόγους, ούτε να επαναπροωθηθεί στη χώρα υπηκοότητάς του ή συνήθους διαμονής του. 

3. Με τη διαδικασία της προηγούμενης παραγράφου του παρόντος άρθρου εξετάζεται και η αίτηση ασύλου που υποβάλλεται από αλλοδαπό κατά την άφιξή του σε σημείο εισόδου λιμένος ή αερολιμένος. Στην περίπτωση αυτή ο αιτών παραμένει στη ζώνη αναμονής καθ' όλο το χρόνο εξέτασης της αιτήσεώς του, ο οποίος δεν μπορεί να υπερβαίνει τις δεκαπέντε (15) ημέρες. Ως ζώνη αναμονής θεωρείται ο χώρος που εκτείνεται από το σημείο επιβίβασης και αποβίβασης, μέχρι το σημείο του διαβατηριακού ελέγχου. Στην εν λόγω ζώνη επιτρέπεται η πρόσβαση της Υπάτης Αρμοστείας του Ο.Η.Ε. για τους πρόσφυγες.

Με απόφαση των Υπουργών Εμπορικής Ναυτιλίας και Δημόσιας Τάξης ή Δημόσιας Τάξης και Μεταφορών και Επικοινωνιών δύναται να καθορίζεται αντίστοιχα εντός λιμένων ή αερολιμένων και άλλος κατάλληλος χώρος για τη φιλοξενία των αιτουμένων άσυλο. Με απόφαση του Υπουργού Δημόσιας Τάξης δύναται να καθορίζονται ως χώροι φιλοξενίας των αιτουμένων άσυλο και άλλοι κατάλληλοι χώροι που βρίσκονται εκτός λιμένων ή αερολιμένων.

4. Σε εξαιρετικές περιπτώσεις δύναται ο Υπουργός Δημόσιας Τάξης, ιδίως για ανθρωπιστικούς λόγους, να εγκρίνει την προσωρινή διαμονή αλλοδαπού, του οποίου έχει απορριφθεί αίτηση για την αναγνώρισή του ως πρόσφυγα, μέχρις ότου καταστεί δυνατή η αναχώρησή του από τη χώρα.

5. Η διαμονή αλλοδαπού, κατά το χρόνο εξέτασης της αίτησης για την αναγνώρισή του ως πρόσφυγα, καθώς και η διαμονή που εγκρίνεται μετά την απόρριψη της αίτησης αναγνώρισης, είναι προσωρινές και διέπονται από τους όρους και τις προϋποθέσεις που καθορίζονται με απόφαση του Υπουργού Δημόσιας Τάξης.

6. Με κοινή απόφαση των Υπουργών Εθνικής 'Αμυνας, Εξωτερικών, Οικονομικών, Υγείας και Πρόνοιας, Εργασίας και Κοινωνικών Ασφαλίσεων και Δημόσιας Τάξης καθορίζεται το ειδικό καθεστώς προσωρινής προστασίας συγκεκριμένης κατηγορίας αλλοδαπών που καταφεύγουν στο Ελληνικό έδαφος για λόγους ανωτέρας βίας. Με την ίδια απόφαση καθορίζονται οι όροι και η διαδικασία υποδοχής των εν λόγω ατόμων, ως και παροχής σ' αυτά ιατροφαρμακευτικής και νοσοκομειακής περίθαλψης ή άλλης βοήθειας προς κάλυψη των άμεσων βιοτικών αναγκών τους."

'Αρθρο 3

1. Η παράγραφος 6 του άρθρου 27 του ν.1975/1991 αντικαθίσταται ως εξής:

"6. Με απόφαση του Αρχηγού της Ελληνικής Αστυνομίας δύναται για λόγους δημόσιου συμφέροντος και εφόσον ο υπό απέλαση εκ των εν γένει περιστάσεων κρίνεται ύποπτος φυγής ή επικίνδυνος για τη δημόσια τάξη, να διατάσσεται η κράτησή του μέχρις ότου καταστεί δυνατή η απομάκρυνσή του από το Ελληνικό έδαφος. Αν ο αλλοδαπός ασκήσει την κατά την παρ. 4 του παρόντος άρθρου προσφυγή, ο Υπουργός Δημόσιας Τάξης αποφαίνεται και για την κράτησή του που έχει ενδεχόμενα διαταχθεί".

2. H παράγραφος 2 του άρθρου 28 του ν.1975/1991 αντικαθίσταται ως εξής:

"2. Είναι μητέρα ημεδαπού ανηλίκου με τον οποίο συγκατοικεί και διατρέφει ή γονέας ημεδαπού ανηλίκου, ο οποίος έχει τη γονική μέριμνα, εκτός αν τα πρόσωπα αυτά κρίνονται επικίνδυνα για τη δημόσια ή κρατική ασφάλεια της χώρας, οπότε απελαύνονται με απόφαση του Υπουργού Δημόσιας Τάξης".

3. Τα δύο τελευταία εδάφια της παραγράφου 7 του άρθρου 33 του ν.1975/1991 καταργούνται.

'Αρθρο 4

Τροποποίηση διατάξεων του ν. 2168/1993

1. Η παρ. 3 του άρθρου 20 του ν. 2168/1993 (ΦΕΚ 147 Α') καταργείται και η περίπτωση γ' της παραγράφου 2 του ίδιου άρθρου αντικαθίσταται ως εξής:

"γ'. Για τα λοιπά είδη, από δημόσια υπηρεσία ή επο- πτευόμενο από το κράτος φορέα, που καθορίζεται με απόφαση των Υπουργών Εθνικής 'Αμυνας και Δημόσιας Τάξης. Με την ίδια απόφαση καθορίζονται οι προϋποθέσεις, ο τρόπος και η διαδικασία διενέργειας των ελέγχων και η τύχη των ακατάλληλων δειγμάτων".

2. Η παράγραφος 4 του άρθρου 29 του ίδιου ως άνω νόμου, όπως προστέθηκε με το άρθρο 4 του ν. 2334/ 1995 (ΦΕΚ 184 Α'), αντικαθίσταται ως εξής:

"4. Η προθεσμία της προηγούμενης παραγράφου, η οποία έληξε την 26.6.1996, παρατείνεται μέχρι την 31.8.1997".

3. Στις χορηγούμενες από τις αστυνομικές υπηρεσίες άδειες, πιστοποιητικά ή βεβαιώσεις, που προβλέπονται από τις διατάξεις του ν. 2168/1993 (ΦΕΚ 147 Α') και του ν. 456/1976 (ΦΕΚ 277 Α'), επικολλάται ένσημο Ελληνικής Αστυνομίας, σύμφωνα με τις διατάξεις της παραγράφου 7 του άρθρου 38 του ν.1884/1990 (ΦΕΚ 81 Α'), καθώς και ένσημο του Μετοχικού Ταμείου Στρατού, το ύψος του οποίου καθορίζεται σε ποσοστό 20% επί των εκάστοτε προβλεπόμενων, για τις ανωτέρω πράξεις, τελών χαρτοσήμου.

'Αρθρο 5

Τροποποίηση - συμπλήρωση οργανικών 

διατάξεων Υπουργείου Δημόσιας Τάξης

1. Στο Υπουργείο Δημόσιας Τάξης συνιστάται Επιστημονικό Συμβούλιο Εκπαίδευσης, το οποίο αποτελεί συμβουλευτικό όργανο του Υπουργού σε θέματα εκπαίδευσης του Υπουργείου Δημόσιας Τάξης. 'Εργο του Εκπαιδευτικού Συμβουλίου είναι η μελέτη και επεξεργασία των γενικών κατευθύνσεων της παρεχόμενης επαγγελματικής κατάρτισης, εκπαίδευσης και μετεκπαίδευσης του προσωπικού του Υπουργείου και η υποβολή προτάσεων για τη βελτίωση των εκπαιδευτικών μεθόδων και προγραμμάτων επιλογής εκπαιδευτικού προσωπικού και μέσων.

Το ανωτέρω Συμβούλιο συγκροτείται από δύο (2) καθηγητές Α.Ε.Ι., οι οποίοι προέρχονται ένας από τη Νομική Σχολή Αθηνών και ένας από το Πάντειο Πανεπιστήμιο, κατά προτίμηση από τους διδάσκοντες στις Αστυνομικές Σχολές, έναν εκπρόσωπο του Παιδαγωγικού Ινστιτούτου, το διευθυντή της Διεύθυνσης Εκπαίδευσης/Υ.Δ.Τ. και το διευθυντή της Αστυνομικής Ακαδημίας.

'Οταν στο Επιστημονικό Συμβούλιο εξετάζονται θέματα εκπαίδευσης του Πυροσβεστικού Προσωπικού τα δύο τελευταία μέλη αντικαθίστανται από το διευθυντή Εκπαίδευσης του Αρχηγείου Πυροσβεστικού Σώματος και το διευθυντή της Πυροσβεστικής Ακαδημίας.

Η γραμματειακή εξυπηρέτηση του ανωτέρω συμβουλίου γίνεται από τη Διεύθυνση Εκπαίδευσης του Υπουργείου Δημόσιας Τάξης.

Με απόφαση του Υπουργού Δημόσιας Τάξης ορίζονται ονομαστικά τα τακτικά και αναπληρωματικά μέλη του Συμβουλίου, ένας εκ των οποίων ορίζεται ως πρόεδρος. Τα προερχόμενα από τα Α.Ε.Ι. και Παιδαγωγικό Ινστιτούτο μέλη προτείνονται από τους αντίστοιχους φορείς.

Ο Πρόεδρος και τα μέλη του Επιστημονικού Συμβουλίου Εκπαίδευσης δικαιούνται αποζημίωσης, το ύψος της οποίας καθορίζεται με απόφαση των Υπουργών Οικονομικών και Δημόσιας Τάξης.

2. Με απόφαση του Υπουργού Δημόσιας Τάξης μπορεί να συνιστώνται στο Υπουργείο Δημόσιας Τάξης:

α. Ειδικές επιτροπές για τη μελέτη επεξεργασία και υποβολή προτάσεων επί ειδικότερων θεμάτων αρμοδιότητας του Υπουργείου Δημόσιας Τάξης, από δικαστικούς λειτουργούς, καθηγητές Πανεπιστημίου, δικηγόρους, εν ενεργεία ή όχι, υπηρεσιακούς παράγοντες του Υπουργείου Δημόσιας Τάξης ή άλλων υπηρεσιών και πρόσωπα τα οποία διαθέτουν τις κατά περίπτωση απαιτούμενες γνώσεις ή εμπειρία. Η ισχύς της παρούσας διάταξης αρχίζει από 1.6.1996.

β. Μόνιμη νομοπαρασκευαστική επιτροπή και ειδικές νομοπαρασκευαστικές επιτροπές από δικαστικούς λειτουργούς, καθηγητές Πανεπιστημίου και δικηγόρους, εν ενεργεία ή όχι, καθώς και υπηρεσιακούς παράγοντες του Υπουργείου Δημόσιας Τάξης. Καθήκοντα γραμματέων σε καθεμία από τις επιτροπές αυτές ανατίθενται με την ίδια απόφαση στο προσωπικό του Υπουργείου Δημόσιας Τάξης. Ο Υπουργός Δημόσιας Τάξης, αναπληρούμενος από το Γενικό Γραμματέα του Υπουργείου Δημόσιας Τάξης, μπορεί να προεδρεύει στη Μόνιμη και στις άλλες νομοπαρασκευαστικές επιτροπές που λειτουργούν στο Υπουργείο Δημόσιας Τάξης.

Η συμμετοχή στις ανωτέρω επιτροπές προτείνεται, των μεν δικαστικών λειτουργών κατά τις διατάξεις του Οργανισμού Δικαστηρίων, των δε μελών του διδακτικού προσωπικού Α.Ε.Ι. από τα οικεία Εκπαιδευτικά Ιδρύματα.

Στους προέδρους, τα μέλη και τους γραμματείς των ανωτέρω επιτροπών καταβάλλεται αποζημίωση, το ύψος της οποίας καθορίζεται με απόφαση των Υπουργών Οικονομικών και Δημόσιας Τάξης κατά παρέκκλιση των διατάξεων των άρθρων 18 του ν. 1505/1984 και 8 του ν. 1810/1988.

3. Η παράγραφος 4 του άρθρου 7 του ν.1339/1983 αντικαθίσταται ως εξής:

"4. Σε περίπτωση θανάτου ή ανικανότητας, σε ποσο- στό τουλάχιστον 67%, συνεπεία τραυματισμού, αστυνομικού ή πυροσβεστικού υπαλλήλου, κατά την εκτέλεση διατεταγμένης υπηρεσίας και ένεκα αυτής, ο σύζυγος ή ένα τέκνο αυτού προσλαμβάνεται, κατόπιν αιτήσεώς του, στο Υπουργείο Δημόσιας Τάξης, ως διοικητικός υπάλληλος ή με οποιαδήποτε σχέση εργασίας ιδιωτικού δικαίου, ανάλογα με τα προσόντα του, κατ' εξαίρεση των ισχυουσών διατάξεων και ανεξαρτήτως ύπαρξης κενής οργανικής θέσης, επιφυλασσομένων των διατάξεων περί κωλυμάτων διορισμού (άρθρο 21 έως 23 του π.δ/τος 611/1977). Αν οι κατά τα ανωτέρω αποβιούντες ή καθιστάμενοι ανίκανοι δεν έχουν σύζυγο ή τέκνα, το δικαίωμα διορισμού παρέχεται κατά προτεραιότητα σε έναν από τους γονείς ή μία άγαμη αδελφή ή έναν άγαμο αδελφό αυτών. Η αίτηση για πρόσληψη των δικαιούμενων προσώπων υποβάλλεται μέσα σε αποκλειστική προθεσμία δύο (2) ετών από την απόκτηση των απαραίτητων προσόντων διορισμού τους σε οποιαδήποτε θέση.

Της ως άνω προστασίας και μόνο για την ή το σύζυγο ή ένα τέκνο απολαμβάνουν με τις ίδιες προϋποθέσεις και τα μέλη της οικογένειας των πολιτών που τραυματίζονται θανάσιμα ή καθίστανται ανίκανοι σε ποσοστό τουλάχιστον 67%, εξαιτίας της ενεργούς συμμετοχής τους στην καταδίωξη ή σύλληψη δραστών εγκληματικών πράξεων. Η συνδρομή των προϋποθέσεων αυτών διαπιστώνεται με 'Ενορκη Διοικητική Εξέταση που ενεργείται μετά την υποβολή αιτήματος πρόσληψης.

Οι διατάξεις της παρούσας παραγράφου εφαρμόζονται από 1.1.1978. Για τις περιπτώσεις που εμπίπτουν στις διατάξεις αυτές και συνέβησαν πριν τη δημοσίευση της παρούσας διάταξης, η ως άνω 2ετής προθεσμία αρχίζει από την ημερομηνία δημοσίευσής της."

4. Η παρ. 2 του άρθρου 12 του ν.1481/1984 (ΦΕΚ 153 Α') αντικαθίσταται ως εξής:

"2. Οι παραβάτες των διατάξεων των προεδρικών διαταγμάτων της παραγράφου 1 τιμωρούνται με φυλάκιση μέχρι δύο (2) ετών και χρηματική ποινή, εάν η παράβαση δεν τιμωρείται βαρύτερα από άλλη διάταξη."

5. Η διάταξη της παρ. 3 του άρθρου 34 του ν.1481/1984 καταργείται.

6. Η διάταξη του εδαφίου ε' της παραγράφου 7 του άρθρου 2 του ν. 2346/1995 (ΦΕΚ 220 Α') εφαρμόζεται και για τις συζύγους των Αρχηγών Ελληνικής Αστυνομίας και Πυροσβεστικού Σώματος.

'Αρθρο 6

Κατανομή πόρων στα Ασφαλιστικά Ταμεία

του προσωπικού της Ελληνικής Αστυνομίας

1. Η συνολική κράτηση, υπέρ των δικαιούχων φορέων ασφάλισης του αστυνομικού προσωπικού, που προβλέπεται από τις διατάξεις του ν.1167/1981 (ΦΕΚ 161 Α'), του ν.1169/1981 (ΦΕΚ 160 Α'), του π.δ/τος 10-5/ 20.7.1926 (ΦΕΚ 241 Α') και του π.δ/τος 422/1981 (ΦΕΚ 114 Α'), επί των κάθε φύσεως λειτουργικών δαπανών, από προμήθειες της Ελληνικής Αστυνομίας και επί των δαπανών για κατασκευή, επισκευή και συντήρηση κτιρίων γενικά, καθορίζεται σε ποσοστό 6,4%, το οποίο κατανέμεται ως ακολούθως:

α. Υπέρ Τ.Α.Α.Χ. ποσοστό 0,68%.

β. Υπέρ Τ.Α.Ο.Χ. ποσοστό 2,04%.

γ. Υπέρ Μ.Τ.Σ. ποσοστό 2,72%.

δ. Υπέρ Μ.Τ.Π.Υ. ποσοστό 0,96%.

2. Το καθαρό προϊόν από την εκποίηση του άχρηστου υλικού της Ελληνικής Αστυνομίας κατανέμεται ως ακολούθως στα δικαιούχα ταμεία:

α. Υπέρ Τ.Α.Α.Χ. ποσοστό 13,60%.

β. Υπέρ Τ.Α.Ο.Χ. ποσοστό 54,40%.

γ. Υπέρ Μ.Τ.Π.Υ. ποσοστό 32%.

'Αρθρο 7

Η ακροτελεύτια διάταξη του άρθρου 1, του ν. 2298/ 1995 (ΦΕΚ 62 Α'), όπως τροποποιήθηκε με το άρθρο 18 του ν. 2335/1995 (ΦΕΚ 185 Α'), και το άρθρο 28 του ν. 2439/1996 (ΦΕΚ 219 Α'), τροποποιείται ως εξής:

"Οι διατάξεις του άρθρου τούτου εφαρμόζονται από την 16η Σεπτεμβρίου 1997 και εφεξής."

'Αρθρο 8

1. Η παρ. 3 του άρθρου 17 του ν. 1867/1989 (ΦΕΚ 227 Α') "προσωπική κράτηση κατ' εφαρμογήν των διατάξεων του Κώδικος Εισπράξεων Δημοσίων Εσόδων και άλλες διατάξεις" τροποποιείται ως εξής:

"3. Το Σ.Α.Ε. συγκαλείται τακτικά μία φορά κάθε δύο χρόνια από το Γενικό Γραμματέα Απόδημου Ελληνισμού και έκτακτα από το Γενικό Γραμματέα Απόδημου Ελληνισμού ή τα 2/3 των μελών του Σ.Α.Ε., αν προκύψουν εξαιρετικοί λόγοι σχετικοί με τα εθνικά θέματα και τα συμφέροντα των αποδήμων Ελλήνων."

2. Η παράγραφος 1 του άρθρου 7 του π.δ/τος 196/ 1995 (ΦΕΚ 195 Α') καταργείται.

3. Η διάταξη αυτή ισχύει από 1.12.1996.

'Αρθρο 9

1. Παρατείνεται η προθεσμία έκδοσης του προεδρικού διατάγματος για τον Οργανισμό του Ιδρύματος Ελληνικού Πολιτισμού από τότε που έληξε μέχρι την 31 Ιουλίου 1997.

2. Με απόφαση του Υπουργού Εξωτερικών παρατείνεται η θητεία του διοικητικού συμβουλίου του Ιδρύματος και πληρούνται οι εκάστοτε κενές θέσεις των μελών του.

'Αρθρο 10

Παράταση εκτέλεσης προϋπολογισμού

Στο άρθρο 4 του ν. 2362/1995 (ΦΕΚ 247 Α') προστίθεται τρίτο εδάφιο ως εξής:

"Μέχρι την ολοκλήρωση των διαδικασιών της οικονομικής και νομισματικής ενοποίησης, στο πλαίσιο της Ευρωπαϊκής 'Ενωσης, δύναται με απόφαση του Υπουργού των Οικονομικών, η οποία εκδίδεται εντός του β' τετραμήνου του έτους, να παρατείνεται η εκτέλεση του Γενικού Κρατικού Προϋπολογισμού του ιδίου οικονομικού έτους: α) ένα μήνα, για την είσπραξη των μέχρι τη λήξη του οικονομικού έτους βεβαιωθέντων εσόδων και β) δύο μήνες για την πληρωμή εξόδων, οι σχετικές υποχρεώσεις των οποίων έχουν αναληφθεί μέχρι τη λήξη του οικονομικού έτους. Ειδικά για το Γενικό Κρατικό Προϋπολογισμό του οικονομικού έτους 1996 η ανωτέρω απόφαση παράτασης της εκτέλεσής του μπορεί να εκδοθεί μέχρι τη λήξη του έτους."

'Αρθρο 11

Η κατά το άρθρο 40 παρ. 1 του ν. 2257/1994 (ΦΕΚ 197 Α') θητεία των εκπροσώπων των εργαζομένων στο Διοικητικό Συμβούλιο του Ο.Τ.Ε. λήγει μετά παρέλευση δύο (2) μηνών από την ημερομηνία έκδοσης της, κατά το άρθρο 2 παρ. 1 του ν. 2414/1996 (ΦΕΚ 135 Α'), κοινής υπουργικής απόφασης με την οποία προσαρμόζεται το καταστατικό του Ο.Τ.Ε. προς τις διατάξεις του.

'Αρθρο 12

'Εναρξη ισχύος

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά στις επί μέρους διατάξεις του.

ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών, ως προς την ψήφιση στο σύνολο του παραπάνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν.Κρητικός): Παρεσχέθη η ζητηθείσα εξουσιοδότηση.

Επανερχόμεθα στη συζήτηση του Προϋπολογισμού.

ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο για τη διαδικασία.

ΠΡΟΕΔΡΕΥΩΝ (Παναγιώτης Ν.Κρητικός): Ορίστε, κύριε Κόρακα.

ΣΤΡΑΤΗΣ ΚΟΡΑΚΑΣ: Κύριε Πρόεδρε, υπάρχει ένα ζήτημα που πρέπει να λύσουμε κατά τη γνώμη μας σήμερα. Αυτό είναι πώς θα διεξαχθεί η συζήτηση και πόσοι Βουλευτές θα συμφωνήσουμε να μιλήσουν απ'όλα τα Κόμματα, ώστε το κάθε Κόμμα να μπορέσει στοιχειωδώς να ανταποκριθεί στο καθήκον που του ανέθεσε ο Λαός, ιδιαίτερα κατά τη σύζητηση αυτού του ύψιστου νόμου, που είναι ο Προϋπολογισμός.

Θα ήθελα να πω, ότι εμείς προτείνουμε να τηρήσουμε την τακτική που ακολουθήσαμε μέχρι σήμερα. Δηλαδή, πέραν των γενικών Εισηγητών, των Ειδικών Αγορητών, των Κοινοβουλευτικών Εκπροσώπων και των Αρχηγών, να μιλήσει και ένας ορισμένος αριθμός Βουλευτών.

Ως προς το Κόμμα μας, δώσαμε λίστα και θα θέλαμε αυτή να τηρηθεί. Να δούμε ποια πρακτική υπάρχει για τα προηγούμενα χρόνια, κύριε Πρόεδρε. Το 1992...

ΠΡΟΕΔΡΕΥΩΝ (Παναγιώτης Ν.Κρητικός): Κύριε Κόρακα, έχει αποφασισθεί ο τρόπος συζήτησης, ο οποίος αποβλέπει και προσβλέπει στην εξυπηρέτηση των μικροτέρων κυρίως Κομμάτων.

ΣΤΡΑΤΗΣ ΚΟΡΑΚΑΣ: Δεν έχει αποφασισθεί, κύριε Πρόεδρε, και θέλω να θέσω το θέμα και να ζητήσω τη γνώμη και των άλλων Κομμάτων.

ΠΡΟΕΔΡΕΥΩΝ (Παναγιώτης Ν.Κρητικός): 'Εχει αποφασισθεί στη Διάσκεψη των προέδρων και βάσει αυτής της αποφάσεως, ο Πρόεδρος πρότεινε και έγινε ο κατάλογος.

ΣΤΡΑΤΗΣ ΚΟΡΑΚΑΣ: Σε ένα λεπτό, τελειώνω.



ΠΡΟΕΔΡΕΥΩΝ (Παναγιώτης Ν.Κρητικός): Αυτές οι παρεμβάσεις είναι που μας παίρνουν χρόνο, από τη συζήτηση του προϋπολογισμού.

ΣΤΡΑΤΗΣ ΚΟΡΑΚΑΣ: Πήρα τα Πρακτικά, κύριε Πρόεδρε και είδα ότι το 1992 επί επτά Βουλευτών του Κ.Κ.Ε. μίλησαν οι πέντε. Το 1994 επί εννιά Βουλευτών μίλησαν οι οκτώ. Το 1995 επί εννέα Βουλευτών πάλι μίλησαν οκτώ.

Τώρα, με τη λογική που πάει να εφαρμοσθεί, επί έντεκα Βουλευτών κινδυνεύουμε να μιλήσουμε μόνο πέντε ή το πολύ έξι.

Τι θέλω να θέσω ως θέμα: Κάνουμε ένα καταμερισμό όλα τα Κόμματα και πρέπει στοιχειωδώς να καλύψουμε τους βασικούς τομείς, ρίχνοντας τη σημασία που πρέπει στους τομείς που εμείς κρίνουμε. Συζητήσαμε με τα άλλα Κόμματα και δεν νομίζω ότι θα υπάρχει αντίθεση, εάν για παράδειγμα από τα τρία μικρά, λεγόμενα Κόμματα μιλήσουν δεκατρείς με δεκατέσσερις Βουλευτές επιπλέον και εβδομήντα με εβδομηνταπέντε από τα δύο μεγάλα Κόμματα.

Βεβαίως δεν είναι δυνατό να τηρηθεί κατά τη γνώμη μας η αναλογική, γιατί τότε ....

ΚΥΡΙΑΚΟΣ ΣΠΥΡΙΟΥΝΗΣ: Η απλή αναλογική 

ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ, μη διακόπτετε.

ΣΤΡΑΤΗΣ ΚΟΡΑΚΑΣ: ... τότε θα μιλήσει ένας μόνο Βουλευτής ή δύο από το κάθε Κόμμα. Αυτό εμποδίζει το Κόμμα μας και φαντάζομαι και τα άλλα Κόμματα να επιτελέσουν το καθήκον που έχουν ενώπιον του Ελληνικού Λαού. 

Θέλω, λοιπόν, να παρακαλέσω και το Προεδρείο και τα άλλα Κόμματα να συναινέσουν, όπως γινόταν μέχρι σήμερα. Δεν ζητάμε κάποια εξαίρεση από τα καθιερωμένα. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Το λόγο, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): Κύριε Τσοβόλα, έχει προηγηθεί ο κ. Κωνσταντόπουλος. Μόλις τελειώσει θα σας δώσω αμέσως το λόγο.

Ορίστε, κύριε Κωνσταντόπουλε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, θα ήθελα να αναφερθώ στη προηγούμενη διαδικασία για την ψήφιση στο σύνολο του σχεδίου νόμου "περί ρυθμίσεως θεμάτων προσφύγων κατά τροποποίηση των διατάξεων του νόμου 1975/91 και άλλες διατάξεις".

ΠΡΟΕΔΡΕΥΩΝ (Παναγιώτης Ν.Κρητικός): Αναφέρθηκε ο κ. Κουβέλης.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Οχι, κύριε Πρόεδρε. Αναφέρομαι σε σας, ως Πρόεδρο, που συμβαίνει αυτή τη στιγμή να κατέχετε την 'Εδρα και που συμβαίνει επίσης να έχετε ασχοληθεί συστηματικά με τον Κανονισμό. Υπάρχει ένα θέμα μείζονος πολιτικής τάξης.

Γνωρίζετε πολύ καλά, ότι σ' αυτό το νομοσχέδιο ήρθαν τροπολογίες άσχετες, ήρθαν τροπολογίες οι οποίες είχαν αποκρουσθεί προηγουμένως, από τον Πρόεδρο της Βουλής ως ευθέως αντισυνταγματικές και σήμερα δια της πλειοψηφίας ψηφίζονται. Δηλαδή η κομματική κυβερνητική Πλειοψηφία νομιμοποιεί, κατά τη διάρκεια της άσκησης της Νομοθετικής Εξουσίας, μια παρανομία. Αυτό είναι μείζονος σημασίας πολιτικό θέμα. Και αν η Κυβέρνηση δεν το αντιλαμβάνεται -δεν αναφέρομαι στον κύριο Υπουργό Δημοσίας Τάξεως, ο οποίος αίρει τις αμαρτίες άλλων, διότι συνέπεσε στο νομοσχέδιό του- εμείς είμαστε υποχρεωμένοι από πλευράς του Συνασπισμού να το επισημάνουμε. Και απευθύνομαι σε όλους τους συναδέλφους που παρίστανται και κυρίως της κυβερνητικής Πλειοψηφίας. Νομιμοποιούν στο όνομα της κυβερνητικής Πλειοψηφίας παρανομίες. Δεν είναι δυνατό ...

ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ. Παρακαλώ, κύριε Κωνσταντόπουλε, έρχεσθε σε ένα θέμα ύστερα από την ψήφισή του και δικονομικά, διαδικαστικά δεν νομομοποιείσθε αυτή την ώρα να θέτετε αυτό το ζήτημα ....

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου: Κύριε Πρόεδρε, επιτρέψτε μου να τελειώσω.

ΠΡΟΕΔΡΕΥΩΝ (Παναγιώτης Ν.Κρητικός): Σας έχω απάντηση. Ορίστε τελειώστε. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Πείτε μου παρακαλώ, αυτή τη στιγμή, όταν η τροπολογία που ψηψίστηκε ...

ΠΡΟΕΔΡΕΥΩΝ (Παναγιώτης Ν.Κρητικός): Δεν ψηφίστηκε σήμερα καμία τροπολογία. Σύνολο ψηφίσαμε, κύριε Κωνσταντόπουλε. Το θέμα έπρεπε να το θέσετε, εάν νομίζατε ότι υπήρχε θέμα, την Πέμπτη που συζητήθηκε το νομοσχέδιο ή σε άλλη συνεδρίαση. Τώρα ψηφίστηκε σύνολο νομοσχεδίου, θέτετε θέμα ιδιαιτέρων διατάξεων, τροπολογιών οι οποίες προβλέπονται από τα σχετικά άρθρα 73, 74, 75 του Συντάγματος και περί της αντισυνταγματικότητας των οποίων αποφαίνεται η Βουλή". Δεν ετέθη καν το θέμα τότε και έρχεσθε τώρα να θίξετε ένα θέμα για δημιουργία εντυπώσεων; Σας παρακαλώ! Δεν έχετε δίκιο.

ΣΤΡΑΤΗΣ ΚΟΡΑΚΑΣ: Ετέθη το θέμα, ετέθη επανειλημμένα και με έμφαση. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ετέθη το θέμα τότε από τον Κοινοβουλευτικό μας Εκπρόσωπο τον κ. Κουβέλη. Ετέθη τότε.

ΣΤΡΑΤΗΣ ΚΟΡΑΚΑΣ: Από όλους μας ετέθη. 

ΠΡΟΕΔΡΕΥΩΝ (Παναγιώτης Ν.Κρητικός): Εκρίθη από τη Βουλή τότε. 

Χάνουμε το χρόνο μας τώρα.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Εντάξει, λοιπόν, η κυβερνητική Πλειοφηφία εγκρίνει μεθοδεύσεις παρανομίας.

ΠΡΟΕΔΡΕΥΩΝ (Παναγιώτης Ν.Κρητικός): Ψηφίστηκε το σύνολο του νομοσχεδίου και τώρα ως εκ περισσού πήρατε το λόγο, με συγχωρείτε πάρα πολύ. 

Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εγώ ήθελα να αναφερθώ στο θέμα που ανέφερε ο κ. Κόρακας ως Εκπρόσωπος του Κ.Κ.Ε.

Κύριε Πρόεδρε, πράγματι, θεωρώ ότι παραβιάζεται ουσιαστικά η λειτουργία της Βουλής και παραμερίζονται τα μικρότερα Κόμματα, διότι με αυτή την λογική που επεκράτησε από χθες το βράδυ μέχρι και σήμερα, αν συνεχιστεί, τα τρία μικρότερα Κόμματα, στην ουσία, δε θα έχουν συμμετοχή σ' αυτό το κορυφαίο νομοθέτημα που είναι ο Προϋπολογισμός του Κράτους. Διότι, εάν μιλήσει ένας μόνο ακόμη από τα τρία μικρότερα Κόμματα, αντιλαμβάνεσθε ότι δεν μπορεί να καλύψει ούτε στο ελάχιστο το σύνολο των θεμάτων του Προϋπολογισμού που αναφέρονται σε όλα τα Υπουργεία.

Νομίζω, ότι και η Κυβέρνηση και η Αξιωματική Αντιπολίτεση δε θα θέλουν να μονολογούν, δηλαδή να μιλάνε στην ουσία, οι ίδιοι, επισημαίνοντας ουσιαστικά τα ίδια πράγματα.

Από εμάς δηλαδή, θα μιλήσει μόνο ο κ. Δημαράς. Δεν θα προλάβει να μιλήσει κανένας άλλος.

Γι'αυτό παρακαλούμε, κύριε Πρόεδρε, να δούμε επί της ουσίας το θέμα. Να υπάρξει μια κατανομή, ώστε να μιλήσουν τρεις τέσσερις στο σύνολο των πενήντα εβδομήντα συναδέλφων που θα μιλήσουν και από κάθε ένα από τα μικρότερα Κόμματα.

Να πω και ένα τελευταίο. Κύριε Πρόεδρε, ο Προϋπολογισμός είναι ο κορυφαίος νόμος του Κράτους. 'Εκανα οκτώ χρόνια Υπουργός Οικονομικών και ουδέποτε έλειψα από εκείνο το έδρανο κατά τη διάρκεια όλων των ημερών της συζήτησης του Προϋπολογισμού. Βλέπω, ότι σήμερα, ο Υπουργός Εθνικής Οικονομίας και Οικονομικών απουσιάζει από την ώρα που άρχισε η συνεδρίαση.

Νομίζουμε ότι αυτό αποτελεί υποβάθμιση του Κοινοβουλίου, αλλά και δίνει την δυνατότητα να πιστεύουμε και να υποστηρίξουμε ότι η Κυβέρνηση τελικά, περιφρονεί το Κοινοβούλιο, περιφρονεί τις απόψεις όλων των Κομμάτων, που στο τέλος της γραφής, εκφράζουν και το 58% του Ελληνικού Λαού.

Θα παρακαλούσαμε, τουλάχιστον, ο Υπουργός Εθνικής Οικονομίας και Οικονομικών να παρευρίσκεται καθ'όλη τη διάρκεια της συζήτησης του Προϋπολογισμού μέσα στη Βουλή.

ΠΡΟΕΔΡΕΥΩΝ (Παναγιώτης Ν. Κρητικός): 'Οσον αφορά τα ζητήματα που ετέθησαν από τον κ. Κόρακα και από εσάς, γιατί το άλλο είναι θέμα της Κυβέρνησης -και εγώ θα συνιστούσα να είναι εδώ η Κυβέρνηση αλλά είναι εδώ η Κυβέρνηση δια των Υφυπουργών της....

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, παρακαλώ το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας):Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός):'Ενα λεπτό, κύριοι συνάδελφοι, έχει να απαντήσει το Προεδρείο πρώτα επί άλλου θέματος και αμέσως μετά θα πάρετε το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Σας παρακαλώ, κύριε Πρόεδρε, η παρέμβαση του συναδέλφου θίγει την Κυβέρνηση. Δηλαδή ένας Υφυπουργός δεν έχει το δικαίωμα να απαντήσει;

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε, μην επιμηκύνουμε τη συζήτηση, γιατί είναι εις βάρος της συζητήσεως του Προϋπολογισμού. Επί της ουσίας να ομιλούμε, γιατί ζημιώνεται η συζήτηση.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Ας ηρεμήσουμε, λοιπόν, και ο κάθε ένας ας κάνει αυτό που πρέπει.

Υπάρχουν τρεις Υφυπουργοί που εκπροσωπούν την Κυβέρνηση.

ΠΡΟΕΔΡΕΥΩΝ (Παναγιώτης Ν.Κρητικός): Αυτό ήθελα να απαντήσω. Πρέπει να είναι όμως εδώ και ο κύριος Υπουργός. Θα έρθει ο κύριος Υπουργός Εθνικής Οικονομίας και Οικονομικών, όπως και οι άλλοι Υπουργοί.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Είναι εδώ οι Υφυπουργοί, αλλά εδώ μιλάμε επί της ουσίας.

Πάντα στη συζήτηση του Προϋπολογισμού ο Υπουργός Οικονομικών και άλλοι βέβαια Υπουργοί παρευρίσκονται. Αυτό είναι πρωτόγνωρο, για μένα τουλάχιστον, που έκανα οκτώ χρόνια Υπουργός Οικονομικών. 'Ηταν γεμάτα πάντα τα έδρανα της κυβέρνησης.

Αυτό δείχνει ότι περιφρονεί και τη Βουλή και τον Ελληνικό Λαό η Κυβέρνηση και ότι θεωρεί τη Βουλή πως είναι απλά ένα Σώμα που επικυρώνει ό,τι νομοσχέδια φέρνει η Κυβέρνηση. Και αυτό είναι αλλοίωση της ουσίας του Κοινοβουλευτισμού, κύριε Πρόεδρε.

ΠΡΟΕΔΡΕΥΩΝ(Παναγιώτης Ν.Κρητικός): Κύριε συνάδελφε, για να προχωρήσουμε και επί της ουσίας, να δώσω μια απάντηση σε όσα ελέχθησαν. 

ΜΙΛΤΙΑΔΗΣ ΕΒΕΡΤ(Πρόεδρος της Νέας Δημοκρατίας): Κύριε Πρόεδρε, έχω ζητήσει το λόγο. 

ΠΡΟΕΔΡΕΥΩΝ(Παναγιώτης Ν. Κρητικός): Με συγχωρείτε, κύριε Πρόεδρε, θα μιλήσετε και σεις, όπως και ο κ. Σφυρίου. Κανείς δεν στερείται του λόγου εδώ.

Ο Πρόεδρος της Νέας Δημοκρατίας κ. Εβερτ έχει το λόγο.

ΜΙΛΤΙΑΔΗΣ ΕΒΕΡΤ(Πρόεδρος της Νέας Δημοκρατίας): Κύριε Πρόεδρε, ως προς το πρώτο θέμα το οποίο εθίγη, δηλαδή να δοθεί η δυνατότητα να λάβουν πιο άνετα το λόγο και τα μικρά Κόμματα της Βουλής, η Νέα Δημοκρατία δεν θα είχε καμιά αντίρρηση, υπό τη βασική προϋπόθεση, ότι θα γίνει μια συνεδρίαση και την Παρασκευή το πρωί, όπως το ζήτησα άλλωστε χθες και από τον κ. Κακλαμάνη. Και ο Πρόεδρος, ο κ. Κακλαμάνης, δεν είχε καμιά αντίρρηση και επεφυλάχθη για να απαντήσει.

Πιστεύω, ότι αν γίνει συνεδρίαση και την Παρασκευή το πρωί, θα δοθεί η δυνατότητα να μιλήσουν από τα τρία μικρότερα Κόμματα επιπλέον τρεις ομιλητές, έτσι ώστε να δοθεί η δυνατότητα και από το ΠΑ.ΣΟ.Κ. και από τη Νέα Δημοκρατία να μιλήσουν περισσότεροι απ' όσοι προβλέπονται.

Εφ' όσον υπάρχει η διάθεση των Βουλευτών -και αυτό είναι θετικό γεγονός- να λάβουν περισσότεροι το λόγο και εφ' όσον η Χώρα στον οικονομικό τομέα, περνάει μια πολύ μεγάλη κρίση, νομίζω ότι είναι αναβάθμιση του Κοινοβουλίου να δοθεί η δυνατότητα να μιλήσουν περισσότεροι συνάδελφοι.

Τώρα όσον αφορά το δεύτερο θέμα που πολύ σωστά έθεσε ο κ. Τσοβόλας, κύριοι Υφυπουργοί Οικονομικών όπως επισημάνατε ότι είσαστε τρεις αρμόδιοι, ο κ. Τσοβόλας και κανένας από εμάς δεν θέλει να σας θίξει να θίξει την παρουσία σας. Ξέρετε ότι ως πρόσωπα σας τιμάμε. Αλλά έχει πολύ δίκιο ο κ. Τσοβόλας, επισημαίνοντας ότι ο Υπουργός Οικονομικών, ο οποίος αυτήν τη στιγμή συμπίπτει να είναι και Υπουργός Εθνικής Οικονομίας, πρέπει να είναι παρών καθ' όλη τη διάρκεια της συζητήσεως του Προϋπολογισμού και μάλιστα όταν ακόμη μιλούν οι Εισηγητές.

Θέλω να επισημάνω, ότι παλαιότερα ο Ανδρέας Παπανδρέου, ακόμη και όταν είχε τα προβλήματα υγείας του, βρισκόταν σ' αυτά τα έδρανα. Και εδώ δεν βρίσκεται ούτε ο Πρωθυπουργός ούτε ο Υπουργός Οικονομικών.

Και μετά μιλάμε για την αναβάθμιση του ρόλου του Κοινοβουλίου. Πως έχετε την απαίτηση να είναι παρόντες οι συνάδελφοι και οι Αρχηγοί των Κομμάτων -όπως βλέπετε όλοι είμαστε παρόντες- όταν δεν είναι ο Υπουργός Εθνικής Οικονομίας. Αν προκύψει σε κάποια δεδομένη στιγμή η αναγκαιότητα ενός διαλόγου, δεν δίνεται η δυνατότητα να γίνει αυτό.

Δεύτερο θέμα, που ήθελα να επισημάνω είναι, ότι, όπως ξέρετε, τον Απολογισμό του τρέχοντος έτους τον εξετέλεσε σε πολύ μεγάλο βαθμό ο σημερινός Υπουργός Προεδρίας. Ο Απολογισμός που κλείνει, αυτής της δημοσιονομικής χρήσεως, θα παρουσιάσει στην πραγματικότητα ένα έλλειμμα που θα ξεπερνάει τα 500 δισ., κατά την άποψη μας. Πώς είναι δυνατόν να μην είναι παρών. Μέχρι τον Σεπτέμβριο ήταν Υπουργός Οικονομικών. Διαβεβαίωνε προεκλογικά, ότι όλα τα δημοσιονομικά μεγέθη και από το σκέλος των δαπανών και από το σκέλος των εσόδων βαίνουν καλώς. Και σήμερα διαπιστώνουμε από τον ίδιο τον Προϋπολογισμό, ότι λείπουν περίπου 500 δισεκατομμύρια. Ποιος θα ελεγχθεί, ο σημερινός Υπουργός Οικονομικών ή ο πρώην Υπουργός Οικονομικών, σημερινός Υπουργός Προεδρίας;

Αυτές τις δύο παρατηρήσεις ήθελα να κάνω και στην συνέχεια, αφού ολοκληρώσουμε τη διαδικασία αυτών των δύο θεμάτων, θα ζητήσω το λόγο για ένα τρίτο θέμα σοβαρότατο.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Κύριε Πρόεδρε, εμείς θέλουμε να υπογραμμίσουμε, τουλάχιστον οι παλαιότεροι συνάδελφοι που ήμασταν και στις προηγουμένες περιόδους της Εθνικής Αντιπροσωπείας, ότι δεν ήταν διαρκώς παρών ο Υπουργός Οικονομικών στην Αίθουσα της Βουλής. Υπήρχαν πάντοτε σε όλες τις περιόδους, ώρες, κατά την συζήτηση του Προϋπολογισμού, που, λόγω των κυβερνητικών υποχρεώσεων, απουσίαζε ο Υπουργός και παρίσταντο οι Υφυπουργοί. Αυτό συνέβαινε και επί Νέας Δημοκρατίας και ο κ. Τσοβόλας δεν ήταν διαρκώς σε όλο το πενθήμερο της συζήτησης του Προϋπολογισμού παρών, κατά την απουσία του ήταν οι Υφυπουργοί εδώ. Δεν πρέπει να λέγονται πράγματα τα οποία δεν έχουν σχέση με την πραγματικότητα, για να δημιουργούνται εντυπώσεις.

Εκείνο που θα ήθελα να πω, όσον αφορά τον τρόπο της συζητήσεως, είναι ότι είχε μείνει ανοιχτό το θέμα αν θα υπάρξει την Παρασκευή το πρωϊ εμβόλιμη συνεδρίαση. Εμείς από την πλειοψηφία καταρχήν, δε θα είχαμε αντίρρηση. Βλέπω πάντως, κύριε Πρόεδρε, στην τελική διαμόρφωση του καταλόγου, που έχει κυκλοφορήσει, ότι αυτή την στιγμή, αν δεν υπάρξει αυτή η εμβόλιμη συνεδρίαση, πέραν των Ειδικών Αγορητών, από τα μικρότερα Κόμματα πρέπει να μιλήσουν τουλάχιστον άλλοι τρεις συνάδελφοι. Δηλαδή θα φθάσουμε στους τέσσερις Βουλευτές. Και αν πάμε στην εμβόλιμη συνεδρίαση, θα μιλήσει περίπου το 50% των Βουλευτών της κοινοβουλευτικής δύναμης καθενός από τα μικρά Κόμματα.

Νομίζω, ότι είναι η πρώτη φορά σε συζήτηση επί του Προϋπολογισμού που θα φθάσουμε σε τέτοιο υψηλό ποσοστό.


ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, παρακαλώ το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν.Κρητικός): 'Ενα λεπτό. Ας μην γίνεται διάλογος επί θεμάτων παρεπιμπτόντων που τροχοπεδούν την συζήτηση άλλου θέματος και μάλιστα επί της ουσίας.

Ο Πρόεδρος του Συνασπισμού της Αριστεράς και της Προόδου έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Επί του πρώτου θέματος, νομίζω ότι το πρόβλημα μπορεί να λυθεί, έτσι ώστε να μιλήσουν όσο γίνεται περισσότεροι από τα τρία Κόμματα που έχουν περιορισμένη κοινοβουλευτική εκπροσώπηση. Δεν είναι θέμα αριθμητικό, είναι θέμα ουσιαστικό. Και επειδή ο Κανονισμός έχει φτιαχτεί έτσι, με το κριτήριο του αριθμού, καλό είναι όπου μπορούμε και όπου υπάρχει συμφωνία αυτό το κριτήριο του αριθμού να σπάει, να μιλήσουν όσοι γίνεται περισσότεροι και να υπάρξει συνεδρίαση και την Παρασκευή το πρωϊ.

'Οσον αφορά το δεύτερο θέμα. Δεν γίνεται επίκληση εθιμικού δικαίου. Γίνεται επίκληση ουσιαστικού πολιτικού κριτηρίου. Η Κυβέρνηση οφείλει να είναι παρούσα. Ο Πρωθυπουργός να είναι παρών, ο Υπουργός Εθνικής Οικονομίας να είναι παρών. Δεν γίνεται η συζήτηση του Προϋπολογισμού δια των Υφυπουργών, που υποκαθιστούν. Και στις προηγούμενες Περιόδους και όσο μπορώ να θυμηθώ και εγώ, από την περίοδο που ήμασταν στην Βουλή, ήταν διαρκής η παρουσία του αρμοδίου Υπουργού Οικονομικών. Είναι αδιανόητο αυτό.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν.Κρητικός): Κύριε συνάδελφε να μπούμε επί της ουσίας κάποια στιγμή. Και απορώ πως το συντηρούμε αυτό το ζήτημα. Είναι πράγματι άξιο συντηρήσεως; Ούτε άξιο εντυπώσεων δεν είναι αυτό το θέμα.

Ορίστε, έχετε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, δεν μπορεί να ανεχθούμε να λέγονται ανακρίβειες εδώ, σκόπιμες, για να υπηρετήσουν καταστάσεις που δεν μπορεί να δικαιολογηθούν. Επικαλούμαι και την εντιμότητά σας και τη μαρτυρία σας.'Οταν ήμουν Υπουργός Οικονομικών, δεν έλειψα ούτε δευτερόλεπτο από την καρέκλα του Υπουργού.'Επαιρνα τα κλειδιά, ακούγοντας και σεβόμενος και τον τελευταίο Βουλευτή. Ο δε Πρωθυπουργός της Χώρας ήταν πάντα τουλάχιστον όσο μιλούσαν οι Γενικοί Εισηγητές όλων των Κομμάτων. Και εδώ είδαμε τον κύριο Πρωθυπουργό χθες να αποχωρεί από την Αίθουσα όταν μίλησε ο Εισηγητής της Νέας Δημοκρατίας. Δεν καταδέχθηκε να ακούσει τους Εισηγητές των άλλων Κομμάτων. Ο δε Υπουργός των Οικονομικών δεν παρευρίσκεται καθόλου επί αρκετές ώρες και χθες και σήμερα.

Εμείς ζητήσαμε και ζητάμε να μπει πρωϊνή συνεδρίαση και την Παρασκευή.

ΠΡΟΕΔΡΕΥΩΝ (Παναγιώτης Ν. Κρητικός): 'Ησασταν από τους τακτικότερους, ανέκαθεν, δεν το αμφισβητεί κανένας, όπως πολλοί Βουλευτές, εδώ.

Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Σ'αυτά που είπε ο Κοινοβουλευτικός Εκπρόσωπος της Πλειοψηφίας έδωσα συγκεκριμένα στοιχεία, ότι το 1992 για τον Προϋπολογισμό του 1993, επί επτά Βουλετών -έτσι ήταν πάντα- μιλήσαμε πέντε.

ΠΡΟΕΔΡΕΥΩΝ (Παναγιώτης Ν. Κρητικός): Μα τα είπατε αυτά. Δεν είναι δυνατόν να χάνουμε χρόνο αναφερόμενοι σε πόσους μίλησαν. Σας παρακαλώ. Να μπούμε στην ουσία του Προϋπολογισμού...

ΣΤΡΑΤΗΣ ΚΟΡΑΚΑΣ: Να μη δικαιολογούμε τα αδικαιολόγητα. Σωστό είναι, όταν ο Προϋπολογισμός συζητιέται, οι Οικονομικοί Υπουργοί να είναι παρόντες.

ΠΡΟΕΔΡΕΥΩΝ (Παναγιώτης Ν. Κρητικός): Βλέπετε ότι όλοι επικαλούμαστε τα δικαιώματά μας να συζητήσουμε επί της ουσίας και όλοι το τροχοπεδούμε με το να μιλάμε επί διαδικαστικών θεμάτων.

Κύριοι συνάδελφοι, θεωρώ ως εκ περισσού τη συζήτηση με την εξής έννοια: Ο Κανονισμός έχει και προβλέπει με τις διατάξεις του, τον τρόπο εγγραφής των ομιλητών επί του Προϋπολογισμού. Το Προεδρείο για να διευκολύνει τη συμμετοχή και των μικρότερων Κομμάτων και να εξασφαλίσει δικαίωμα συμμετοχής στη συζήτηση ευρυτέρου αριθμού Βουλευτού, πήρε την απόφαση εκείνη, του εναλλάξ συστήματος και της συμμετοχής ορισμένων συναδέλφων από τα μικρά Κόμματα στις πρώτες σειρές. Ακριβώς, για να διευκολυνθούν και οι συνάδελφοι, χωρίς να παραβιασθούν τα δικαιώματα όλων των άλλων Βουλευτών και των μεγάλων σχηματισμών, που και εκεί υπάρχουν ορισμένα συνολικά δικαιώματα και τα οποία πρέπει να ασκηθούν.

Αν δεν τηρούσαμε τον Κανονισμό, δύσκολα θα μιλούσε Βουλευτής Κόμματος. Από την εμπειρία μου δε θέλω να σας πω, ότι παλαιότερα, όταν ίσχυαν άλλες διατάξεις του Κανονισμού και που άλλα ήταν τα δικαιώματα των Υπουργών, που μιλούσαν με τις ώρες στο Βήμα, όχι μόνο απλοί Βουλευτές, αλλά και Ειδικοί Αγορητές Κομμάτων δεν πρόλαβαν να μιλήσουν. Το 1978, αν δεν κάνω λάθος δεν πρόλαβε να μιλήσει ο Ειδικός Αγορητής του ΠΑ.ΣΟ.Κ.

Τα τελευταία χρόνια και επί Προεδρίας Αλευρά και μετά επί προεδρίας του κ. Τσαλδάρη, που επιδιώκετο η ευρύτερη συμμετοχή Βουλευτών από τότε μέχρι σήμερα, και κυρίως σήμερα επί προεδρίας κ. Κακλαμάνη έχουμε διεύρυνση της συμμετοχής των Βουλευτών. Κάθε χρόνο και καλύτερα. Επαναλαμβάνω ότι Ειδικός Αγορητής δεν πρόλαβε να μιλήσει στις δώδεκα τα μεσάνυχτα της πέμπτης ημέρας. Το αντιλαμβάνεσθε αυτό; Και τώρα υπάρχει ευχέρεια με τον περιορισμό του χρόνου στο δεκάλεπτο, με τον περιορισμό του χρόνου των Υπουργών, με τον περιορισμό της συμμετοχής των Υπουργών, αρμοδίων και συναρμοδίων και προχωρούμε στην ευρεία συμμετοχή των Βουλευτών, που φθάνουμε στον αριθμό εβδομήντα και ογδόντα. Πράγμα που θα το επιδιώξουμε και τώρα.

Επιμήκυνση λοιπόν, των συνεδριάσεων και δεν έχω αντίρρηση, όταν έρθει ο Πρόεδρος, να συζητήσουμε και το θέμα μιας ακόμα εμβόλιμης συνεδριάσεως και βεβαίως να περιορίσουμε τα διαδικαστικά, τα οποία πολλές φορές δεν έχουν και αντικείμενο.

Ο Πρόεδρος κ. 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Παίρνω το λόγο για ένα σοβαρότατο θέμα, το οποίο θίγει το κύρος του Κοινοβουλίου. Μας θίγει όλους μας.

'Οπως γνωρίζετε, κύριε Πρόεδρε, μετά από απόφαση του Κοινοβουλίου συνεστήθη Εξεταστική των Πραγμάτων Επιτροπή για τα καζίνο, για τον τρόπο που παραχωρήθηκε η άδεια του καζίνο του Φλοίσβου. Εκλήθησαν ορισμένοι μάρτυρες να εξετασθούν. Προ ημερών, η Επιτροπή, ομόφωνα, κάλεσε και τη δημοσιογράφο, την κα Στάη. Η κα Στάη σε πρώτη φάση αρνήθηκε να προσέλθει να καταθέσει. Στη συνέχεια, ζητήθηκε η βίαιη προσαγωγή της και προσήλθε.

'Ηλθε να καταθέσει. 'Εδωσε ένα υπόμνημα και με τρόπο περιφρονητικό προς τους συναδέλφους έδωσε μία απάντηση "εγώ δεν απαντώ σε καμία ερώτηση". Χαιρέτησε γελώντας και αποχώρησε από την αίθουσα, αφήνοντας όλους τους συναδέλφους της Επιτροπής άναυδους.

Δεν είναι τυχαία, κύριε Πρόεδρε, η πρόσκληση της κας Στάη. Δεν έχουμε τίποτε με την κα Στάη και θέλω να πιστεύω, ότι τελικά δε θ'αποδειχθεί τίποτε. Αλλά, η κα Στάη, όπως προκύπτει από το πόθεν έσχες της, την περίοδο....

ΠΡΟΕΔΡΕΥΩΝ (Παναγιώτης Ν.Κρητικός): Είναι αντικείμενο της παρούσης;

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Παρακαλώ, μη με διακόπτετε.

ΠΡΟΕΔΡΕΥΩΝ (Παναγιώτης Ν.Κρητικός): Δε σας διακόπτω. Αλλά δεν είναι το αντικείμενο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):


Την περίοδο που γίνονται όλες οι συμβάσεις, αγοράζει μετοχές 70 εκατ. δρχ., εμφανίζεται με μετρητά 40 εκατ. δρχ., αγοράζει με τον κ.Λιβανό στη Μύκονο μία έκταση οκτώ στρεμμάτων και αγοράζει την ίδια περίοδο στη Μελεάγρου, απέναντι από το Προεδρικό Μέγαρο, μία κατοίκια 320 τμ.

'Οταν, λοιπόν, υπάρχουν όλα αυτά τα στοιχεία, δεν....

ΠΡΟΕΔΡΕΥΩΝ (Παναγιώτης Ν.Κρητικός): Αυτά εξετάζονται στην Εξεταστική Επιτροπή και απορώ πώς εσείς, Πρόεδρος Κόμματος, φέρνετε θέματα αναγόμενα στην Εξεταστική Επιτροπή να απασχολήσουν την Ολομέλεια της Βουλής. Το άλλο θέμα θα σας έλεγα, ότι είναι ερευνητέο ως προς τη συμπεριφορά της. Αλλά επί της ουσίας;

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Η ευαισθησία του Προεδρείου....

ΠΡΟΕΔΡΕΥΩΝ (Παναγιώτης Ν.Κρητικός): Υπάρχει ηυξημένη. Καμία αμφιβολία να μην έχετε περί αυτού.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Παρακαλώ, μη με διακόπτετε. Δεν έχετε δικαίωμα να με διακόπτετε.

ΠΡΟΕΔΡΕΥΩΝ (Παναγιώτης Ν.Κρητικός): Δε σας διακόπτω, όταν είσθε στο θέμα αλλά όταν είσθε εκτός θέματος, θα το κάνω. 'Εχω το δικαίωμα.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Η ευαισθησία του Προεδρείου έπρεπε να μην υπάρχει για τη διαδικασία του Κανονισμού, την ώρα που μιλώ εγώ, αλλά για τον τρόπο με τον οποίο αντιμετωπίζεται σήμερα η όλη κατάσταση από τον Τύπο. Δεν καταλάβατε σήμερα ότι ετρώθη το κύρος του Κοινοβουλίου, όταν μία κυρία, την οποία εκτιμούμε κατά τα άλλα, εμφανίζεται ότι δεν είναι διατεθειμένη να απαντήσει στην Εξεταστική Επιτροπή της Βουλής;

Καλώ το Προεδρείο να πάρει άμεση θέση και να καλέσει τον εισαγγελέα ή ν'ακολουθήσει οποιαδήποτε άλλη διαδικασία πιστεύει για να μπορέσει το Κοινοβούλιο ν'αποκτήσει το κύρος του. Είναι αδιανόητη η συμπεριφορά της κυρίας.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν.Κρητικός): Κηδόμεθα όλοι του κύρους του Κοινοβουλίου όπως και εσείς, κύριε Πρόεδρε, έτσι και το Προεδρείο. Και βεβαίως το Προεδρείο θα κάνει εκείνο το οποίο επιβάλλεται ....

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Δεν το έκανε μέχρι τώρα, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): Με συγχωρείτε πολύ. Δεν έχω υπόψη μου τα Πρακτικά αυτήν τη στιγμή, γιατί δεν είναι στην αρμοδιότητα του Προεδρείου. Δεν είναι στην αρμοδιότητα του Προεδρεύοντος, αλλά του Προέδρου της Βουλής, ο οποίος ασφαλώς θα έχει λάβει γνώση των Πρακτικών και θα πάρει τις αποφάσεις εκείνες, που ξέρει να παίρνει ο Πρόεδρος σε κάθε περίπτωση που θίγεται το κύρος του Κοινοβουλίου. Και δεν πιστεύω να έχετε παράπονο από το Προεδρείο και από τον Πρόεδρο ότι δεν προστατεύει το κύρος του Κοινοβουλίου. 'Εχετε κανένα τέτοιο παράδειγμα; Δε νομίζω.

ΓΕΡΑΣΙΜΟΣ ΓΙΑΚΟΥΜΑΤΟΣ: Δεύτερη μέρα πέρασε.

ΠΡΟΕΔΡΕΥΩΝ (Παναγιώτης Ν.Κρητικός): Απεναντίας, όλοι οι Πρόεδροι και οι προηγηθέντες και ο αείμνηστος Αλευράς και ο κ.Τσαλδάρης και ο κ.Κακλαμάνης προασπίζονται με περισσό ζήλος το κύρος του Κοινοβουλίου και αυτό θα κάνουν σε κάθε περίπτωση.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Εφόσον επιμένετε....

ΠΡΟΕΔΡΕΥΩΝ (Παναγιώτης Ν.Κρητικός): Σε ό,τι αφορά τα θέματα της ουσίας, αυτά είναι θέματα της Εξεταστικής Επιτροπής.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Εφόσον επιμένετε, ο Πρόεδρος της Εξεταστικής Επιτροπής ενήργησε όπως έπρεπε να είχε ενεργήσει. 'Επρεπε το Προεδρείο της Βουλής να λάβει όλα τα ενδεικνυόμενα μέτρα, πριν παρέλθει το αυτόφωρο και να την καλέσει αμέσως.

Και να σας πω και κάτι άλλο, κύριε Πρόεδρε, το οποίο ήταν απαράδεκτο. Ενώ επρόκειτο να καταθέσει η κα Στάη χθες, προχθές το βράδυ, χωρίς προφανώς να το ξέρει, ο Υπουργός Δικαιοσύνης παρασύρθηκε σε εκπομπή της. Τι σημαίνουν όλα αυτά; Πώς θα κινηθεί ο εισαγγελέας την επόμενη ημέρα;

ΠΡΟΕΔΡΕΥΩΝ (Παναγιώτης Ν.Κρητικός): Κύριε Πρόεδρε, το κύρος του Προεδρείου και της Βουλής δεν προστατεύεται ούτε με αυτόφωρες συλλήψεις, ούτε με καταδιώξεις άλλου τύπου και άλλων εποχών. Σας παρακαλώ. Λειτουργούν οι νόμοι, λειτουργούν οι ευαισθησίες, λειτουργούν οι ευθιξίες, λειτουργούν όλοι οι κανόνες.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Τα διαπλεκόμενα λειτουργούν.

ΚΟΣΜΑΣ ΣΦΥΡΙΟΥ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν.Κρητικός): Ορίστε, κύριε Σφυρίου, έχετε το λόγο.

ΚΟΣΜΑΣ ΣΦΥΡΙΟΥ: Κυριε Πρόεδρε, κατ'αρχάς για την ουσία του θέματος δε θέλω να πω τίποτε, διότι είναι αντικείμενο που εξετάζει η Εξεταστική Επιτροπή. Και θεωρώ ότι θα ήταν απαράδεκτο να υπεισέλθουμε στην ουσία, δηλαδή στο αντικείμενο της επιτροπής που αυτή καθ'αυτήν την αποστολή έχει, να εξετάσει την ουσία του επίμαχου θέματος.

'Οσον αφορά την πρόταση που έκανε ο Πρόεδρος της Νέας Δημοκρατίας, θέλω να τονίσω πως ασφαλώς, σε ό,τι αφορά το κύρος του Κοινοβουλίου, δε δικαιούται να μονοπωλεί ο κ.'Εβερτ την ευαισθησία. Υπογραμμίζουμε από την Πλευρά της Πλειοψηφίας πως η απόφαση,η οποία ελήφθη ήδη από την Εξεταστική Επιτροπή, απ'ό,τι είμαι σε θέση να γνωρίζω, τάχιστα πραγματοποιήθηκε, δηλαδή απεστάλησαν τα Πρακτικά και όλα τα σχετικά στοιχεία στον αρμόδιο εισαγγελέα.

Από εκεί και πέρα, είναι θέμα της Δικαιοσύνης για να ενεργήσει τα νόμιμα. Δε νομίζω ότι θα υπάρχει δεύτερη γνώμη μεταξύ όλων των συναδέλφων στο Εθνικό Κοινοβούλιο περί αυτού.

ΠΡΟΕΔΡΕΥΩΝ (Παναγιώτης Ν. Κρητικός): Προχωρούμε στη συζήτηση επί του Προϋπολογισμού.

Το λόγο έχει ο Ειδικός Εισηγητής του ΠΑ.ΣΟ.Κ. κ. Ιωάννης Θωμόπουλος.

ΙΩΑΝΝΗΣ ΘΩΜΟΠΟΥΛΟΣ: Κύριε Πρόεδρε, θα ήθελα να καλωσορίσω το συνάδελφο κ. Μπούτα, που μετά από δεκαεννιά ημέρες στη Θεσσαλία ήρθε σήμερα, υποθέτω ως προπομπός της αυριανής καθόδου των αγροτών.

ΕΥΑΓΓΕΛΟΣ ΜΠΟΥΤΑΣ: Αν χρειαστεί, και για ένα ακόμα μήνα.

ΠΡΟΕΔΡΕΥΩΝ (Παναγιώτης Ν. Κρητικός): Δε χρειαζόταν αυτή η αναφορά.

Μόλις ηρέμησε η συζήτηση, να την οξύνουμε πάλι; Σας παρακαλώ.

ΙΩΑΝΝΗΣ ΘΩΜΟΠΟΥΛΟΣ: Η απόσταση που χωρίζει τη Χώρα μας από τις προηγμένες βιομηχανικές χώρες είναι μεγάλη, παρά τα σημαντικά βήματα που έγιναν τα τελευταία χρόνια. Η απόσταση αυτή υπήρχε και κατά το παρελθόν, αλλά τότε υπήρχαν τα κλειστά σύνορα, που επέτρεπαν σε κάθε χώρα να ακολουθεί τους δικούς της ρυθμούς, χωρίς άμεσες επιπτώσεις στο εσωτερικό της. Σήμερα η διεθνοποίηση της οικονομίας και η δημιουργία ευρυτέρων συνόρων, όπως η Ευρωπαϊκή 'Ενωση και οι ραγδαίες τεχνολογικές εξελίξεις, δεν επιτρέπουν απομονωτισμό και βραδυπορεία. Οδηγούν γρήγορα στην περιθωριοποίηση, στην αυξανόμενη εξάρτηση και στην όξυνση των οικονομικών και κοινωνικών προβλημάτων.

Το χάσμα που μας χωρίζει από τις αναπτυγμένες βιομηχανικά χώρες, έχει άμεση επίπτωση στη διεθνή θέση της Χώρας μας και στη δυνατότητά της να υπερασπίζεται τα συμφέροντά της. Το εθνικό συμφέρον επιτάσσει αυτό το χάσμα να κλείσει το ταχύτερο δυνατόν. Τα μέτρα της Κυβέρνησης και όλες οι πρωτοβουλίες κατευθύνονται στη διαμόρφωση μιας εθνικής στρατηγικής, που απαντά ταυτόχρονα στο στόχο της ευρωπαϊκής ενοποίησης, της οικονομικής ανάπτυξης, της κοινωνικής αλληλεγγύης και της αποτελεσματικής προώθησης των εθνικών συμφερόντων.

Κατά τη διάρκεια της διετίας 1994-1995 η οικονομική πολιτική που εφαρμόστηκε, προώθησε ικανοποιητικά το στόχο της σύγκλισης της ελληνικής οικονομίας. Συγκεκριμένα, το έλλειμμα της γενικής κυβέρνησης, ο πληθωρισμός και τα επιτόκια μειώθηκαν εντυπωσιακά, ενώ η συναλλαγματική ισοτιμία της δραχμής και το δημόσιο χρέος ως ποσοστό του ΑΕΠ, σταθεροποιήθηκαν.

Στη διάρκεια του τρέχοντος έτους συνεχίστηκε η διαδικασία προσαρμογής της ελληνικής οικονομίας, αλλά με σαφώς βραδύτερους ρυθμούς. Αποτελεί βασική επιλογή της Κυβέρνησης να προσεγγίσει το στόχο σύγκλισης προοδευτικά. Και αυτή η προσέγγιση να έχει ολοκληρωθεί περί το τέλος του αιώνα. Αυτή η επιλογή επιτρέπει την κατανομή του κόστους προσαρμογής σε μια σειρά ετών, διευκολύνοντας έτσι την αποδοχή από το κοινωνικό σύνολο.

Είναι επίσης βασική επιλογή της Κυβέρνησης να κατανείμει το κόστος προσαρμογής της οικονομίας κατά τρόπο κοινωνικά δίκαιο, προκειμένου να εξασφαλιστεί η μεγίστη δυνατή κοινωνική συναίνεση και υποστήριξη.

Ποιος, όμως, θα πρέπει να είναι ο ρόλος του Κράτους στις σύγχρονες κοινωνικές και οικονομικές συνθήκες; Μέσα στις σύγχρονες οικονομικές και κοινωνικές συνθήκες το Κράτος πρέπει να αναθεωρήσει το ρόλο του και να κάνει πιο αποτελεσματική τη λειτουργία του. Στον κοινωνικό τομέα το τρίπτυχο Υγεία-Πρόνοια-Παιδεία πρέπει να είναι το κύριο μέλημά του. Οι σημερινές πιέσεις για νέες δαπάνες, που προκύπτουν από το υψηλό επίπεδο ανεργίας, από τις αυξημένες ανάγκες των ηλικιωμένων και από την αναβάθμιση της ποιότητας των προσφερομένων υπηρεσιών, κάνουν περισσότερο από ποτέ αναγκαία τη δημιουργία ενός κοινωνικού ιστού ασφάλειας, ώστε ο πολίτης να βρίσκει το κράτος-προστάτη αλληλέγγυο τις στιγμές, που συναντά σημαντικές δυσκολίες στη ζωή του.

Στον οικονομικό τομέα το μεγάλο δημόσιο χρέος και οι υπάρχουσες δημοσιονομικές ανισορροπίες επιβάλλουν μία πιο ορθολογική κατανομή των παραγωγικών πόρων της οικονομίας. Ο πολίτης περιμένει σήμερα καλύτερη αξιοποίηση των φόρων που πληρώνει. Εδώ το Κράτος έρχεται να συμπληρώσει και να υποβοηθήσει τον ιδιωτικό τομέα ιδιαίτερα εκεί όπου υπάρχουν αποτυχίες της αγοράς. 

Στόχος του Κράτους είναι να εξασφαλίσει συναίνεση και συνεργασία μεταξύ εργαζομένων επιχειρήσεων και Κράτους με την υιοθέτηση ξεκάθαρων και σταθερών κανόνων του παιχνιδιού, να ενθαρρύνει τον ανταγωνισμό και να αποτρέψει τη δημιουργία ολιγοπωλείων και την εκμετάλλευση της δύναμής τους. 

Στον τομέα της Δημοσίας Διοίκησης χρειάζεται εκσυγχρονισμός στη λήψη αποφάσεων και νομοθετικών διαδικασιών. Αυτό απαιτεί την καταπολέμηση της γραφειοκρατίας της αδράνειας της αλαζονίας και μετριοκρατίας προκειμένου αυτή να πλησιάσει τον πολίτη και να κάνει αποτελεσματική τη λειτουργία της. 

Η ανασυγκρότηση του Κράτους και ο ριζικός εκσυγχρονισμός του διοικητικού μηχανισμού είναι το σημαντικότερο έργο που έχει να επιτελεστεί στη Χώρα μας. 

Κατά την επόμενη τετραετία πρωταρχικός σκοπός και στόχος της δημοσιονομικής μας πολιτικής είναι η εξυγίανση των οικονομικών του Κράτους, που θα σημάνει ταυτόχρονα και την ικανοποίηση από τη Χώρα μας των αντιστοίχων κριτηρίων σύγκλισης. Η επιδίωξη αυτού του στόχου θα βασιστεί στη διαρκή μείωση των δανειακών αναγκών της Κυβέρνησης, που σχεδιάζεται να υποχωρίσουν το 1998 κάτω από το όριο του 3% του Α.Ε.Π. που είναι και η τιμή αναφοράς του αντιστοίχου κριτηρίου σύγκλισης. Καθοριστικό ρόλο στην επιδιωκομένη υποχώρηση των δανειακών αναγκών του κρατικού τομέα θα παίξει ο αυστηρός έλεγχος των πρωτογενών καταναλωτικών δαπανών και η αποτελεσματικότερη διαχείριση του δημοσίου χρέους.

Ειδικά οι πρωτογενείς καταναλωτικές δαπάνες θα αυξάνονται ετήσια με ρυθμούς πολύ μικρότερους από τους αντίστοιχους ρυθμούς αύξησης του Α.Ε.Π. σε τρέχουσες τιμές. Δηλαδή θα μειώνονται διαρκώς σε πραγματικούς όρους. Βέβαια η μείωση αυτή δεν είναι άκριτη. Η προσπάθεια θα επικεντρωθεί σε δαπάνες που δεν εξυπηρετούν συγκεκριμένους κοινωνικούς ή αναπτυξιακούς σκοπούς, όπως η κάθε είδους σπατάλες, οι δαπάνες για επιχορήγηση φορέων ή υπηρεσιών με μηδενική ή ελαχίστη κοινωνικοοικονομική προσφορά και γενικότερα οι δαπάνες χωρίς κοινωνικοοικονομικό αντίκρισμα.

Από την άλλη οι δαπάνες κοινωνικού χαρακτήρα που στοχεύουν στην ανακούφιση ασθενών κοινωνικών ομάδων όχι μόνο δε θα περικοπούν αλλά αντίθετα θα αυξηθούν. Παράλληλα με την αύξησή τους θα εξορθολογικοποιηθούν, ώστε να μεγιστοποιηθούν οι ευνοικές επιπτώσεις τους στις κοινωνικές ομάδες που οφελούνται. Η επιδιωκόμενη προσαρμογή στο σκέλος των κρατικών δαπανών δεν είναι δυνατόν να σημαίνει και περικοπή των δαπανών αναπτυξιακού χαρακτήρα. Οι δαπάνες αυτές θα αυξάνονται σε βάρος των καταναλωτικών δαπανών και έτσι θα δοθεί μία ισχυρή ώθηση στην αναπτυξιακή προσπάθεια της Χώρας με υνοικές επιπτώσεις στην απασχόληση και στην ουσιαστική σύγκλιση της ελληνικής οικονομίας.

Καθοριστικό ρόλο στη μείωση των δανειακών αναγκών του Δημοσίου θα παίξει, τέλος, η μείωση των δαπανών εξυπηρέτησης του δημόσιου χρέους που επιβαρύνουν υπέρμετρα τον κρατικό Προϋπολογισμό και δημιουργούν ασφυκτικούς περιορισμούς στην άσκηση δημοσιονομικής πολιτικής. Η μείωση αυτή θα προέλθει από την αναμενόμενη υποχώρηση των επιτοκίων δανεισμού του δημοσίου λόγω μείωσης του πληθωρισμού καθώς επίσης και από την εισαγωγή σύγχρονων και αποτελεσματικότερων τεχνικών διαχείρισης του δημοσίου χρέους. Η δημοσιονομική προσαρμογή θα στηριχθεί και στη σταδιακή αύξηση των φορολογικών εσόδων και από την αξιοποίηση της κινητής και ακίνητης περιουσίας του Δημοσίου. Η σταδιακή μείωση των δανειακών αναγκών του κρατικού τομέα κατά την προηγούμενη τριετία είχε ως αποτέλεσμα την ανακοπή και αναστροφή της αυξητικής τάσης του χρέους της Κυβέρνησης το οποίο κινείται σήμερα στα επίπεδα του 110% του Α.Ε.Π., αλλά απέχει ακόμη πολύ από το 60% του Α.Ε.Π. που είναι το αντίστοιχο κριτήριο.

Η νομισματική πολιτική έχει ως πρωταρχικό στόχο τη μείωση του πληθωρισμού και συνδέεται στενά με τους στόχους του προγράμματος σύγκλισης. Ο πληθωρισμός αναμένεται να μειωθεί στο 6,5% κατά μέσο όρο το 1997. Ο στόχος του πληθωρισμού για το τέλος του 1997 ορίζεται στο 4,5%, στόχος φιλόδοξος, αλλά αναγκαίος για την ολοκλήρωση της πορείας εφαρμογής του προγράμματος σύγκλισης.

Οι κύριες αιτίες της αναμενόμενης αποκλιμάκωσης είναι αφ' ενός η προσδοκόμενη μείωση του ρυθμού αύξησης του κόστους εργασίας ανά μονάδα προϊόντος και αφ' ετέρου η θετική επίπτωση σε σχέση με το 1996 του παγώματος των ειδικών φόρων κατανάλωσης.

Το σύγχρονο και αποτελεσματικό Kράτος θα αποτελέσει μια από τις βασικές επιδιώξεις του Προϋπολογισμού του 1997. Θα δοθεί έμφαση σε πρωτοβουλίες στήριξης των αδυνάμων στρωμμάτων, με πολιτικές που βασίζονται στη διαπίστωση των πραγματικών αναγκών και όχι στην εξανέμιση των πόρων με αμελητέες παροχές προς κάθε κατεύθυνση. Παράλληλα η άσκηση μιας αποτελεσματικής εισοδηματικής πολιτικής, που είναι συμβατή με την αύξηση της παραγωγικότητος, εξυπηρετεί καλύτερα τόσο τη βελτίωση της ανταγωνιστικότητας, όσο και τα συμφέροντα των εργαζομένων, οδηγώντας σε πραγματική αύξηση των αποδοχών, βελτίωση των συνθηκών εργασίας και αύξηση της απασχόλησης.

Με βάση τα απολογιστικά στοιχεία και τις διαφαινόμενες τάσεις εκτιμάται, ότι και το 1996 πραγματοποιείται ένα ακόμα θετικό βήμα δημοσιονομικής προσαρμογής και εξυγίανσης. Η πορεία εκτέλεσης του Προϋπολογισμού του τρέχοντος έτους είναι απολύτως ικανοποιητική. Η Κυβέρνηση κατάφερε να περιορίσει στο ελάχιστο τις αρνητικές επιπτώσεις του πολιτικού κύκλου με σύντμηση της προεκλογικής περιόδου. Αυτό είχε ως αποτέλεσμα την εκτέλεση του Προϋπολογισμού του 1996 με μικρές σχετικά αποκλίσεις από τους αρχικούς στόχους. 

Η αξιόπιστη εκτέλεση του Προϋπολογισμού για τρίτη συνεχή χρονιά αποδεικνύει, ότι εμπεδώνεται στη Xώρα μας κλίμα δημοσιονομικής πειθαρχίας και δημιουργούνται οι βάσεις για οριστική εξυγίανση των οικονομικών του Kράτους. 

Ειδικότερα, σύμφωνα με τα τελευταία απολογιστικά στοιχεία, εκτιμάται ότι τα συνολικά έσοδα του Γενικού Προϋπολογισμού θα φθάσουν τα 8.115 δισ. έναντι 7.073 δισ. το 1995. Δηλαδή, παρατηρείται μία αύξηση 17,5%. Αντίστοιχα, οι συνολικές δαπάνες πλην χρεωλυσίων, εκτιμάται ότι θα φθάσουν τα 10.871 δισ. έναντι 9.872 δισ. το 1995.

Οι δανειακές ανάγκες παρέμειναν σε απόλυτα μεγέθη στα ίδια επίπεδα με το 1995, παρουσιάζοντας στο Α.Ε.Π. απόκλιση μιας εκατοστιαίας μονάδος από τις προϋπολογισθείσες. Δηλαδή, ανήλθαν σε 2.756 δισ. έναντι 2.461 δισ. που ήταν οι προϋπολογισθείσες.

Τέλος, το πρωτογενές πλεόνασμα διαμορφώθηκε σε επίπεδα χαμηλότερα των αρχικών προβλέψεων και έφθασε τα 709 δισ., ή 2,4% του Α.Ε.Π., από 587 δισ. ή 2,2% του ΑΕΠ το 1995 έναντι των προϋπολογiσθέντων 894 δισ., ή 3,1% του ΑΕΠ.

Το μεγαλύτερο μέρος των εκτός χρεωλυσίων δαπανών του Προϋπολογισμού του 1996, δηλαδή το 65,3%, διατέθηκε -σημειώστε το- για την εξυπηρέτηση του δημοσίου χρέους το 35,2% και για πληρωμές αποδοχών το 31,1%. 

Παρά, λοιπόν, τα θετικά βήματα που πραγματοποιήθηκαν τα τελευταία χρόνια, η απόσταση που χωρίζει τη Xώρα μας από τους Ευρωπαίους εταίρους μας εξακολουθεί να είναι μεγάλη. Στόχος της Κυβέρνησης είναι να καλύψει αυτή την απόσταση μέσα στο χρονικό όριο που θέτει το πρόγραμμα σύγκλισης, δηλαδή μέχρι το 1998.

Οι πρωτοβουλίες και τα μέτρα της Κυβέρνησης κατευθύνονται στη διαμόρφωση μιας εθνικής στρατηγικής, που απαντά ισόρροπα στο στόχο της ευρωπαϊκής ενοποίησης, της οικονομικής ανάπτυξης, της κοινωνικής αλληλεγγύης και της αποτελεσματικής προώθησης των εθνικών συμφερόντων.

Στο πλαίσιο αυτής της στρατηγικής εντάσσεται και ο κρατικός Προϋπολογισμός του 1997. Με τον Προϋπολογισμό αυτό επιταχύνεται αποφασιστικά η δημοσιονομική προσαρμογή και επιχειρούνται τομές στα οικονομικά του Κράτους. Ακόμη ο Προϋπολογισμός του 1997 ικανοποιεί και τους στόχους του προγράμματος σύγκλισης, με το οποίο η Χώρα μας θα εξασφαλίσει συνθήκες ισότιμης και έγκαιρης συμμετοχής στην Ο.Ν.Ε..

Οι βασικοί στόχοι του Προϋπολογισμού είναι: 

Πρώτον, η αύξηση του πρωτογενούς πλεονάσματος στο 4,5% του Α.Ε.Π..

Δεύτερον, ο περιορισμός των δανειακών αναγκών της κεντρικής Κυβέρνησης στο 6,2% του Α.Ε.Π..

Τρίτον, η μείωση του πληθωρισμού στο 4,5% στο τέλος του 1997. 

Και τέταρτον, η ανάπτυξη της οικονομίας με ρυθμό 3,3% το 1997. 

Παράλληλα, με τους στόχους αυτούς προωθούνται σοβαρές διαρθρωτικές μεταρρυθμίσεις, που αποσκοπούν στη δημιουργία ενός αποτελεσματικού, αντικειμενικού και δικαιότερου φορολογικού συστήματος στην πάταξη της σπατάλης και τον εξορθολογισμό των κρατικών δαπανών, στη μετατόπιση των κρατικών δαπανών από την κατανάλώση στην επένδυση, στον περιορισμό του δημόσιου τομέα με μείωση των προσλήψεων, συγκράτηση των επιχορηγήσεων και συνέχιση της πολιτικής των αποκρατικοποιήσεων. 

Τέλος, στην αξιοποίηση της δημόσιας περιουσίας, η αύξηση των εσόδων θα εξασφαλιστεί με την αύξηση του εισοδήματος, την κατάργηση των φοροαπαλλαγών και την πάταξη της φοροδιαφυγής.

Καθοριστικό ρόλο στην επιδιωκόμενη εξυγίανση θα παίξει ο έλεγχος των πρωτογενών καταναλωτικών δαπανών και η αποτελεσματικότερη διαχείριση του δημόσιου χρέους. Ειδικότερα, η πρωτογενείς καταναλωτικές δαπάνες θα αυξάνονται ετήσια με ρυθμούς μικρότερους από τους αντίστοιχους ρυθμούς αύξησης του Α.Ε.Π. σε τρέχουσες τιμές, δηλαδή θα συμπιέζεται σε πραγματικούς όρους.

Οι πρωτογενείς δαπάνες του τακτικού Προϋπολογισμού θα αυξηθούν το 1997 μόνο κατά 6,2%, αισθητά χαμηλότερα από την ονομαστική επέκταση του Α.Ε.Π. που είναι 10,4%. Θα υπάρξει έτσι μία ισορροπία μεταξύ αύξησης των εσόδων και συγκράτησης των δαπανών για την επίτευξη του δημοσιονομικού στόχου. 'Ετσι εξασφαλίζεται, ίσως για πρώτη φορά σε τέτοια έκταση, μια ισόρροπη κατανομή του βάρους της δημοσιονομικής προσαρμογής μεταξύ εσόδων και δαπανών.

Η συγκράτηση των πρωτογενών δαπανών θα εξασφαλιστεί ως εξής: 

Πρώτον, οι μισθολογικές δαπάνες κυμαίνονται στο 8% περίπου πάνω από το 1996.

Δεύτερον, οι αυξήσεις των συντάξεων θα κυμανθούν στο 6%.

Και τρίτον, οι λειτουργικές ανάγκες και πολλές επιχορηγήσεις θα συγκρατηθούν στα φετινά περίπου επίπεδα. 

Για την επιτυχία των στόχων αυτών θα εφαρμοστεί ένα νέο πλαίσιο έγκρισης και παρακολούθησης των δαπανών και συγκεκριμένα ο εξορθολογισμός των δημοσίων δαπανών θα επιτευχθεί με την καλύτερη οργάνωση των παρεχομένων υπηρεσιών, τον εκσυγχρονισμό της λειτουργίας των οργανισμών του ευρύτερου δημόσιου τομέα και την αξιολόγηση των δραστηριοτήτων τους. Η αξιοκρατική επιλογή διοικήσεων, η κατάστρωση επιχειρηματικών σχεδίων με συγκεκριμένους και μετρήσιμους στόχους, η λογιστική οργάνωση και παρακολούθηση των επιχορηγήσεων αποτελούν τις απαραίτητες προϋποθέσεις για την αντιμετώπιση της σπατάλης και την αύξηση της παραγωγικότητας του δημόσιου τομέα. 'Ετσι, ο εξορθολογισμός των δαπανών θα οδηγήσει ταυτόχρονα σε εξοικονόμηση πόρων, μεγαλύτερη οικονομική αποτελεσματικότητα και υψηλότερο κοινωνικό όφελος.

Ειδικότερα, η πρόβλεψη για τα επιμέρους μεγέθη δαπανών του Προϋπολογισμού έχουν ως εξής: Οι δαπάνες του γενικού Προϋπολογισμού του Κράτους του 1997 θα φθάσουν τα 11.891.000.000.000 έναντι 10.871.000.000.000 το 1996. Από τις δαπάνες αυτές, ποσό 10.225.000.000.000 αναφέρεται στον τακτικό Προϋπολογισμό και το υπόλοιπο ποσό των 1.666.000.000.000 στο πρόγραμμα δημοσίων επενδύσεων.

Οι συνολικές πιστώσεις, για δαπάνες τακτικού Προϋπολογισμού χωρίς χρεωλύσια του δημοσίου χρέους μαζί με το αποθεματικό, ανέρχονται στο ποσό των 10.225 δισ. και είναι αυξημένες σε σχέση με αντίστοιχες συγκρίσιμες δαπάνες κατά το 1996 κατά 4,9%. Οι πρωτογενείς δαπάνες αυξάνονται με ρυθμό 6,2%. Στον Προϋπολογισμό του 1997 η κατανομή των πιστώσεων κατά Υπουργείο έγινε μετά από προσεκτική αξιολόγηση και ιεράρχηση των αναγκών τους. Οι πρωτογενείς δαπάνες των Υπουργείων, πλην των αποδοχών, συγκρατήθηκαν σε γενικές γραμμές στα επίπεδα του 1996, εκτός των δαπανών για τα Υπουργεία Αιγαίου, Παιδείας και 'Αμυνας των οποίων οι δαπάνες θεωρούνται εθνικής προτεραιότητας καθώς και οι δαπάνες για την Υγεία και την κοινωνική πολιτική.

Οι δαπάνες για το σύνολο μισθών και συντάξεων προβλέπεται να αυξηθούν με ρυθμό 7,7% και να φτάσουν τα 3.294 δισ. έναντι 3.058 δισ. το 1996. Η συμμετοχή του στο σύνολο των δαπανών του τακτικού Προϋπολογισμού ανέρχεται σε ποσοστό 32,2% έναντι 31,1% το 1996.

Θα πρέπει να τονισθεί, ότι η εισοδηματική πολιτική που ακολουθείται το 1997, εξασφαλίζει και για το έτος αυτό το πραγματικό εισόδημα των εργαζομένων, όπως άλλωστε και τα τρία προηγούμενα χρόνια, όπου η μέση πραγματική αμοιβή αυξήθηκε με ρυθμούς ανάλογους της αύξησης του Α.Ε.Π. σε σταθερές τιμές.

Στο δημόσιο τομέα από 1.1.1997 τίθεται σε εφαρμογή για τους υπηρετούντες υπαλλήλους του Δημοσίου το νέο μισθολόγιο. Οι αυξήσεις που προκύπτουν εκτιμούνται σε 8% σε ετήσια βάση, υπερκαλύπτοντας έτσι το διορθωτικό ποσό του 1996 και την προβλεπομένη αύξηση του πληθωρισμού για το 1997. Για τους υπηρετούντες στις δημόσιες επιχειρήσεις ισχύει το σύστημα των συλλογικών διαπραγματεύσεων. Η Κυβέρνηση θέτει ως στόχο, για αύξηση των συνολικών δαπανών για μισθοδοσία και εργοδοτικές εισφορές, για το 1997, το 7% για τις δημόσιες επιχειρήσεις. Σημειώνεται ότι το 1996 σε πολλές δημόσιες επιχειρήσεις και τράπεζες η αύξηση των δαπανών μισθοδοσίας προσέγγισε το 17% έως 18%.

Στους συνταξιούχους του Ο.Γ.Α. θα χορηγηθεί στο 1997 διορθωτική τιμαριθμική αύξηση, που θα καλύπτει την περίοδο Σεπτεμβρίου 1995 μέχρι Δεκεμβρίου 1996, η οποία ανέρχεται στο ύψος των 4.000 δραχμών ανά συνταξιούχο με συνολικό κόστος επί του Προϋπολογισμού 44 δισεκατομμυρίων.

Τα επιδόματα που καταβάλλονται σε άτομα με ειδικές ανάγκες αυξάνονται κατά 15% από 1.1.1997. Οι δαπάνες για εξυπηρέτηση του δημοσίου χρέους χωρίς χρεωλύσια θα φθάσουν τα 3.468 δισ. έναντι 3.465 δισ. το 1996. Αν στο ποσό αυτό προστεθούν και τα χρεωλύσια, τότε οι συνολικές δαπάνες εξυπηρέτησης του δημοσίου χρέους φθάνουν τα 6.430 δισ. έναντι 7.152 δισ. το 1996. Οι δαπάνες για τόκους και παράλληλες δαπάνες αντιπροσωπεύουν το 33,9% των δαπανών του τακτικού Προϋπολογισμού και είναι αισθητά μειωμένες έναντι 35,5% του 1996. Οι δαπάνες για επιχορηγήσεις προβλέπονται να αυξηθούν το 1997 κατά 56,1 δισ., ή κατά ποσοστό 4,6% και να φθάσουν το 1.286,4 δισ. Η επιχορήγηση στον Ο.Γ.Α. θα είναι αυξημένη σε σχέση με το 1996 κατά 35,1 δισ. Η συνολική επιχορήγηση ανέρχεται σε 405 δισ. και παρουσιάζει αύξηση 9,5% σε σχέση με το 1996, αντιπροσωπεύει δε το 35% των συνολικών επιχορηγήσεων.

Κυρίες και κύριοι συνάδελφοι, το σύγχρονο και αποτελεσματικό κοινωνικό κράτος θα αποτελέσει μια από τις βασικές επιδιώξεις του Προϋπολογισμού του 1997. Δίδεται έμφαση σε πρωτοβουλίες στήριξης των πιο αδυνάμων στρωμμάτων, με πολιτικές που βασίζονται στη διαπίστωση των πραγματικών αναγκών και όχι στην εξανέμιση των πόρων, με αμελητέες παροχές προς κάθε κατεύθυνση.

Η αύξηση των συντάξεων των αγροτών, η διασφάλιση της αγοραστικής δύναμης των συντάξεων όλων των ταμείων, η μετεξέλιξη του Ο.Γ.Α. σε ταμείο κύριας ασφάλισης, η συνέχιση του επιδόματος κοινωνικής αλληλεγγύης και η επέκταση των υπηρεσιών υγείας και πρόνοιας στους αγρότες, αποτελούν ορισμένα από τα μέτρα κοινωνικής πολιτικής, που θα στηρίξει ο Προϋπολογισμός.

Από το έτος 1997 διπλασιάζεται η διάρκεια ισχύος και αυξάνεται το ύψος του επιδόματος τρίτου παιδιού και επίσης αυξάνονται σημαντικά τα πολυτεκνικά επιδόματα, με σκοπό την οικονομική ενίσχυση των πολυμελών οικογενειών με ανήλικα παιδιά.

Παράλληλα, περιορίζεται η χορήγηση του ισοβίου επιδόματος στην πολύτεκνη μητέρα με ενήλικα παιδιά και θα καταβάλλεται πλέον, για λόγους κοινωνικής προστασίας, στις μητέρες, μετά τη συμπλήρωση του 65ου έτους της ηλικίας και με ορισμένα εισοδηματικά κριτήρια. 'Ετσι, αποφεύγεται να παίρνουν το κοινωνικό αυτό επίδομα μητέρες ή γυναίκες, οι οποίες έχουν μεγάλη οικονομική επιφάνεια και επιτέλους δεν το έχουν ανάγκη.

Οι υπόλοιπες δαπάνες για την πρόνοια θα ανέλθουν το 1997 σε 138 δισ., σημειώνοντας αύξηση κατά 15,8%, σε σχέση με το 1996.

Οι δαπάνες του τακτικού Προϋπολογισμού για την Παιδεία θα αυξηθούν κατά 14,2% και θα φθάσουν τα 974,8 δισ. από 853,3 δισ. το 1996. Οι δαπάνες από τις δημόσιες επενδύσεις για την Παιδεία αυξάνονται κατά 47%, σε σχέση με αντίστοιχες δαπάνες του 1996.

Οι δαπάνες του τακτικού Προϋπολογισμού για την Υγεία αυξάνονται κατά 10%, ενώ οι δαπάνες από τις επενδύσεις για την Υγεία κατά 26%. Στην κοινωνική ασφάλιση θα διατεθούν 1 τρισ., 3,5 δισ. έναντι 898,9 το 1996.

Αναμένεται, λοιπόν, το πρωτογενές αποτέλεσμα να διαμορφωθεί στο 1.458 δισ. ή 4,5% του Α.Ε.Π., έναντι 709 δισ. ή 2,4% του Α.Ε.Π. του 1996.

Οι καθαρές δανειακές ανάγκες του κρατικού Προϋπολογισμού θα ανέλθουν στο ποσό των 2.010 δισ. έναντι 2.756 δισ. το 1996, ενώ το ακαθάριστο έλλειμμα, δηλαδή οι δανειακές ανάγκες, οι κεφαλαιακές μεταβιβάσεις για απόκτηση περιουσιακών στοιχείων, μαζί με τα χρεωλύσια, θα ανέλθει στο ποσό των 5.321 δισ., έναντι 6.443 δισ. το 1996. Το ποσό αυτό αντιστοιχεί στο 16,3% του Α.Ε.Π., έναντι 21,8% του Α.Ε.Π. του 1996.

Κυρίες και κύριοι συνάδελφοι, ο Προϋπολογισμός του 1997 είναι ένας προϋπολογισμός που θα κρίνει την πορεία της Χώρας μας στην Ευρώπη, τη θέση της ελληνικής οικονομίας στη διεθνή σκηνή, το χαρακτήρα της κοινωνίας που θέλουμε να οικοδομήσουμε. Μόνο έτσι, θα μπορέσουμε να ανταποκριθούμε με επάρκεια στις μεγάλες προκλήσεις, που αντιμετωπίζει σήμερα η Χώρα μας και να ευοδώσουμε τις ελπίδες και τις προσδοκίες του Ελληνικού Λαού. Ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Ν. Κρητικός): Ο Ειδικός Εισηγητής κ. Νικολόπουλος έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: Κυρίες και κύριοι συνάδελφοι, όταν ο Αβραάμ Λίνκολν έλεγε "μπορεί κανείς να κοροϊδεύει λίγους για πολύ ή πολλούς για λίγο, ποτέ όμως όλους για πάντα", είναι σίγουρο πως αγνοούσε το φαινόμενο ΠΑ.ΣΟ.Κ.. Γνώριζε, όμως, καλά το φαινόμενο της δημαγωγίας, της προμελετημένης δηλαδή αναντιστοιχίας, ανάμεσα σε προεκλογικές υποσχέσεις και κυβερνητικές πράξεις, με στόχο την υφαρπαγή της λαϊκής ψήφου.

Μια τέτοια, κλασσικού τύπου δημαγωγική παγίδα, έστησε το ΠΑ.ΣΟ.Κ. και προσωπικά ο Πρωθυπουργός κ. Σημίτης, στον Ελληνικό Λαό, πριν από τρεις μόλις μήνες. Με παραπειστικά επιχειρήματα, εξόφθαλμες ανακρίβειες και χαρακτηριστικές παρασιωπήσεις, έπεισαν τέσσερις στους δέκα 'Ελληνες ψηφοφόρους. Η ανανέωση της εμπιστοσύνης τους στο ΠΑ.ΣΟ.Κ. θα σήμαινε μια περίοδο μεγαλύτερης οικονομικής άνεσης και πάντως βέβαιης διατήρησης του υπάρχοντος βιοτικού επιπέδου, έλεγαν. Συνεργούντων και των ιδιορρυθμιών του εκλογικού συστήματος, ο αριθμός αυτός των πεισθέντων πολιτών ήρκεσε. Η λαϊκή μειοψηφία μεταστοιχειώθηκε σε αριθμητικά ισχυρή κοινοβουλευτική πλειοψηφία και σήμερα σαν Κυβέρνηση κατέθεσε ενώπιόν μας τον υπό συζήτηση Προϋπολογισμό του Κράτους για το 1997. 'Εναν προϋπολογισμό οι προβλέψεις και οι πρόνοιες του οποίου, κινούνται κατά σχεδόν ηθελημένα απροσχημάτιστο τρόπο στον αντίποδα των όσων προεκλογικά ...

(Θόρυβος στην Αίθουσα)

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, είναι δυνατόν να υπάρχει λίγη ησυχία στην Αίθουσα;

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, παρακαλώ να καταλάβετε τις θέσεις σας και όχι τους διαδρόμους. Σας παρακαλώ!

ΝΙΚΟΛΑΟΣ ΝΙΚΟΛΟΠΟΥΛΟΣ ... διεκήρυττε το κυβερνών Κόμμα και τα ηλεκτρονικά έντυπα ηχεία του. Απόδειξη, έλλειψη σεβασμού και προς αυτούς ακόμα τους πολίτες που την ψήφισαν. 'Εναν προϋπολογισμό δηλαδή λιτότητας, φορομπηχτικής υπερβολής και ακραίας κοινωνικής αναλγησίας.

Κυρίες και κύριοι συνάδελφοι, ο Προϋπολογισμός που βρίσκεται ενώπιόν μας προς συζήτηση, πιστοποιεί κατά τον πλέον αδιάψευστο τρόπο πως το ΠΑ.ΣΟ.Κ. αποτελεί την πολιτική έκφραση ενός ιδιόμορφου συμπλέγματος εξουσιαστικής συμμαχίας, ανάμεσα στις αντιπαραγωγικές συντεχνίες του υπερτροφικού δημόσιου τομέα της οικονομίας και την παρασιτική νέα ολιγαρχία του Τόπου, που λυμαίνει και τις προμήθειες και τις εργολαβίες του Δημοσίου.

Γι' αυτόν ακριβώς το λόγο και ο Προϋπολογισμός αυτός είναι διαμορφωμένος, έτσι ώστε: Να απομυζά πόρους από τον παραγωγικό ιδιωτικό τομέα της οικονομίας και να τους μετατοπίζει στον αναποτελεσματικό δημόσιο τομέα, αναγκάζοντας ουσιαστικά την ελληνική κοινωνία να πληρώνει το λογαριασμό της επανεκλογής του ΠΑ.ΣΟ.Κ. αναλώμασι του ιδίου του μέλλοντός της. Το βολικό πρόσχημα που επικαλείται η Κυβέρνηση, προκειμένου να δικαιολογήσει τις επιλογές της που υπαγορεύονται από τις δουλείες που έχει αναλάβει, είναι πως αυτές προέρχονται από την ανάγκη σύγκλισης της οικονομίας της Χώρας μας προς τα περίφημα πια κριτήρια της Συνθήκης του Μάαστριχτ. Νομίζει έτσι η ηγετική ομάδα του ΠΑ.ΣΟ.Κ. πως απαλλάσσεται από τις ευθύνες της για την κακοδιαχείριση της εθνικής οικονομίας κατά τη δεκαετία του '80 και πως, μετακυλύοντας το πρόβλημα στις διαδικασίες για την ευρωπαϊκή ενοποίηση, εξατμίζει τις δικές της βαριές παραλείψεις και αδυναμίες. Ας γνωρίζει, όμως, η Κυβέρνηση, πως έσεται η εσχάτη πλάνη χείρων της πρώτης. Και τούτο γιατί επιχειρεί να κάνει το ίδιο που είχε διαπράξει όταν, προκειμένου να καλύψει τις αδιέξοδες επιλογές της, της δεκαετίας του '70, όταν αντιμάχονταν την ένταξη της Χώρας μας στην Ε.Ο.Κ., είχε ακολουθήσει, κατά την πρώτη της κυβερνητική περίοδο της δεκαετίας του '80, μια ανερμάτιστη πολιτική που δυσχέρανε πραγματικά την ενσωμάτωση της Πατρίδας μας στο ευρωπαϊκό γίγνεσθαι.

Ας φροντίσει, λοιπόν, να μη λειτουργήσουν και τα σημερινά έωλα άλλοθι που εναγώνια αποζητά ως επιπρόσθετες επιβαρύνσεις στην ομαλόρυθμη συμμετοχή της Ελλάδας στην ευρωπαϊκή ολοκλήρωση, γιατί κάτι τέτοιο ενδεχομένως αυτή τη φορά να αποδειχθεί ολέθριο για τον Τόπο.

Επιτρέψτε μου να επιμείνω λίγο ακόμα σ' αυτό το σημείο, ξεκαθαρίζοντας τα πράγματα.

Τα κριτήρια του Μάαστριχτ δε δημιουργούν για τη Χώρα μας καμιά πολιτικού τύπου δέσμευση. Προσδιορίζουν στόχους προς επίτευξη. Δεν υποδεικνύουν τρόπους και μέσα επίτευξης. Αυτά είναι στο χέρι κάθε Κυβέρνησης να τα επιλέξει και να τα ακολουθήσει, αρκεί να θέλει και να μπορεί. Η Συνθήκη του Μάαστριχτ δεν υποχρεώνει σε μηχανιστικές κινήσεις. Η αμηχανία, η ανικανότητα και οι πελατειακές εξαρτήσεις της Κυβέρνησης είναι που δημιουργούν τα προβλήματα, γιατί αυτές και όχι το Μάαστριχτ είναι που αναγκάζουν την Κυβέρνηση να συντηρεί ένα δυσκίνητο και ανορθολογικό στη λειτουργία του, γραφειοκρατικό μηχανισμό, αντί να προχωρά στο λειτουργικό ανασχεδιασμό και στον εξορθολογισμό του.

Η Κυβέρνηση εμφανίζει την πολιτική της, όπως αυτή αποτυπώνεται στον Προϋπολογισμό του 1997 περίπου σαν μονόδρομος για τη Χώρα. Πιστεύει προφανώς πως με τη χρήση τέτοιων απόλυτων προσδιορισμών, δυναμώνει τα επιχειρήματά της.

Πλανάται, όμως, πλάνην οικτρά. Οι τέτοιου είδους διαβεβαιώσεις της σήμερα έχουν την ίδια ακριβώς αξία, που είχαν στο παρελθόν κάποιες εξ ίσου κατηγορηματικές διαβεβαιώσεις του ΠΑ.ΣΟ.Κ., για το ότι αίφνης ο τριτοκοσμικός προσανατολισμός της εξωτερικής μας πολιτικής ήταν μονόδρομος ή ακόμα για το ότι ο σοσιαλιστικός μετασχηματισμός της ελληνικής κοινωνίας ήταν περίπου νομοτελειακός. Δηλαδή καμιά αξία. 

Η δημοκρατία, κυρίες και κύριοι συνάδελφοι, είναι εξ ορισμού ως πολιτικό πλαίσιο, η άρνηση αυτών των λογικών περί μονοδρόμου. Προϋποθέτει το διάλογο και απαιτεί την αντιπαράθεση μεταξύ περισσοτέρων της μιας εναλλακτικών λύσεων για κάθε πρόβλημα. Το να επικαλείται, λοιπόν, κανείς μέσα σε ένα δημοκρατικό πλαίσιο, ότι κατέχει μονοδρομικές λύσεις, είναι μάλλον παράτερο αν δεν είναι και αστείο. Γι'αυτό σταματήστε αυτά τα περί μονοδρόμων, κύριοι της Κυβέρνησης, υπάρχουν και άλλες λύσεις, είναι ανοιχτές μπροστά μας και άλλες δυνατότητες, είτε διαφωνείτε είτε συμφωνείτε.

Ο Προϋπολογισμός του 1997 ακολουθεί και αυτός εκείνο το οποίο θα μπορούσε να αποκληθεί, ο σιδηρούς νόμος των προϋπολογισμών του ΠΑ.ΣΟ.Κ., νέου και παλαιού. Είναι ένας προϋπολογισμός ανειλικρινής, αντιαναπτυξιακός και στερείται κάθε στοιχείου εκσυγχρονιστικής διαστάσεως για την ελληνική οικονομία.

Μοιάζει να έχει καταρτισθεί με μια ξέπνοη και κοντόθωρη διεκπεραιωτική διαχειριστική αντίληψη λογιστικού τύπου. Δεν ιεραρχεί προτεραιότητες, δεν υποστηρίζει επιλογές. Το μόνο που επιχειρείται είναι να εμφανιστεί η Κυβέρνηση ως εκπληρώνουσα προσχηματικά μια θεσμική της υποχρέωση.

Κύριε Υπουργέ, σε ποια κρίση, αλήθεια, τίθεται ο Προϋπολογισμός σας; Στο, όλα ή τίποτα βεβαίως. Τον κουβαλάτε από τη Διαρκή Επιτροπή Οικονομικών Υποθέσεων ανέπαφο και άμωμο στην Ολομέλεια για να πάρει το τελικό χρίσμα. Και του χρόνου πάλι θα μιλάμε για ικανοποιητική πορεία του προϋπολογισμού. 

Αυτή είναι με δύο λόγια, πιστεύω, η τακτική η υπαγομένη τελετουργία του Προϋπολογισμού. Ποτέ άλλοτε τα τελευταία δεκαπέντε χρόνια η κατάθεση και μόνο του Προϋπολογισμού, μαζί με τη φοροκαταιγίδα του ενός τρισεκατομμυρίου αύξησης των φόρων το 1997, δεν αντιμετωπίσθηκε τόσο άμεσα και αγωνιστικά από τον Ελληνικό Λαό.

Ο Προϋπολογισμός απορρίφθηκε, τον απέρριψαν αυτοί που σας ψήφισαν. Τους εξαπατήσατε προεκλογικά. Ο Πρωθυπουργός κ. Σημίτης ανάμεσα στα άλλα δεσμεύθηκε προσωπικά, κατά τη διάρκεια της προεκλογικής περιόδου, ότι δεν πρόκειται να υπάρξουν νέοι φόροι. Φυσικά και νέα και σκληρότατα μέτρα ελήφθησαν και το μόνο που δείχνουν είναι πως η οικονομία δεν ακολουθεί ανοδική πορεία. Επτά τουλάχιστον τα νέα μέτρα αύξησης της φορολογίας.

Πρώτον, κατάργηση φοροαπαλλαγών, πολλές από τις οποίες είχαν δοθεί αντί για αυξήσεις μισθών σε ευρείες κατηγορίες μισθωτών.

Δεύτερον, μη τιμαριθμοποίηση της φορολογικής κλίμακας, με συνέπεια να επιβαρύνονται σημαντικά οι μισθωτοί και οι συνταξιούχοι, τα μεσαία και χαμηλά εισοδήματα.

Τρίτον, φόρο ακίνητης περιουσίας, που θα πλήξει την οικοδομή και τους ενοικιαστές.

Τέταρτον, φόρους στα έντοκα και τα ομόλογα που θα ανακόψουν την πτωτική πορεία των επιτοκίων με δυσμενείς συνέπειες για τις επιχειρήσεις και την οικοδομική δραστηριότητα.

Πέμπτον, φόρους στα πάγια στοιχεία των επιχειρήσεων που θα περιορίσουν τις επενδύσεις.

'Εκτον, αύξηση των τελών κυκλοφορίας των αυτοκινήτων με ρυθμό τριπλάσιο του πληθωρισμού.

'Εβδομον, αύξηση των τεκμηρίων διαβίωσης.

Κύριοι Υπουργοί, τον απέρριψε κιόλας τον Προϋπολογισμό σας η πλειοψηφία του Λαού που βρίσκεται στους δρόμους. Τον απορρίπτουν οι αγρότες που ξεσηκώθηκαν, εξαπατημένοι και προδομένοι από τις υποσχέσεις σας. Τον καταψηφίζουν οι εργαζόμενοι, γιατί αυτούς θεωρείτε έχοντες και κατέχοντες. Τον καταψηφίζουν οι συνταξιούχοι, που τους τρώτε και τα τελευταία ψίχουλα που τους έχουν απομείνει. Τον καταψηφίζει όλος ο Ελληνικός Λαός που νοιώθει το λάθος του να σας εμπιστευθεί. Μιλάτε για αριθμούς. Εγώ θέλω να μιλήσω για ανθρώπους. Οι άνθρωποι δημιουργούν τα οικονομικά μεγέθη. 

Κυρίες και κύριοι συνάδελφοι, ακριβώς επειδή είμαι θιασώτης αυτής της αντίληψης πως πάνω από τους δείκτες και τα μεγέθη υπάρχουν οι άνθρωποι, οι ανάγκες, οι ελπίδες και ακόμη περισσότερο πως από την ευτυχία των αριθμών μετράει η ευημερία των ανθρώπων, δεν προτίθεμαι να προβώ σε μια λογιστική αριθμολαγνική προσέγγιση του Προϋπολογισμού καταπονώντας σας με την παράθεση κουραστικών αριθμών και στοιχείων. 

Θα καταθέσω, όμως, στα Πρακτικά μια σειρά από πίνακες, που κατά την εκτίμησή μου καταδεικνύουν ανάγλυφα και την παραπλανητικότητα των στοιχείων που παραθέτει η Κυβέρνηση αναφορικά με τον Προϋπολογισμό και που τεκμηριώνουν το αδιέξοδο της πολιτικής που έχει υιοθετήσει. Και θα προχωρήσει στη διατύπωση κάποιων παρατηρήσεων σε σχέση με ορισμένους από τους ισχυρισμούς της Κυβέρνησης αναφορικά με τον Προϋπολογισμό.

Απίστευτη κοινωνική αναλγησία κατά των μεσαίων και λαϊκών στρωμμάτων. Αν τολμήσω να μπω σε νούμερα, διαπιστώνω ότι 110 δισ. είναι η επιπλέον επιβάρυνση από τη μη τιμαριθμοποίηση της φορολογικής κλίμακας και 132 δισ. οι έμμεσοι φόροι. Αυτούς που σωστά καταγγέλατε κάποτε σαν τους πιο άδικους που πέφτουν επί δικαίων και αδίκων.

Ο Προϋπολογισμός ακόμα επιτείνει την αναξιοπιστία τους κυβερνώντος Κόμματος, που στην προσπάθειά του να μη φανερωθεί αναξιόπιστο σε σχέση με τις προεκλογικές εξαγγελίες του, γίνεται τώρα ένας τυχάρπαστος σκοινοβάτης και ταχυδακτυλουργός στην ωραιοποίηση έως και εξαφάνιση των νέων οικονομικών δεινών.

Δε φθάνει όμως αυτό, αλλά φέρατε και ψηφίσατε νόμο, τον πρώτο νόμο της Κυβέρνησης Σημίτη, που χάρισε δεκάδες δισεκατομμύρια στους φοροκλέφτες, στους φοροδιαφεύγοντες, στους λαθρέμπορους. Υπολόγισε το Υπουργείο πόσα εκατομμύρια έχασε από τα κότερα, τα πολυτελή αυτοκίνητα, τις ποδοσφαιρικές εταιρείες και τα συναφή; Αλήθεια, τι γίνεται με τη μηχανογράφηση του Υπουργείου Οικονομικών; Οι ανείσπρακτοι φόροι είναι 2.200.000.000.000 και κάθε χρόνο χάνουμε από τον ανείσπρακτο Φ.Π.Α. 1.200.000.000. Αναποτελεσματικότητα χαρακτηρίζει την πολιτική σας και θέλετε να την πληρώσει ο χειμαζόμενος Λαός.

Προχωρήστε επιτέλους μπροστά. Ο Τόπος χρειάζεται μεγάλες αλλαγές. Γενναίες μεταρρυθμίσεις. Οι απαραίτητες μεταρρυθμίσεις πρέπει να θίξουν ένα ολόκληρο τρόπο ζωής. Η ελληνική κοινωνία πρέπει να προσαρμοσθεί σε μια νέα πραγματικότητα στην οποία θα προοδεύσουν και θα αμείβονται όσοι είναι παραγωγικοί και διεθνώς ανταγωνιστικοί. 'Οχι όσοι έχουν πελατειακές προσβάσεις ή συντεχνιακή εκβιαστική δύναμη. Η επίγνωση αυτής της πραγματικότητας έχει οδηγήσει όλα τα κράτη της δύσης, είτε με φιλελεύθερες είτε με σοσιαλιστικές κυβερνήσεις, σε δραματικές μειώσεις των συντελεστών της φορολογίας εισοδήματος.

Επομένως, η αύξηση των φορολογικών πόρων δικαιολογείται μόνο με την πάταξη της φοροδιαφυγής. Δεν αποτελεί τη μακροπρόθεσμη λύση του συνολικού προβλήματος των ελλειμμάτων. Η μόνη μακροπρόθεσμη λύση στο δημοσιονομικό πρόβλημα είναι η μείωση του υπέρογκου δημόσιου τομέα, με τρόπο που να υποστηρίζει και να μην υπονομεύει την ανάπτυξη. Παράλληλα μεγάλη έμφαση πρέπει να δοθεί και στον τομέα των υποδομών, ώστε αυτές να γίνουν συμβατές με τον εξωτερικό μας περίγυρο. Πρέπει να καταργηθούν τα δημόσια μονοπώλια, να αλλάξουν προτεραιότητες οι δημόσιες επενδύσεις, να αυτοχρηματοδοτηθούν τα δημόσια μεγάλα έργα.

Η δυσλειτουργία της Δημόσιας Διοίκησης δημιουργεί από μόνη της κόστος για κάθε οικονομική δραστηριότητα. Σωρρευτικά και συστηματικά το Κράτος με τις ρυθμίσεις του υπονομεύει την ανάπτυξη της οικονομίας μας, είτε για να προστατεύσει την πελατεία της Κυβέρνησης είτε για να προστατεύσει τα αντιπαραγωγικά μεγάλα δημόσια μονοπώλια είτε γιατί στην εσωτερική του λειτουργία δεν υπολογίζει το βάρος που επιβάλει στους πολίτες που υποχρεώνονται να συναλλάσσονται με τη Δημόσια Διοίκηση.

'Ερχομαι στα έσοδα του 1996. Η Κυβέρνηση δε δικαιούται να υπερηφανεύεται για τα αποτελέσματα της δημοσιονομικής διαχείρισης του 1996, παρά το γεγονός ότι η υπερεκτίμηση των εσόδων και η υποεκτίμηση των δαπανών για το 1996 είναι εμφανής. Η υστέρηση των εσόδων κατά 170 δισ. και η υπέρβαση κατά 180 δισ. περιόρισαν το πρωτογενές πλεόνασμα του τακτικού Προϋπολογισμού κατά 4% του Α.Ε.Π. έναντι 4,4% που ήταν το 1995.

Δεν έγινε, λοιπόν, καμία πρόοδος στην πλευρά της διαχείρισης του τακτικού Προϋπολογισμού. Και για να διαμορφωθεί μια πιο ευπρεπής δημοσιονομική κατάσταση, η Κυβέρνηση περιέκοψε στο πρόγραμμα δημοσίων επενδύσεων το ποσό των 80 δισ. στο οποίο πρέπει να προστεθεί το ποσό των 74 δισ., που αφορά καταναλωτικές δαπάνες.

'Ερχομαι στα έσοδα κατά το 1997. 'Οσον αφορά τα έσοδα του Προϋλογισμού, οι αποκλίσεις θα προέλθουν από τους εξής παράγοντες: Πρώτον, την υστέρηση του ρυθμού αυξήσεως των εσόδων έναντι των αισιόδοξων στόχων του Προϋπολογισμού.

Δεύτερον, την υστέρηση των πραγματοποιήσεων έναντι των εκτιμήσεων για το 1996 που περιλαμβάνονται στον Προϋπολογισμό.

Tρίτον, την απόκλιση των ρυθμών ανόδου των μακροοικονομικών μεγεθών έναντι των προβλέψεων που περιλαμβάνονται στον Προϋπολογισμό. Ο Προϋπολογισμός θα έπρεπε να δίνει μήνυμα προς τον Ελληνικό Λαό και το εξωτερικό, ότι η επιδίωξη δεν είναι μόνο η πλήρωση των κριτηρίων του Μάαστριχτ για να ενταχθεί η Χώρα στην Ο.Ν.Ε., αλλά και η βελτίωση της ανταγωνιστικότητας της οικονομίας μας σε επίπεδο που θα της εξασφαλίζει την παραμονή της στην Ο.Ν.Ε., διότι η παραμονή στην Ο.Ν.Ε. είναι πιο δύσκολη από την ένταξη.

Καταθέτω πίνακα των εσόδων.

Για τον ίδιο λόγο η οριακή υστέρηση των 29 δισ. στους άμεσους φόρους, θα φτάσει σε 82 δισ. Στο φόρο εισοδήματος νομικών προσώπων στην εισηγητική έκθεση αναφέρεται ότι θα υπάρξει μείωση των εσόδων κατά 32 δισ. Πανηγυρική διάψευση των προβλέψεων και εκτιμήσεων του Υπουργού για την πορεία των εσόδων. Απόδειξη και η παρατιθέμενη εξέλιξη των εμμέσων φόρων στο αμέσως προηγούμενο έτος 1995, όπως εμφανίζεται στους πίνακες που καταθέτω.

(Στο σημείο αυτό την προεδρική έδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Απ' όσα εξετέθησαν, αποδεικνύεται ότι ο τακτικός Προϋπολογισμός του 1996 αποτελεί αποκορύφωμα της προχειρότητας, της ανειλικρίνειας και της επιστημονικής ασυνέπειας.

Βέβαια κανείς δεν αμφισβητεί, ότι μια μικρή θετική αρνητική απόκλιση είναι λογικό να συμβεί. 'Οχι όμως και αποκλίσεις τέτοιου είδους.

Δε μοιάζει η πολιτική μας. Είναι ακριβώς αντίθετη. Εμείς θέλουμε μείωση της φορολογίας και κίνητρα ανάπτυξης με περιορισμό άσκοπων, ανώφελων δαπανών του αδηφάγου Κράτους. Για να πιάσετε το ύψος των εσόδων, θα επιβάλετε και άλλες νέες βαρύτερες φορολογίες. Μην πείτε ότι δεν είναι έτσι. Κανείς δε σας πιστεύει πια. Τα ίδια λέγατε προεκλογικά. "Κανένας νέος φόρος".

Συνολικά ζητάτε 15% αύξηση στα έσοδα από φόρους, όταν οι αυξήσεις μισθών και συντάξεων δεν είναι πάνω από 8%. Λέγατε για το 1996 ότι ο πληθωρισμός θα σταθεί στο 5%. Δεν το πιστεύατε βεβαίως. Κατορθώσατε, όμως, να αφαιρέσετε τρεις ποσοστιαίες μονάδες από το εισόδημα των μισθωτών και των συνταξιούχων. 'Ομως οι απεργοί της Γ.Σ.Ε.Ε. και της Α.Δ.Ε.Δ.Υ. φέτος δε σας πιστεύουν. Ο στόχος για πληθωρισμός 4,5% είναι εξωπραγματικός, γι αυτό απαντούν με κινητοποιήσεις.

Κυρίες και κύριοι συνάδελφοι, θα οδηγηθεί σε ύφεση η οικονομία, διότι θα πληγεί οπωσδήποτε η οικοδομική δραστηριότητα με το Φ.Α.Π., θα ανακοπεί η πτωτική πορεία των επιτοκίων με το φόρο στα έντοκα και τα ομόλογα, καθώς και η ανάπτυξη των επιχειρήσεων με την αύξηση φορολογίας των πάγιων περιουσιακών στοιχείων.

Τέλος, όπως γνωρίζετε, έχει γίνει μεγάλη συζήτηση για τα αντικειμενικά κριτήρια φορολόγησης ακόμα και προεκλογικά. Η Νέα Δημοκρατία είναι περήφανη που πρωτοστατεί στην κατάργησή τους, δεδομένων των κοινωνικοοικονομικών συνθηκών των μικρομεσαίων στην Ελλάδα. Η Κυβέρνηση αναβάλλει τη συζήτηση για την κατάργησή τους μέχρι νεωτέρας. Προηγείται η τηλεματική οργάνωση του Υπουργείου ως συνήθως.

Λίγα για τα έσοδα και την φορολογική πολιτική. Η επιλογή για τη συμμετοχή της Χώρας στην Ο.Ν.Ε. της Ευρωπαϊκής 'Ενωσης είναι κοινή για την Κυβέρνηση και τη Νέα Δημοκρατία. 'Ομως οι διαφορές είναι μεγάλες μεταξύ των πολιτικών των δύο Κομμάτων και πηγάζουν από τις διαφορές στη φιλοσοφία μας.

Η Νέα Δημοκρατία πιστεύει και υπόσχεται ένα μικρό και αποτελεσματικό κράτος. Το ΠΑ.ΣΟ.Κ. και η Κυβέρνησή του πιστεύουν σε ένα μεγάλο κράτος. Σε αυτό στηρίζονται για να έχουν τον έλεγχο της οικονομίας και της κοινωνίας.

Οι απόψεις μας για την ακολουθούμενη πολιτική από την Κυβέρνηση συνοψίζονται: Πρώτον, η μακροοικονοκική σταθεροποίηση, μείωση του πληθωρισμού και των επιτοκίων και η δημοσιονομική προσαρμογή μείωσης των ελλειμμάτων του Δημοσίου και του δημόσιου χρέους, γίνονται με πολύ βραδύ ρυθμό. 

Δεύτερον, η μακροοικονομική σταθεροποίηση και η δημοσιονομική προσαρμογή δε συνοδεύονται από την ενδυνάμωση του ρυθμού ανάπτυξης.

Τρίτον, οι στόχοι για τη σύγκλιση αντιμετωπίζονται σχεδόν αποκλειστικά με μέτρα πολιτικής βραχυχρόνιας απόδοσης και με ποσοτικές μεταβολές ορισμένων μεγεθών.

Τέταρτον, η ισορροπία στις εξωτερικές συναλλαγές έχει διαταραχθεί τόσο, ώστε το ισοζύγιο εξωτερικών πληρωμών να αποτελεί αρνητικό παράγοντα στην ανάπτυξη.

Η φιλοσοφία της Κυβέρνηση στηρίζεται στην αύξηση των εσόδων και τη μείωση των τόκων του δημόσιου χρέους. Η αύξηση των εσόδων αποτελεί τον πυλώνα της οικονομικής πολιτικής της Κυβέρνησης.

Η Κυβέρνηση προβάλλει το επιχείρημα ότι τα έσοδα της γενικής Κυβέρνησης της Ελλάδος είναι χαμηλότερα του μέσου επιπέδου των χωρών της Ευρωπαϊκής 'Ενωσης.

Η Κυβέρνηση αντλεί επιχειρήματα από τις χώρες που πάσχουν από τα προβλήματα που δημιουργεί το μεγάλο κράτος για να τις μιμηθεί, ενώ θα έπρεπε να ήταν παράδειγμα προς αποφυγή. Δεν αντλεί επιχειρήματα από τις χώρες του περιβάλλοντός μας που ακολουθούν πολιτική μειώσεως του κράτους και έχουν υψηλές επιδόσεις.

Τα παρακάτω στοιχεία για τα έσοδα, που θα καταθέσω, με τους πίνακες και τις καταναλωτικες δαπάνες χωρίς τόκους, είναι αποκαλυπτικά.

Κυρίες και κύριοι συνάδελφοι, κατά τα τρία πρώτα χρόνια της εφαρμογής του προγράμματος σύγκλισης, η Κυβέρνηση αύξησε τους φόρους. Και για να περάσει η φορολογική λαίλαπα στο Λαό, η κυβέρνηση του ΠΑ.ΣΟ.Κ. αντικατέστησε το σύνθημα της δεκαετίας του 1980 "προνομιούχοι και μη προνομιούχοι", με το σύνθημα "να πληρώσουν οι έχοντες και κατέχοντες".

Η Κυβέρνηση εμφανίζεται, ότι αγνοεί τις δυσμενείς επιδράσεις της φορολογίας πάνω στον πληθωρισμό, τα επιτόκια και την ανάπτυξη. Επίσης, ότι πληρώνουν όλα τα κοινωνικά στρώματα και προπάντων οι μη έχοντες, αυτοί που δεν έχουν στον ήλιο μοίρα. Η Κυβέρνηση επαίρεται για το ότι μείωσε το έλλειμμα από 14,2 του Α.Ε.Π. το 1993, στο 7,6 του 1996. Πραγματοποίησε, όμως, ορισμένες αλχημείες που επιτρέπουν μία αξιοπρεπή εμφάνιση και των δημοσιονομικών δεικτών, χωρίς να έχουν περιοριστεί οι διαρθρωτικές αδυναμίες της δημοσιονομικής κατάστασης του Κράτους. Μερικές απ'αυτές είναι: Πληρωμές για εγγυητικες επιστολές που κατέπεσαν, 115 δισ. δραχμές το 1993, ποσό που στη συνέχεια σταδιακά μειώθηκε για να μηδενιστεί το 1996. Είσπραξη 50 δισ. το 1994, που χορήγησε η Τράπεζα της Ελλάδος στο λογαριασμό πετρελαιοειδών και την ανάληψη του χρέους από το Δημόσιο, που ουσιαστικά σημαίνει νομισματική χρηματοδότηση των ελλειμμάτων του Δημοσίου. Κεφαλαιοποιήσεις τόκων, 110 δισ. δραχμές το 1994, 211 δισ. το 1995, έναντι 170 δισ. του 1993.

Αντικατάσταση τόκων 200 δισ. δραχμών που ώφειλε το δημόσιο στην ΑΤΕ και τα ΕΛ.ΤΑ. το 1995 με νέα τοκομερίδια που δεν περιλαμβάνονται ούτε στο έλλειμμα ούτε στο δημόσιο χρέος.

Ο δρόμος της ελληνικής οικονομίας προς την απόκλιση. Από το 1982 και μετά, η ελληνική οικονομία αποκλίνει σταθερά από τα μέσα κοινοτικά οικονομικά μεγέθη και σήμερα είναι πέρα για πέρα προβληματική, με συνολικό χρέος 120% του Α.Ε.Π., με πληθωρισμό τριπλάσιο του μέσου κοινοτικού και με υψηλό ποσοστό ανελαστικών δημοσιονομικών δαπανών, ο εσωτερικός δανεισμός του Κράτους απαιτεί υψηλά επιτόκια. Ο εξωτερικός δανεισμός απαιτεί μία ισχυρή δραχμή η οποία εκτοπίζει πολλές εξαγωγές. Η αύξηση των φορολογικών εσόδων καταλήγει να απομυζά πόρους απο τον παραγωγικό ιδιωτικό τομέα προς όφελος του υποπαραγωγικού Δημόσιου.

Κυρίες και κύριοι συνάδελφοι, είτε αρέσει στην κυβέρνηση είτε όχι, η ελληνική οικονομία είναι βυθισμένη σε μια βαθιά ύφεση. Η αύξηση της ανεργίας στους τετρακόσιους είκοσι πέντε χιλιάδες καταγεγραμμένους ανέργους το 1996, από τετρακόσιους τέσσερις χιλιάδες ανέργους το 1994, είναι ένα σήμα κινδύνου, γιατί η ανεργία εκτός από μακροοικονομικό μέγεθος είναι και ένα μέγα ανθρώπινο ζήτημα. Δημιουργεί όχι μόνο οικονομικές αλλά πρωτίστως βαθιές κοινωνικές παρενέργειες. Ούτε οι αντοχές της κοινωνίας μας ούτε η παράδοση του Λαού μας μπορούν να τις αντέξουν επ'άπειρον. Το περιθώριο στο οποίο μοιραία οδηγεί η ανεργία, δεν υπήρξε ποτέ ανεκτός κοινωνικός χώρος στην Πατρίδα μας. 'Ηδη έχει διαμορφωθεί μια πρωτόλεια κοινωνική αντιπολίτευση με ενδεχόμενες καταλυτικές συνέπειες στον ίδιο τον κοινωνικό ιστό της Χώρας μας. Η λύση βρίσκεται στην ανάπτυξη. Επίσης η περικοπή των επιδομάτων για τους πολύτεκνους, η μη αναπροσαρμογή της φορολογικής κλίμακας και η αύξηση των τεκμηρίων διαβίωσης πλήττει κυρίως τα κοινωνικά στρώματα με το χαμηλότερο εισόδημα.

Το μήνυμα δημογραφικής παραίτησης, που εκπέμπει με την απόφασή της αυτή η Κυβέρνηση προς την ελληνική κοινωνία, προφανώς δεν την απασχολεί. 'Οπως δεν φαίνεται να την απασχολεί και η δημογραφική εξέλιξη αυτού του Τόπου, που ήδη έχει εισέλθει στη ζώνη κινδύνου. Εάν προσθέσει κανείς και τη σχεδόν προκλητική κοινωνική αναλγησία που τον διακρίνει απέναντι ακριβώς σε εκείνους που θα έπρεπε η Πολιτεία να δείξει το ενδιαφέρον και τη φροντίδα της, όπως οι συνταξιούχοι και τα ασθενέστερα κοινωνικά στρώματα, τότε βέβαια αβίαστα μπορεί να συμπεράνει κανείς ότι με τον Προϋπολογισμό του 1997 η Κυβέρνηση καθηλώνει για άλλη μια χρονιά τον Ελληνικό Λαό σε μια επώδυνη λιτότητα, χωρίς με τις επιλογές της να του παρέχει καμία απολύτως ελπίδα για αναστροφή της κρίσεως στο ορατό μέλλον.

Το κοινωνικό κράτος του ΠΑ.ΣΟ.Κ., που υποσχόταν προεκλογικά, ήταν μία επιταγή χωρίς αντίκρυσμα. Γι'αυτό για εμάς, τη Νέα Δημοκρατία, έχει σημασία η δημιουργία ευκαιριών και κινήτρων για την παραγωγή και δημιουργία και όχι η χορήγηση επιδομάτων πενίας.

Κυρίες και κύριοι συνάδελφοι, θέλω για λίγο να σταθώ και στο διακεκαυμένο ζήτημα των ημερών, το αγροτικό, που στην τεχνική φρασεολογία του Προϋπολογισμού περνάει με ορισμένες εντελώς άνευρες αναφορές.

Προβλέπει ο Προϋπολογισμός συνολικές εισροές στο γεωργικό, στο κτηνοτροφικό και αλιευτικό τομέα, ύψους 1.556,5 δισ. δραχμών, από τις οποίες 672,4 δισ. δραχμές θα προέλθουν από εθνικούς πόρους και τα 884,1 δισ. από ευρωπαϊκούς πόρους. Μέσα, όμως, από τις αναφορές του αυτές ο Προϋπολογισμός μοιάζει να κρύβει μέσα στους αριθμούς την πραγματικότητα, που εντούτοις αποκαλύπτουν αδιάψευστα οι διαμαρτυρίες των αγροτών, οι αντιδράσεις τους, τα μπλόκα τους και κυρίως οι δυσμενείς προοπτικές της ελληνικής γεωργίας. Της ελληνικής γεωργίας, που τα τελευταία δεκαπέντε χρόνια η παραγωγικότητα και η ανταγωνιστικότητά της βρίσκεται όχι μόνο κάτω από το μέσο όρο της παραγωγικότητας και της ανταγωνιστικότητας των χωρών της ευρωπαϊκής ένωσης αλλά και κάτω από την ίδια της την παραγωγικότητα και την ανταγωνιστικότητα του 1981. Παρ'ό,τι σε αυτά τα δεκαπέντε χρόνια εισέρρευσαν στον αγροτικό τομέα από τα ταμεία της Ευρωπαϊκής 'Ενωσης 35 δισ. δραχμές για εισοδηματικές ενισχύσεις, αναδιαρθρώσεις και υποδομές, παρ'ό,τι σε αυτά τα δεκαπέντε χρόνια το πραγματικό αγροτικό εισόδημα αυξήθηκε κατά 16,7%. Αυτή η επιδείνωση της θέσης της ελληνικής γεωργίας είναι, κύριοι της Κυβέρνησης, γνήσιο έργο του δογματισμού της πρώτης σας κυβερνητικής περιόδου, της δημαγωγικής σας ανευθυνότητας, της δεύτερης κυβερνητικής σας περιόδου και της εγκληματικής σας επιπολαιότητας των σημερινών σας κυβερνητικών πεπραγμένων.

Αφήσατε τον αγροτικό τομέα στην αποεπένδυση και στην εγκατάλειψη. Παρακολουθήσατε απαθώς την αύξηση του αγροτικού προϊόντος να κινείται, την τελευταία δεκαπενταετία, στην οποία δώδεκα χρόνια κυβερνάτε, μόλις στο 0,6%. Ελαφρά τη καρδία μετακινήσατε σε άλλες κατευθύνσεις τα 180 δισ. που είχε προβλέψει η Νέα Δημοκρατία σαν κυβέρνηση από το δεύτερο Κοινοτικό Πλαίσιο Στήριξης για τη γεωργία. Και σήμερα με την πολιτική της σκληρής δραχμής, με το να μένετε αδιάφοροι στην αύξηση του κόστους παραγωγής των αγροτικών προϊόντων, οδηγείτε την ελληνική γεωργία σε ένα αργόσυρτο και οδυνηρό αφανισμό. Σταματήστε πια αυτήν την πολιτική σας. Υιοθετείστε τις προτάσεις της Νέας Δημοκρατίας για τους αγρότες. Πάρτε μέτρα και αποφάσεις τώρα, διότι αύριο θα είναι αργά.

Οι αδιέξοδες πολιτικές αντιμετώπισης των συμπτωμάτων της κρίσεως, χωρίς να θίγονται τα αίτια που την δημιουργούν, το μόνο που επιτυγχάνουν είναι να αναπαράγουν κάθε φορά την κρίση σε δεινότερη μορφή από την προηγούμενη φάση της.

Ο Προϋπολογισμός που σήμερα συζητάμε, είναι ένας Προϋπολογισμός αδιέξοδος και αναξιόπιστος. Θα μπορούσα να πω, παραφράζοντας τον Μπέρναρ Σω σε αυτό που έλεγε για τη στατιστική, ότι υπάρχουν ψέματα, μεγάλα ψέματα και ο Προϋπολογισμός Παπαντωνίου-Σημίτη.

Η Νέα Δημοκρατία καταψηφίζει τον Προϋπολογισμό, γιατί εξακολουθεί να ψηφίζει και να επενδύει στο μέλλον της ελληνικής οικονομίας.

Η δική της ρεαλιστική πρόταση ελπίδας μπορεί να το διασφαλίσει, καθώς καταφάσκει σε μία πολιτική που συνδυάζει την οικονομική ελευθερία με την κοινωνική αλληλεγγύη, την οικονομική αποτελεσματικότητα με την κοινωνική ευαισθησία. Στην πολιτική με γυάλινο μάτι της Κυβέρνησης του ΠΑ.ΣΟ.Κ., η Νέα Δημοκρατία αντιπροτείνει μία πρόταση και μία προοπτική για σκληρή δουλειά με δίκαιη κατανομή των βαρών.

Σύντομα η Κυβέρνηση του ΠΑ.ΣΟ.Κ. θα διαπιστώσει, πως μπορεί να υφάρπαξε την ψήφο του Ελληνικού Λαού, έχασε, όμως, την εμπιστοσύνη του. Σύντομα, πολύ πιο σύντομα από ό,τι πολλοί προβλέπουν, η Νέα Δημοκρατία και ο Ελληνικός Λαός θα ξανασυναντηθούν, στο δρόμο για ένα καλύτερο ελληνικό αύριο. Σας ευχαριστώ.

(Χειροκροτήματα από την Πτέρυγα της Νέας Δημοκρατίας.)

(Στο σημείο αυτό ο Βουλευτής κ. Ν. Νικολόπουλος καταθέτει τα προαναφερθέντα έγγραφα που βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου.)

ΠΡΟΕΔΡΕΥΩΝ (Νικόλαος Κατσαρός): Ο Υπουργός Δικαιοσύνης, ο κ. Γιαννόπουλος, ζητεί το λόγο επί προσωπικού.

Σας παρακαλώ, κύριε Γιαννόπουλε, εξηγήστε μας σε τι συνίσταται το προσωπικό σας.

Ορίστε, κύριε Γιαννόπουλε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ.Δικαιοσύνης): Κύριε Πρόεδρε, για δύο λεπτά.

Ερχόμενος στο Κοινοβούλιο, έσπασαν τα τηλέφωνα του γραφείου μου, του σπιτιού μου, ότι ο κ.'Εβερτ έκανε κριτική επίθεση κατά του Υπουργού της Δικαιοσύνης. Με πολλά βάσανα πήρα τα Πρακτικά, γιατί ήθελα να ξέρω ακριβώς τι είπε. Πρόκειται για την κα Στάη, για την κατάθεσή της εκεί και για μένα. Και είπε τα εξής: "Και να σας πω και κάτι άλλο, κύριε Πρόεδρε" -είπε ο κ.'Εβερτ- "το οποίο ήταν απαράδεκτο. Ενώ επρόκειτο να καταθέσει η κα Στάη χθες, προχθές το βράδυ, χωρίς προφανώς να το ξέρει ο Υπουργός Δικαιοσύνης" -καλωσύνη σας!-"παρασύρθηκε σε εκπομπή της. Τι σημαίνουν όλα αυτά; Πώς θα κινηθεί ο Εισαγγελέας την επόμενη ημέρα;" Και το "παρασύρθηκε" προσβάλει, αλλά και το "πώς θα κινηθεί ο Εισαγγελέας την επόμενη ημέρα" και αυτό είναι επίσης προσβλητικό, όσον αφορά το πρόσωπο του Υπουργού της Δικαιοσύνης.

Θα ήθελα, λοιπόν, να πω στον κύριο Αρχηγό της Νέας Δημοκρατίας, ότι και ως Αρχηγός της Νέας Δημοκρατίας και ως πολιτικός έχει δικαίωμα να ασκεί κριτική όπως θέλει, είτε επιθετική είτε ήπια στην Κυβέρνηση και στον Υπουργό της Δικαιοσύνης για πράξεις ή παραλείψεις του. Δεν έχει, όμως, δικαίωμα να στέλνει γράμματα πότε στον Εισαγγελέα, πότε στον Πρόεδρο του Αρείου Πάγου, πώς να φέρονται οι δικαστές. Τους κακοφαίνεται πολύ, τους κακοφάνηκε, είναι επέμβαση σε βάρος της ανεξαρτησίας της γνώμης τους και συμπεριφοράς τους.

Δεν θα ήθελα βέβαια να κάνω μάθημα σαν μεγαλύτερος καθ'ηλικίαν και σαν νομικός πάνω σ'αυτό το ζήτημα, αλλά κατ'αρχήν εγώ δεν ήξερα τη συμπεριφορά της επόμενης ημέρας ή της μεθεπόμενης ημέρας.

Δεύτερον, αυτή η συνάντηση στο κανάλι είχε προσδιοριστεί εδώ και δεκαπέντε μέρες.

Και τρίτον, και αν ήξερα τη συμπεριφορά της -μάρτυς εκλήθη- πάλι δεν θα ακύρωνα αυτήν τη συνάντηση, γιατί δεν βλέπω προς τι θα έβλαπτε, όταν ένας μάρτυς καλείται, να μην πηγαίνει ο Υπουργός της Δικαιοσύνης, ο οποίος έχει έστω και καλές σχέσεις προηγουμένως, για μια εμφάνιση.

'Ηθελα, λοιπόν, ενώπιον του Κοινοβουλίου να δώσω αυτήν την απάντηση, για να ησυχάσει ο κ.'Εβερτ, όσον αφορά τη συνείδησή του και στα θέματα αυτά της λειτουργίας, είτε της Δικαιοσύνης είτε της λειτουργίας του Υπουργού της Δικαιοσύνης.

Αυτά θα ήθελα, δεν μπαίνω στα βαθύτερα, δεν μπαίνω στα άλλα εναντίον του Προεδρείου κ.λπ. και όσον αφορά την υπεράσπιση του κυρίου Αρχηγού της Νέας Δημοκρατίας και του δημοσίου βίου και του Κοινοβουλίου κ.λπ. Είναι θέματα δικά του, ας εκτελέσει τα καθήκοντά του όπως νομίζει. 'Οσον αφορά, όμως, το πρόσωπο το δικό μου, βρίσκω ότι είναι οπωσδήποτε θέμα που με θίγει προσωπικά και σαν πολίτη και σαν πολιτικό και σαν Υπουργό της Δικαιοσύνης.

ΠΡΟΕΔΡΕΥΩΝ (Νικόλαος Κατσαρός): Καίτοι το Προεδρείο πιστεύει, ότι δεν υπάρχει προσωπικό εκεί που το τοποθετήσατε, ότι παρασυρθήκατε από την κα Στάη...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ.Δικαιοσύνης): Δεν παρασύρθηκα, θα πήγαινα ούτως ή άλλως.

ΠΡΟΕΔΡΕΥΩΝ (Νικόλαος Κατσαρός): Δεν θα ήταν περίεργο να παρασυρθείτε! Θα παρακαλούσα, όμως, τον Πρόεδρο της Νέας Δημοκρατίας να διευκρινίσει τι ακριβώς εννοούσε και αν είχε πρόθεση να προσβάλει τον κ.Γιαννόπουλο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, ήμουν πεπεισμένος, ότι ο κ.Γιαννόπουλος, με τη γνωστή του ευαισθησία, θα ερχόταν στη Βουλή ...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ.Δικαιοσύνης): Θα ερχόμουν οπωσδήποτε.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Εσείς είσαστε παρών. Ο Υπουργός Εθνικής Οικονομίας απουσιάζει.

'Ημουν πεπεισμένος, ότι ο κ.Γιαννόπουλος θα ερχόταν στη Βουλή για να δώσει μια εξήγηση στα όσα έγιναν. Είναι βέβαιο, ότι από τις δηλώσεις μου και από την ομιλία μου, στην οποία αναφέρθη ο κ.Γιαννόπουλος, ότι σε καμία περίπτωση δεν είχα πρόθεση να θίξω την προσωπικότητά του και γνωρίζει πως τον εκτιμώ και εκτιμώ και την εντιμότητά του. 'Ενα είναι δεδομένο: 'Οτι η συμπεριφορά της κας Στάη έθιξε όλο το Κοινοβούλιο. Και επειδή ο κ.Γιαννόπουλος είναι έντιμος, φαντάζομαι, διαβάζοντας τις σημερινές εφημερίδες, θα καταλαβαίνει πολύ καλά τι εννοώ. 'Εθιξε τους συναδέλφους, όλους τους συναδέλφους της Επιτροπής.

Είναι προφανές, κύριε Γιαννόπουλε, ότι εσείς μεν δεν αντιληφθήκατε την έννοια της προσκλήσεως και πήγατε στην τηλεόραση, όπως πολύ καλά κάνατε και όλες οι εκπομπές έχουν πολύ μεγάλη ακροαματικότητα, γιατί είσαστε γλαφυρός και τα λέτε και ωραία και έξυπνα. Από την άλλη πλευρά, όμως, ήταν φυσικό και είναι φυσικό, κύριε Υπουργέ της Δικαιοσύνης, όταν τη μια μέρα εμφανίζεσθε εσείς στην τηλεόραση, χωρίς να το ξέρετε, την άλλη μέρα υπάρχει αυτή η συμπεριφορά και καλείται από τη Βουλή ο Εισαγγελέας να παρέμβει με αυτόφωρη διαδικασία, ότι ο Εισαγγελέας κατά κάποιον τρόπο θα είναι κουμπωμένος. Αυτό το καταλαβαίνετε.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ.)

Δεύτερον, κύριε Υπουργέ της Δικαιοσύνης, όσο θα αποφυλακίζονται έμποροι ναρκωτικών, εγώ θα αλληλογραφώ με τον Εισαγγελέα του Αρείου Πάγου, είτε σας αρέσει είτε όχι.

(Χειροκροτήματα από την Πτέρυγα της Νέας Δημοκρατίας)

Γιατί έχω υποχρέωση, όπως κάνετε και σεις, να του επιστήσω την προσοχή σε ορισμένες διαδικασίες. Δεν είναι ανάμειξη στο έργο της Δικαιοσύνης. Μεταφέρω την αγανάκτηση του Ελληνικού Λαού, όταν βλέπει, ότι οι έμποροι ναρκωτικών αποφυλακίζονται μετά από μια παραμονή δύο και τριών ετών στις φυλακές.

Πάντως σε καμιά περίπτωση, κύριε Γιαννόπουλε, δεν ήθελα να σας θίξω προσωπικά, γιατί γνωρίζω την εντιμότητά σας.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ.Δικαιοσύνης): Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός της Δικαιοσύνης έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ.Δικαιοσύνης): Κύριε Αρχηγέ της Νέας Δημοκρατίας, για τις πράξεις στις οποίες αναφερθήκατε, ήδη τα θεσμοθετημένα όργανα της Πολιτείας και της Δικαιοσύνης έχουν ασχοληθεί. Και γι' αυτές τις αθωώσεις και γι' αυτές τις απαλλαγές και γι' αυτές τις αναβολές. Και ήδη, για οποιοδήποτε θέμα, πράγματι ασχολούνται αμέσως. Γίνονται προκαταρκτικές εξετάσεις. Μου έχουν δοθεί απαντήσεις. Υπάρχει μια αιτιολογία.

Εν πάση περιπτώσει, όμως, ούτε χαρίζονται ούτε και εκεί κάνουν αδικίες. Κάντε υπομονή και θα δείτε μετ' ολίγον. Και οι τροποποιήσεις θα γίνουν και όλα αυτά θα διορθωθούν.

Δεν πρέπει, λοιπόν, κάθε τόσο να μπαίνουμε σ' αυτά τα θέματα. Γιατί πράγματι είναι επέμβαση. Εάν εσείς ως μη νομικός δεν το ξέρετε, είναι επέμβαση στη λειτουργία τους και στα καθήκοντά τους, που αυτοί ευόρκως και εντίμως τα εκτελούν. Και ο Εισαγγελέας και ο Πρόεδρος του Αρείου Πάγου και οι επιθεωρητές της Δικαιοσύνης ασχολούνται μ' αυτά τα θέματα. Μια άλλη μέρα κάντε μια ερώτηση, μια επερώτηση, για να συζητήσουμε το θέμα.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ήθελα ως Πρόεδρος του Σώματος, να εκφράσω τη λύπη μου, διότι εν απουσία μου ο Αρχηγός της Αξιωματικής Αντιπολιτεύσεως έκρινε, ότι έπρεπε να φέρει ένα θεμα, το οποίο εμμέσως αφορούσε και το ρόλο μου και τις ευθύνες μου για την προστασία του κύρους του Κοινοβουλίου.

Γνωρίζω από το 1974 που είμαι μαζί με τον κ. 'Εβερτ στην Αίθουσα αυτή, ότι πάντοτε οι Αρχηγοί των Κομμάτων, ακριβώς, χάριν του κύρους του Κοινοβουλίου και ενός ανάλογου επιπέδου των συζητήσεων, ειδοποιούν τον Πρόεδρο της Βουλής, όταν θα θέσουν ένα ιδιαίτερης σημασίας θέμα, ο οποίος Πρόεδρος της Βουλής με τη σειρά του ειδοποιεί την κυβέρνηση, ώστε η όποια συζήτηση, να γίνει έτσι, που και ο Αρχηγός του Κόμματος να διατυπώσει την άποψή του και η κυβέρνηση να εκθέσει τη δική της άποψη. Αυτός είναι ένας κανόνας απαράβατος, τον οποίο και ο κ. 'Εβερτ πολλές φορές ακολουθεί. Ορισμένες φορές δεν τον ακολουθεί αυτόν τον κανόνα.

Είμαι υποχρεωμένος -γιατί παρακολουθεί ο Ελληνικός Λαός αυτήν τη συνεδρίαση- να πω, ότι είμαι από το πρωί εδώ στο κτίριο της Βουλής και έφυγα στις 18.30' έχοντας υπόψη μου, ότι θα ακολουθήσουν τέσσερις εισηγήσεις συναδέλφων, από μισή ώρα του καθενός -είχα πρόβλημα σοβαρό υγείας, είμαι με μια επέμβαση αυτήν τη στιγμή στην 'Εδρα- και επέστρεψα. Και αφού ανέμενα να παύσει η παρενέργεια μιας ένεσης που έκανα στο πρόσωπό μου, ήρθα μέσα για να πληροφορηθώ, ότι ο κ. 'Εβερτ, ο αξιότιμος Αρχηγός της Αξιωματικής Αντιπολίτευσης, καθ' ον χρόνο εγώ δεν ήμουν στην 'Εδρα, διετύπωσε την άποψη του για ένα θέμα, το οποίο δεν αφορά την Ολομέλεια. Αφορά τη συγκεκριμένη Επιτροπή, τον πρόεδρο της Επιτροπής αυτής, ο οποίος μάλιστα όταν του εζήτησε -τον παρεκάλεσε υποθέτω- ο κ. 'Εβερτ να πάει στο γραφείο του, πήγε στο γραφείο του και τον ενημέρωσε γι' αυτό το θέμα. 'Ενα θέμα για το οποίο ο πρόεδρος της αρμόδιας Επιτροπής, που έχει κατά τον Κανονισμό τα δικαιώματα και τις υποχρεώσεις που έχει ο Πρόεδρος του Σώματος, όταν διευθύνει τη συζήτηση στην Ολομέλεια, έκανε αυτό, που πιστεύω όφειλε να κάνει -και καλώς έπραξε-χωρίς να δημιουργηθούν μείζονες εντυπώσεις, οι οποίες ενδεχομένως επεζητούντο και στη συγκεκριμένη περίπτωση.

'Ενα απόσπασμα των Πρακτικών με το συγκεκριμένο περιστατικό το έστειλε στον Εισαγγελέα, διαρκούντος του χρόνου του αυτοφώρου, ώστε ο Εισαγγελέας να κάνει αυτό, που ως ανεξάρτητη αρχή η Δικαιοσύνη και εξουσία, θα έκρινε σωστό να κάνει.

Η Επιτροπή όταν κρίνει μια υπόθεση, για την οποία μάλιστα ο κ.'Εβερτ διατύπωσε και ορισμένα στοιχεία, ποσά, κ.λπ., θα πρέπει -και είναι μια σύσταση, την οποία κάνω πάντοτε εγώ στις εξεταστικές και ανακριτικές επιτροπές- να αποφεύγει όσο γίνεται τη δημοσιότητα, γιατί έτσι διαφυλάσσει το κύρος της. Να μην επιζητούν τα μέλη ή και συνολικά η Επιτροπή την οποιαδήποτε δημοσιότητα.

Καλώς, λοιπόν, έπραξε ο πρόεδρος της Επιτροπής και έστειλε στον αρμόδιο Εισαγγελέα αυτό το θέμα και δεν περιήλθε εις θέσιν αντιδίκου η Επιτροπή, η Βουλή, με την κα Στάη ή οποιονδήποτε άλλον θα επρόκειτο να εμφανιστεί στην Επιτροπή και δε θα έδειχνε τον οφειλόμενο σεβασμό προς τη Βουλή και προς τη συγκεκριμένη Επιτροπή που έχει, σύμφωνα με τον Κανονισμό της Βουλής, καθήκοντα και αρμοδιότητες προανακριτικής αρχής. Αυτό έπραξε. Νομίζω ότι καλώς έπραξε.

Θα μου επιτρέψετε, κύριε Πρόεδρε της Νέας Δημοκρατίας, να πω, ότι δεν ήταν απαραίτητο να απασχοληθεί το Σώμα με αυτό το θέμα κατά τη συζήτηση του πρώτου νόμου του Κράτους, του Προϋπολογισμού, σε μια ώρα που παρακολουθεί ο Ελληνικός Λαός αυτήν τη συζήτηση.

Αλλά και αν ακόμα νομίζετε, ότι έπρεπε να απασχολήσετε τη Βουλή -και το διατυπώνω και συναδελφικά και φιλικά και με οποιονδήποτε άλλο τρόπο θέλετε αυτό το παράπονο- ήταν τόσο δύσκολο να μου πείτε, κύριε Πρόεδρε, γιατί συχνά μιλάμε για τη λειτουργία του Κοινοβουλίου, ότι "Κύριε Πρόεδρε, έγινε αυτό και αυτό και θα φέρω το θέμα στην Αίθουσα, να έλθετε για να μου απαντήσετε";

Αυτά ήθελα να σας πω, κύριε Πρόεδρε.

'Εχετε τώρα το λόγο, κύριε Πρόδρε, και παρακαλώ στη συνέχεια να προχωρήσουμε στη συζήτησή μας.

Ορίστε, κύριε Πρόεδρε.

ΜΙΛΤΙΑΔΗΣ ΕΒΕΡΤ(Πρόεδρος της Νέας Δημοκρατίας): Κύριε Πρόεδρε, βεβαίως, η θέση του Προέδρου της Βουλής βρίσκεται αρκετά σκαλοπάτια από τη θέση όλων των συναδέλφων. Αλλά αυτό, δεν σας επιτρέπει σε καμία περίπτωση -ούτε σε μένα ως Προέδρου της Αξιωματικής Αντιπολίτευσης ούτε σε κανέναν άλλον συνάδελφο- να δίδετε συμβουλές. Αυτές τις συμβουλές να τις κρατάτε για τον εαυτό σας, αν θέλετε να σέβεστε το λειτούργημά σας.

Θα σας έλεγα, όμως, το εξής, κύριε Πρόεδρε: Χθες το βράδυ, ακριβώς γιατί δεν ήθελα να δημιουργηθεί θέμα, κάλεσα τον πρόεδρο της Επιτροπής στο γραφείο μου. 'Ηλθε και μου εξέφρασε και αυτός την αγανάκτησή του. Και του είπα, ότι το να αγανακτούμε δεν οδηγεί πουθενά. Εδώ υπάρχει διαδικασία αυτοφώρου και, εν πάση περιπτώσει, τι πρόκειται να γίνει. Αφέθηκε μια κατάθεση μ'έναν τρόπο περιφρονητικό στους συναδέλφους και έφυγε η μάρτυς από την Αίθουσα.

ΠΡΟΕΔΡΟΣ(Απόστολος Κακλαμάνης): Κύριε Πρόεδρε, είναι ανάγκη να το αναδείξουμε αυτό το θέμα; Μια δημοσιογράφος το έκανε αυτό για λόγους εντυπώσεων. Νομίζετε ότι έτσι πρέπει να κάνουμε, να το αναδείξουμε;

ΜΙΛΤΙΑΔΗΣ ΕΒΕΡΤ(Πρόεδρος της Νέας Δημοκρατίας): Παρακαλώ, δεν νομιμοποιείσθε να με διακόπτετε. Σεβασθείτε τον Κανονισμό!

ΠΡΟΕΔΡΟΣ(Απόστολος Κακλαμάνης): Ευχαριστώ πολύ. 

ΜΙΛΤΙΑΔΗΣ ΕΒΕΡΤ(Πρόεδρος της Νέας Δημοκρατίας): Από κει και πέρα, κύριε Πρόεδρε, η ευαισθησία του κάθε ανθρώπου διαφοροποιείται. Και γνωρίζω, ότι είστε και σεις ευαίσθητος άνθρωπος. 

Θα σας έλεγα, όμως, ότι το Προεδρείο όφειλε στο ξεκίνημα της συζητήσεως να θέσει δημόσια το θέμα και όχι να τίθεται σε συζητήσεις μεταξύ μας, όταν σήμερα σ'όλον τον Τύπο, σε όλες τις εφημερίδες, εμφανίσθηκε, ότι μια μάρτυς, επειδή έχει την ιδιότητα της δημοσιογράφου και βρίσκεται σε κάποιο κανάλι, μπορεί να περιφρονεί το κύρος του Κοινοβουλίου. Και έπρεπε δημόσια να καταδικασθεί αυτή η ενέργεια. Αυτό περίμενα από εσάς.

'Εχουμε ασφαλώς μια διαφορετική αντίληψη του πώς αντιμετωπίζονται τα δημόσια θέματα. 'Οχι να επικοινωνούμε σε προσωπικό επίπεδο. Θα πρέπει να επικοινωνούμε σε προσωπικό επίπεδο, αλλά η Δημοκρατία θέλει διαφάνεια. Και διαφάνεια χρειάζεται πριν απ'όλα το κύρος του Κοινοβουλίου.

( Χειροκροτήματα από την Πτέρυγα της Νέας Δημοκρατίας.)

ΛΕΩΝΙΔΑΣ ΤΖΑΝΗΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, δε θα πρέπει να δοθεί συνέχεια στη συζήτηση αυτή. Θέλω να πω τούτο μόνο, με αφορμή αυτό το γεγονός και αυτήν τη συζήτηση και με δεδομένο το οποίο γνωρίζετε όλοι, ότι αυτές τις ημέρες συζητώ με συναδέλφους όλων των Κομμάτων κατά περιφέρειες, τα θέματα που απασχολουν το Κοινοβούλιο, το ρόλο μας, τις υποχρεώσεις μας, τα προβλήματα που υπάρχουν και βέβαια, το μέγιστο θέμα της προσπάθειας, που εγώ θεωρώ ότι είναι συστηματική, ορισμένων κέντρων, οικονομικών κέντρων, τα οποία θέλουν ένα υποβαθμισμένο Κοινοβούλιο. Και λόγω του έργου και της προσπάθειας αυτών των κέντρων, τα οποία χρησιμοποιούν δέσμιους όντες ορισμένους δημοσιογράφους, εγώ επανειλημμένως έχω δηλώσει, ότι δεν ασκώ κριτική στους δημοσιογράφους. Με ενδιαφέρουν περισσότερο εκείνοι που κρατούν δέσμιους ορισμένους δημοσιογράφους και τους χρησιμοποιούν.

Αυτό λοιπόν το έργο φοβούμαι, ότι εμείς πολλές φορές το διευκολύνουμε, όταν υπερβάλλουμε, όταν ζητήματα συγκεκριμένης σημασίας τα μεγιστοποιούμε ως προς τη σημασία τους και δίδουμε τη δυνατότητα εν συνεχεία, να εξαπολύεται μία νέα και κάθε φορά νεότερη επίθεση εναντίον του Κοινοβουλίου και των Υπουργών.

Θα δώσω το λόγο στον κ.Τζανή, ο οποίος ζήτησε να μιλήσει επί προσωπικού θέματος.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Νομίζω δεν έχετε διαφωνία επ'αυτών, κύριε Πρόεδρε.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Η παρέμβασή μου δεν έγινε για να θιγεί κανένας δημοσιογράφος.

ΠΡΟΕΔΡΟΣ (Απόστολος Κακλαμάνης): Δεν είπα αυτό το πράγμα.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Συνεπώς δεν αντιλαμβάνομαι, γιατί αναφέρεσθε στους δημοσιογράφους και στα Μέσα Μαζικής Ενημέρωσης. Η αναφορά μου γίνεται στον τρόπο που συμπεριφέρεται 'Ελλην πολίτης στο Κοινοβούλιο και σε μια Επιτροπή, η οποία λειτουργεί για να ερευνήσει μια υπόθεση, που έχει μεγάλη ηθική διάσταση.

ΠΡΟΕΔΡΟΣ (Απόστολος Κακλαμάνης): Δεν έχω αντίρρηση σε αυτό και δεν μιλούμε για την ιδιότητα της κυρίας αυτής ως δημοσιογράφου. Λέω απλώς, ότι το Κοινοβούλιο είναι στο στόχαστρο συγκεκριμένων οικονομικών κέντρων, τα οποία δεν θέλουν ένα Κοινοβούλιο αναβαθμισμένο, εμπόδιο στους όποιους στόχους τους. Στόχους στους οποίους πρωτίστως έχουν εμπόδιο τον πολιτικό κόσμο της Χώρας. Γι' αυτό θέλουν να γενικεύουν, γι' αυτό θέλουν να προωθούν μια γενικότερη αναξιοπιστία της πολιτικής ζωής κ.λπ. Από εκεί και πέρα, λέω ποιο είναι το χρέος όλων μας. Πιστεύω ότι το χρέος όλων μας είναι να αναδεικνύουμε τα θετικά του Κοινοβουλευτισμού και της λειτουργίας μας και τα όποια αρνητικά να τα οριοθετούμε και να τα περιορίζουμε στην πραγματική τους έκταση και μόνο. Αυτή είναι η άποψή μου.

Ορίστε, κύριε Τζανή, επί προσωπικού θέματος έχετε το λόγο. Σε τι συνίσταται το προσωπικό, αν και όλοι καταλαβαίνουμε. Ως πρόεδρος της Επιτροπής έχετε το λόγο.

ΛΕΩΝΙΔΑΣ ΤΖΑΝΗΣ: Αυτονόητο είναι το προσωπικό θέμα. Ο Πρόεδρος της Νέας Δημοκρατίας και Αρχηγός της Αξιωματικής Αντιπολίτευσης αναφέρθηκε στη χθεσινή μου επίσκεψη στο γραφείο του, η οποία έγινε κατόπιν προσκλήσεώς του και η οποία έγινε, ακριβώς, επειδή τιμώ την ιδιότητά του ως Αρχηγού της Αξιωματικής Αντιπολίτευσης και τιμώ επίσης και το ενδιαφέρον του, που εμφανίστηκε χθες να δείχνει για το περιστατικό που συνέβη με τη συγκεκριμένη μάρτυρα.

Από κει και ύστερα θα ήθελα να δηλώσω και στο Σώμα, ότι από την πλευρά του προεδρείου της Εξεταστικής Επιτροπής έγιναν όλα όσα έπρεπε να γίνουν, όταν η κα Στάη προσήλθε στην Εξεταστική Επιτροπή και αρνήθηκε να καταθέσει. Ευθύς αμέσως διαβιβάστηκαν τα πρακτικά στον αρμόδιο Εισαγγελέα Πλημμελειοδικών, με γραπτό σημείωμά μου, για την εφαρμογή της αυτόφωρης διαδικασίας, αν αυτό ήταν δυνατόν.

Από κει και πέρα δεν είναι ούτε έργο του προέδρου της Εξεταστικής Επιτροπής ούτε έργο του Προέδρου της Βουλής να παρεμβαίνει στα καθήκοντα της Δικαστικής Εξουσίας.

Κλείνω λέγοντας, διότι θεωρώ, ότι δεν είναι τιμητικό για το κύρος του Κοινοβουλίου, κατά τη διάρκεια του Προϋπολογισμού να παρεμβάλονται συζητήσεις επί θεμάτων που μπορούν σε άλλο χρόνο να συζητηθούν, ότι το κύρος της Εξεταστικής Επιτροπής, το κύρος των εργασιών της και το προεδρείο και το σύνολο των μελών είναι σε θέση να το διαφυλάξει.

ΠΡΟΕΔΡΟΣ(Απόστολος Κακλαμάνης): Ο Υπουργός Εθνικής Οικονομίας και Οικονομικών κ. Γιάννος Παπαντωνίου έχει το λόγο, επί του Προϋπολογισμού, υποθέτω. 

ΓΙΑΝΝΟΣ ΠΑΠΑΝΤΩΝΙΟΥ(Υπ. Εθνικής Οικονομίας και Οικονομικών): Νομίζω ότι είναι καιρός να επανέλθουμε στο κύριο θέμα της συζήτησής μας, τον Προϋπολογισμό του '97 και γενικότερα την οικονομική πολιτική που εισηγείται η Κυβέρνηση για το 1997.

Κυρίες και κύριοι συνάδελφοι, ο προϋπολογισμός του 1997 είναι ο τέταρτος στη σειρά που κατατίθεται στη Βουλή από κυβέρνηση του ΠΑ.ΣΟ.Κ. και ο πρώτος μετά τις εκλογές της 22ας Σεπτεμβρίου.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ.)

Και με τον Προϋπολογισμό αυτόν ξεκινάμε με ένα σημαντικό πλεονέκτημα, αλλά και με μία βαριά ευθύνη. Αυτός ο Προϋπολογισμός ακολουθεί μία περίοδο τριών ετών, που έχει να επιδείξει σημαντικά θετικά επιτεύγματα στο χώρο της οικονομικής πολιτικής. Η πολιτική της τελευταίας τριετίας αντιμετώπισε αποτελεσματικά τη δημοσιονομική κρίση του 1993, αντιμετώπισε εξ ίσου αποτελεσματικά τη συναλλαγματική κρίση του 1994, έθεσε την οικονομία σε μία αναπτυξιακή τροχιά, μείωσε τον πληθωρισμό. Συνέβαλε επίσης στην αποκατάσταση της αξιοπιστίας της οικονομικής πολιτικής της Χώρας, τόσο στο εξωτερικό όσο και στο εσωτερικό, και ενίσχυσε σημαντικά το διεθνές της κύρος.

Η συμβολή της Χώρας μας στη διαμόρφωση του Συμφώνου Σταθερότητας και Ανάπτυξης στο πρόσφατο Ευρωπαϊκό Συμβούλιο του Δουβλίνου και η αναγραφή του "ΕΥΡΩ" στο ευρωπαϊκό νόμισμα αναδεικνύουν αυτό το γεγονός. Δηλαδή, ότι το κύρος της Ελλάδας στο χώρο της οικονομικής πολιτικής, στον ευρωπαϊκό χώρο, έχει αναβαθμισθεί.

Παρά την αναμφισβήτηση πρόοδο, γεγονός παραμένει ότι η Χώρα μας έχει να διανύσει ακόμα πολύ δρόμο προκειμένου να επιτύχει πραγματική και ονομαστική σύγκλιση με τους άλλους ευρωπαίους εταίρους. Τα σημαντικά οικονομικά επιτεύγματα της τελευταίας τριετίας δεν είναι αρκετά για να διορθώσουν τα λάθη και τις παλινδρομήσεις της τελευταίας εικοσαετίας, στη διάρκεια της οποίας το πολιτικό σύστημα δεν κατόρθωσε, με εξαίρεση κάποια φωτεινά διαλείμματα, να εξασφαλίσει μια σταθερή γραμμή πλεύσης στην εθνική μας οικονομία.

Η Κυβέρνηση του ΠΑ.ΣΟ.Κ., που προέκυψε από τις εκλογές του περασμένου Σεπτεμβρίου έχει μια μεγάλη ιστορική ευθύνη. Μέσα στα επόμενα τέσσερα χρόνια θα πρέπει να εκπληρώσει πέντε κεντρικούς στόχους. Ο πρώτος στόχος είναι η ανάπτυξη της οικονομίας, η ανταγωνιστικότητα, η ευρωπαϊκή σύγκλιση. Ο δεύτερος στόχος είναι η εμπέδωση της κοινωνικής συνοχής, η πρόωθηση της κοινωνικής δικαιοσύνης, ο δίκαιος επιμερισμός των βαρών. Ο τρίτος στόχος είναι ο εκσυγχρονισμός του Κράτους και των θεσμών, η βελτίωση της ποιότητας ζωής. Ο τέταρτος στόχος είναι μια δυναμική και δημιουργικη παρουσία στα διεθνή κέντρα αποφάσεων. Ο πέμπτος στόχος είναι η σημαντική ενίσχυση και αναβάθμιση της αμυντικής αποτρεπτικής μας ισχύος, των Ενόπλων Δυνάμεων της Χώρας.

Η ιστορική συγκυρία επιβάλλει την εκπλήρωση αυτών των στόχων μέσα στα χρονικά περιθώρια αυτής της τετραετίας. Δεν υπάρχει αμφιβολία, ότι αυτή η ιστορική πρόκληση απαιτεί πολύ μεγάλη προσπάθεια και μπορεί να επιτευχθεί μόνο αν όλοι δουλέψουμε σκληρά και συμβάλλουμε ανάλογα με τις δυνατότητές μας. Η πρόοδος της οικονομίας μας, η προκοπή όλων μας, συλλογική ή ατομική, τα μακροπρόθεσμα συμφέροντα των εργαζομένων, των ασθενέστερων τάξεων, αλλά και των επιχειρήσεων, εξαρτώνται άμεσα από την ικανότητά μας να συγκλίνουμε στα επίπεδα ανάπτυξης των άλλων ευρωπαίων εταίρων. Παράλληλα, εξαρτώνται από την έγκαιρη συμμετοχή μας στην οικονομική και νομισματική ένωση.

Η μη έγκαιρη συμμετοχή μας, αν χάσουμε το τρένο της Ευρώπης, μπορεί να έχει αρνητικές συνέπειες για τα εθνικά μας συμφέροντα, δεδομένου ότι ο κεντρικός πόλος εξουσίας, που θα επηρεάζει όλες τις σημαντικές αποφάσεις, θα είναι ακριβώς ο πυρήνας των κρατών-μελών της Ευρωπαϊκής 'Ενωσης, που θα συγκροτήσουν την οικονομική και νομισματική ένωση και θα συμμετάσχουν έως το 2000.

Τα αποτελέσματα του τελευταίου Συμβουλίου Κορυφής στο Δουβλίνο δεν αφήνουν ίχνος αμφιβολίας για τις προθέσεις των ισχυρών της Ευρώπης. Σε αυτό το κέντρο λήψης αποφάσεων, στον πυρήνα της οικονομικής και νομισματικής ένωσης πρέπει να μετέχει και να παραμείνει η Ελλάδα. Αυτό πρέπει να θεωρηθεί ως ζήτημα εθνικής επιβίωσης και προοπτικής, ως η σημαντικότερη προϋπόθεση για τη διασφάλιση των εθνικών μας συμφερόντων.

Το ΠΑ.ΣΟ.Κ. απέδειξε τα τελευταία τρία χρόνια με την οικονομική του πολιτική, ότι μπορεί να ανταποκριθεί σ'αυτήν τη μεγάλη πρόκληση. Η οικονομική πολιτική της τελευταίας τριετίας απέδειξε, ότι δεν υπάρχει το δήθεν δίλημμα ανάμεσα στη σταθεροποίηση και στην ανάπτυξη της Χώρας. Απέδειξε ότι η δημοσιονομική εξυγίανση, η πτώση του πληθωρισμού, η συναλλαγματική σταθερότητα, αποτελούν κρίσιμους παράγοντες για τη διαμόρφωση ενός οικονομικού περιβάλλοντος, που ευνοεί τις επενδύσεις, κινητοποιεί το παραγωγικό μας δυναμικό, αυξάνει την απασχόληση και τελικά συμβάλλει αποφασιστικά στην ανάκαμψη και στην ανάπτυξη της εθνικής οικονομίας.

Το έλλειμμα του κρατικού τομέα διαμορφώθηκε στο 7,6% του ακαθάριστου εγχώριου προϊόντος το 1996 σε σχέση με το 14,2% το 1993. 

Το δημόσιο χρέος, ο άλλος κρίσιμος δείκτης των δημοσίων οικονομικών, σαν ποσοστό του Α.Ε.Π., μειώθηκε από το 111,8% το 1993, στο 110,7% το 1996. Τα ποσοστά αυτά είναι απόλυτα συνεπή με τους στόχους του προγράμματος σύγκλισης.

Για τρίτη συνεχή χρονιά συνεχίσθηκε η πτωτική πορεία του πληθωρισμού. Ο πληθωρισμός φέτος θα κλείσει σε μέσα επίπεδα 8,5% έναντι 14,4% το 1993. Η πτώση αυτή ήταν αποτέλεσμα της συνεπούς άσκησης της συναλλαγματικής πολιτικής, της συνέπειας στην πολιτική τιμών των υπηρεσιών των δημοσίων επιχειρήσεων, καθώς και της δημοσιονομικής πολιτικής. Αρνητικός παράγοντας στο θέμα του πληθωρισμού είναι η σχετικά μεγάλη αύξηση τα τελευταία χρόνια του εργατικού κόστους, η οποία, όμως, αντανακλά σημαντικές αυξήσεις στο εισόδημα των εργαζομένων. Η μεγάλη πτώση του πληθωρισμού τον περασμένο Νοέμβριο στο 7,7% είναι μία ιδιαίτερα ενθαρρυντική εξέλιξη, η οποία αναμένεται ότι θα ενισχυθεί τους επόμενους μήνες.

Οι εξελίξεις αυτές, σε συνδυασμό με την πλήρη απελευθέρωση του τραπεζικού συστήματος και την πλήρη απελευθέρωση της διεθνούς κίνησης κεφαλαίων, οδήγησαν σε μία σημαντική μείωση του κόστους του χρήματος. Η μείωση των επιτοκίων, η τραπεζική χρηματοδότηση του ιδιωτικού τομέα της οικονομίας είναι πάνω από δέκα εκατοστιαίες μονάδες. Οι μικρές και μεσαίες επιχειρήσεις δανείζονται σήμερα με ένα επιτόκιο που είναι περίπου δώδεκα μονάδες χαμηλότερο απ' αυτό που ίσχυε πριν από δύο χρόνια. 'Εχει πέσει πολύ περισσότερο από τον πληθωρισμό και αυτό συμβάλλει ουσιαστικά και στις επενδύσεις, αλλά και στην ανάκαμψη της οικονομίας.

Τέλος, η πρόοδος στη σταθεροποίηση είχε θετικές επιπτώσεις στην προσπάθεια για πραγματική σύγκλιση, για προσέγγιση των επιπέδων της Ελλάδας στα επίπεδα της Ευρωπαϊκής 'Ενωσης. Το ΑΕΠ αυξήθηκε κατά 2,6% φέτος σε σχέση με -1% το 1993. 

Αξιόλογη συμβολή είχε τα τελευταία χρόνια η βιομηχανική παραγωγή, λόγω των προσαρμογών τις οποίες υπέστη μετά την κατάργηση της προστασίας και την απελευθέρωση των αγορών. Οι ρυθμοί ανάπτυξης που πετύχαμε είναι πολύ ανώτεροι από το πρόγραμμα σύγκλισης, είναι περίπου διπλάσιοι και φέτος, το 1996, ο ρυθμός είναι ανώτερος από την Ευρωπαϊκή 'Ενωση, έχουμε 2,6%, 1,5% η Ευρώπη, το οποίο σημαίνει, ότι η πραγματική σύγκλιση ξεκίνησε το 1996.

Οι επενδύσεις έχουν μία εξ ίσου θετική πορεία. Αυξήθηκαν 10% το 1996, 8% πέρυσι, σε σχέση με -2,5% το 1993. Το 1996 σημείωσαν ανάκαμψη και οι οικοδομές, που είναι πολύ σημαντικό στοιχείο, τόσο για την πρόοδο της οικονομίας αλλά όσο και για την αντιμετώπιση του προβλήματος στέγασης. Ο εξοπλισμός επίσης αυξήθηκε πολύ σημαντικά. Ο ιδιωτικός τομέας είχε αύξηση 8,3% και ο δημόσιος τομέας περίπου 15%.

Τέλος είναι αξιοσημείωτο και το αναφέρω, γιατί υπάρχουν οι γνωστές διεκδικήσεις και οι αναμενόμενες κοινωνικές εντάσεις, ότι σε όλη την περίοδο 1993-1996 σημειώθηκαν θετικές εξελίξεις στην αμοιβή εργασίας, στο πραγματικό εισόδημα των εργαζομένων και ιδιαίτερα των χαμηλόμισθων. Η πραγματική αμοιβή της εργασίας, το πραγματικό εισόδημα αυξήθηκε 1% το 1994, 3% το 1995 και πάλι 3% το 1996 σε σταθερές δραχμές. Για λόγους σύγκρισης μόνο αναφέρω, ότι το 1993 οι πραγματικές αμοιβές των εργαζομένων είχαν μειωθεί σε ένα μόνο χρόνο κατά 5%, σύμφωνα με τα επίσημα στοιχεία των εθνικών λογαριασμών.

Δράττομαι της ευκαιρίας, κυρίες και κύριοι συνάδελφοι, να κάνω ένα συνοπτικό απολογισμό του προγράμματος σύγκλισης με τα θετικά και τα αρνητικά στοιχεία. Θα πάρω τα τρία βασικά μεγέθη, το έλλειμμα, τον πληθωρισμό και την ανάπτυξη, να δούμε τι είχαμε προβλέψει και τι πετύχαμε τελικά.

Για το έλλειμμα του κρατικού τομέα η συνολική μείωση της τριετίας αντιστοιχεί περίπου σε 6,5 εκατοστιαίες μονάδες, από 14,2% που ήταν το 1993 το ΑΕΠ, σε 7,6% φέτος. Τόση ακριβώς μείωση προέβλεπε το πρόγραμμα σύγκλισης. Ο συντελεστής επιτυχίας του προγράμματος σύγκλισης στον τομέα έλλειμμα είναι 100%. Πέσαμε ακριβώς μέσα στο στόχο.

'Ερχομαι στον πληθωρισμό. Ο πληθωρισμός μειώθηκε κατά έξι περίπου μονάδες από 14,4% τότε, σε 8,5% φέτος σε μέσα επίπεδα. Η πρόβλεψη του προγράμματος σύγκλισης ήταν πράγματι ανώτερη. Το πρόγραμμα σύγκλισης προέβλεπε οκτώ περίπου μονάδες μείωση. 'Αρα, ο συντελεστής επιτυχίας είναι χαμηλότερος, είναι 71%. Τόσο ποσοστό καλύψαμε από το στόχο.

Και έρχομαι τώρα στην ανάπτυξη της οικονομίας. Η οικονομία ανέκαμψε ταχύτερα από το πρόγραμμα σύγκλισης. Συνολικά η ανάκαμψη ήταν περίπου έξι μονάδες του εγχώριου προϊόντος, είμαστε 6% πλουσιότεροι σήμερα σε σχέση με το 1993, ενώ το πρόγραμμα σύγκλισης προέβλεπε μόνο περίπου τέσσερις μονάδε.ς Ο συντελεστής επιτυχίας είναι 160%.

'Αρα, στο πρόγραμμα σύγκλισης -συνοψίζω- στο έλλειμμα πέσαμε ακριβώς μέσα. Υπάρχει μία μικρή υστέρηση στον πληθωρισμό και υπάρχει μία σημαντική υπέρβαση στο στόχο της ανάπτυξης. Πήγαμε καλύτερα στην ανάπτυξη απ' ό,τι περιμέναμε, πήγαμε λιγότερο καλά στον πληθωρισμό και πήγαμε ακριβώς όσο περιμέναμε στο έλλειμμα του δημόσιου τομέα. Αυτός είναι ο απολογισμός της τριετίας. Και θυμίζω αυτά που ελέγοντο τότε, ότι το πρόγραμμα σύγκλισης είναι ένα κουρελόχαρτο, το οποίο αυτή η Κυβέρνηση ουδέποτε πρόκειται να εφαρμόσει.Το εφαρμόσαμε με δύσκολες συνθήκες, ακόμα και το 1996, που ήταν ένα έτος δύσκολο πολιτικά, με πολλές αναμετρήσεις και εκλογικές και εσωκομματικές. Και παρ όλα αυτά, κύριοι συνάδελφοι, κατορθώσαμε να σταθούμε με σημαντική ακρίβεια στους στόχους που είχαμε θέσει και ειδικότερα βεβαίως στο στόχο του ελλείμματος, αλλά και το στόχο της ανάπτυξης. 

Παρά το γεγονός ότι λειτουργήσαμε και λειτουργούμε μέσα σ' ένα αυστηρό δημοσιονομικό πλαίσιο, δώσαμε τα χρόνια αυτά ιδιαίτερη σημασία στο κοινωνικό κράτος. Οι χαμηλοσυνταξιούχοι έλαβαν πρόσθετη αύξηση πέραν της εισοδηματικής πολιτικής 4% το 1995, ενώ το 1996 θεσμοθετήθηκε και χορηγήθηκε το επίδομα κοινωνικής αλληλεγγύης. 

Το σύνολο των δαπανών του κρατικού προϋπολογισμού για κοινωνικές δαπάνες, για υγεία, για συντάξεις, για πρόνοια, για 

Σελίδα 2025 

στέγαση, για ανεργία, σαν ποσοστό του εγχώριου προϊόντος αυξήθηκε από 18,5% σε 19,5% μέσα σε τρία χρόνια.

Αλλά και στο χώρο της διαρθρωτικής πολιτικής έγιναν σημαντικά βήματα, η απελευθέρωση στην κίνηση κεφαλαίων, η κατάργηση του προνομιακού δανεισμού του Δημοσίου από το τραπεζικό σύστημα, η φορολογική μεταρρύθμιση του 1994, ο νέος αναπτυξιακός νόμος, η νέα νομοθεσία για ανάθεση των δημοσίων έργων, η σημαντική αύξηση της χρηματοδότησης για τα πολύ μεγάλα αναπτυξιακά έργα, η μερική ιδιωτικοποίηση του ΟΤΕ, οι νέοι νόμοι για την κεφαλαιαγορά, η πώληση επιχειρήσεων βιομηχανικών και άλλων στον ιδιωτικό τομέα, η νέα νομοθεσία για τις δημόσιες επιχειρήσεις, η νέα νομοθεσία για την απασχόληση, η δημιουργία του Ελληνικού Κέντρου Επενδύσεων για την προσέλκυση ξένων επενδυτών, η Μονάδα Οργάνωσης της Διαχείρισης για την καλύτερη διαχείριση των κοινοτικών κονδυλίων. 'Ολα αυτά αποτελούν διαρθρωτικές τομές της Κυβέρνησης του ΠΑ.ΣΟ.Κ., της προηγούμενης τριετίας, όπου πράγματι κατηγορηθήκαμε και ενδεχομένως σε κάποιο βαθμό δικαιολογημένα, ότι δεν είμαστε αρκετά φιλόδοξοι και τολμηροί στον τομέα των διαρθρωτικών προσαρμογών. 'Ολα αυτά αποτελούν γεγονότα, αποτελούν παρεμβάσεις ουσιαστικές, των οποίων τα αποτελέσματα ακόμη δεν έχουν φανεί πλήρως, αλλά θα φανούν ακόμη εντονότερα στο άμεσο μέλλον.

'Οπως ήδη ανέφερα, τα επιτεύγματα της προηγούμενης τριετίας αποτελούν βήματα προόδου προς την ορθή κατεύθυνση. Η επιτάχυνση της δημοσιονομικής και ιδιαίτερα της διαρθρωτικής προσαρμογής αποτελεί μία αδήριτη ανάγκη, για να μπορέσουμε να πετύχουμε το στρατηγικό μας στόχο, μία Ελλάδα ισχυρή, μία κοινωνία ισχυρή, στο κατώφλι του 21ου αιώνα.

Οι στόχοι της πολιτικής μας για τα επόμενα τέσσερα χρόνια συνοψίζονται στο τρίπτυχο, ανάπτυξη, ευρωπαϊκή σύγκλιση, κοινωνική συνοχή. Καθοριστικό στοιχείο στην πολιτική αυτή και βασικό μέσο για την επίτευξη των στόχων είναι ο Προϋπολογισμός του 1997. Με τον Προϋπολογισμό αυτόν επιταχύνεται η δημοσιονομική εξυγίανση. Οι στόχοι για το έλλειμμα γίνονται περισσότερο φιλόδοξοι και αυτή η επιτάχυνση στη δημοσιονομική εξυγίανση είναι αναγκαία για πολλούς λόγους.

Ο πρώτος και βασικός λόγος είναι, ότι χρειαζόμαστε πόρους, θέλουμε χρήματα για να χρηματοδοτήσουμε τα μεγάλα επενδυτικά προγράμματα, τα οποία χρηματοδοτούνται από την Ευρωπαϊκή 'Ενωση. Αλλά η χρηματοδότηση από την Ευρωπαϊκή 'Ενωση είναι η μία όψη του νομίσματος. Πρέπει αυτή η χρηματοδότηση να συμπληρωθεί, να παντρευτεί με εθνικούς πόρους. Τα Σπάτα, το Μετρό, οι αυτοκινητόδρομοι, δεν είναι μόνο χρήματα από την ΕΟΚ. Τα χρήματα από την ΕΟΚ καλύπτουν το πολύ το μισό της χρηματοδότησης. Το άλλο μισό είναι χρήματα ελληνικά, είναι εθνικοί πόροι. 'Αρα, χρειαζόμαστε να μειώσουμε τα ελλείμματα τα καταναλωτικά, για να διαθέσουμε πόρους για επενδύσεις.

Το εξοπλιστικό πρόγραμμα των Ενόπλων Δυνάμεων:

Η απειλή από την Τουρκία γίνεται όλο και περισσότερο ορατή. Αυτή η Κυβέρνηση, είναι η κυβέρνηση εκείνη που τόλμησε και αύξησε πάρα πολύ σημαντικά τις δαπάνες για τις 'Ενοπλες Δυνάμεις, όχι μόνο για να τιμήσει τα παιδιά μας, το στρατό και τους αξιωματικούς των Ενόπλων Δυνάμεων, με το νέο μισθολόγιο που είναι το πρώτο νέο μισθολόγιο σε ολόκληρο το δημόσιο τομέα τα τελευταία χρόνια, αλλά και παρέχοντας στις 'Ενοπλες Δυνάμεις αυτό το οποίο ζήτησαν, για να μπορέσουν να θωρακίσουν το 'Εθνος απέναντι στην τουρκική απειλή. Αλλά όλα αυτά είναι χρήματα, είναι πόροι, που πρέπει να εξασφαλίσει ο κρατικός Προϋπολογισμός.

Τέλος, χρειαζόμαστε χρήματα για την υγεία, την παιδεία, το κοινωνικό κράτος. Δεν είμαστε νεοφιλελεύθεροι, πιστεύουμε στο κοινωνικό κράτος και θα τιμήσουμε αυτήν τη δέσμευσή μας επιτυγχάνοντας θετικούς ρυθμούς αυξήσεως των κοινωνικών δαπανών. 

Αυτά συνθέτουν τον πρώτο λόγο, για τον οποίο χρειαζόμαστε να επιταχύνουμε τη δημοσιονομική εξυγίανση.

Ο δεύτερος λόγος είναι η σύγκλιση με την Ευρωπαϊκή 'Ενωση. Η συμμετοχή μας στην οικονομική και νομισματική ένωση πρέπει να συντελεστεί, αγαπητοί συνάδελφοι, μέχρι το 2000 ή το πολύ το 2001. Τότε θα συγκροτηθεί η οικονομική και νομισματική ένωση. Αν καθυστερήσουμε πέρα απ' αυτά τα χρονικά όρια, αν δεν πετύχουμε τους στόχους της Ευρώπης έως το αργότερο το 1999, το πολύ το 2000 τυπικά, τότε υπάρχει κίνδυνος να συνδέσουμε την τύχη μας με το άλλο τρένο, που θα ξεκινήσει μετά το 2000 όταν θα έχει φύγει το τρένο της νομισματικής ενοποίησης, το τρένο της διεύρυνσης. Και τι σημαίνει αυτό; Σημαίνει ότι μια σειρά από ανατολικές χώρες, Τσεχία, Σλοβακία, Σλοβενία, άλλες χώρες θα θελήσουν και αυτές να μπουν το 2002, το 2003 και θα μπουν ακόμα και στη νομισματική ένωση με άλλους όρους, με άλλες διαδικασίες και με άλλα δικαιώματα. 'Αρα, αν εμείς χάσουμε το τρένο των πρωτεργατών της Ευρώπης, του σημερινού σκληρού πυρήνα, τότε υπάρχει κίνδυνος να μας συνδέσουν με ένα βαγόνι του επόμενου τρένου και να χάσουμε, κυρίες και κύριοι συνάδελφοι, όσα με τόσους κόπους, τόσο μόχθο κατακτήσαμε με τη συμμετοχή μας στην Ευρωπαϊκή 'Ενωση τα τελευταία δεκαπέντε χρόνια. Αυτός είναι ο κίνδυνος, και πρέπει να τον αποτρέψουμε πάση θυσία.

Τέλος, ο τρίτος λόγος για τον οποίο επιβάλλεται η επιτάχυνση της δημοσιονομικής εξυγίανσης, ο τρίτος λόγος για τον οποίο πρέπει με θαρραλέο τρόπο να μειώσουμε το έλλειμμα, είναι, ότι αυτό είναι όρος για να πέσει ο πληθωρισμός, να πέσουν περισσότερο τα επιτόκια και να κινηθεί ταχύτερα η εθνική μας οικονομία.

Η επιτάχυνση της δημοσιονομικής εξυγίανσης δεν είναι απλό λογιστικό εγχείρημα, δεν σημαίνει μια απλή μείωση των ελλειμμάτων. 'Εχει -και πρέπει να έχει- κατ' εξοχήν διαρθρωτικό χαρακτήρα για να οδηγήσει ταυτόχρονα σ' ένα αποτελεσματικότερο και δικαιότερο φορολογικό σύστημα, αλλά σ' ένα αποτελεσματικότερο και αποδοτικότερο κράτος. Είναι μέσο το έλλειμμα, είναι μέσο η δημοσιονομική πολιτική, για την εξυπηρέτηση αυτών των ευρύτερων στόχων, πέρα από την ταμειακή εξοικονόμηση πόρων. Και στην κατεύθυνση αυτή κινείται ο Προϋπολογισμός του 1997.

Βασικές επιδιώξεις είναι ο περιορισμός της σπατάλης σε διάφορες δραστηριότητες του Κράτους, η κατάργηση φοροαπαλλαγών που προσβάλλουν τη φορολογική δικαιοσύνη, η δίκαιη κατανομή των φορολογικών βαρών και ο περιορισμός του δημόσιου τομέα, με τη μείωση των προσλήψεων, τη συγκράτηση των επιχορηγήσεων και τις αποκρατικοποιήσεις.

Οι κατευθύνσεις αυτές συνιστούν μια τομή στην άσκηση της δημοσιονομικής πολιτικής και η πραγματοποίησή τους θα έχει μακροχρόνια θετικά αποτελέσματα για το σύνολο της οικονομίας.

Ο Προϋπολογισμός του 1997, κυρίες και κύριοι συνάδελφοι, αποτελεί μια μοναδική ευκαιρία εκσυγχρονισμού. Αλόγιστες σπατάλες, πελατειακά συμφέροντα, ευνοϊκές φορολογικές ρυθμίσεις που έχουν πάψει προ πολλού να είναι αναγκαίες και χρήσιμες έχουν οδηγήσει σε μια κατάσταση με μεγάλο δημοσιονομικό κόστος και ελάχιστο κοινωνικό όφελος. Το Κράτος πληρώνει πολλά και συνεισφέρει λίγα στην κοινωνία. Οι μισθωτοί, οι υγιείς επιχειρήσεις, οι ευσυνείδητοι και οι ειλικρινείς επαγγελματίες, καταβάλλουν πολλά, αλλά απολαμβάνουν λίγα από τη λειτουργία του Κράτους σε σχέση που αυτό θα ήταν οικονομικά εφικτό. 'Οσοι φοροδιαφεύγουν, απολαμβάνουν χωρίς κόστος τα κοινωνικά αγαθά. Ενώ όσοι εξυπηρετούνται από το πελατειακό κράτος, απομυζούν, αφαιρούν, πόρους απ' άλλες δραστηριότητες, που θα είχαν υψηλή κοινωνική προτεραιότητα. Η κατάσταση αυτή θα πρέπει επιτέλους να αντιστραφεί, όχι μόνο γιατί στερεί την κοινωνία από πολύτιμους οικονομικούς πόρους που θα μπορούσαν να χρηματοδοτήσουν πραγματικές κοινωνικές ανάγκες, αλλά γιατί καλλιεργεί αντικίνητρα, αποθαρρύνει τον εργαζόμενο, αποθαρρύνει τον επιχειρηματία, αποθαρρύνει τον επενδυτή, δημιουργεί στρεβλώσεις σε όλο το φάσμα της οικονομικής δραστηριότητας, οδηγεί σε στασιμότητα και σε καθήλωση της ανάπτυξης.


Κυρίες και κύριοι συνάδελφοι, η προσδοκώμενη μείωση του ελλείμματος του κρατικού τομέα το 1997 συνιστά τον πιο φιλόδοξο δημοσιονομικό στόχο της τελευταίας δεκαπενταετίας. Η επίτευξή του απαιτεί μεγάλη και συντονισμένη προσπάθεια.

Η Κυβέρνηση του ΠΑ.ΣΟ.Κ. πιστεύει, ότι η μείωση των ελλειμμάτων μπορεί και πρέπει να καταστεί εφικτή, χωρίς κοινωνική οπισθοδρόμηση, χωρίς να χωρίσουμε την κοινωνία στα δύο, χωρίς να διαλύσουμε το Κράτος και χωρίς να θέσουμε εκβιαστικά διλήμματα στα ασθενέστερα στρώματα του πληθυσμού, όπως επιχειρήθηκε από διάφορους αποτυχημένους νεοφιλελεύθερους πειραματισμούς του παρελθόντος.

Η πολιτική θα είναι, διότι πρέπει να είναι, αυστηρή, αλλά θα είναι δίκαιη. Θα εκτείνεται σε όλη τη λειτουργία του Κράτους και θα απαιτεί τη συνεισφορά όλων και ιδιαίτερα εκείνων που έχουν τις μεγαλύτερες δυνατότητες.

Ο στόχος για το έλλειμμα το 1997, είναι μία μείωσή του κατά περίπου 3,5% του Ακαθάριστου Εγχώριου Προϊόντος, από 7,6% φέτος σε 4,2% του χρόνου. Αυτό είναι πράγματι ο πλέον φιλόδοξος δημοσιονομικός στόχος της τελευταίας δεκαπενταετίας. Ποτέ η Ελλάδα και ίσως καμία άλλη ευρωπαϊκή χώρα πρόσφατα, δεν είχε στοχεύσει σε τόσο μεγάλη μείωση του ελλείμματος του κρατικού τομέα. Αλλά και τα τελευταία τρία χρόνια -θέλω να σημειώσω και να ενημερώσω το Σώμα- η μείωση του ελλείμματος στην Ελλάδα ήταν η δεύτερη στην Ευρώπη. Πρώτη ήταν η Σουηδία, μετά η Ελλάδα και ακολούθησαν οι υπόλοιπες δεκατρείς χώρες. Βεβαίως αυτό είναι και συνάρτηση του πολύ υψηλού ελλείμματος, το οποίο κληρονομήσαμε, αλλά παραμένει γεγονός ότι και την τριετία που πέρασε, η εξοικονόμηση πόρων στο δημόσιο τομέα υπήρξε αρκετά σημαντική. Αλλά για του χρόνου, το 1997, θα είναι περισσότερο φιλόδοξη.

Οι πρωτογενείς δαπάνες του τακτικού Προϋπολογισμού αυξάνονται μόνο με 6,2%. Τα έσοδα αυξάνονται με 15,1%. Τα εισοδήματα θα αυξηθούν γύρω στο 10,5%. 'Αρα βλέπουμε, ότι οι δαπάνες αυξάνονται λιγότερο από το εθνικό εισόδημα και τα έσοδα αυξάνονται περισσότερο από το εθνικό εισόδημα και ότι η απόσταση των δύο μεγεθών από το εθνικό εισόδημα είναι περίπου η ίδια. Οι δαπάνες είναι 6 προς 10 και τα έσοδα είναι 15 προς 10 περίπου. Είναι ο συνδυασμός εκείνος, ο οποίος μπορεί να μας οδηγήσει στην προσδοκόμενη μείωση του ελλείμματος.

Με το νέο μισθολόγιο που θα ισχύσει από 1.1.1997 παρέχονται συγκρατημένες αυξήσεις, της τάξεως του 8%, πάνω από τον προσδοκώμενο πληθωρισμό, αίρονται πολλές στρεβλώσεις και ανισότητες του παρελθόντος, εξασφαλίζεται σε μεγάλο βαθμό η ίση μεταχείριση όσων έχουν τα ίδια προσόντα, προωθείται η διαφάνεια με την ενσωμάτωση των περίφημων επιδομάτων στον τακτικό Προϋπολογισμό και δημιουργούνται κίνητρα προσέλκυσης εξειδικευμένων στελεχών στο Δημόσιο, με ανταμοιβή για τους μεταπτυχιακούς τίτλους σπουδών και επίσης ουσιαστική αύξηση στις θέσεις ευθύνης για να ενισχυθεί το διευθυντικό δικαίωμα μέσα στο δημόσιο τομέα.

Σημειώνω εδώ, ότι οι μισθολογικές αυξήσεις το 1996 έφθασαν περίπου το 18% για τους τριακόσιους χιλιάδες υπαλλήλους που συνθέτουν το δημόσιο τομέα, την κεντρική διοίκηση στην Πατρίδα μας.

'Αρα συνολικά φέτος η δαπάνη της μισθοδοσίας θα ανέλθει κατά 8% περίπου -όπως είπα- μιάμιση περίπου μονάδα πάνω από τον προσδοκόμενο πληθωρισμό. Οι λοιπές, εκτός μισθών, πρωτογενείς δαπάνες του τακτικού Προϋπολογισμού θα έχουν εξαιρετικά χαμηλούς ρυθμούς, κάτω από το 3%.

Παγώνουν διάφορες επιχορηγήσεις, ενώ με το υπό ψήφιση νομοσχέδιο για τον έλεγχο των δημοσίων δαπανών θα ισχύσουν κανόνες αυστηρής δημοσιονομικής διαχείρισης σε μεσοπρόθεσμη βάση.

Δημιουργούνται κίνητρα και υποχρεώσεις σε όλους τους φορείς που επιχορηγούνται, για να αποδίδουν λογαριασμό στον 'Ελληνα φορολογούμενο και μειώνεται το κόστος λειτουργίας τους. Επίσης τους τίθεται ως προϋπόθεση να αξιοποιήσουν την, σε πολλές περιπτώσεις, τεράστια ακίνητη περιουσία τους.

Eπίσης, περιορίζονται δραστικά οι προσλήψεις στο δημόσιο στη σχέση 1 προς 5 και καθιερώνεται διαδικασία κατάργησης ή συγχώνευσης δημοσίων οργανισμών. 

'Eρχομαι τώρα στον κοινωνικό τομέα. Εκεί είμαστε πολύ περισσότερο γενναιόδωροι και πολύ περισσότερο θετικοί. Οι δαπάνες για υγεία, για παιδεία και για εθνική άμυνα αυξάνονται πολύ σημαντικά, παραπάνω από τον πληθωρισμό. Το σύγχρονο και αποτελεσματικό κοινωνικό κράτος είναι βασική επιδίωξη αυτού του Προϋπολογισμού. Ιδιαίτερη έμφαση δίνεται σε πρωτοβουλίες στήριξης των πιο αδύναμων στρωμάτων με πολιτικές που βασίζονται στη διαπίστωση των πραγματικών αναγκών και όχι στην εξανέμιση πόρων προς κάθε κατεύθυνση, που καταλήγει εκ των πραγμάτων σε αμελητέες παροχές προς όλους.

Η διασφάλιση της αγοραστικής δύναμης των συντάξεων όλων των Ταμείων, η ουσιαστική αύξηση των συντάξεων του ΟΓΑ κατά 4.000 δραχμές, η μετεξέλιξη του ΟΓΑ σε ταμείο κύριας ασφάλισης αγροτών, η καθιέρωση του επιδόματος κοινωνικής αλληλεγγύης και η επέκταση των υπηρεσιών υγείας και πρόνοιας στους αγρότες, αποτελούν ορισμένα μόνο από τα μέτρα κοινωνικής πολιτικής που χρηματοδοτεί ο φετινός Προϋπολογισμός. 

Η χρηματοδότηση των ειδικών μέτρων πρόνοιας αυξάνεται κατά 47%. Στόχος της Κυβέρνησης είναι να βοηθήσει τις κοινωνικές ομάδες με τις μεγαλύτερες ανάγκες.

Και έρχομαι ακριβώς στο θέμα των πολυτέκνων. Περιορίζεται, σύμφωνα με ορισμένα κριτήρια ηλικίας και εισοδήματος, η χορήγηση ισόβιας σύνταξης στην πολύτεκνη μητέρα. Από την άλλη, όμως, πλευρά, η δαπάνη για πολυτεκνικά επιδόματα, όταν διαμορφώνεται η οικογένεια, για κάθε πολύτεκνη μητέρα αυξάνεται, κυρίες και κύριοι συνάδελφοι, κατά 150%. Κάθε νέα Ελληνίδα, η οποία ίσως μας ακούει σήμερα, η οποία τεκνοποιεί και προσφέρει στην οικογένειά της, στην Πατρίδα, πολλά παιδιά, αντί των 1.200.000 δραχμών, που είναι το σημερινό συνολικό πολυτεκνικό επίδομα, θα εισπράττει 3.000.0000 δραχμές. Κάθε νέα Ελληνίδα που κάνει πάνω από δύο παιδιά, θα παίρνει το επίδομα αυτό. Η αύξηση είναι 150%. Και αυτό είναι πραγματικά το κρίσιμο στοιχείο στη νέα δημογραφική πολιτική, η οποία ενθαρρύνει πραγματικά τη νέα Ελληνίδα να κάνει πολλά παιδιά και να αντιμετωπίσουμε με τον τρόπο αυτόν αποτελεσματικότερα το δημογραφικό πρόβλημα.

Επίσης, στον τομέα των συντάξεων, αυξάνονται οι συντάξεις του ΟΓΑ, κατά 4.000 δραχμές, ενώ το επίδομα κοινωνικής αλληλεγγύης καταγράφει στον κρατικό Προϋπολογισμό το ποσό των 40 δισ. δραχμών. 

Οι συνολικές δαπάνες για υγεία αυξάνονται κατά 11%, πολύ παραπάνω από τον πληθωρισμό. Οι νοσηλευτικές μονάδες θα ενισχυθούν με την πλήρωση πεντακοσίων εξήντα θέσεων γιατρών και δύο χιλιάδων επτακοσίων θέσεων άλλων ειδικοτήτων.

Οι συνολικές δαπάνες για την παδεία, κυρίες και κύριοι συνάδελφοι, αυξάνονται με 18,5%. Είναι μία πρωτοφανής αύξηση σε περίοδο δημοσιονομικής λιτότητας, και είναι τρεις φορές παραπάνω από τον πληθωρισμό. Καλύπτει και τον τακτικό Προϋπολογισμό, καλύπτει και το πρόγραμμα επενδύσεων, και όλα αυτά μαζί συνθέτουν ένα φιλόδοξο πρόγραμμα αναβάθμισης και εκσυγχρονισμού των υπηρεσιών της δημόσιας εκπαίδευσης. Και είναι η μόνη αποτελεσματική απάντηση στο φαινόμενο της παραπαιδείας. Το σύνολο των δαπανών του κρατικού Προϋπολογισμού για κοινωνική προστασία, υγεία, παιδεία, στέγαση, συντάξεις, θα ανέλθει στο 20% και πλέον του ακαθάριστου εγχώριου προϊόντος σε σχέση με λιγότερο απο 18,5% πριν από τρία χρόνια και αυτό, αγαπητοί συνάδελφοι, αντιστοιχεί σε ένα ποσό 550 δισ. δραχμών περισσότερο από ό,τι πριν. Είναι σημαντικές κινήσεις, που δίνουν ένα στίγμα της κοινωνικής μας πολιτικής.

Και έρχομαι στον κρίσιμο τομέα της γεωργίας. Το σύνολο των οικονομικών ενισχύσεων για τη γεωργία από εθνικούς πόρους και από την Ευρωπαϊκή 'Ενωση θα ανέλθει στο ύψος των 1.700 δισ. δραχμών, έναντι περίπου 1.500 δισ. το 1996 και 1.200 δισ. το 1995.

Μιλάμε για αυξήσεις της τάξεως των 500 δισ. μέσα σε δύο μόλις χρόνια. Επιπλέον το Δημόσιο -και πρέπει να είναι αυτό κατανοητό- αναλαμβάνοντας, πριν από δύο χρόνια περίπου, χρέη των αγροτών της τάξεως των 600 δισ. δραχμών, πληρώνει κάθε χρόνο -όλο το Δημόσιο, όλοι οι φορολογούμενοι και καλά κάνουμε- πάνω από 100 δισ. δραχμές για τόκους εξυπηρέτησης των χρεών, που έχουμε αναλάβει ως κοινωνικό σύνολο.

'Ερχομαι τώρα στο τελευταίο στοιχείο των δαπανών, τις δαπάνες για τόκους, οι οποίες για πρώτη φορά πέφτουν σαν ποσοστό του εθνικού μας εισοδήματος. Είναι βεβαίως πάντα υπέρογκες, είναι 3.460.000.000.000 δραχμές, αλλά σαν ποσοστό του εθνικού εισοδήματος -γιατί αυτό μετράει στο έλλειμμα και στους εθνικούς λογαριασμούς- θα είναι 10,6%, σε σχέση με 11,5% πέρσι. Εξοικονομούμε δηλαδή περίπου 300 δισ. δραχμές.

Και το ερώτημα "γιατί" απαντάται εύκολα. Το επιτόκιο των εντόκων γραμματίων από την εποχή της Νέας Δημοκρατίας έχει πέσει περίπου 10 μονάδες. Και έχει πέσει 10 μονάδες για δύο λόγους, αξιότιμε κύριε Αρχηγέ της Αξιωματικής Αντιπολιτεύσεως. 'Εχει πέσει, διότι έπεσε ο πληθωρισμός -και αυτό είναι φυσικό- περίπου έξημονάδες, αλλά έπεσε άλλες τέσσερις μονάδες, γιατί μειώθηκε το πραγματικό επιτόκιο.

Ξέρετε τι σημαίνει αυτό; Σημαίνει ότι η εμπιστοσύνη στο Ελληνικό Δημόσιο, όχι μόνο από τον 'Ελληνα αποταμιευτή, αλλά από τους ξένους θεσμικούς επενδυτές, τους Αμερικάνους, τους Ιάπωνες, έχει βελτιωθεί πάρα πολύ. Τώρα η Ελλάδα πουλάει το δικό της χαρτί με πραγματικό επιτόκιο, με πραγματική τιμή, ανάλογη με τις άλλες ευρωπαϊκές χώρες ή λίγο παραπάνω από τη Γερμανία και τις χώρες της Κεντρικής Ευρώπης.

Αυτό σημαίνει ότι η αξιοπιστία της ελληνικής οικονομικής πολιτικής και η εμπιστοσύνη στο παρόν και στο μέλλον της ελληνικής οικονομίας έχει βελτιωθεί πολύ σημαντικά. Βεβαίως, υπάρχουν περαιτέρω περιθώρια μείωσης του πραγματικού επιτοκίου.

ΜΙΛΤΙΑΔΗΣ ΕΒΕΡΤ(Πρόεδρος της Νέας Δημοκρατίας): Κύριε Παπαντωνίου, μου επιτρέπετε;

ΓΙΑΝΝΟΣ ΠΑΠΑΝΤΩΝΙΟΥ (Υπ. Εθνικής Οικονομίας και Οικονομικών): Μετά, κύριε 'Εβερτ, θα έχετε όλη την ευκαιρία.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Επειδή με αναφέρατε.

ΓΙΑΝΝΟΣ ΠΑΠΑΝΤΩΝΙΟΥ (Υπ. Εθνικής Οικονομίας και Οικονομικών): 'Οχι τώρα, σας παρακαλώ.

Η αξιοπιστία, λοιπόν, έχει βελτιωθεί και όσο βελτιώνεται η αξιοπιστία, τόσο φθηνότερα θα πουλάμε τα έντοκα γραμμάτια και τα ομόλογα του Ελληνικού Δημοσίου και τόσο λιγότερο θα επιβαρύνεται το Ελληνικό Δημόσιο και κατ' επέκταση ο 'Ελληνας φορολογούμενος, ο 'Ελληνας πολίτης, η Ελληνίδα, ο 'Ελληνας ο οποίος πληρώνει φόρους, για να καλύψει ακριβώς αυτές τις δαπάνες για τόκους.

Και πέρα από τη μείωση των επιτοκίων βεβαίως και τη μείωση των πραγματικών επιτοκίων, κάνουμε και μία σωστή και αποδοτική διαχείριση του δημόσιου χρέους, με καινοτομίες που αφορούν τους τίτλους με σταθερό επιτόκιο, τις δημοπρασίες και την ανάπτυξη της δευτερογενούς αγοράς.

'Ερχομαι τώρα, αγαπητοί συνάδελφοι, στο σκέλος των εσόδων, τα οποία θα αυξηθούν πάνω από 15% το 1997. Η επίτευξη αυτού του ρυθμού αύξησης των εσόδων στηρίζεται πρώτον, στη φυσιολογική αύξηση των εισοδημάτων, του εθνικού, εισοδήματος, και επίσης στηρίζεται στις νέες φορολογικές ρυθμίσεις, που περιλαμβάνει το νέο φορολογικό νομοσχέδιο, το οποίο βρίσκεται τώρα στη Βουλή για ψήφιση.

Οι ρυθμίσεις αυτές -και θέλω να το τονίσω αυτό με ιδιαίτερη έμφαση- αφορούν και επιβαρύνουν αποκλειστικά τους έχοντες και τους κατέχοντες, τα κοινωνικά στρώματα που διαθέτουν πλούτο και υψηλά εισοδήματα. Οι ρυθμίσεις αυτές αφορούν τη φορολόγηση της μεγάλης ακίνητης περιουσίας, αφορούν τη φορολόγηση των τόκων των κρατικών τίτλων του Δημοσίου με συντελεστή 7,5% από 1.1.1997, αφορούν τη φορολόγηση άλλων χρηματοοικονομικών προϊόντων, αφορούν τη φορολόγηση των τραπεζικών κερδών, η οποία αυξάνεται, αφορούν επίσης την αυξημένη φορολόγηση άλλων επιχειρηματικών δραστηριοτήτων.

Επίσης, η αναπροσαρμογή των τεκμηρίων διαβίωσης έγινε, όπως γνωρίζετε, με ιδιαίτερο προοδευτικό τρόπο.

'Ολα αυτά συνθέτουν ένα πλέγμα φορολογικών ρυθμίσεων που έχει τον προοδευτικότερο χαρακτήρα στις φορολογικές μεταρρυθμίσεις των τελευταίων ετών.

Αφορούν αποκλειστικά τους έχοντες υψηλά εισοδήματα και τους κατέχοντες πλούτου. Παράλληλα καταργείται ένας μεγάλος αριθμός φοροαπαλλαγών, που δεν έχουν αναπτυξιακό ή κοινωνικό χαρακτήρα. Αυτές οι καταργήσεις θίγουν ισχυρά οικονομικά ή κοινωνικά στρώμματα.

Τέλος, προβλέπονται αυξημένα έσοδα από την αξιοποίηση της δημόσιας υπηρεσίας, για τα οποία θα μιλήσει περισσότερο ο κ. Δρυς. Και επίσης από τις αποκρατικοποιήσεις στις οποίες θα επανέλθω.

Η πάταξη της φοροδιαφυγής αποτελεί κεντρικό στόχο της δημοσιονομικής μας πολιτικής. Η δημιουργία και ενεργοποίηση του Σώματος Δίωξης Οικονομικού Εγκλήματος, η διοικητική ανασυγκρότηση στο Υπουργείο Οικονομικών, η επιτάγχυνση της υλοποίησης του προγράμματος μηχανοργάνωσης, εξασφαλίζουν νέα αποτελεσματικότερα όπλα γι' αυτήν την προσπάθεια. Η Κυβέρνηση είναι αποφασισμένη να αξιοποιήσει στο έπακρο τα νέα αυτά όπλα, για να κτυπήσει αποφασιστικά τη φοροδιαφυγή και ιδιαίτερα τη μεγάλη φοροδιαφυγή που προκαλεί την κοινωνία και προσβάλλει την έννομη τάξη.

Κλείνω το θέμα των εσόδων και μπαίνω στο πρόγραμμα δημοσίων επενδύσεων και στις δημόσιες επενδύσεις.

Τα δύο αυτά στοιχεία μαζί αυξάνονται σε σταθερές τιμές κατά 18% περίπου. Μιλάμε για μία σημαντικότατη πραγματική αύξηση, που συμβάλει αποφασιστικά στην αναπτυξιακή διαδικασία. Ιδιαίτερη αύξηση παρουσιάζουν τα κονδύλια για ανάπτυξη των υποδομών, για την εκπαίδευση, την υγεία, το περιβάλλον. Βασική επιδίωξη αποτελεί η ενίσχυση της απασχόλησης που προέρχεται μέσα από νέες επενδύσεις, δημόσιες ή ιδιωτικές, οι οποίες προβλέπεται να χρηματοδοτηθούν από το πρόγραμμα δημοσίων επενδύσεων το 1997.

Θέλω να επισημάνω στο Σώμα ότι τα κονδύλια του προγράμματος δημοσίων επενδύσεων βρίσκονται σε πλήρη αντιστοιχία, με τις προτεραιότητες των διαρθρωτικών ταμείων της Ευρωπαϊκής 'Ενωσης με το Κοινοτικό Πλαίσιο Στήριξης και επαρκούν για την υλοποίηση των κοινοτικών προγραμμάτων, σύμφωνα με τις δεσμεύσεις που έχουν αναληφθεί.

Θέλω επίσης να ενημερώσω το Σώμα ότι φέτος θα επιτευχθεί πλήρης απορρόφηση των κοινοτικών κονδυλίων, που σημαίνει μια σημαντική αλλαγή στον τρόπο λειτουργίας του προγράμματος δημοσίων επενδύσεων, και αυτό οπωσδήποτε είναι ένας καλός οιωνός για τα επόμενα τρία χρόνια που διαρκεί αυτό το πρόγραμμα το Κοινοτικό Πλαίσιο Στήριξης.

Καταλήγω με τον Προϋπολογισμό, δίνοντας μία πολύ συνοπτική εικόνα του τι γίνεται. Υπάρχει μία ισόρροπη εξέλιξη εσόδων και δαπανών. Τα έσοδα του Τακτικού Προϋπολογισμού αυξάνονται πέντε εκατοστιαίες μονάδες παραπάνω από το εθνικό εισόδημα, 15% προς 10% και οι δαπάνες αυξάνονται με τέσσερις μονάδες χαμηλότερα από το εθνικό εισόδημα 6% αντί 10% που δείχνει το εθνικό εισόδημα.

'Αρα είναι λάθος να λέγεται ότι αυτός ο Προϋπολογισμός είναι Προϋπολογισμός εσόδων. Είναι Προϋπολογισμός και εσόδων και μείωσης δαπανών. Και είναι ισόρροπη η συμβολή και της αυξήσεως των εσόδων, με τα μέτρα τα οποία ανέφερα, αλλά και της μειώσεως των δαπανών, κυρίως μέσα από τον περιορισμό της σπατάλης στο δημόσιο τομέα, χωρίς να θιγεί το κοινωνικό κράτος.

Επιπλέον η προοδευτικότητα του φορολογικού συστήματος βελτιώνεται με τη φορολόγηση της μεγάλης ακίνητης περιουσίας, τη φορολόγηση των τόκων των τίτλων του Δημοσίου, την αύξηση των τεκμηρίων διαβίωσης, και την κατάργηση φοροαπαλλαγών που δεν έχουν κοινωνικό χαρακτήρα, η οποία κατάργηση θίγει εισοδήματα πάνω από το μέσο όρο.

'Ερχομαι τώρα κυρίες και κύριοι συνάδελφοι, στο δεύτερο μείζονα στόχο της οικονομικής μας πολιτικής, που είναι η μείωση του πληθωρισμού. Είναι αναγκαία για τη διασφάλιση της αγοραστικής δύναμης των εργαζομένων, είναι αναγκαία για τη μείωση των επιτοκίων, είναι αναγκαία γι' αυτό που είπα προηγουμένως, να περιορισθούν οι δαπάνες εξυπηρέτησης του δημοσίου χρέους.

Η Κυβέρνηση, σε ό,τι την αφορά, συντονίζει και προσαρμόζει την οικονομική της πολιτική στην επίτευξη αυτού του στόχου. Η μείωση των ελλειμμάτων, το ουσιαστικό πάγωμα των εμμέσων φόρων -και θυμόμαστε την αύξηση της βενζίνης του κ. Μάνου που τίναξε τον πληθωρισμό στον αέρα τότε -οι πολύ χαμηλές αναπροσαρμογές που προβλέπονται για τα τιμολόγια των ΔΕΚΟ, η εισοδηματική πολιτική που ήδη εξαγγέλθηκε, η αυστηρή νομισματική πολιτική, η σκληρή δραχμή, θα συμβάλουν αποφασιστικά στην προσδοκώμενη μείωση του πληθωρισμού.

'Ομως, δεν αρκούν, και θέλω να απευθυνθώ σήμερα στην ελληνική αντιπροσωπεία με μεγάλη ειλικρίνεια. Θέλω πραγματικά, πέρα από τους αγαπητούς συναδέλφους, να ακούσουν και οι εργαζόμενοι και οι επιχειρηματίες και οι άλλες τάξεις της οικονομίας και της κοινωνίας, που με τον ένα ή τον άλλο τρόπο συμβάλουν στη διαμόρφωση των τιμών.

Η κυβερνητική πολιτική για τον πληθωρισμό δεν αρκεί για να μειωθεί ο πληθωρισμός. Η μείωση του πληθωρισμού δεν είναι ευθύνη μόνο των κυβερνήσεων.

Είναι ευθύνη ολόκληρης της κοινωνίας. Επιχειρηματίες, εργαζόμενοι, ιδιοκτήτες ακινήτων θα πρέπει να αποκλιμακώσουν τις ονομαστικές εισοδηματικές τους διεκδικήσεις, ώστε από τη μείωση του πληθωρισμού να εξασφαλίσουν καλύτερα τα πραγματικά τους εισοδήματα. Αυτό είναι το κλειδί της επιτυχίας. Το δρόμο αυτό ακολούθησαν οι Ευρωπαίοι. Αποκλιμάκωσαν τις ονομαστικές τους διεκδικήσεις, αλλά επειδή ο πληθωρισμός έπεσε ταχύτερα από τα ονομαστικά εισοδήματα, διασφάλισαν καλύτερα τα πραγματικά τους εισοδήματα, την αγοραστική τους δύναμη, το πραγματικό τους συμφέρον.

Ο επιχειρηματικός κόσμος και γενικότερα οι έχοντες και οι κατέχοντες, έχουν μια ιδιαίτερη ευθύνη να ανταποκριθούν στην έκκληση για αυτοσυγκράτηση, που απευθύνει η Κυβέρνηση. Μετά την ψήφιση του Προϋπολογισμού, η Κυβέρνηση θα αναζητήσει μέσα από έναν κοινωνικό διάλογο, κοινούς τόπους συναίνεσης και συμφωνίας για τους βασικούς άξονες της οικονομικής και κοινωνικής πολιτικής. Μόνο αν συμφωνήσουμε σε κάποια βασικά σημεία, θα μπορέσουμε να πετύχουμε το στόχο του πληθωρισμού. Αν πάμε σε συγκρούσεις και σε ένα συνεχές κλίμα εντάσεως, η επίτευξη του στόχου του πληθωρισμού, θα είναι δύσκολο πραγματικά να συμβεί. Στο πλαίσιο της αντιπληθωριστικής πολιτικής η συναλλαγματική πολιτική της σταθερής, εντός μικρών περιθωρίων διακύμανσης της δραχμής, θα συνεχιστεί και το 1997.

Οι επιχειρήσεις πρέπει να προσαρμόσουν την εξέλιξη των βασικών στοιχείων του κόστους παραγωγής και λειτουργίας σ' αυτό το δεδομένο, τη σκληρή δραχμή, εφ' όσον βεβαίως θέλουν να παραμείνουν ανταγωνιστικές. Παράλληλα, η νομισματική πολιτική θα κρατήσει τον αντιπληθωριστικό της χαρακτήρα, για να συμβάλει στη μείωση του πληθωρισμού.

Στις αρχές του επομένου έτους ο Διοικητής της Τραπέζης Ελλάδος, όπως κάθε χρόνο, θα εξειδικεύσει αυτή τη νομισματική και συναλλαγματική πολιτική. 

Τέλος, η Κυβέρνηση θα προχωρήσει στη θεσμοθέτηση της ανεξαρτησίας της Τραπέζης Ελλάδος, σύμφωνα με τις ρυθμίσεις της Συνθήκης για την Ευρωπαϊκή 'Ενωση, με νομοσχέδιο που θα καταθέσει στη Βουλή το 1997. Σκοπός αυτού του μέτρου είναι η περαιτέρω ενίσχυση της αξιοπιστίας της αντιπληθωριστικής πολιτικής της Κυβέρνησης.

'Ερχομαι τώρα στις οικονομικές προοπτικές για το '97, στα άλλα μεγέθη της οικονομίας. Η ελληνική οικονομία, κυρίες και κύριοι συνάδελφοι, έχει μπει ήδη σε μια σταθερή αναπτυξιακή πορεία. Υπάρχει θετικός ρυθμός ανάπτυξης, υπάρχει μείωση πληθωρισμού, υπάρχει μείωση ελλειμμάτων. Το ακαθάριστο εθνικό προϊόν προβλέπεται να αυξηθεί κατά 3,3% του ΑΕΠ. Η Ευρώπη θα αυξηθεί κατά μόλις 2%, άρα το '97 θα είναι ο δεύτερος συνεχής χρόνος πραγματικής σύγκλισης της ελληνικής οικονομίας. Αυτή η ανάπτυξη θα στηριχθεί και πάλι στις επενδύσεις. Οι ιδιωτικές επενδύσεις θα αναπτυχθούν, όπως φέτος, περίπου 10%, ενώ οι δημόσιες επενδύσεις θα αυξηθούν, όπως είπα, κατά 18,5% σε σταθερές, πραγματικές δραχμές.

Ο πληθωρισμός θα πέσει δύο μονάδες σε μέσα επίπεδα, από 8,5% σε 6,5%, το οποίο όμως σημαίνει 4,5% στο τέλος του χρόνου, για να πέσει στο 3% στο τέλος του 1998, που είναι και το σημείο εισόδου στην οικονομική και νομισματική ένωση.

Τέλος, για πρώτη φορά θα υπάρξει μια αύξηση στη συνολική απασχόληση της τάξης του 1%, που θα οδηγήσει σε μια, μικρή έστω, μείωση του ποσοστού ανεργίας. Αλλά το πλέγμα, το φάσμα των οικονομικών εξελίξεων του 1997, αν τα πράγματα πάνε καλά, αν εφαρμοστεί με συνέπεια η πολιτική, είναι ένα φάσμα θετικών εξελίξεων σε όλα τα μέτωπα.

Η επιτάχυνση των διαρθρωτικών αλλαγών θα συμβάλει ουσιαστικά στην επίτευξη υψηλών ρυθμών ανάπτυξης και στη μείωση της ανεργίας.

Θέλω εδώ να επισημάνω για το Σώμα, ότι στο τρίτο στάδιο της οικονομικής και νομισματικής ένωσης δεν υπάρχουν πια περιθώρια για άσκηση δημοσιονομικής και νομισματικής πολιτικής. Είναι όλα περίπου δεδομένα. Θα υπάρχει το ΕΥΡΩ, θα υπάρχουν τα επιτόκια του ΕΥΡΩ και βεβαίως θα κινούνται τα ελλείμματα μέσα σε πάρα πολύ μικρά περιθώρια. Βεβαίως η Ελλάδα, με τον Πρωθυπουργό κ. Σημίτη, πέτυχε στο Δουβλίνο να χαλαρώσουν τα κριτήρια με αναγωγή σε πολιτικές προτεραιότητες των κυβερνήσεων, όταν μπούμε στην οικονομική και νομισματική ένωση. Και επίσης υπήρχε μια γενικότερη πολιτικοποίηση της δημοσιονομικής πολιτικής, με συμβολή και της Γαλλίας και άλλων χωρών, κυρίως του νότου. Αλλά παρ' όλα αυτά, αυτό δεν σημαίνει ότι θα έχουμε μεγάλη άνεση δημοσιονομικής πολιτικής μετά το 2000. Αλλά ποιο είναι το κρίσιμο στοιχείο της οικονομικής μας επιτυχίας; Είναι η ευελιξία των αγορών. 'Αμα έχουμε αγορές άκαμπτες, αγορές εργασίας, προϊόντος, κεφαλαίου άκαμπτες, αλύγιστες, τότε δε θα έχουμε δυνατότητα προσαρμογής στις εξελίξεις και θα χάνουμε την κούρσα απέναντι στους εταίρους μας.

Αλλά το αντίδοτο σε αυτές τις δεσμεύσεις,που ούτως ή άλλως επιβάλονται στην άκηση της δημοσιονομικής, νομισματικής και βεβαίως της συναλλαγματικής πολιτικής,είναι η αύξηση της προσαρμοστικότητας της ελληνικής οικονομίας. Είναι, σε κάποιο βαθμό, η απελευθέρωση των αγορών.

Αυτό είναι μια πρόκληση που πρέπει, είτε θέλουμε είτε όχι, να αντιμετωπίσουμε στον ορίζοντα του 2000.

Η ταχεία ολοκλήρωση των μεγάλων επενδυτικών έργων και γενικά των προγραμμάτων που χρηματοδοτούνται από την Ευρωπαϊκή 'Ενωση αποτελεί βασικό κυβερνητικό στόχο. Οι δαπάνες για τις δημόσιες επενδύσεις αυξάνονται με υψηλούς ρυθμούς. Στο αμέσως επόμενο διάστημα η Κυβέρνηση θα αποφασίσει σε συνεργασία με την Ευρωπαϊκή Επιτροπή μία ανασύνταξη, μια αναθεώρηση αν θέλετε, του δεύτερου Κοινοτικού Πλαισίου Στήριξης, ώστε να δώσουμε χρήματα στα προγράμματα που τρέχουν, και για να μην υπάρχει κανένας κίνδυνος να μην αξιοποιηθούν πλήρως τα χρήματα αυτά. Και αυτό θα προωθηθεί, όπως είπα, σε συνεργασία με την Ευρωπαϊκή Επιτροπή.

Παράλληλα θα προχωρήσουμε σε ένα εξορθολογισμό του αναπτυξιακού νόμου για να συγκεντρώσουμε τις αναπτυξιακές επιχορηγήσεις εκεί που πραγματικά πιάνουν τόπο.

Τέλος η εφαρμογή του ν. 2414, για τον εκσυγχρονισμό των δημοσίων επιχειρήσεων καθώς και το υπό ψήφιση νομοσχέδιο για τις δημόσιες δαπάνες, αποτελούν σημαντικά βήματα εξυγίανσης του δημόσιου τομέα. Επιβάλλουν κάτι που λείπει, δηλαδή πειθαρχία στο δημόσιο τομέα. Και όχι η σημερινή ασυδοσία, που οδηγεί σε σπατάλη και ουσιαστικά σε χαλάρωση των δημοσιονομικών κανόνων.

'Ερχομαι στο Χρηματιστήριο. Η πρόοδος που σημειώθηκε κατά την τελευταία τριετία στο Χρηματιστήριο δεν αναιρείται από τα προβλήματα που παρουσιάστηκαν στη διάρκεια της πρόσφατης κρίσης. Η αναγκαστική προσαρμογή μιας ατελούς αγοράς σε ένα νέο σύγχρονο θεσμικό πλαίσιο, που το προσδιορίσαμε εμείς με τους δύο νόμους που ψηφίσαμε τον 2324/95 και τον 2396/96, ανέδειξε αυτή η προσαρμογή αντιστάσεις και δυσλειτουργίες. 'Οταν εισάγεται μία καινοτομία, όταν πιέζονται καταστάσεις, τότε τα κατεστημένα συμφέροντα ανθίστανται.

Η αυστηρή εφαρμογή της ισχύουσας νομοθεσίας και ο έλεγχος που σήμερα διεξάγεται από διεθνείς ελεγκτικές εταιρείες καθώς και από τη δικαιοσύνη, θα οδηγήσουν στον καταλογισμό ευθυνών και στην ενίσχυση της αξιοπιστίας του Χρηματιστηρίου Αθηνών.

Η ολοκλήρωση της στελέχωσης της Επιτροπής Κεφαλαιαγοράς θα διευκολύνει την άσκηση αποτελεσματικής εποπτείας. Προωθείται επίσης η εφαρμογή του συστήματος αποϋλοποίησης των τίτλων, ο εκσυγχρονισμός του κεντρικού αποθετηρίου και η εισαγωγή των παραγώγων προϊόντων.

'Ολα αυτά είναι τεχνικά στοιχεία, αλλά για τους ανθρώπους που ασχολούνται με το Χρηματιστήριο, όλα αυτά συνθέτουν ένα στοιχείο, διαφάνεια στις συναλλαγές.

Αποϋλοποίηση των τίτλων σημαίνει ηλεκτρονικό σύστημα, καταγράφεται αμέσως και δεν υπάρχουν ούτε δύο, ούτε τρεις μέρες παρεμβολή. Δεν υπάρχει αέρας. 'Ολα αυτά καταργούνται με την εισαγωγή τη δραματική της νέας τεχνολογίας.

'Εχω την αίσθηση κυρίες και κύριοι συνάδελφοι ότι το Χρηματιστήριο θα εξέλθει ισχυρότερο από την πρόσφατη δοκιμασία που, ιστορικά, θα καταγραφεί σαν μία κρίση εξυγίανσης και εκσυγχρονισμού.

Οι ιδιωτικοποιήσεις θα προχωρήσουν με ταχείς ρυθμούς. Το 1997 θα πραγματοποιηθεί η πώληση ποσοστού μειοψηφίας της ΔΕΠ. Θα υπάρξει δεύτερο πακέτο μετοχών του ΟΤΕ, ενώ προωθείται και η μετοχοποίηση των καταστημάτων αφορολογήτων ειδών.

Επίσης κατακυρώνονται οι άδειες στις επιχειρήσεις διανομής φυσικού αερίου. Επιταχύνονται οι ιδιωτικοποιήσεις των επιχειρήσεων του Οργανισμού Ανασυγκρότησης Επιχειρήσεων. Στον τραπεζικό τομέα η Τράπεζα της Αττικής πωλήθηκε -η πώληση ολοκληρώνεται αυτές τις ημέρες. Μια μικρή τράπεζα φεύγει απο τον κρατικό τομέα και πηγαίνει στον ιδιωτικό. Η Τράπεζα Κρήτης και η Τράπεζα Κεντρικής Ελλάδος είναι οι επόμενες μικρές τράπεζες που θα ιδιωτικοποιηθούν.

Τέλος οι μεγάλες υπό κρατικό έλεγχο τράπεζες όπως κυρίως η ΕΤΕ και η Εμπορική θα ολοκληρώσουν την πώληση των συμμετοχών τους σε επιχειρήσεις τις οποίες δεν έχουν ανάγκη.

Γενικότερα στο 1997 θα επιταχυνθούν οι ρυθμοί ανάπτυξης των Τραπεζών που βρίσκονται υπό κρατικό έλεγχο με στόχο την ανταγωνιστικότητα. Οι Τράπεζες αυτές θα πρέπει να βελτιώσουν τη λειτουργία τους και να φτάσουν σε ένα επίπεδο προσφοράς εργασιών που έχουν ήδη φτάσει ορισμένες ιδιωτικές Τράπεζες.

Και θα πρέπει και στον τραπεζικό τομέα, όπως και σε άλλους κλάδους της οικονομίας, να δημιουργηθούν μεγάλες, ισχυρές, ανταγωνιστικές μονάδες, οι οποίες να είναι σε θέση να έρθουν σε ένα ανάλογο επίπεδο με μονάδες στον ευρωπαϊκό και παγκόσμιο οικονομικό χώρο. Μόνο τότε θα λειτουργήσει ουσιαστικά ο ανταγωνισμός.

(Στο σημείο αυτό, την Προεδρική 'Εδρα καταλαμβάνει ο Πρόεδρος της Βουλής κ.ΑΠΟΣΤΟΛΟΣ ΚΑΚΛΑΜΑΝΗΣ).

Τέλος, το επίπεδο της ανεργίας συνδέεται στενά με τις διαρθρωτικές αλλαγές που συντελούνται σήμερα στην ελληνική οικονομία. Κλάδοι παραδοσιακοί κλείνουν, νέες επιχειρήσεις ανοίγουν. Υπάρχει μεγάλη διαρθρωτική ανεργία. Η μείωσή της θα εξαρτηθεί από δύο παράγοντες. Ο πρώτος είναι ο ρυθμός ανάπτυξης. Του χρόνου πάμε σε ρυθμό ανάπτυξης πάνω από το 3%. Αυτό στη διεθνή πρακτική και βιβλιογραφία είναι το όριο εκείνο πάνω από το οποίο αρχίζει να μειώνεται η ανεργία. Και ο δεύτερος παράγοντας, αγαπητοί συνάδελφοι, είναι η προσαρμοστικότητα της ελληνικής οικονομίας και της αγοράς εργασίας στις νέες ανάγκες.

Τι σημαίνει αυτό; Σημαίνουν όλα όσα προβλέψαμε στο νομοσχέδιο, στο νόμο που περάσαμε με τον αγαπητό πρόεδρο τον κ. Γιαννόπουλο, φέτος τον Αύγουστο στη Βουλή. Το νομοσχέδιο αυτό περιλαμβάνει ουσιαστικά διαρθρωτικά μέτρα εκπαίδευσης, κατάρτισης, δίνει κίνητρα στους ανέργους να κινηθούν στην κατεύθυνση αυτή, τους διευκολύνει να αναζητήσουν νέες δουλειές. Η εφαρμογή αυτών των μέτρων, η υλοποίηση του νόμου του ΠΑ.ΣΟ.Κ. που πέρασε ο κ. Γιαννόπουλος και επίσης η ανάκαμψη της ελληνικής οικονομίας, η οποία είναι μαζί μας το 1997, ελπίζω ότι θα συμβάλουν σε μια αρκετά σημαντική μείωση της ανεργίας με ξεκίνημα το 1997.

Τέλος, υπάρχει ένα θέμα με τους εναπομένοντες περιορισμούς στις διάφορες αγορές. Η Κυβέρνηση το μελετάει και σύντομα θα έρθει στο Σώμα για να δούμε ποιούς διοικητικούς περιορισμούς θα πρέπει να καταργήσουμε για να λειτουργήσει σωστά, σε υγιή βάση, ο ανταγωνισμός στις αγορές της ελληνικής οικονομίας.

Και κλείνω, αγαπητοί συνάδελφοι, την εκτενή αυτή αναφορά μεγέθη της ελληνικής οικονομίας, με τη διπλή μου ιδιότητα του Υπουργού Εθνικής Οικονομίας και του Υπουργού Οικονομικών, με κάποιες γενικότερες επισημάνσεις.

Η συνέχιση της αναπτυξιακής πορείας της ελληνικής οικονομίας αφορά κυρίως τους εργαζόμενους, τους συνταξιούχους, τους μικρούς και μεσαίους επιχειρηματίες, τους αγρότες. Η οικονομική σταθερότητα, ο χαμηλός πληθωρισμός, είναι η μόνη πολιτική που ευνοεί την ανάπτυξη της Χώρας και την αύξηση των πραγματικών εισοδημάτων των ασθενέστερων οικονομικά τάξεων. Οι οικονομικά ισχυροί διαθέτουν και άλλα μέσα και άλλες δυνατότητες για να διαφυλάξουν και να διασφαλίσουν τα δικά τους συμφέροντα. Αλλά οι ασθενέστερες τάξεις στηρίζονται κυρίως πάνω στην υγεία και τη σταθερότητα της ελληνικής οικονομίας.

Η εξυγίανση της οικονομίας, η καταπολέμηση της σπατάλης του δημόσιου τομέα, η πραγματοποίηση επενδύσεων, αποτελούν βασικές προϋποθέσεις για πρόοδο και ανάπτυξη. Η προβολή αιτημάτων, και μάλιστα με ακραίους και ανορθόδοξους τρόπους, που οδηγούν στην ακύρωση της πορείας αυτής, αποτελούν πλήγμα στην εθνική προσπάθεια για ανόρθωση και προκοπή.

Η πολιτική που εισηγείται η Κυβέρνηση, είναι μία αναγκαία πολιτική, Αναγκαία για την εξασφάλιση της εθνικής μας προοπτικής. Είναι επίσης μία αποτελεσματική πολιτική. Παρά τις δυσκολίες, τις πολιτικές και άλλες, την τελευταία τριετία, ακολουθήσαμε το μακρύ και δύσκολο δρόμο που έχουμε χαράξει χωρίς ουσιαστικές αποκλίσεις. Είναι όμως και μια δίκαιη πολιτική. Είναι δίκαιη γιατί μέσα στους σημερινούς ασφυκτικούς δημοσιονομικούς περιορισμούς εξαντλούνται τα περιθώρια για άσκηση κοινωνικής πολιτικής. Είναι δίκαιη, γιατί εξασφαλίζει μικρές έστω, αλλά πραγματικές αυξήσεις στους μισθούς των δημοσίων υπαλλήλων και των εργαζομένων στο δημόσιο τομέα, σε συνέχεια των σημαντικών αυξήσεων που δόθηκαν πέρυσι και τα προηγούμενα χρόνια. Είναι δίκαιη γιατί με το επίδομα κοινωνικής αλληλεγγύης και την προσαρμογή των συντάξεων του ΟΓΑ εξασφαλίζει πραγματικές αυξήσεις στους χαμηλοσυνταξιούχους και τους αγρότες. Είναι δίκαιη γιατί εξασφαλίζει πρόσθετες οικονομικές ενισχύσεις για τη γεωργία και το νέο ασφαλιστικό οργανισμό των αγροτών της τάξης των 180 δισ., σε συνέχεια των σημαντικών ενισχύσεων για τη γεωργία και της ανάληψης χρεών των αγροτών την περασμένη τριετία. Είναι δίκαιη γιατί εξασφαλίζει αυξήσεις 11% για την υγεία και 18,5% για την εκπαίδευση, πολύ περισσότερο από τον πληθωρισμό. Είναι δίκαιη γιατί, παράλληλα μ' αυτές τις αυξήσεις δαπανών, εξαφανίζει θύλακες σπατάλης στο δημόσιο τομέα που συνδέονται με εξυπηρέτηση πελατειακών συμφερόντων, αφαιρώντας σημαντικούς πόρους από άλλους τομείς υψηλής κοινωνικής προτεραιότητας.

Είναι τέλος δίκαιη αυτή η πολιτική, γιατί όλες οι νέες φορολογικές ρυθμίσεις επιβαρύνουν τους έχοντες και τους κατέχοντες, τους οικονομικά και κοινωνικά ισχυρούς. 


Ο Προϋπολογισμός του 1997, κύριοι συνάδελφοι, πραγματοποιεί το αποφασιστικότερο βήμα των τελευταίων ετών στην κατεύθυνση ενός πιο δίκαιου, πιο προοδευτικού φορολογικού συστήματος.

Στην τελευταία τριετία διανύσαμε ένα σημαντικό τμήμα του δρόμου που οδηγεί στην ανόρθωση της οικονομίας, στην ανάπτυξη, στην εθνική προκοπή. Του δρόμου που οδηγεί σε μία ισχυρή Ελλάδα, με καθοριστικό λόγο τη διαμόρφωση των εξελίξεων, στο κατώφλι του 21ου αιώνα.

Η οικονομική πολιτική που εισηγείται η Κυβέρνηση είναι ένα προσκλητήριο να επιταχύνουμε το βηματισμό μας, για να επιτύχουμε τους στόχους μας, χωρίς καθυστέρηση και με το μεγαλύτερο δυνατό βαθμό κοινωνικής σύμπνοιας και κοινωνικής συνοχής. Η μέχρι τώρα επιτυχία μας, το γεγονός ότι η οικονομία ανέκαμψε, ο πληθωρισμός έπεσε, τα ελλείμματα μειώθηκαν, δείχνει ότι είμαστε στην σωστή κατεύθυνση. Οικονομία ισχυρή, κοινωνία ευημερίας και δικαιοσύνης, δεν αποτελούν πλέον ένα άπιαστο όνειρο. Αρκεί να προσπαθήσουμε όλοι μαζί. Η Κυβέρνηση, από την πλευρά της, αναλαμβάνει τις δικές της ευθύνες. Με τη βαθύτατη πεποίθηση ότι η συνεπής εφαρμογή της πολιτικής που εισηγείται, εξυπηρετεί το ουσιαστικό συμφέρον του Τόπου και του Λαού μας. Ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε.): Κύριε Πρόεδρε...

ΠΡΟΕΔΡΟΣ (Απόστολος Κακλαμάνης): Θα μιλήσετε;

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε.): Μόνο ένα ερώτημα.

ΠΡΟΕΔΡΟΣ (Απόστολος Κακλαμάνης): Διαδικαστικό είναι το ερώτημα;

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε.): Στον κύριο Υπουργό.

ΠΡΟΕΔΡΟΣ (Απόστολος Κακλαμάνης): Θα κάνουμε το εξής: Απ' ό,τι αντιλαμβάνομαι, ο Πρόεδρος της Νέας Δημοκρατίας θέλει κάτι να πει προφανώς.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Θα μιλήσει ο κ. Δήμας.

Αλλά ανέφερε ο κύριος Υπουργός...

ΠΡΟΕΔΡΟΣ (Απόστολος Κακλαμάνης): Δεν το αφήνουμε, κύριε Πρόεδρε, γιατί θα πρέπει να δώσω μετά το λόγο και στους άλλους Αρχηγούς και ο Εκπρόσωπος σας θα περιμένει να μιλήσει; Και θα απαντήσει ο κ. Παπαντωνίου.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, δε θα έπαιρνα το λόγο, εάν ο κύριος Υπουργός Εθνικής Οικονομίας, κατά τη διάρκεια της αγορεύσεως του, σε μία αποστροφή του λόγου του, δεν ανεφέρετο προς εμένα προσωπικά, λέγοντας ότι "κατορθώσαμε, κύριε 'Εβερτ, να μειώσουμε τα ονομαστικά και τα πραγματικά επιτόκια".

Και αυτό πράγματι, κύριε Πρόεδρε, αποτελεί μία πραγματικότητα. Δεν είπε όμως ο κύριος Υπουργός Εθνικής Οικονομίας, ότι η μείωση αυτή δεν έγινε με τη μείωση του ελλείμματος και με τη μείωση των καταναλωτικών δαπανών του δημόσιου τομέα δηλαδή με τη μείωση της αλόγιστης δαπάνης στο δημόσιο τομέα. Αλλά πώς; Και εκεί είναι οι παρενέργειες και σε αυτό δεν ανεφέρθη. Τα μείωσε με τη σκληρή δραχμή, με την ανατίμηση του νομίσματος.

Και ξέρετε ποιό είναι το αποτέλεσμα αυτής της πολιτικής, κυρίες και κύριοι συνάδελφοι; Το 1994 το ισοζύγιο εξωτερικών συναλλαγών έχει 128 εκατομμύρια δολάρια έλλειμμα. Το 1995 το έλλειμμα ανέρχεται στα 2.800 εκατομμύρια δολάρια δηλαδή 2,8 δισ. δολάρια. Και το 1996, το πρώτο επτάμηνο, έχει πλησιάσει τα 4.000 εκατομμύρια δολάρια, δηλαδή τα 4 δισ. δολάρια. Υπάρχει μία ωρολογιακή βόμβα στο ισοζύγιο εξωτερικών πληρωμών, την οποία απέφυγε να αναφέρει ο κύριος Υπουργός. Αυτό μόνο, για να μην νομίζει ότι απευθυνόμενος έτσι και χωρίς να παίρνει απαντήσεις, ότι έχει δίκιο σε όσα λέει.

ΠΡΟΕΔΡΟΣ (Απόστολος Κακλαμάνης): Η κα Παπαρήγα έχει το λόγο.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε.): Κύριε Υπουργέ, θέλω να μου απαντήσετε, αλλά πολιτική απάντηση ζητάω. 'Εχει προχωρήσει η Κυβέρνηση σε μία σειρά ιδιωτικοποιήσεις, ναυπηγεία κ.λπ. 'Εχετε ένα μακρύ κατάλογο ιδιωτικοποιήσεων, μερικών, καθολικών ή και με τη μορφή μισθώσεων, που φθάνουν στη Διεθνή 'Εκθεση Θεσσαλονίκης, περίπτερα του ΕΟΤ. Δε θα μείνει τίποτα που ανήκει στο Δημόσιο που να μη μπει στην αγορά. 

Περιουσιακά στοιχεία δημοσίων επιχειρήσεων, το Φεστιβάλ Αθηνών, Διεθνές Φεστιβάλ Κινηματογράφου Θεσσαλονίκης, τα πάντα είναι στο σφυρί. Δηλαδή "μπάτε σκύλοι αλέστε". 

Εγώ θέλω να ρωτήσω, για ποιό σκοπό κάνετε τις ιδιωτικοποιήσεις. Δεν το έχουμε καταλάβει. 'Η μάλλον δεν το έχει καταλάβει ο Ελληνικός Λαός. Το κάνετε, για να μαζέψετε λεφτά και να καλύψετε τις τρύπες, ή το κάνετε στα πλαίσια της απελευθέρωσης της αγοράς και την κατάργηση του μονοπωλίου, όπως λέτε. Θέλουμε τον πολιτικό στόχο, γιατί καταλαβαίνουμε ότι μια κυβέρνηση πρώτα χαράζει μια πολιτική και δεύτερον, την προσαρμόζει στον τομέα της οικονομίας. Να καταλάβουμε γιατί γίνονται όλα αυτά. Ξαναλέμε από τον ΟΤΕ μέχρι το Φεστιβάλ Κινηματογράφου Θεσσαλονίκης. Ποιός είναι ο κύριος στόχος, η στρατηγική σας. Διότι ακούμε αυτές τις ημέρες περί στρατηγικής και όντως έχετε στρατηγική. Υπάρχουν διπλοί, τριπλοί σκοποί πείτε μας. Και σε συνάρτηση με αυτό τα αποτελέσματα των ιδιωτικοποιήσεων. Τι κέρδισε ο Ελληνικός Λαός; Διότι εμάς για το Λαό μας ενδιαφέρει. Για τον ΣΕΒ μιλήσατε, τα είπατε, όπως και για τους εφοπλιστές. Ο Ελληνικός Λαός τι έχει κερδίσει ως τώρα από τις ιδιωτικοποιήσεις, ή τι θα κερδίσει; Θέλουμε τήν απάντηση και θα απαντήσουμε και εμείς όταν έρθει η ώρα μας να μιλήσουμε.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ο Κανονισμός λέει ότι οι Υπουργοί και οι Αρχηγοί των Κομμάτων παίρνουν το λόγο όποτε τον ζητήσουν. 'Ομως, αυτό νομίζω ότι δε θα πρέπει να φαλκιδεύει τη διαδικασία. Με ένα σχόλιο ή με μια ερώτηση βγαίνουμε έξω από τη διαδικασία.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε.): Προηγουμένως συζητούσαμε, κύριε Πρόεδρε, τόση ώρα για την κα Στάη.

ΠΡΟΕΔΡΟΣ (Απόστολος Κακλαμάνης): Ο Υπουργός Εθνικής Οικονομίας και Οικονομικών να δώσει μια σύντομη απάντηση στο σχόλιο και στην ερώτηση, αλλά εάν είναι δυνατόν κατά τέτοιο τρόπο, που να μη προκαλέσει ανταπάντηση και νέο σχόλιο.

ΓΙΑΝΝΟΣ ΠΑΠΑΝΤΩΝΙΟΥ (Υπ. Εθνικής Οικονομίας και Οικονομικών): Αυτό δεν το εγγυώμαι, κύριε Πρόεδρε.

Κατ' αρχήν να δώσω μια σύντομη απάντηση στον αξιότιμο κύριο Αρχηγό της Αξιωματικής Αντιπολίτευσης. 

Είπατε, ότι η μείωση των πραγματικών επιτοκίων επί Κυβερνήσεως του ΠΑ.ΣΟ.Κ. οφείλεται στη σκληρή δραχμή, που οδήγησε σε διεύρυνση του ελλείμματος του ισοζυγίου πληρωμών.

Η πρώτη απάντηση που έχω να σας δώσω είναι, ότι αυτό δεν είναι ακριβές, διότι η σκληρή δραχμή υπήρχε και επί Νέας Δημοκρατίας. Ούτε η Νέα Δημοκρατία έκανε υποτίμηση της δραχμής. Αυστηρή συναλλαγματική πολιτική υπήρχε και επί Νέας Δημοκρατίας, η οποία όμως, προφανώς δεν άρκεσε για να εδραιώσει την εμπιστοσύνη στην ελληνική οικονομία τότε γι' αυτό πουλάγατε τόσο ακριβά τα έντοκα γραμμάτια του Ελληνικού Δημοσίου. Ο λόγος ήταν πολύ απλός. Πρώτον, διότι εσείς δεν επιτύχατε τα πρωτογενή πλεονάσματα του Κρατικού Προϋπολογισμού που εμείς επιτύχαμε, και ο δεύτερος λόγος βεβαίως ήταν η μη αποτελεσματική φύση της οικονομικής μας πολιτικής -και χρησιμοποιώ την εκφραση αυτή ανταποκρινόμενος στην παράκληση του κυρίου Προέδρου να μην σας ερεθίσω- Το γεγονός ότι τα ελλείμματα, ο πληθωρισμός και η γενική πορεία της ελληνικής οικονομίας δεν ενέπνεαν ιδιαίτερη εμπιστοσύνη.

Σε ό,τι αφορά το ισοζύγιο πληρωμών, πρέπει να κάνω οπωσδήποτε ένα σχόλιο για να μη πλανώνται εδώ εντυπώσεις. Το ισοζύγιο πληρωμών και το έλλειμμά του και φέτος και πέρσι, αλλά και του χρόνου νομίζω, κινείται σε όρους 


αγρότες για τα τεράστια χρέη τους.

ΗΛΙΑΣ ΒΛΑΧΟΠΟΥΛΟΣ: Ποιός το ανέβασε;

ΣΤΑΥΡΟΣ ΔΗΜΑΣ: Ευχαριστώ για την ερώτηση. Ποιός το ανέβασε; Θα σας πω ακριβώς. 

Τα έτη 1990-1991-1992 το επιτόκιο για τους αγρότες ήταν στα ίδια επίπεδα ή ελαφρώς μεγαλύτερο από τον πληθωρισμό που υπήρχε τότε.

Τώρα το επιτόκιο 21%-22% για τους αγρότες, μαζί με τις διάφορες επιβαρύνσεις, είναι 12-13 μονάδες παραπάνω απ' ό,τι είναι ο πληθωρισμός. Πώς δικαιολογείται αυτή η τεράστια διαφορά; Γιατί το πραγματικό επιτόκιο είναι τόσο υψηλό για τους αγρότες; Θέλω μια απάντηση, για να δούμε αν διαμαρτύρονται δίκαια οι αγρότες.

Και ξέρετε και κάτι άλλο; Το επιτόκιο για τους βιοτέχνες -και αυτή είναι μια τάξη η οποία χρειάζεται την συμπαράσταση της πολιτείας- είναι τώρα χαμηλότερο απ' ό,τι είναι το επιτόκιο για τους αγρότες. Ενώ το 1990 ήταν τέσσερις μονάδες χαμηλότερο των αγροτών.

Γνωρίζετε και τι συμβαίνει με τους τόκους υπερημερίας. Αν τυχόν περιέλθει κάποιος σε κατάσταση υπερημερίας, δεν έχει γλυτωμό είτε είναι αγρότης, είτε είναι επιχειρηματίας ή δανειζόμενος άλλης κατηγορίας.

'Ομως ειδικά για τους αγρότες είναι πραγματικά ανεξήγητη η επιβάρυνσή τους με τόσο υψηλά επιτόκια.

Και είμαι περίεργος ακόμη να μου πείτε: Ποιά είναι τα υπερκέρδη της Αγροτικής Τράπεζας, κύριε Υπουργέ; 

Κύριοι συνάδελφοι, για το θέμα που έθεσε η κα Παπαρρήγα: Βεβαίως η κα Παπαρρήγα δεν καταλαβαίνει γιατί η Κυβέρνηση θέλει να κάνει αποκρατικοποιήσεις. Εμείς δεν καταλαβαίνουμε γιατί η Κυβέρνηση δεν κάνει αποκρατικοποιήσεις. Η ίδια η Κυβέρνηση βέβαια, που δεν καταλαβαίνει ούτως ή άλλως, βρίσκεται σε κατάσταση αδράνειας και παραλυσίας στο θέμα αυτό. Και το πληρώνει βεβαίως ο Ελληνικός Λαός με τα τεράστια ελλείμματα των ΔΕΚΟ τα οποία επιβαρύνουν στη συνέχεια το δημόσιο χρέος.

Ο κύριος Υπουργός ήταν πραγματικά αποκάλυψη για μένα σήμερα. Γιατί περιέγραψε την όλη κατάσταση της οικονομίας με εξαιρετικά χρώματα. Ολα ρόδινα ήταν! Κανένα πρόβλημα!

Και έχω μια απορία και ένα ερώτημα κύριε Υπουργέ:Αφού όλα είναι ρόδινα, αφού όλα είναι τόσο καλά, αφού έχετε επιτύχει τους στόχους σας, αφού δεν έχετε αποκλίσεις στο πρόγραμμα σύγκλισης, τότε γιατί χρειάζεστε το σκληρότερο προϋπολογισμό της τελευταίας δεκαπενταετίας κατά το δικό σας χαρακτηρισμό; Θέλω μια απάντηση.

Ακόμη τους στόχους της σύγκλισης τους γνωρίζετε. 'Οχι τώρα, μετά τις εκλογές. Τους ξέρετε από χρόνια. Τότε γιατί μας λέτε ότι τώρα "κινδυνεύουμε να χάσουμε" -με τις λέξεις σας- "το τραίνο της Ευρώπης" και μας προτρέπετε να τρέξουμε για να προλάβουμε να επιβιβαστούμε; Δηλαδή στους έχοντες και τους κατέχοντες προσθέτετε τώρα και τους τρέχοντες, κύριε Υπουργέ!

(Χειροκροτήματα από την Πτέρυγα της Νέας Δημοκρατίας).

Ακόμη θα ήθελα να γνωρίζω, γιατί καθυστερήσατε. Γνωρίζατε το αντίτιμο του εισιτηρίου. Γιατί το χάσατε με την πολιτική σας, κύριε Υπουργέ. 

Ακόμη και αν δεχόμαστε, κύριοι συνάδελφοι, αυτό το οποίο είπε ο κύριος Υπουργός, ότι και ως Κόμμα και ως Κυβέρνηση, έχετε την πολιτική βούληση και την κατάλληλη προετοιμασία, για να υλοποιήσετε τους στόχους της σύγκλισης, εν τούτοις είναι βέβαιο, ότι δε θα μπορέσετε να επιτύχετε, γιατί δεν έχετε αξιοπιστία.

Και αυτό που είπατε για την αξιοπιστία, την οποία τρέφουν απέναντί σας οι μεγάλες τράπεζες του εξωτερικού, δεν αρκεί. Γνωρίζετε ότι χρειάζεται να έχετε την εμπιστοσύνη των Ελλήνων. Είναι αποφασιστικός παράγοντας για τη σωστή πορεία της οικονομίας να υπάρχει εμπιστοσύνη από τον Ελληνικό Λαό. Και αυτή δεν την έχετε. Δεν σας εμπιστεύονται. 'Εχετε χάσει την αξιοπιστία σας. Δεν πείθετε την κοινωνία, ότι αυτά τα οποία κάνετε είναι τα σωστά και τα αναγκαία, ότι δεν υπάρχουν άλλες αξιέπαινες και αποτελεσματικότερες λύσεις. Δεν σας εμπιστεύονται ότι ενεργείτε με διαφάνεια, νηφάλια χωρίς πείσματα, χωρίς προκαταλήψεις και επιλεκτικές εύνοιες. Δεν σας εμπιστεύονται ότι είστε κοινωνικά ευαίσθητοι για όλους τους 'Ελληνες και ιδιαίτερα για τους φτωχότερους, οι οποίοι και περισσότερο θίγονται από τα σκληρά μέτρα τα οποία παίρνετε.

Ο Ελληνικός Λαός κύριοι συνάδελφοι, είναι ώριμος και δέχεται την αλήθεια. Θα συνεργαζόταν με μόχθο, θα έκανε θυσίες, για να βγει η Χώρα από την κρίση, εάν αυτοί οι οποίοι τον κυβερνούν του συμπεριφέρονται με ειλικρίνεια, με εντιμότητα και με μπέσα.

Ξέρετε τι σημαίνει "μπέσα", κύριε Υπουργέ; Εάν το γνωρίζετε πέστε το και στον κύριο Πρωθυπουργό.

Ο Ελληνικός Λαός δεν ανέχεται τον εμπαιγμό, την κοροϊδία. Χαρακτηριστικό ήταν το παράδειγμα των αυξήσεων στους δημοσίους υπαλλήλους. Ανέφερε προηγουμένως ο κύριος Υπουργός ότι θα δοθούν πραγματικές αυξήσεις. Και μάλιστα το είχε πει στις προγραμματικές δηλώσεις του και ο κ. Σημίτης. Συγκεκριμένα είχε πει, ότι η δημοσιονομική προσαρμογή δε θα στηριχθεί στη συμπίεση των αμοιβών των εργαζομένων και ότι οι αυξήσεις που θα δοθούν θα είναι πάνω από τον πληθωρισμό, για να κρατηθεί η ισορροπία μεταξύ της σταθεροποίησης και της κοινωνικής συνοχής.

Ας δούμε, λοιπόν, ποια αξία έχει η εγγύηση του κυρίου Πρωθυπουργού.

Είπε ο κύριος Υπουργός ότι η αύξηση της δαπάνης για τις αποδοχές των εργαζομένων στο Δημόσιο είναι 7,9% και των συνταξιούχων είναι 6%. Με αυτή την αύξηση της δαπάνης επιτρέπονται πραγματικές αυξήσεις; Θα κάνουμε απλά μαθηματικά, τα οποία βέβαια οι ενδιαφερόμενοι τα έχουν κάνει και ξέρουν ότι προκύπτει μείωση των αποδοχών τους.

Ας πάρουμε πρώτα τους συνταξιούχους.'Εχουμε λοιπόν, πρώτον δαπάνη 3%, που απαιτείται για να πληρωθεί το διορθωτικό ποσό που οφείλεται για το 1996, για φέτος, γιατί ο πληθωρισμός δε θα είναι 5%, θα είναι 8% ή κάπου εκεί περίπου. Επομένως, χρειάζεται να πληρωθεί το 1/2 του 6% για το διορθωτικό ποσό. Το υπόλοιπο δεν αρκεί για να πληρωθεί το 4,5% που με τις καλύτερες προβλέψεις της Κυβέρνησης θα είναι ο πληθωρισμός του 1997, -αν και έπρεπε να υπολογίσουμε τα μέσα επίπεδα που είναι πολύ υψηλότερα. Αμέσως, αμέσως απαιτείται 7,5%. Δεν βγαίνει με 6% να πληρωθούν δαπάνες που κοστίζουν ήδη 7,5% Απλώς δε θα έχουμε συντάξεις πάνω από τον πληθωρισμό.

Αλλά ας κάνουμε και έναν άλλο υπολογισμό. Η Κυβέρνηση, σύμφωνα με αναγγελία της για τις συντάξεις, θα πληρώσει την 1η Ιανουαρίου αυξήσεις 2% και την 1η Ιουλίου 2,5%. Δηλαδή, σε ετήσια βάση 3,5%. Και στη συνέχεια, εάν ο πληθωρισμός ξεπεράσει το 4,5% -επαναλαμβάνω πάλι ότι 6,5% πρέπει να λαμβάνεται υπόψη- θα δοθεί διορθωτικό ποσό. Αλλά αυτό ισχύει για τις πολύ χαμηλές συντάξεις, κάτω δηλαδή από 130.000 δραχμές.

Επομένως, οι χαμηλοσυνταξιούχοι με την αναγγελία της Κυβέρνησης, ήδη χάνουν το 1% της πραγματικής τους αγοραστικής δύναμης. Αυτό είναι ομολογημένο, δηλωμένο.

Πού την είδατε την αύξηση, κύριε Υπουργέ; Το δηλώνετε εσείς. Θα είναι μείωση 1% σίγουρα. Μιλάμε για τους χαμηλοσυνταξιούχους. Οι συντάξεις που είναι πάνω από 130.000 δραχμές θα μειωθούν ακόμα περισσότερο. Η αγοραστική τους δύναμη θα μειωθεί ακόμα περισσότερο. Πού την είδατε την αύξηση πάνω από τον πληθωρισμό, κύριε Υπουργέ;

Ας πάρουμε τώρα τους μισθωτούς. Η αύξηση της δαπάνης που προβλέπεται για τους εν ενεργεία υπαλλήλους είναι 7,9%. Κάνουμε πάλι τον υπολογισμό. Από αυτό το 7.9%. Χρειαζόμαστε 3% για το διορθωτικό ποσό. Στο ενιαίο μισθολόγιο πρέπει να ενσωματωθεί το 3%, γιατί οφείλεται για το 1996. Είναι οφειλόμενη η αύξηση αυτή.'Εχουμε λοιπόν, 3% συν 4,5% ο πληθωρισμός έχουμε 7,5%. Εάν προσθέσουμε 2% δαπάνη που πρέπει να πληρωθεί για την ωρίμανση των μισθών φθάνουμε αμέσως-αμέσως στο 9,5%, δηλαδή πολύ πάνω απ' αυτό το οποίο η Κυβέρνηση διαθέτει για την αύξηση των μισθών τον επόμενο χρόνο.

Επομένως, δε θα δοθούν πραγματικές αυξήσεις ή ο στόχος που θέτει ο Προϋπολογισμός για τη δαπάνη, δεν είναι ειλικρινής. Είναι λάθος.

Ακόμη πρέπει να προσθέσουμε και τα εξής: Εκτός από το 9,5%, που σας ανέφερα, υπάρχει η υποχρέωση για πληρωμή των αναδρομικών των δικαστών. Είναι πρόσθετα αυτά. Πρέπει επιπλέον να πληρωθούν περισσότεροι δημόσιοι υπάλληλοι, λόγω του ότι οι δημόσιοι υπάλληλοι το 1996 αυξήθηκαν κατά 2,5% από τις προσλήψεις που έκανε η Κυβέρνηση. Δηλαδή πρέπει να πληρώσει παραπάνω χρήματα σε περισσότερους. Ακόμα δεν πρέπει να ξεχάσουμε και την μη τιμαριθμοποίηση της φορολογικής κλίμακας και την κατάργηση των φοροαπαλλαγών, που θίγουν ορισμένες ομάδες μισθωτών και επομένως οι πραγματικοί τους μισθοί θα είναι μικρότεροι.

Το μόνο παρήγορο που υπάρχει -και μου απήντησε ο κύριος Υφυπουργός των Οικονομικών σε μία συζήτηση που κάναμε στην Επιτροπή- είναι ότι η Κυβέρνηση εγγυάται ότι οι ονομαστικοί μισθοί δε θα μειωθούν σε καμιά περίπτωση.

Με αυτό "καθησυχάσατε" τους δημοσίους υπαλλήλους, κύριε Υπουργέ!

Κύριοι συνάδελφοι, η Κυβέρνηση και ο κ. Σημίτης, εσείς κύριε Υπουργέ, προεκλογικά διατυμπανίζατε ότι η πορεία της οικονομίας είναι καλή. Και απόψε δείξατε ότι είστε λίγο συνεπής σ' αυτό. Ο κ. Σημίτης, βέβαια, δεν λέει τα ίδια πράγματα. Ο κ. Σημίτης -ίσως επειδή δεν ήταν Υπουργός Εθνικής Οικονομίας, εσείς ήσασταν τα τρία προηγούμενα χρόνια- άλλα μας έχει πει. Απείλησε ότι δε θα πέσει μόνος του "θα πέσουμε όλοι μαζί". 'Ετσι δεν σας είπε, κύριοι συνάδελφοι, μέσα στην Κοινοβουλευτική σας Ομάδα; Είμαστε, δηλαδή, στο χείλος του γκρεμού και εκεί καταλήξαμε από τη δική σας οικονομική πολιτική, όλα αυτά τα χρόνια. Και αναφέρομαι, όχι μόνο στα τρία χρόνια, αλλά και στα δώδεκα από τα δεκαπέντε, που κυβερνάτε εσείς. Βέβαια, αναφέρατε μία εικοσαετία. Από κει που μετράνε, κύριε Υπουργέ, όλοι οι οικονομικοί παρατηρητές, είναι από το 1981, το χρόνο της ένταξης στην Ευρωπαϊκή 'Ενωση. Από το έτος αυτό και μετά εσείς έχετε κυβερνήσει τα περισσότερα χρόνια, τα δώδεκα χρόνια, επομένως είστε αποκλειστικά υπεύθυνοι, κατά 90% αν θέλετε, υπεύθυνοι για την κατάσταση της οικονομίας σήμερα.

Ακόμη, ο κ. Σημίτης και σεις κύριε Υπουργέ, διαβεβαιώσατε στη Θεσσαλονίκη ότι δε θα επιβληθεί κανένας νέος φόρος, κανένα νέο φορολογικό μέτρο, αυτές ήταν οι λέξεις σας. Μετά τις εκλογές ο κ. Σημίτης ανεκάλυψε ότι στην Ελλάδα υπάρχουν "έχοντες και κατέχοντες" και τους κάλεσε να έλθουν να πληρώσουν για το κόστος της σύγκλισης.

Οι δήθεν "έχοντες και κατέχοντες" καλούνται να "κόψουν το λαιμό τους" -κομψή κυβερνητική έκφραση- για να στηρίξουν μία κυβερνητική πολιτική, που δεν βελτιώνει τη ζωή των λαϊκών στρωμάτων και δεν μικραίνει τις αποκλίσεις στους κρίσιμους οικονομικούς και κοινωνικούς δείκτες.

Ο κ. Σημίτης προεκλογικά προτίμησε να ζητήσει την ψήφο του Ελληνικού Λαού με ευχάριστες υποσχέσεις και καθησυχαστικές διαβεβαιώσεις. Δεν είχε το θάρρος να περιγράψει την πραγματική κατάσταση της οικονομίας, την οποία γνώριζε και γνωρίζει καλύτερα από οποιονδήποτε άλλον.

Κερδίσατε, κύριε Υπουργέ, τις εκλογές. Η τακτική, όμως, που ακολουθήσατε κατά τη διάρκεια της προεκλογικής περιόδου και η πολιτική την οποία ακολουθείτε τώρα, οδηγούν τελικά στα χειρότερα δυνατά αποτελέσματα για τη Χώρα. Η δημοσιονομική προσαρμογή που θεωρείται αναγκαία και οι μεταρρυθμίσεις που απαιτούνται, για να επιτευχθούν, εμφανίζονται ως προϊόν υποκλοπής της λαϊκής ψήφου, αφού άλλα ήταν τα μηνύματα που στέλνατε προεκλογικά και άλλη είναι η πολιτική που, αναγκαστικά, ακολουθείτε. 

Και όχι μόνο περιορίζεται έτσι η αποτελεσματικότητα της όποιας προσπάθειας γίνεται, αλλά δυσφημίζονται -και αυτό είναι το σημαντικότερο- εκ των προτέρων και όσες ορθές μεταρρυθμίσεις μπορούν να επιχειρηθούν στο μέλλον. 

Διευρύνεται το έλλειμμα της εμπιστοσύνης, το οποίο έτσι κι αλλιώς υπάρχει, έναντι των πολιτικών και της πολιτικής και είστε εσείς υπεύθυνοι γι' αυτό, αλλά και η σύγχυση της κοινωνίας και των πολιτών, για την πορεία την οποία θα πρέπει να ακολουθήσει η Χώρα για τα επόμενα χρόνια.

Κύριοι συνάδελφοι, η κρισιμότητα της κατάστασης οφείλεται στην αποτυχημένη πολιτική της Κυβερνήσεως του ΠΑ.ΣΟ.Κ. Για το 1996 τα προσωρινά στοιχεία πιστοποιούν την αποτυχία της δημοσιονομικής πολιτικής των δύο ετών, του 1995 και 1996.

Θα απαντήσω σε ορισμένα απ' αυτά που είπε ο κύριος Υπουργός. Μάλιστα, πρέπει να σημειωθεί, ότι το 1996 πήγαμε χειρότερα απ' ό,τι το 1995. Ο δημοσιονομικός, λοιπόν, πανικός της Κυβέρνησης, που εκφράσθηκε με τον Προϋπολογισμό του 1997, οφείλεται αποκλειστικά στην αποτυχία των δύο Προϋπολογισμών των δύο προηγουμένων ετών.

Συγκεκριμένα: Δεν επετεύχθη η μείωση των καθαρών δανειακών αναγκών, του καθαρού ελλείμματος, που ήταν η κύρια επιδίωξη των Προϋπολογισμών των δύο προηγουμένων ετών. Το έλλειμμα παρέμεινε ουσιαστικά αμείωτο και μιλάω σε απόλυτους αριθμούς.

Στους προϋπολογισμούς αυτών των δύο ετών 1995 και 1996 υπήρξαν τεράστιες αποκλίσεις μεταξύ προβλέψεων και πραγματοποιήσεων, όσον αφορά το ύψος του ελλείμματος. Το 1995 βεβαιωμένη απόκλιση 274 δισ. δραχμών και το 1996 απόκλιση μέχρι στιγμής 295 δισ. δραχμές. Αυτήν την συσσωρευμένη απώλεια προόδου στον αγώνα για τον ουσιαστικό περιορισμό του καθαρού ελλείμματος προσπαθεί η Κυβέρνηση να την καλύψει εκ των υστέρων με τον προϋπολογισμό του έτους 1997. 'Ετσι η προβλεπόμενη για το 1997 μείωση του ελλείμματος υπολογίζεται σε 746 δισ. δραχμές, έναντι 569 δισ., που είναι η συσσωρευμένη απώλεια των ετών 1995 και 1996. 

Επομένως, όλη η πρόοδος για την οποία μας μίλησε ο κύριος Υπουργός, εφόσον πετύχει το 1997 η προσπάθεια, θα είναι 177 δισ. δραχμές. Και μάλιστα ούτε αυτό το ποσόν θα είναι, γιατί η απόκλιση το 1996 θα είναι ακόμα μεγαλύτερη από αυτή που υπολογίζει η Κυβέρνηση.

Πρέπει να τονιστεί ιδιαίτερα, ότι την περίοδο 1995-1996 το ακαθάριστο συνολικό έλλειμμα του ευρύτερου δημόσιου τομέα, όπως ομολογείται από την ίδια την Κυβέρνηση αυξήθηκε από 22,8% στο 23,8% του ΑΕΠ, με συνέπεια το ακαθάριστο δημόσιο χρέος της Ελλάδος, δηλαδή το χρέος της κεντρικής διοίκησης και των ΔΕΚΟ μαζί, να προσεγγίζει σήμερα τα 40 τρισ. δραχμές, δηλαδή να αποτελεί το 133,4% του ΑΕΠ. Επιβεβαιώνεται και εξ αυτού του στοιχείου η ορθότητα του ισχυρισμού, ότι απέτυχε η δημοσιονομική πολιτική της Κυβέρνησης.

Για το 1997 οι προβλέψεις για μεταβολή των κρατικών ελλειμμάτων και του δημοσίου χρέους είναι σημαντικά αβέβαιες, καθώς το προϋπολογισθέν απόλυτο ύψος των κρατικών ελλειμμάτων στηρίζεται σε μία σειρά υποθέσεων, οι οποίες είναι και ακραίες και αβέβαιες. Τις ανέφερε και ο κ. Αλογοσκούφης στην εισήγησή του, αλλά και άλλοι συνάδελφοι. Οι προβλέψεις αυτές υπολογίζουν την αύξηση του ΑΕΠ στο 3,3%, με αποτέλεσμα οι εισοδηματικές ελαστικότητες των φόρων να είναι πολύ υψηλές.

Ο Κρατικός Προϋπολογισμός δεν αναφέρει κανένα ουσιώδες μέτρο πολιτικής για τους διάφορους τομείς του ευρύτερου δημόσιου τομέα, όπως ζημιογόνες ΔΕΚΟ, προβληματικές τράπεζες κ.λπ., που φορτώνουν χρόνο με το χρόνο όλο και περισσότερα δισεκατομμύρια δραχμές το δημόσιο τομέα.

Με τα στοιχεία της εισηγητικής έκθεσης προκύπτει ότι το διαχειριστικό έλλειμμα των ΔΕΚΟ προβλέπεται να ανέλθει στα 961 δισ. δραχμές, δηλαδή μεγάλη αύξηση το 1997, έναντι του 1996, που ήταν 593 δισ. δραχμές και επίσης έναντι του 1995, που ήταν 486 δισ. δραχμές. Αυτό σημαίνει -είναι αυτό μία απάντηση προς την κα Παπαρρήγα- ότι τα ζημιογόνα αποτελέσματα των ΔΕΚΟ επιβαρύνουν ανάλογα το δημόσιο χρέος της Χώρας. Είναι φανερό, ότι το μεγαλύτερο πρόβλημα με τις ανεξέλεγκτες σπατάλες και άσκοπες κρατικές δαπάνες, προέρχεται από τις ΔΕΚΟ.

Το 1997 σύμφωνα με τα στοιχεία του Υπουργείου Οικονομικών -αυτό είναι σημαντικότατο στοιχείο- και της Τράπεζας της Ελλάδος, το συνολικό δημόσιο χρέος της Ελλάδος θα φθάσει το αστρονομικό ποσό των 43.800.000.000.000 δραχμές ή το 134% του ΑΕΠ. Είναι σημαντικό ότι η Ελλάδα, όπως επιβεβαιώνεται από τους σχετικούς πίνακες του ΟΟΣΑ και της Ευρωπαϊκής 'Ενωσης έχει το υψηλότερο συνολικό δημόσιο χρέος απ' όλες τις χώρες και της Ευρωπαϊκής 'Ενωσης και του ΟΟΣΑ. Είναι πράγματι τρομερό αυτό το στοιχείο. Το χρέος όπως μετράται με τη Συνθήκη του Μάαστριχτ, δεν είναι ακριβώς το ίδιο, για τον απλούστατο λόγο ότι οι ΔΕΚΟ στις άλλες χώρες, είναι πλεονασματικές. Σε μας είναι ελλειμματικές και γι' αυτό υπολογίζεται το πραγματικό χρέος της Ελλάδος στα 43.800.000.000.000 δραχμές.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Πρόεδρε, παρακαλώ να μου δώσετε την τριτολογία μου τα πέντε λεπτά.

ΠΡΟΕΔΡΟΣ (Απόστολος Κακλαμάνης): 'Οχι, αυτό δε γίνεται.

ΣΤΑΥΡΟΣ ΔΗΜΑΣ: Γιατί; Το κάνατε και πέρσι. Να το επαναλάβουμε κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Το έχουμε πει πολλές φορές ότι συμψηφισμοί δε γίνονται.

ΣΤΑΥΡΟΣ ΔΗΜΑΣ: Θα σας κατηγορήσουνε ως μεροληπτούντα υπέρ του κ. Σουφλιά, γιατί πέρσι είχατε δώσει τα πέντε λεπτά.

ΠΡΟΕΔΡΟΣ (Απόστολος Κακλαμάνης): Και θυμάστε ποια ήταν η συνέχεια με τον κ. Σουφλιά.

Παρακαλώ σε ένα λεπτό να τελειώσετε.

ΣΤΑΥΡΟΣ ΔΗΜΑΣ: Κύριε Πρόεδρε, ήθελα να φύγω από τα οικονομικά στοιχεία -ίσως θα συνεχίσω στη δευτερολογία μου- και ήθελα να πω πολύ σύντομα δυο πράγματα για τον Προϋπολογισμό και να κάνω και προτάσεις.

Ο Προϋπολογισμός είναι η κορυφαία πράξη του Κοινοβουλευτικού μας πολιτεύματος. Αποτελεί κορυφαίο οικονομικό γεγονός. Γίνεται κατανομή των πόρων και προϋποτίθεται σωστή ιεράρχηση. Είναι εργασία απαιτήσεων και σοβαρότητος. Δυστυχώς, όμως, στη Χώρα μας -και το είπαν αρκετοί συνάδελφοι προηγουμένως- εκλαμβάνεται ως τυπική υποχρέωση της Κυβέρνησης και αποτελεί μια δουλειά ρουτίνας. Και δε μιλάω γι'αυτήν την Κυβέρνηση, μιλάω για όλες τις κυβερνήσεις των τελευταίων ετών, τουλάχιστον από τότε που είμαι εγώ στη Βουλή αυτή. 'Εχει υποβαθμιστεί, λοιπόν, σε επικίνδυνο βαθμό από την ακολουθουμένη τακτική, αλλά και από τις σχετικές διατάξεις του Κανονισμού.

Θα μπορούσε να λεχθεί ότι ο Προϋπολογισμός, εκτός από τα οικονομικά ελλείμματα, έχει και δημοκρατικό έλλειμμα. Ακριβώς εκεί θα ήθελα να πω ότι σε άλλες χώρες υπάρχουν προβλέψεις, οι οποίες διασφαλίζουν και τη δημοσιονομική πειθαρχία, αλλά και την καλύτερη και δημοκρατικότερη κατάρτιση του προϋπολογισμού με ώθηση και ενθάρρυνση του κοινωνικού διαλόγου. Δυστυχώς, ο τρόπος με τον οποίο οι κυβερνήσεις καταρτίζουν, καταθέτουν και συζητούν τον Προϋπολογισμό -και τους επιτρέπει βέβαια και ο Κανονισμός, αλλά και το Σύνταγμα στη Χώρα μας -είναι γνωστός. Κατατίθεται ένα μήνα πριν τη λήξη του οικονομικού έτους, σε 20 ημέρες συζητείται και στην επιτροπή και στην Ολομέλεια και ουσιαστικά δεν γίνεται κοινωνικός διάλογος.

'Ετσι, λοιπόν, η Νέα Δημοκρατία έχει προτείνει στην αναθεώρηση του Συντάγματος, που δυστυχώς με την επίσπευση των εκλογών δεν πετύχαμε, να ψηφίσουμε την αλλαγή στο Σύνταγμα, ώστε να επιβάλλεται ο Προϋπολογισμός να κατατίθεται δύο μήνες πριν από την έναρξη του οικονομικού έτους και επίσης η συζήτηση του Ισολογισμού και του Απολογισμού να γίνεται μετά την κατάθεση της εκθέσεως του Ελεγκτικού Συνεδρίου. Αυτά μπορούν να γίνουν και χωρίς την αναθεώρηση του Συντάγματος οπότε θα ήταν υποχρεωτικά, αλλά με ρυθμίσεις τις οποίες μπορούμε να κάνουμε, ώστε και ο κοινωνικός διάλογος να προωθηθεί και να απορροφώνται οι κοινωνικές εκρήξεις...

ΠΡΟΕΔΡΟΣ (Απόστολος Κακλαμάνης): Κύριε Δήμα, παρακαλώ τελειώνετε.

ΣΤΑΥΡΟΣ ΔΗΜΑΣ: ...και να καλυφθεί το δημοκρατικό έλλειμμα του Προϋπολογισμού.

Σας ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε...

ΠΡΟΕΔΡΟΣ (Απόστολος Κακλαμάνης): Μισό λεπτό, κύριε Γεωργακόπουλε.

Κύριοι συνάδελφοι, υπάρχει ένας κανόνας τον οποίο παραβιάσαμε απόψε. Κατανοώ, μετά από δύο ημέρες συνεχούς συζήτησης, η Κυβέρνηση να θέλει να παρέμβει να πει την άποψή της και μάλιστα όταν απομένει να ακουστεί ο Εισηγητής του ΠΑ.ΣΟ.Κ.. Γι'αυτό έδωσα το λόγο στον κ. Παπαντωνίου. Δεν τον έδωσα όταν μιλούσαν Εισηγητές άλλων Κομμάτων, αλλά όταν ήταν να μιλήσει ο Εισηγητής του ΠΑ.ΣΟ.Κ. θεώρησα ότι μπορούσα να δώσω το λόγο στον Υπουργό Εθνικής Οικονομίας. Αυτήν την εντολή έδωσα στον Προεδρεύονται την ώρα εκείνη. Κατά τη γνώμη μου και η Αξιωματική Αντιπολίτευση δικαιολογημένα θα έπρεπε να απαντήσει στην Κυβέρνηση.

Εδώ πρέπει να σταματήσουμε, να ακουστεί ο εναπομένων συνάδελφος, ο Εισηγητής ο κ. Μαγκριώτης και εν συνεχεία και εσείς, κύριε Γεωργακόπουλε, να πάρετε το λόγο. Βέβαια, πρέπει να προηγηθεί κάποιος αντιλέγων και να μιλήσετε στη συνέχεια. Σας παρακαλώ πολύ να το σεβαστείτε αυτό.

Ο κύριος Μαγκριώτης, έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι συνάδελφοι, υπήρξε μια μικρή απόκλιση από τη διαδικασία των εισηγήσεων και των ειδικών αγορεύσεων των Κομμάτων κατά τη συζήτηση του Προϋπολογισμού του οικονομικού έτους '97 στη Βουλή. Μικρό το κακό.

Θα έλεγα για τον κατελθόντα από το Βήμα αγορητή πως φαίνεται πολύ σίγουρος για τις προβλέψεις του, όπως και οι άλλοι αγορητές της Νέας Δημοκρατίας. Αναδεικνύονται βέβαια ως τέτοιοι όταν βρίσκονται στα έδρανα της Αντιπολίτευσης, γιατί αν διεκδικήσουν και ανάλογους ρόλους όταν ήταν στα κυβερνητικά έδρανα, τότε ή θα έσπαζαν τα φλυτζάνια ή τις μαγικές σφαίρες ή θα καταψήφιζαν την κυβέρνησή τους. Τόσο γιατί τα αποτελέσματα τους είχαν εκρηκτικές αποκλίσεις από τις προβλέψεις τους κατά την εκτέλεση των προϋπολογισμών της δικής τους κυβερνητικής περιόδου.

Θα ήθελα να συμφωνήσω πως η Κυβέρνηση ανακάλυψε αργά τους έχοντες και κατέχοντες και τους καλεί να εισφέρουν στον Κρατικό Προϋπολογισμό. 'Ομως, θα έλεγα το ευφυολόγημα για τους τρέχοντες δε θα έπρεπε να το χρησιμοποιήσει γιατί όλοι πρέπει να τρέξουμε. Οι ταχύτητες είναι αργές που κινούμαστε και βεβαίως δεν πρέπει να είναι επιβραδυνόμενες. Με υψηλούς ρυθμούς επιτάχυνσης πρέπει να κινούμαστε.

Ας επανέλθουμε όμως, εκεί που σταμάτησε ο Ειδικός Αγορητής της Νέας Δημοκρατίας, ο κ. Νικολόπουλος. Μίλησε για κοινωνικές κινητοποιήσεις, λίγους μήνες μετά τις εκλογές και τη νέα μεγάλη στρατηγικής σημασίας νίκη του ΠΑ.ΣΟ.Κ. Αυτή η κοινωνική κινητικότητα θα ήθελα να συμφωνήσω με τον κ. Νικολόπουλο πώς είναι μήνυμα προς την Κυβέρνηση. Την κινητικότητα, όμως, θα πρέπει να τη συνδυάσουμε με τις επιπτώσεις στην εθνική μας οικονομία με τον περιορισμό των δραστηριότητων των άλλων παραγωγικών τάξεων όπως και με την ασφυξία της κοινωνικής ζωής του Τόπου. Το μήνυμα, λοιπόν, σαφέστατα απευθύνεται προς την Κυβέρνηση, αλλά απευθύνεται και προς όλα τα Κόμματα γιατί τα διαχρονικά προβλήματα της αγροτικής οικονομίας δεν προέκυψαν σήμερα. 'Ολα τα Κόμματα έχουν ευθύνες είτε κυβέρνησαν είτε καθοδήγησαν το αγροτικό συνεταιριστικό κίνημα τα προηγούμενα χρόνια. Αυτή η κοινωνική κινητικότητα είναι και διαδικασία αυτογνωσίας για τους ίδιους τους κοινωνικούς φορείς για τους ίδιους τους πολίτες.

Το μεγάλο ερώτημα και το δίλημμα είναι εάν θα προχωρήσουμε με τις ίδιες χρόνιες καθυστερήσεις και ιδεοληψίες με τις μικροκομματικές επιλογές και σκοπιμότητες. Θα συνεχίσουμε με τις νοοτροπίες του παρελθόντος, όπως αυτή της "ήσσονος προσπάθειας" ή θα τις ανατρέψουμε δραστικά για να προχωρήσουμε με μεγάλα άλματα προς τα εμπρός;


Αυτός ο κύκλος, κυρίες και κύριοι συνάδελφοι, πρέπει να κλείσει οριστικά και τελεσίδικα. Η κίνηση προς τα εμπρός πρέπει να γίνει με υψηλές ταχύτητες. Βέβαια, είναι ευθύνη της Κυβέρνησης, αλλά είναι και ευθύνη όλων των κομμάτων και του κάθε πολίτη.

Θα ήθελα να τονίσω ότι η πρώτη οκταετία του ΠΑ.ΣΟ.Κ. που τόσο λοιδωρείται από τους Αγορητές της Αξιωματικής Αντιπολίτευσης, αλλά και των άλλων Κομμάτων είναι πολλαπλώς δικαιωμένη από τους 'Ελληνες πολίτες. Σε εκείνη την οκταετία έκλεισαν τα τεράστια ανοίγματα, η ψαλίδα των εισοδημάτων των πλατιών λαϊκών στρωμάτων από τους υψηλόμισθους και βεβαίως από την πλουτοκρατία της Χώρας. Κατηργήθει ο διαχωρισμός σε δύο κατηγορίες των πολιτών. Επήλθε η ισονομία και η ισοπολιτεία. Οικοδομήθηκε το κράτος δικαίου και η κοινωνία αλληλεγγύης. Το δημοσιονομικό κόστος ήταν υψηλό και βεβαίως ο εξωτερικός δανεισμός και αυτός σημαντικός. 'Ομως, η Κυβέρνηση του ΠΑ.ΣΟ.Κ. είχε την πρόνοια στο κλείσιμο της οκταετίας να αναπτύξει μια οικονομική πολιτική που οδηγούσε και στη δραστική μείωση των ελλειμμάτων και στην Ανάπτυξη. Η προσπάθεια της εξυγίανσης και των υψηλών ρυθμών ανάπτυξης εκείνη την περίοδο προχωρούσε ταχύτατα, οι ιδιωτικές επενδύσεις αυξάνονται με ρυθμό 9%, οι δημόσιες επενδύσεις με 12%, ο πληθωρισμός με 13%.

Σεις με την κυβέρνηση του 1989 και με τις άλλες μέχρι το 1993 εκτοξεύσατε σε δυσθεώρατα ύψη τα δημοσιονομικά ελλείμματα. Βυθίσατε τη Χώρα στην οικονομική κρίση και στασιμότητα και τους πολίτες στην ανεργία και την ανέχεια.

Κυρίες και κύριοι συνάδελφοι, θα ήθελα να κάνω μερικές γενικές παρατηρήσεις επί του Προϋπολογισμού και της οικονομικής πολιτικής της Κυβέρνησης. Η συζήτηση δεν πρέπει να γίνει πάνω σε νούμερα και πίνακες μόνο, γιατί αυτό δεν είναι εφικτό, ούτε και κατανοητό για τον 'Ελληνα πολίτη αλλά και για την Εθνική Αντιπροσωπεία. Δεν προάγεται η συζήτηση και δε δίνει τα αναγκαία συμπεράσματα.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).

Ο Προϋπολογισμός είναι εργαλείο της κυβέρνησης και πλαίσιο οικονομικής της γενικότερης κυβερνητικής πολιτικής. Είναι ο οικονομικός χάρτης της Χώρας. Καταδεικνύει το χαρακτήρα της Κυβέρνησης και την πορεία της οικονομίας. Από αυτόν κρίνεται η διαφορετική ιδεολογική και προγραμματική ταυτότητα μιας Κυβέρνησης και φυσικά οι στόχοι και τα μέσα τα οποία επιλέγει για να πετύχει αυτούς τους στόχους. Και φυσικά η Κυβέρνηση δεν είναι σε καμιά περίπτωση ουδέτερος διαχειριστής του Προϋπολογισμού. Είναι καθοριστικό το πολιτικό χρώμα και ο προγραμματικός χαρακτήρας μιας κυβέρνησης και μιας κυβερνητικής πλειοψηφίας που κρίνεται κατά την εκτέλεση ενός Προϋπολογισμού.

Οι οικονομικές εξελίξεις, δεν ακολουθούν μόνο νομοτέλειες, πολύ περισσότερο οι οικονομικές εξελίξεις στο εθνικό επίπεδο. Ζούμε σε ένα ανταγωνιστικό διεθνές οικονομικό περιβάλλον. Η διεθνοποίηση της οικονομίας και η παγκοσμιοποίηση του εμπορίου ολοκληρώνεται. Αναπτύσσονται στον πλανήτη τρείς ισχυροί πόλοι οικονομικής δραστηριότητας. Αυτός της Ευρωπαϊκής 'Ενωσης, της Αμερικής με πρωταγωνίστρια τις ΗΠΑ και βεβαίως της 'Απω Ανατολής. Σ'αυτούς πρέπει να προσθέσουμε την Ρωσία με τα υψηλά αποθέματα πρώτων υλών. Είναι οι τέσσερις πόλοι που θα παίξουν καθοριστικό ρόλο την επόμενη δεκαετία στην οικονομική εξέλιξη του πλανήτη.

Συζητήθηκε πάρα πολύ στο Κοινοβούλιο, αλλά συζητείται και στην ελληνική κοινωνία, ιδιαίτερα με αφορμή, τις αγροτικές κινητοποιήσεις, η αναγκαιότητα συμμετοχής στην Ευρωπαϊκή 'Ενωση. Ετέθη από μερίδα του πολιτικού κόσμου, ετέθη και από μερίδα των πολιτών, εάν είναι αναγκαία η συμμετοχή μας, εάν το κόστος συμμετοχής μας είναι υψηλότερο από τα οφέλη και πιθανόν θα πρέπει να εξέλθουμε.

Κυρίες και κύριοι συνάδελφοι, νομίζω πως ο Ελληνικός Λαός έχει κρίνει την επιλογή της. Αυτή έχει κρίνει πολύ περισσότερο τις δραστικές επανατοποθετήσεις που έφερε η Κυβέρνηση του ΠΑ.ΣΟ.Κ. και του Ανδρέα Παπανδρέου στην πρώτη τετραετία της πρώτης κυβερνητικής του οκταετίας. Γιατί συμμετέχοντας στην Ευρωπαϊκή 'Ενωση, είμαστε στο κέντρο λήψης σημαντικών αποφάσεων. 'Εχει οφέλη πολλαπλά η οικονομία μας. Υποβοηθούνται οι υποδομές, οι αναπτυξιακές υποδομές, υποβοηθήθηκαν και στηρίχθηκαν οι μικρομεσαίες επιχειρήσεις, οι αγρότες ιδιαίτερα την προηγούμενη δεκαετία.

Υπάρχει κοινοτική προστασία της εγχώριας παραγωγής από τις ανταγωνίστριες Τρίτες Χώρες. Η προστασία αυτή ακόμη και σήμερα, παρ'όλη την απελευθέρωση του διεθνούς εμπορίου, είναι σημαντική.

Η συμμετοχή μας στην Ευρωπαϊκή 'Ενωση δε σημαίνει πως θα γίνει στο όνομα μια πολιτικής που θα οδηγήσει στην ανεργία, την φτώχεια και την αποδιάρθρωση της παραγωγικής μας υποδομής. Στην ανισομερή εσωτερική ανάπτυξη των χωρών-μελών και των περιφερειών της Ευρωπαϊκής 'Ενωσης.

Θα ήθελα να τονίσω εδώ πως οι ευρωπαϊκές ενοποιητικές διαδικασίες δεν είναι μόνο αυτές της οικονομικής και νομισματικής ένωσης. Αυτές αναδείχθηκαν αποκλειστικά ως κυρίαρχες, όταν τη δεκαετία που διανύουμε κυριάρχησαν στο ευρωπαϊκό πολιτικό πεδίο σε κυβερνητικό, αλλά και σε κοινωνικό και σε ιδεολογικό, οι συντηρητικές δυνάμεις.

Ας θυμηθούμε λίγο τις συζητήσεις στο Λουξεμβούργο 1985-1986. Τότε αποφασίστηκε ο ενιαίος οικονομικός χώρος, αλλά ήταν στο επίκεντρο των συζητήσεων και ο ενιαίος κοινωνικός χώρος. Ετέθη ως προϋπόθεση για την ολοκλήρωση της ενιαίας αγοράς.

Ας θυμηθούμε, πλησιάζοντας προς το Μάαστριχτ, πόσο είχε ενταθεί η συζήτηση στην Ευρώπη για τον ενιαίο κοινωνικό χώρο και την κοινωνική χάρτα. Δυστυχώς, όμως, η πλειοψηφία των συντηρητικών κυβερνήσεων το 1991 στο Μάαστριχτ και βεβαίως η δική μας συντηρητική κυβερνητική εκπροσώπηση δεν έδωσε τη δυνατότητα να αναδειχθεί και να υιοθετηθεί μέσα από τη Συνθήκη του Μάαστριχτ ο ενιαίος κοινωνικός χώρος και ο κοινωνικός χάρτης της Ευρώπης, τα δικαιώματα δηλαδή των εργαζομένων των πλατιών λαϊκών στρωμάτων. Κυριαρχήθηκε από την οικονομική και νομισματική ένωση και ετέθησαν οι διάφορες φάσεις της υλοποίησής της.

Ελπίζουμε, πως στη διακυβερνητική που είναι σε εξέλιξη, στην οποία παρεπέμφθησαν όλα αυτά τα κρίσιμα θέματα, θα υπάρξουν ουσιαστικές συζητήσεις. Η Κυβέρνησή μας ήδη έχει θέσει τα θέματα αυτά και πιστεύω πως θα υπάρχουν επιτυχείς καταλήξεις στο τέλος.

Στο τέλος, αυτού του αιώνα, η Ευρωπαϊκή 'Ενωση δε πρέπει να είναι μόνο ένας ενιαίος οικονομικός χώρος, δε θα είναι μόνο μια ενιαία εσωτερική αγορά, αλλά θα διαθέτει και βασικά χαρακτηριστικά του ενιαίου κοινωνικού χώρου.

Κύριε Πρόεδρε, κυρίες και κύριοι συνάδελφοι, υπάρχουν μερικά κρίσιμα και σημαντικά συμπεράσματα που πρέπει να εξαχθούν κατά τη συζήτηση του Προϋπολογισμού.

Είναι βέβαιο πως αν τέσσερις βασικοί στόχοι της ονομαστικής σύγκλισης, που έχουν τεθεί από τη Συνθήκη του Μάαστριχτ, δηλαδή ο έλεγχος του πληθωρισμού, τα επιτόκια, το δημοσιονομικό έλλειμμα και το δημόσιο χρέος, επιτευχθούν τα χρονοδιαγράμματα που έχουν τεθεί, χωρίς την πραγματική σύγκλιση τότε είναι σίγουρο πως σε ορισμένες χώρες-μέλη, της Ευρωπαϊκής 'Ενωσης όχι μόνο δε θα έχουμε οικονομική και κοινωνική ανάπτυξη, αλλά αντιθέτως θα έχουμε περιθωριοποιήσεις σημαντικών τμημάτων του πληθυσμού.

Βεβαίως εάν η Χώρα μας επιλέξει ανάλογη πολιτική είναι σίγουρο πως θα έχουμε και ανάλογα αποτελέσματα. Νομίζω ότι είναι ευτυχής συγκυρία για τη Χώρα μας πως πορεύεται προς τη τρίτη φάση της Οικονομικής και Νομισματικής 'Ενωσης στο τέλος αυτού του αιώνα έχοντας προοδευτική σοσιαλιστική κυβέρνηση. Επιλογή της οποίας είναι η ονομαστική και η πραγματική σύγκλιση ισόρροπα. Δε θυσιάζει την ανάπτυξη και την κοινωνική πολιτική στο όνομα αποκλειστικά της ονομαστικής σύγκλισης.

Κρίσιμο μέγεθος για την ομαλή ένταξη της οικονομίας μας στην τρίτη φάση της Ο.Ε.Ε. είναι η ανταγωνιστικότητα της. Κυρίες και κύριοι συνάδελφοι, είναι γεγονός πως ούτε στο σύστημα σταθερών ισοτιμιών θα μπόρεσε να ενταχθεί η Χώρα μας και να λειτουργήσει αποτελεσματικά, ούτε βεβαίως θα υπάρξουν υψηλές επενδύσεις, ιδιωτικές και δημόσιες, ούτε θα δημιουργηθούν νέες θέσεις απασχόλησης. Δε θα δημιουργείται περίσσευμα στα κρατικά έσοδα για κοινωνικές επενδύσεις, εάν η οικονομία μας δεν είναι ανταγωνιστική. Εάν, δηλαδή, δεν παράγουμε φθηνότερα και ποιοτικότερα προϊόντα και υπηρεσίες από τις ανταγωνίστριες χώρες.

Το μείγμα της οικονομικής πολιτικής που ακολουθεί η Κυβέρνησή μας στοχεύει ακριβώς εκεί, στην ισόρροπη επίτευξη των ονομαστικών, αλλά και των πραγματικών στόχων της σύγκλισης. Και είναι αυτό το καθοριστικό, το κρίσιμο ζήτημα για την οικονομική μας πολιτική.

Η δημοσιονομική εξυγίανση βεβαίως βοηθάει στην ανάπτυξη και αυτή με τη σειρά της συμβάλλει στις υψηλές κοινωνικές επενδύσεις. Μπορεί, όμως, μειώνοντας δραματικά και μόνο τη ζήτηση να πετύχεις δημοσιονομική εξυγίανση, όμως, τότε θα έχεις εξοντώσει, όπως τόνισα και προηγουμένως, μεγάλα τμήματα του πληθυσμού. Μακριά, λοιπόν, από εμάς τέτοιες επιλογές και σκέψεις. Σε άλλα πολιτικά κόμματα, με άλλες ιδεολογίες και με άλλα προγράμματα ανήκουν αυτές οι επιλογές. Δοκιμάστηκαν στη Χώρα μας τη προηγούμενη τετραετία και καταδικάστηκαν από τον Ελληνικό Λαό.

Η οικονομία μας πρέπει να μπει σε τροχιά δυναμικής δημοσιονομικής εξυγίανσης και ανάπτυξης ταυτοχρόνως. Υψηλών ρυθμών ανάπτυξης για την επόμενη κρίσιμη διετία. Θα πρέπει να μειώνει ταυτοχρόνως την ανεργία και να αυξάνει τα κονδύλια των κοινωνικών επενδύσεων. Αυτοί είναι οι στόχοι, αυτές είναι οι επιλογές μας για την τετραετία.

Θα ήθελα να προχωρήσω σε μια γρήγορη παρουσίαση του προγράμματος σύγκλισης μέσα στο οποίο αναπτύσσεται η οικονομική δραστηριότητα και φυσικά σχεδιάστηκε και ο Προϋπολογισμός του 1997. Θέματα, όμως, που έχουν τονισθεί με επάρκεια από την εισήγηση του Υπουργού Εθνικής Οικονομίας γι' αυτό θα τα ξεπεράσω γρήγορα. Θα αναφέρω μόνο πως το πρόγραμμα σύγκλισης 1994-1998 ήλθε να αντικαταστήσει το πρόγραμμα σύγκλισης 1993-1998 της Νέας Δημοκρατίας, το οποίο κατέρρευσε από τον πρώτο χρόνο της εφαρμογής του, γιατί είχε εκρηκτικές αποκλίσεις, απόρροια των οικονομικών επιλογών της Κυβέρνησης της Νέας Δημοκρατίας και βεβαίως των μέσων, τα οποία χρησιμοποίησε.

Η Κυβέρνησή μας, υπέγραψε και υλοποιεί από το Σεπτέμβριο του 1994 το νέο αναθεωρημένο πρόγραμμα σύγκλισης. Σε τούτο το πρόγραμμα βεβαίως μπορεί κάποιος να τονίσει πως υπήρχαν χαλαροί ρυθμοί δημοσιονομικής εξυγίανσης, την πρώτη τριετία. Επιτεύχθηκαν, όμως, εκτός μικρών εξαιρέσεων στο σύνολό τους και μάλιστα με θετικές αποκλίσεις.

Η σύγκριση με την κυβερνητική περίοδο της Νέας Δημοκρατίας το 1990-1993 δίνει συγκλονιστικές διαφορές που αποδεικνύουν πάρα πολύ απλά και εύκολα τη διαφορά στην ικανότητα της διαχείρισης των δημοσίων οικονομικών της Χώρας και βεβαίως την ορθότητα της οικονομικής πολιτικής των κυβερνήσεων του ΠΑ.ΣΟ.Κ. 1993-1996.

Το τελικό αποτέλεσμα της ανάπτυξης και της υλοποίησης του Προγράμματος Σύγκλισης μέχρι σήμερα είναι θετικό και ελπιδοφόρο. Δεν είναι, όμως, θέλω να τονίσω το επιθυμητό, δεν είναι το αναγκαίο.

Στα σημεία αυτά κυρίες και κύριοι συνάδελφοι, θα πρέπει να γίνει συζήτηση και να υπάρξουν θετικές, δημιουργικές προτάσεις από τα Κόμματα της Αντιπολίτευσης και βεβαίως από τους Βουλευτές της Συμπολίτευσης και όχι να αναλωνώμαστε σε απλουστεύσεις, υπερβολές σε αντιφάσεις οι οποίες οδηγούν σε άγονες αντιπαραθέσεις που απογοητεύουν τον Ελληνικό Λαό και αποδυναμώνουν το πολιτικό μας σύστημα. Φαίνεται στη Βουλή δε λειτουργούν εκπρόσωποι του λαού που υπηρετούν τα συμφέροντά του, συζητούν και διαλέγονται γι' αυτά και αναζητούν τις καλύτερες λύσεις. Αντιθέτως εξυπηρετούν αποκλειστικά μικροκομματικές σκοπιμότητες και τη δημαγωγία της συγκυρίας.

Οι στόχοι του Προϋπολογισμού του 1997 αυτές ακριβώς τις κατευθυντήριες γραμμές έχουν: α) Την ανάπτυξη, τη σύγκλιση και την ανταγωνιστικότητα της εθνικής μας οικονομίας, β) την κοινωνική συνοχή και την κοινωνική δικαιοσύνη, γ) αναδεικνύουν ισχυρή την Ελλάδα στον διεθνή χώρο, με πρωταγωνιστικό ρόλο στα μεγάλα κέντρα λήψης αποφάσεων και βεβαίως να υπερασπίζεται σθεναρά τα εθνικά θέματα. Προσφάτως στο Συμβούλιο Κορυφής είχαμε ακόμη μία θετική εξέλιξη για τα εθνικά μας ζητήματα.

Ο Προϋπολογισμός του 1997 είναι ο πιο κρίσιμος του Προγράμματος Σύγκλισης, α) γιατί είναι στο μέσον της υλοποίησης του Προγράμματος Σύγκλισης, β) γιατί πρέπει τώρα να γίνουν μεγάλες τομές και άλματα επιτάχυνσης της οικονομικής ανάπτυξης και δημοσιονομικής εξυγίανσης

γ) τώρα πρέπει να καλύψουμε τις αποκλίσεις σε ορισμένα μακροοικονομικά μεγέθη της οικονομίας μας. Συναδέλφισσες και συνάδελφοι, πρέπει να δημιουργήσουμε τώρα τις βασικές προϋποθέσεις ανάπτυξης και να αξιοποιήσουμε το νοικοκύρεμα της εθνικής μας οικονομίας που πετύχαμε στα τρία προηγούμενα χρόνια.

Οι βασικές προϋποθέσεις της οικονομικής ανάπτυξης έχουν διαμορφωθεί. Είναι πρώτα-πρώτα η πολιτική σταθερότητα μέσα στην οποία ζει ο Ελληνικός Λαός και αναπτύσσεται η ελληνική οικονομία την τελευταία τριετία.

Από τον Οκτώβρη του 1993 έχουν αναιρεθεί οι βασικές αβεβαιότητες που διαπερνούσαν την πολιτική μας ζωή τα προηγούμενα χρόνια. Υπάρχει ένα σταθερό πλαίσιο ανάπτυξης της οικονομικής πολιτικής με συνεχώς μειούμενα επιτόκια, με υψηλά κίνητρα για τις επενδύσεις, με σταθερή φορολογική πολιτική, με σταθερή εισοδηματική πολιτική που αυξάνει τα πραγματικά εισοδήματα στο όριο διατήρησης της ανταγωνιστικότητας της οικονομίας και του εκσυγχρονισμού των επιχειρήσεων. Και βεβαίως μία συνετή δημοσιονομική πολιτική, η οποία με τη σειρά της και αυτή στηρίζει την ανάπτυξη.

Υπάρχει υψηλή προσδοκία κερδοφορίας στις επιχειρήσεις και τους επιχειρηματίες. Καταγράφεται σε όλα τα δελτία των επαγγελματικών οργανώσεων και της Ελληνικής Στατιστικής Υπηρεσίας. Υψηλή κερδοφορία για τις σύγχρονες παραγωγικές μονάδες η οποία είναι βασικό κίνητρο για τον επιχειρηματία στην επιλογή νέων επενδύσεων εκσυγχρονισμού και επέκτασης.

Κατασκευάζονται με γοργούς ρυθμούς οι αναπτυξιακές μας υποδομές όχι, όμως, με τους αναγκαίους. Αυξάνονται με υψηλούς ρυθμούς οι ιδιωτικές και δημόσιες επενδύσεις. Υπάρχει σε εξέλιξη πρόγραμμα εκσυγχρονισμού της Δημόσιας Διοίκησης. Το μεγάλο στοίχημα για την τετραετία την οποία διανύουμε. Οι υψηλοί ρυθμοί ανάπτυξης δε θα επιτευχθούν ποτέ, εάν η Δημόσια Διοίκηση δεν αναδειχθεί στο μεγάλο, στο βασικό μοχλό υποστήριξης τους.

Πρέπει να σπάσει ο φαύλος κύκλος που υπάρχει, στη σχέση ανάμεσα στην Πολιτεία, τους πολιτικούς, και τα κόμματα, από τη μια πλευρά τους δημοσίους υπαλλήλους και τη Δημόσια Διοίκηση από την άλλη. Οι δημόσιοι υπάλληλοι αμείβονται κακώς και προσφέρουν πενιχρές υπηρεσίες στην κοινωνία, στον πολίτη. Θα πρέπει να αμείβονται επαρκώς και θα πρέπει να προσφέρουν υπηρεσίες υψηλής ποιότητας.

Πρέπει να υλοποιηθεί το τρίπτυχο της νέας Βαλκανικής μας στρατηγικής. α) Δημιουργία των στρατηγικών αναπτυξιακών υποδομών που μας συνδέουν με το χώρο αυτό. β) Να πρωταγωνιστούμε στις διεκδικήσεις έναντι της Ευρωπαϊκής 'Ενωσης των χωρών της Βαλκανικής. γ) Να συνδυάσουμε τη νέα μεσοχρόνια αναπτυξιακή μας στρατηγική, με την σκέψη ότι ο Βαλκανικός και ο Παρευξείνιος χώρος είναι ενιαίος, οικονομικός χώρος όπως παλαιότερα. Τότε μόνο θα έχουμε και τις μεγάλες ευεργετικές επιπτώσεις στην εθνική μας οικονομία, στην ανάπτυξη της περιοχής. θα συμβάλουμε στη σταθερότητα και την ασφάλεια της ευρύτερης ζώνης.

Κυρίες και κύριοι συνάδελφοι, θα αναφερθώ στα ειδικότερα θέματα του Προϋπολογισμού. Υπάρχουν τρία κρίσιμα σημεία στον τομέα των εσόδων που περιέχονται στον Προϋπολογισμό του 1997, και καταδεικνύουν την ποιοτική διαφορά του Προϋπολογισμού αυτού από εκείνων των προηγούμενων χρόνων. Είναι πρώτον η υψηλή αύξηση κατά 15,6%, το 1997, των εσόδων του Κρατικού Προϋπολογισμού. Αν αυτό συγκριθεί με το 10,4% της ονομαστικής αύξησης του ΑΕΠ, τότε καταλαβαίνουμε την πραγματική, τη σημαντική για πρώτη φορά, αύξηση των εσόδων του Κρατικού Προϋπολογισμού.

Δεύτερο σημαντικό στοιχείο στον τομέα των εσόδων, είναι ότι στην αύξηση των εσόδων κατά 80% συμβάλει η ονομαστική αύξηση του ΑΕΠ και κατά 20% μέτρα φορολογικής πολιτικής, που έχουν χαρακτήρα φορολογικής δικαιοσύνης. Αυτά τονίστηκαν πολλαπλώς και είναι η κατάργηση των αντιαναπτυξιακών και αντικοινωνικών φοροαπαλλαγών, η αύξηση των τεκμηρίων διαβίωσης, η φορολόγηση της μεγάλης ακίνητης περιουσίας, η φορολόγηση των υψηλών κερδών των Τραπεζών -που ελπίζω να μην μετατοπισθεί στους επιχειρηματίες και στους καταθέτες αποταμιευτές, αλλά να οδηγήσει στον εκσυγχονισμό των Τραπεζών. Μόνο έτσι θα μπορέσουν να λειτουργήσουν στο ανοιχτό ανταγωνιστικό περιβάλλον που διανοίγεται μπροστά τους. Οι αποκρατικοποιήσεις, που πρέπει με τόλμη και αποφασιστικότητα να προχωρήσουν, όπως έχει προσδιορίσει η Κυβέρνηση. Η φορολογία των τόκων των κρατικών τίτλων, που υιοθετήθηκε και που πρέπει να επεκταθεί τα επόμενα χρόνια, με τον περιορισμό του δημοσιονομικού ελλείμματος και του δημοσίου χρέους.

Κυρίες και κύριοι συνάδελφοι, θα πρέπει να τονίσω επίσης, μια σημαντική διαφοροποίηση στον τομέα των φορολογικών εσόδων. Είναι αυτή της μετατόπισης της αναλογίας και ανάμεσα στους άμεσους και στους έμμεσους φόρους. Ενώ οι άμεσοι φόροι συμβάλανε στα κρατικά έσοδα κατά 29,82% το 1993, σήμερα συμβάλλουν κατά 35,75%. Από την άλλη μεριά, οι έμμεσοι φόροι συμβάλανε κατά 70,18% και σήμερα συμβάλλουν κατά 64,25%. Είναι μικρή σχετικά η μετατόπιση της αναλογίας αυτής είναι, όμως, μια θετική τάση, μια θετική ροπή της φορολογικής πολιτικής, η οποία οδηγεί στη διαμόρφωση ενός δικαιότερου φορολογικού συστήματος υπέρ των ασθενέστερων τάξεων, υπέρ της πλατιάς λαϊκής κατανάλωσης.

Στον τομέα των δαπανών, θα ήθελα να τονίσω τρεις επίσης κρίσιμες διαρθρωτικές τομές.

Πρώτον, οι πρωτογενείς δαπάνες αυξάνονται με χαμηλότατους ρυθμούς, σε σχέση με τα προηγούμενα χρόνια, κατά 6,2% μόνο. Η αύξηση κατά 10,4% του ονομαστικού ΑΕΠ και η σύγκριση των δύο αυτών ποσοστών δείχνει το μέγεθος του περιορισμού των δαπανών του Κράτους κατά το έτος 1997.

Επίσης, μια σημαντική διαπίστωση είναι ότι τα έσοδα προσφέρουν το 38% της προσαρμογής και οι δαπάνες το 62%. Είναι μια αυστηρή, μια συνετή και ταυτοχρόνως υλοποιήσιμη δημοσιονομική πολιτική, τόσο στον τομέα των εσόδων, όσο και στον τομέα των δαπανών, που περιορίζει το σπάταλο κράτος, δημιουργεί αίσθημα κοινωνικής δικαιοσύνης, δημιουργεί δηλαδή ένα δικαιότερο- όχι δίκαιο βεβαίως- φορολογικό σύστημα.

Πρέπει, όμως, να τονίσουμε πως οι τομείς όπου δεν περιορίζονται οι δαπάνες, αλλά αντιθέτως έχουμε αύξηση με διπλάσιο ρυθμό, απ' ό,τι στους άλλους τομείς της κυβερνητικής πολιτικής και της δημόσιας ζωής, είναι οι δαπάνες για την υγεία, την πρόνοια, και την ασφάλιση. Οι δαπάνες για την εκπαίδευση, τα έργα υποδομής και φυσικά οι δαπάνες για την άμυνα. Και εδώ καταδεικνύεται ο κοινωνικός χαρακτήρας της πολιτικής μας. Εδώ καταδεικνύεται η διαφορετική οικονομική μας πολιτική. Εδώ καταδεικνύεται και τεκμηριώνεται η ιδεολογική μας διαφοροποίηση, από την συντηρητική παράταξη η διαφορά στα μέσα άσκησης της οικονομικής πολιτικής.

Στον τομέα της εισοδηματικής πολιτικής, θα ήθελα να τονίσω ότι έχουμε μικρές αλλά πραγματικές αυξήσεις στα εισοδήματα των εργαζομένων.

Πρέπει, όμως, να πούμε ότι αυτή η πολιτική μπορεί να βοηθάει στην αύξηση της ανταγωνιστικότητας των ελληνικών επιχειρήσεων. Μπορεί να συγκρατεί τα δημοσιονομικά ελλείμματα. Τα σημερινά εισοδήματα των εργαζομένων και των συνταξιούχων, η σημερινή αγοραστική δύναμή τους εξαιτίας των μεγάλων απώλειων που είχαν 15% περίπου, στην περίοδο της διακυβέρνησης της Χώρας από τη Νέα Δημοκρατία, η πραγματική αύξηση του 7% περίπου, κατά μέσο όρο στην τετραετία του ΠΑ.ΣΟ.Κ., δεν είναι σημαντική για να καλύψει το τεράστιο χάσμα, που δημιούργησε η οικονομική πολιτική της Νέας Δημοκρατίας.

Είναι πραγματικές οι αυξήσεις, αλλά όχι οι επιθυμητές.

Πρέπει να πω πως η ανεργία στη Χώρα μας γνώρισε τη μεγάλη έκρηξη από 7% σε 10%, από την αλόγιστη πολιτική των ιδιωτικοποιήσεων της Νέας Δημοκρατίας. Μονάδες που έκλεισαν γιατί οι επιχειρηματίες τις εγκατέλειψαν, αφού δεν είχαν καμία δέσμευση. Η μείωση των ιδιωτικών επενδύσεων, η μείωση των δημοσίων επενδύσεων, η μηδενική αύξηση του Ακαθάριστου Εθνικού Προϊόντος στην τριετία της Νέας Δημοκρατίας, ήταν επίσης βασικοί λόγοι που αύξησαν κατά τρεις μονάδες.

Η στασιμότητα του δείκτη ανεργίας στα τρισίμισι χρόνια της δικής μας κυβερνητικής περιόδου δεν είναι ικανοποιητικό αποτέλεσμα, όταν μάλιστα για τους νέους ανέρχεται στο 29% και για τις γυναίκες στο 14%. Γι' αυτό πρέπει να είναι βασική προτεραιότητα της οικονομικής και αναπτυξιακής μας πολιτικής η πολιτική απασχόλησης στην τετραετία που ανοίγεται μπροστά μας.

Στον τομέα της κοινωνικής πολιτικής στοχεύουμε στη διαμόρφωση ενός σύγχρονου και αποτελεσματικού κοινωνικού κράτους, στοχεύουμε στην στήριξη των ευπαθών ομάδων του πληθυσμού. 'Ομως, πρέπει να τονίσω ότι ο τρόπος με τον οποίο αντιμετωπίσαμε την πολυτεκνική οικογένεια θέλει ίσως αναθεώρηση. Βεβαίως, είναι σωστές οι δύο αρχές που επιλέξαμε. Να στηρίξουμε δηλαδή την οικογένεια στην περίοδο της δημιουργίας της και να στηρίξουμε τις πραγματικές ανάγκες των πολύτεκνων οικογενειών. Γιατί πρέπει να δούμε μία εσωτερική ανακατανομή του πολυτεκνικού εισοδήματος, που στηρίζουν τις δύο αρχές μακριά από τη ρουσφετολογική πολιτική της Νέας Δημοκρατίας, του κ. Μητσοτάκη, που εκφράστηκαν με τις αλλαγές που επέφερε με το νόμο του '92, στις προϋποθέσεις καθορισμού των πολυτεκνικών οικογενειών. Η μετατροπή του ΟΓΑ σε κύριο ταμείο ασφάλισης το 1997 είναι η μεγάλη διαρθρωτική τομή που στηρίζει την αγροτική οικογένεια, την αγροτική οικονομία, το αγροτικό εισόδημα και τους απόμαχους της αγροτικής παραγωγής.

Τα 40 δισ. του ΕΚΑΣ για το '97 είναι τμήμα του Κρατικού Προϋπολογισμού, και δεν επιβαρύνει τα ασφαλιστικά ταμεία. Είναι, όμως οριακή επιλογή, γιατί οι συντάξεις σε ορισμένα ταμεία είναι πολύ χαμηλές. Είναι κάτω από τα όρια της φτώχειας.

Υπάρχει, όμως, ένα μέγεθος, το οποίο έχω την υποχρέωση να το τονίσω, το ισοζύγιο εξωτερικών συναλλαγών το οποίο διευρύνθηκε. Βεβαίως, κινείται μέσα στα όρια -όπως τόνισε και ο κύριος Παπαντωνίου, του Προγράμματος Σύγκλισης. Το ισοζύγιο εξωτερικών συναλλαγών, διευρύνθηκε κατά 1.013.000.000 δολάρια την περίοδο Ιανουαρίου-Ιουνίου και η διεύρυνση του θα είναι ακόμα μεγαλύτερη στο τέλος του 1996. 'Εφθασε στο ύψος 3.155.000.000 δολάρια. Είναι αποτέλεσμα της μείωσης των εξαγωγών, της αύξησης των εισαγωγών και της μείωσης του πλεονάσματος των άδηλων πόρων του ναυτιλιακού συναλλάγματος και του τουριστικού συναλλάγματος.

Η αύξηση των εισαγωγών οφείλεται κυρίως σε καταναλωτικά αγαθά που εισάγονται στη Χώρα μας οφείλεται στην εισαγωγή παγίων, των επιχειρήσεων. 'Εχουμε αύξηση στις ιδιωτικές και στις δημόσιες επενδύσεις και αυτό δεν πρέπει να το ξεχνούμε. Είναι, όμως, και απόρροια της πολιτικής της σκληρής δραχμής, η οποία μπορεί να συμβάλλει τα μέγιστα στη δημοσιονομική εξυγίανση και στην σταθεροποίηση, όμως έχει τεθεί ένα μεγάλο ερώτημα. Εάν η ισοτιμία της δραχμής που έχει ανατιμηθεί σε σχέση με ορισμένα ευρωπαϊκά νομίσματα, το '96 δε θα αρχίσει να υποσκάπτει την παραγωγική μας υποδομή την εξωστρεφή κατεύθυνση της οικονομίας μας, την απασχόληση. Πώς θα ενσωματωθεί η εθνική μας οικονομία στα κρίσιμα και δύσκολα χρόνια της ένταξής της στη τρίτη φάση της οικονομικής και νομισματικής ένωσης, τότε που η δραχμή θα μπεί στο καλάθι των σταθερών ευρωπαϊκών νομισματικών ισοτιμιών.

Το έτος, 1998, θα πρέπει να υπάρξει μία διαφορετική προσέγγιση στον τομέα της συναλλαγματικής πολιτικής και των ισοτιμιών.

Το Π.Δ.Ε. του 1996 υλοποιείται σε ποσοστό 93% περίπου. Το 71,4% των κονδυλίων του προγράμματος δημοσίων επενδύσεων είναι για συγχρηματοδοτούμενα έργα. Το 28,6% είναι έργα χρηματοδοτούμενα αποκλειστικά από εθνικούς πόρους. Εδώ, πρέπει να τονίσω -χωρίς να αναφερθώ σε πολλούς αριθμούς που κουράζουν και δεν κάνουν κατανοητή μία πολιτική- μία σημαντική αναλογία: Το 1995 η αναλογία ανάμεσα στις εισροές από την Ευρωπαϊκή 'Ενωση και στα πιστωτικά έσοδα, για τα συγχρηματοδοτούμενα έργα του προγράμματος δημοσίων επενδύσεων ήταν 31,3%, από την Ευρωπαϊκή 'Ενωση και 66,5% συμμετοχή του Κρατικού Προϋπολογισμού. Το 1996 έχουμε ισορροπία, έχουμε ισόποσες συμμετοχές, τόσο από την Κοινότητα, όσο και από τον Κρατικό Προϋπολογισμό. 'Εχουμε επίσης χρηματοδότηση από νέες πηγές, όπως είναι το πεντάδραχμο της βενζίνης, το ΕΤΕΡΠΣ και το Σπατόσημο που επιτέλους αρχίζουν και αξιοποιούνται αναπτυξιακά και όχι μόνο για να καλύπτουν τα ελλείμματα του Κρατικού Προϋπολογισμού.

Πρέπει να τονίσω ότι υπάρχουν υψηλές συμμετοχές του ΥΠΕΘΟ, στο Π.Δ.Ε γιατί έχουμε υψηλούς ρυθμούς ανάπτυξης των ιδιωτικών επενδύσεων των νομαρχιακών έργων. Του Υ.ΠΕ.ΧΩ.Δ.Ε. για τα μεγάλα έργα και στο Υπουργείο Παιδείας για τη σχολική στέγη.

Το πρόγραμμα δημοσίων επενδύσεων το 1997 αυξάνεται σημαντικά. Η αύξηση του προσεγγίζει το 18% υπολογιζόμενη σε εθνικολογιστική βάση. 'Εχουμε τη δυνατότητα να απορροφήσουμε με υψηλότερους ρυθμούς τα κοινοτικά κονδύλια. Η απορρόφηση αυτή αυξάνεται κατά 27,7%, γιατί έχει διαμορφωθεί νέο θεσμικό πλαίσιο που συμβάλει στη διαφάνεια και στην αποτελεσματικότητα. Γιατί έχουν ολοκληρωθεί μελέτες και προμελέτες περιβαλλοντολογικές, και μελέτες εκτέλεσης των έργων. Προετοιμασία που δεν υπήρχε από τη Νέα Δημοκρατία, η οποία είχε την ευθύνη διαμόρφωσης του Δεύτερου Κοινοτικού Πλαισίου Στήριξης και των έργων που αναφέρονται σε αυτό. Οι καθυστερήσεις, λοιπόν, τα δύο πρώτα χρόνια, που είναι μικρότερες από εκείνες των δύο πρώτων χρόνων της Νέας Δημοκρατίας, οφείλονται στην έλλειψη προετοιμασίας της κρατικής μηχανής και στην ανωριμότητα των έργων.

Θα θυμίσω μόνο, ότι η απορροφητικότητα των κοινοτικών κονδυλίων κατά την εκτέλεση του Πρώτου Κοινοτικού Πλαισίου Στήριξης τη διετία (1989-1990) ήταν 46%, ενώ η απορροφητικότητα των δυο πρώτων χρόνων (1994-1995) του Δεύτερου Κοινοτικού Πλαισίου Στήριξης ήταν 60%.

Πρέπει να τονίσω ότι έχουμε υψηλές απορροφήσεις σε ορισμένα τομεακά και περιφερειακά προγράμματα, όπως είναι στην αλιεία, στην ενέργεια, στην έρευνα, στο φυσικό αέριο στη γεωργία, στο μετρό της Αττικής το πρώτο οκτάμηνο. Δεν έχουμε, όμως, υψηλές απορροφήσεις, και υπάρχει επισφάλεια αν θα καλυφθούν καθυστερήσεις σε σημαντικά προγράμματα και περιμένουμε από τη Κυβέρνηση στη συνέχεια να μας μιλήσει για το κλείσιμο του 1996 και την επίτευξη των προβλέψεων της. Τονίζω πως υπάρχουν χαμηλές απορροφητικότητες στα τομεακά προγράμματα της πρόνοιας της υγείας, της εκπαίδευσης, κατάρτισης και του περιβάλλοντος. Χαμηλές απορροφήσεις στα περιφερειακά προγράμματα της Μακεδονίας και της Θράκης και του άλλου μεθοριακού χώρου. Κρίσιμοι τομείς για τις διαρθωτικές πολιτικές που επιθυμούμε την κοινωνική πολιτική που επιθυμούμε και βεβαίως τους υψηλούς ρυθμούς ανάπτυξης που θέλουμε να δημιουργήσουμε. Δεν είναι τυχαίο ότι οι απορροφήσεις στην περιφέρεια της Αττικής είναι υψηλές και στο πρώτο οκτάμηνο, υψηλές προβλέπονται και για το τέλος του χρόνου. Ενώ οι απορροφήσεις της περιφέρειας ήταν πολύ χαμηλές, στο πρώτο οκτάμηνο όπως επίσης χαμηλές διαγράφονται και για το τέλος του έτους.

Θέλω να τονίσω επίσης, ότι από τα δέκα μεγάλα έργα τα οκτώ είτε ξεκίνησαν και εξελίσσονται, είτε ξεκινούν. Δύο έργα, παρουσίαζαν ιδιαιτερότητα. Το ένα κινείται με αργούς ρυθμούς, είναι η Εγνατία οδός. Μια κρίσιμη εθνική και αναπτυξιακή επιλογή. Το άλλο είναι το μέσο σταθερής τροχιάς της Θεσσαλονίκης για το οποίο έχω αρκετές επιφυλάξεις στο κατά πόσο θα κατασκευασθεί μετά τις τελευταίες εξελίξεις. Η μεγάλη αυτή κυκλοφοριακή παρέμβαση και τομή στο πολεοδομικό συγκρότημα Θεσσαλονίκης είναι αναγκαία για να λυθεί το κρίσιμο πρόβλημα της λειτουργίας της Θεσ/νίκης. Διαφορετικά υποθηκεύουμε το μέλλον της πόλης, το νέο της ρόλο που όλοι διακήρυσσαν.

Θα κλείσω, κύριε Πρόεδρε, κυρίες και κύριοι συνάδελφοι, λέγοντας ότι ο Προϋπολογισμός είναι ειλικρινής. Είναι τολμηρός και ρεαλιστικός. Είναι βήμα τομή στη δημοσιονομική εξυγίανση και την ανάπτυξη της Χώρας. Πρέπει να υλοποιηθεί, δεν υπάρχει άλλη πρόταση. Αυτό είναι για τη Χώρα, την Κυβέρνηση, για μας στο ΠΑ.ΣΟ.Κ. το μεγάλο στοίχημα. Στην εκτέλεση την ακριβή και απόλυτη εκτέλεση του Προϋπολογισμού, θα κριθούμε και θα προκριθεί το σύνολο της τετραετίας, εάν οι οικονομικές εξελίξεις κινηθούν όπως προβλέπονται και η οικονομία μας κινηθεί με υψηλότερους ρυθμούς ανάπτυξης, τότε είναι σίγουρο πως στο τέλος του αιώνα η Χώρα μας θα πορεύεται μέσα σε συνθήκες ασφάλειας, υψηλούς ρυθμούς, με ισχυρό διεθνή λόγο, με περιορισμό της ανεργίας, με κοινωνική δικαιοσύνη.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Λουκας Αποστολίδης): Ο κ. Κηπουρός έχει το λόγο.

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, εγώ δε θέλω να μπω στο λαβύρινθο της λογιστικής και στην αριθμολογία, στις φλυαρίες που μοιραία αυτά συνεπάγονται. Θέλω να παραμείνω στην πολιτική. Η γνώμη μου είναι ότι μπορούσε ο συζητούμενος Προϋπολογισμός να αποτελέσει πυξίδα άσκησης της οικονομικής πολιτικής, ένα χάρτη στο ουσιώδες τμήμα της. Η ιστορία, όμως, έδειξε ότι τόσο το υπαρκτό σχέδιο, η υπαρκτή πολιτική, όσο και οι υπαρκτές προτεραιότητες δεν το επιτρέπουν. Το πρόβλημα δηλαδή στην Ελλάδα είναι δομικό και η λύση πρεπει να είναι δομική. Τι εννοώ.

Σε ποιο βιβλίο πολιτικής οικονομίας είναι γραμμένο, ότι μια χώρα που αντιμετωπίζει οξύ παραγωγικό πρόβλημα -αυτή είναι η ακριβής διάγνωση- ξοδεύει τρισεκατομμύρια για "ΜΕΤΡΟ" και Σπάτα; Ποια χώρα με σοβαρό έλλειμμα ισοζυγίου εμπορικών συναλλαγών που μάλιστα μεγεθύνεται, επιχειρεί να το καλύψει με εισαγωγή κερδοσκοπικού κεφαλαίου και όταν δε γίνεται αυτό, να το μεταβάλλει σε χρέος στους πιστωτές ημεδαπούς τους αφορολόγητους μέχρι 31/12/96 καλούμενες ραντιέρηδες;

'Εχει υπολογισθεί πόσα κεφάλαια έχουν εξαχθεί από τη Χώρα μας, από αυτό το δούναι λαβείν, μέσω της πληρωμής χρεών; Γιατί η Χώρα μας είναι η μοναδική Χώρα στην Ευρωπαϊκή 'Ενωση που δεν μπορεί να αξιοποιήσει τους κοινοτικούς πόρους και να τους κάνει πραγματική ανάπτυξη;

Αυτά είναι υπαρκτά, θεμελιώδη, ιστορικά και στρατηγικά ερωτήματα. Τι Χώρα είμαστε; Μια Χώρα πρωτεύουσα; 'Ενα Κράτος κεροδοσκόπων, εισοδηματιών, ομολογιούχων, με τις διευθύνουσες πολιτικές ομάδες της χώρας υφιστάμενες και με της Αθηναϊκές, αντιδημοκρατικές, τηλεοπτικές και δημοσιογραφειοκρατικές δυνάμεις της Χώρας να είναι στην Κυβέρνηση, ενώ στην ουσία δεν είναι; Η τηλεκρατία δηλαδή να αποτελεί υποκατάστατο της Δημοκρατίας;

Αν δεν είμαστε αυτά, τότε χρειάζεται μια νέα στρατηγική. Μπορεί να δοθεί και δείγμα γραφής, να κλείσει η μαύρη τρύπα της Εγνατίας, μια οδός που μας επανασυνδέει με τη χερσόνησο του Αίμου, έτσι πρέπει να λέμε από δω και πέρα τα Βαλκάνια, αλλά και τον Εύξεινο Πόντο. Μια οδός, στην ουσία "Βαλκανική πολιτική". Είναι η νέα μεγάλη μας ιδέα, είναι ο δρόμος του έθνους. Η γεωπολιτική μας θέση και οι γεωοικονομικές μας σχέσεις μπαίνουν σε άλλη σφαίρα. Τότε μόνο θα μας πάρουν σοβαρά. 'Οπως επίσης και η παράκαμψη των θαλασσίων Δαρδανελίων που στη θέση των σημερινών ναρκοπεδίων, μπορούν να μπουν αντιναρκοπέδια...

ΛΕΩΝΙΔΑΣ ΤΖΑΝΗΣ: Και Ηγουμενίτσα-Βόλος.

ΧΡΗΣΤΟΣ ΚΗΠΟΥΡΟΣ: Θα το πω και αυτό. Και χαίρομαι που συναινείτε...

ΠΡΟΕΔΡΕΥΩΝ(Λουκάς Αποστολίδης): Παρακαλώ, μη διακόπτετε.

ΧΡΗΣΤΟΣ ΚΗΠΟΥΡΟΣ: ...και δείχνετε ευαισθησία. Θα πω, όμως, παρακάτω για τους Βουλευτές της περιφέρειας και τι καθήκον έχουν. Θα μπορούσαν, δηλαδή, να γίνουν πολλά. Στην πράξη, όμως, η Εγνατία έχει 300 και πλέον δισεκατομμύρια έλλειμμα. Το τμήμα Κομοτηνής-Καβάλας δεν πρόκειται να γίνει στην τρέχουσα δεκαετία. Το τμήμα Ορμενίου-Αρδανίου, αφού απεκόπη από την Εγνατία, εντάχθηκε πλατωνικά στον άξονα νούμερο εννέα. 'Ενας φίλος μου καθηγητής λέει "και ο μήνας έχει εννιά"!

Αυτή είναι η αλήθεια. Ανάλογα ισχύουν και για τη νέα αγροτική έξοδο. Εδώ μέσα όλοι και ως πρόσωπα και ως Κόμματα έχουν μια πολιτική αδιαφορίας, λαϊκισμού και προχειρότητας για το ζήτημα αυτό. Νομίζω, ότι αυτό αφορά και το ΠΑ.ΣΟ.Κ. και δεν είναι μόνο αυτοί που πέρασαν κατά καιρούς από το Υπουργείο Γεωργίας. Αφορά και τη Νέα Δημοκρατία, αφορά και το ΚΚΕ, εσάς για να βάλουμε τα πράγματα στη θέση τους. Χρειάζεται να γίνει μια συζήτηση για την αγροτική πολιτική, τι έγινε στην 20ετία που πέρασε στην Ελλάδα και ποιοι έχουν ευθύνες. Δεν ήταν μόνο η πολιτική της γραφειοκρατικής πλειοψηφίας, αλλά όλοι οφείλετε ν'αναλάβετε τις ευθύνες σας.

Οι απόψεις οι δικές μας για τις κινητοποιήσεις, είναι γνωστές. Ο αγώνας των αγροτών αποτελεί έκφραση του ιστορικού αιτήματος για την ύπαρξη και τη συνέχεια της Ελλαδικής περιφέρειας. 

'Αλλωστε, δε χρειαζόμασταν πιστοποιητικά περιφερειακών φρονημάτων. Η στάση μας δεν έπεσε ξαφνικά από τους ουρανούς, έχει εκφραστεί και δια λόγων και δια έργων.

'Ομως το να είστε, όπως είστε σεις, του ΚΚΕ και με την περιφέρεια και με τον αθηναϊσμό, είναι σαν να αποδέχεστε νόμους ζούγκλας. Συνιστά επίσης και ένα μεγάλο μορφωτικό, πολιτικό και ηθικό κενό, γιατί δεν έχεις προτεραιότητες. Να πεις δηλαδή ότι είμαι πρώτα με την περιφέρεια και μετά με το λεκανοπέδιο. Αλλά δεν μπορεί να είσαι και με το μετρό και με τα Σπάτα και με το Σταυρό -Ελευσίνας -επί της ουσίας, όχι επί των συμβάσεων, επί της οικονομίας- και ταυτόχρονα να είσαι και με την περιφέρεια. Χρειάζεται να υπάρχει μια αποκατάσταση της ηθικής. Αν είσαι πρώτα με την περιφέρεια, πρέπει να είσαι με την Εγνατία σε βάρος της υπόγειας σύνδεσης Σεπολίων -Δάφνης.

Τελικά, για να επιτύχει μια δημοσιονομική πολιτική, πρέπει να έχει μια ανάλογη αναπτυξιακή πολιτική, μια ανάλογη οικονομική πολιτική, δηλαδή σχέδιο, προτεραιότητες και κυρίως πρωταγωνιστές της εφαρμογής. Χρειάζεται δηλαδή ένα νέο εθνικό παραγωγικό σχέδιο. Ενώ σήμερα τι ζούμε; Ζούμε μια περίοδο επαναθεμελίωσης του αθηναϊσμού, αναπαραγωγή και μεγέθυνση της μαύρης τρύπας της Αθήνας. 'Ολα τα λεφτά στο τρύπιο βαρέλι της Αθήνας.

Χρειάζεται άμεσα η ανακατανομή του β' Πακέτου Ντελόρ υπέρ της περιφέρειας και υπέρ της Εγνατίας. Αυτό το αίτημα έπρεπε να είναι γραμμένο στη σημαία των αγροτών που κινητοποιούνταν σε όλην την αγροτική περιφέρεια. Γιατί διαφορετικά δεν μας μένει τίποτα να θυμόμαστε από το Πακέτο Ντελόρ. Τουλάχιστον από το σχέδιο Μάρσαλ μας έμεινε η ΔΕΗ. Από το β' πακέτο Ντελόρ τι μας έμεινε; Μας έμεινε το βατερλώ της περιφέρειας. Μας έμειναν οι μεγάλες της ήττες.

Αν αυτή η νομοθετική πράξη πρέπει να εκφρασθεί αριθμητικά, νομοθετικά εννοώ, τότε έχουμε Αθήνα-περιφέρεια τρία - μηδέν, άντε να πούμε τρία - ένα, να βάλουμε και ένα έργο τη ζεύξη Ρίου -Αντιρρίου ως έργο της περιφέρειας. Και ποιο είναι το σπουδαιότερο; 'Ολα τα μεγάλα έργα της Αθήνας πέρασαν από τη Βουλή, έγιναν νόμοι του Κράτους. Και το "ΜΕΤΡΟ" έγινε νόμος του Κράτους και τα Σπάτα έγιναν νόμος του Κράτους και ο Σταυρός -Ελευσίνας έγινε νόμος του Κράτους. Ποιος θα απαντήσει στο ερώτημα, γιατί η Εγνατία δεν έγινε νόμος του Κράτους;

Η Κυβέρνηση οφείλει να απαντήσει. Το ίδιο οφείλει να κάνει και η Αντιπολίτευση της οποίας πολλές φορές τα ΟΧΙ μοιάζουν με ΝΑΙ, γιατί τελικά το λεκανοπέδιο είναι ένα ταμπού και η μόνη σύγκλιση που υπάρχει στη Χώρα μας είναι η σύγκλιση μεταξύ των υπαρκτών αθηναϊκών πολιτικών Κομμάτων.

Τελικά εμείς οι Βουλευτές της Εγνατίας ή οι Βουλευτές του δρόμου Ηγουμενίτσας -Βόλου ή του δρόμου Ηγουμένιτσας -Πύλου με ποιους είμαστε; Είμαστε με τα λόμπυ των Αθηνών ή με την περιφέρεια; Ξέρω ότι συμφωνείτε από μέσα σας μαζί μου. Συμφωνείτε ότι οι ιστορικές περιφέρειες της Χώρας σαν ιστορικές και πολιτισμικές οντότητες είναι οι μοναδικές που μπορούν να αποτελέσουν τα υλικά επαναθεμελίωσης της Χώρας μας, αναδεικνυόμενες ταυτόχρονα σε κεντρικούς χώρους, με άλλα λόγια μια Ελλάδα των παραγωγών και όχι μια Ελλάδα των πιστωτών ή όπως το λέμε μια Ελλάδα πολυκεντρική. Αλλιώς αυτή η χώρα δεν έχει μέλλον. Ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.).

ΠΡΟΕΔΡΕΥΩΝ(Λουκάς Αποστολίδης): Ο κ. Σαλαγκούδης έχει το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κυρίες και κύριοι συνάδελφοι, ακούστηκε πράγματι μια πατριωτική φωνή, μια φωνή της περιφέρειας και πραγματικά δε διστάζω σε πάρα πολλά απ' αυτά να συμφωνήσω. 'Ομως, είναι πολύ νωπή εδώ η ανάμνηση απ' αυτό το Βήμα του Υπουργού Εθνικής Οικονομίας, ο οποίος μας έδωσε την εντύπωση, κλεισμένος μέσα στο Υπουργικό γραφείο, ότι δεν αντιλαμβάνεται τι γίνεται στον κόσμο και διακατέχεται από μια πρωτοφανή και επικίνδυνη ευφορία.

Γιατί είναι επικίνδυνος εκείνος ο Υπουργός που χειρίζεται τις τύχες της οικονομίας της Χώρας, όταν πραγματικά δεν αφουγκράζεται το σφυγμό του λαού που σήμερα πραγματικά υποφέρει.

'Ετσι, λοιπόν, κάτω από το βάρος μιας καταθλιπτικής πραγματικά οικονομικής ατμόσφαιρας με τους αγρότες στα μπλόκα, με τους εργαζόμενους στους δρόμους σε αλλεπάληλλες κινητοποιήσεις και απεργίες, με τους επιχειρηματίες πραγματικά σε απόγνωση που βλέπουν ότι εξ αιτίας του πείσματος σήμερα του Πρωθυπουργού για να δείξει την εικόνα του γενναίου και αποφασιστικού στον Ελληνικό Λαό και προς όλες τις κοινωνικές τάξεις που πραγματικά υποφέρουν, οι επιχειρηματίες βλέπουν σήμερα πραγματικά να χάνουν δισεκατομμύρια.

'Ετσι, λοιπόν, μέσα σ'αυτήν την ατμόσφαιρα, ερχόμαστε σήμερα να συζητήσουμε έναν Προϋπολογισμό που πραγματικά είναι ένας απατηλός Προϋπολογισμός, αφούσ στηρίζεται σε προϋποθέσεις που είναι απραγματοποίητες, σε μια πτώση του πληθωρισμού τέτοια που δεν είναι δυνατόν να πραγματοποιηθεί και θα ανατρέψει όλα τα υπόλοιπα νούμερα που είναι αναξιόπιστος Προϋπολογισμός, γιατί απέδειξαν και οι προϋπολογισμοί των προηγούμενων ετών ότι δεν είχαν υλοποίηση αντίστοιχη με τις προβλέψεις. Και αφού υπερεκτιμά ο Προϋπολογισμός αυτός ένα αποδεδειγμένα αναποτελεσματικό κράτος.

Το μόνο καθαρό χαρακτηριστικό αυτού του Προϋπολογισμού, είναι η κοινωνική αναλγησία που εκπέμπουν οι δυσβάστακτοι φόροι που επιβάλλονται, παρά τις νωπές προεκλογικές υποσχέσεις για κανέναν νέο φόρο.

Στα λίγα λεπτά -βλέπω το χρόνο να περνάει αδήριτος- θα προσπαθήσω να συγκεντρωθώ μόνο σε ένα τομέα, σαν Πρόεδρος της Ο.Κ.Ε. Βιομηχανίας να ασχοληθώ με τη βιομηχανία. Και θα μιλήσω για το Υπουργείο Ανάπτυξης, όπως μετονομάστηκε από το ΠΑ.ΣΟ.Κ., που πραγματικά, έχει μια μοναδική ικανότητα να μετονομάζει ωραιοποιημένα, με το αντίθετο όνομα, κάθε κακή του δράση. Πραγματικά, τα τελευταία δεκαπέντε χρόνια, το Υπουργείο Ανάπτυξης, μόνον ανάπτυξη δεν προωθεί και ιδιαίτερα, τα τελευταία τρισήμισυ χρόνια με τη μετονομασία του, κάνει ό,τι μπορεί για να διαψεύσει τον τίτλο του, παρά την ευνοϊκή, την πρωτοφανή ευνοϊκή συγκυρία του πακέτου Ντελόρ 2. Με τις δράσεις του Υπουργείου και τις παραλείψεις του, η συμμετοχή της μεταποίησης πλέον στο Α.Ε.Π. συνεχώς μειώνεται. Στο τέλος της δεκαετίας του '70, η συμμετοχή αυτή της μεταποίησης ήταν 21,5% στο ακαθάριστο εγχώριο προϊόν.'Εχει ήδη φθάσει στο 17% και συνεχώς μειώνεται. Η αποβιομηχάνιση της Χώρας έχει προχωρήσει επικίνδυνα. Βιομηχανικές περιοχές που έπαιζαν βασικό ρόλο στην ανάπτυξη της Χώρας, σήμερα φθίνουν και κινδυνεύουν να ερημωθούν. Το κλείσιμο πολλών μεγάλων επιχειρήσεων στην περιφέρεια, στέρησε σε ένα μεγάλο αριθμό εργαζομένων θέσεις εργασίας. Ενώ το φαινόμενο της μετεγκατάστασης βιομηχανικών επιχειρήσεων σε γειτονικές μας χώρες πρέπει, πέραν των κινδύνων που συνεπάγεται η αποβιομηχάνιση της Χώρας, να αφυπνήσει και την εθνική μας συνείδηση.

Βέβαια, επιθυμούμε, αν και δεν κάνουμε τις προσπάθειες που πρέπει, τη διείσδυση της ελληνικής βιομηχανίας στις πλησιέστερες Βαλκανικές χώρες. Διότι από το άπλωμα αυτό, η Ελλάδα θα ξανακερδίσει τη δεσπόζουσα θέση στον ευρύτερο χώρο των Βαλκανίων. Γι'αυτό, πρέπει να ενισχύουμε τέτοιες πρωτοβουλίες.'Ομως, η μετεγκατάσταση των επιχειρήσεων, για τους λόγους ότι στη Χώρα μας δεν υπάρχουν αναγκαία κίνητρα για την ανάπτυξη της βιομηχανίας, αυτό είναι απαράδεκτο. Η έλλειψη κινήτρων, όπως π.χ. χαμηλό κόστος, σταθερότητα της οικονομικής πολιτικής, σταθεροί κανόνες αγοράς, ηρεμία στην αγορά εργασίας κ.λπ., γίνεται φανερή και στο γεγονός ότι δεν υπάρχει καμία μεγάλη ξένη βιομηχανία που να έχει την Ελλάδα ως κέντρο για την παραγωγή και τη διανομή των προϊόντων της, στις γειτονικές χώρες.

Αντίθετα μάλιστα ορισμένες ξένες επιχειρήσεις, που αποβλέπουν στην ικανοποίηση της εσωτερικής ζήτησης, εγκαταλείπουν τη Χώρα, όπως "Good Year", "Procter end Gamble" κ.λπ.

Μ' αυτά όλα ο δείκτης της βιομηχανικής παραγωγής βρίσκεται στα επίπεδα ακόμη του 1980, κατά τι χαμηλότερος. Συνεπώς, συντελείται συρρίκνωση της βιομηχανίας σαν αποτέλεσμα της πολιτικής της Κυβέρνησης και του Υπουργείου Ανάπτυξης. Και δυστυχώς η στασιμότητα της βιομηχανικής παραγωγής αφορά σχεδόν το σύνολο των κλάδων της βιομηχανίας. Δεν αναπτύσσονται καν βιομηχανικοί κλάδοι στους οποίους η Χώρα υποτίθεται ότι διαθέτει συγκριτικά πλεονεκτήματα. Πώς, όμως, να αναπτυχθούν, όταν η Κυβέρνηση σωρεύει συνεχώς νέα βάρη, νέους φόρους, τέλη και εισφορές, αλλάζοντας τους κανόνες του παιχνιδιού πολλές φορές μέσα στον ίδιο χρόνο;

Θα σας αναφέρω στα γρήγορα πώς ο επιχειρηματικός κόσμος συμμετέχει στα έσοδα της φορολογίας εισοδήματος και με πόσους διαφορετικούς τρόπους, για να δείτε ότι και τα λογιστήρια των επιχειρήσεων είναι δύσκολο να τους παρακολουθούν.

Πρώτον, την καταβολή του φόρου εισοδήματος νομικών προσώπων, δηλαδή του φόρου επί των κερδών των επιχειρήσεων μορφής ΑΕ και ΕΠΕ.

Δεύτερον, την καταβολή του φόρου επί του εισοδήματος φυσικών προσώπων των μετόχων των επιχειρήσεων μορφής ΑΕ και ΕΠΕ, που είναι και μισθωτοί και υπάγονται στην κατηγορία υψηλόβαθμου μισθού.

Τρίτον, την καταβολή φόρου επί του εισοδήματος φυσικών προσώπων από εμπορικές επιχειρήσεις. Προέρχεται από επιχειρήσεις μορφών άλλων πλην των ΑΕ και ΕΠΕ.

Τέταρτον, φόρος αναπροσαρμογής αξίας των ακινήτων 5% για γήπεδα, 8% για κτίρια.

Πέμπτον, φόροι ακίνητης περιουσίας.

'Εκτον, κατά καιρούς έκτακτες εισφορές.

'Εβδομον, τέλος ακίνητης περιουσίας υπέρ ΟΤΑ.

'Ογδοον, τέλη καθαριότητας - φωτισμού. 

'Ενατον, τέλη ρυπάνσεως.

Δέκατον, φόροι μεταβίβασης μετοχών.

Ενδέκατον, ΕΦΤΕ (4%).

Δωδέκατον, εισφορά 1% του ν. 128/75.

Δέκατον τρίτον, εισφορές στο Χρηματιστήριο και στην Επιτροπή Κεφαλαιαγοράς.

Δέκατον τέταρτον, φορολόγηση υπεραξίας των μη εισηγμένων στο Χρηματιστήριο μετοχών.

Δέκατον πέμπτον, παρακράτηση φόρου εισοδήματος στις προμήθειες του Δημοσίου (ως συνήθως η εκκαθάριση γίνεται μετά από έξι μήνες μέχρι ένα χρόνο).

Δέκατον έκτον, καθυστερήσεις στη διαδικασία του ΦΠΑ.

Δέκατον έβδομον, καθυστερήσεις στην πληρωμή προμηθευτών από τα νοσοκομεία στις φαρμακοβιομηχανίες.

Δέκατον όγδοον, εισφορά υπέρ του ΤΑΚ 0,5% επί της αξίας των εξαγομένων καπνών.

Δέκατον ένατον, φορολογία 1,7% υπέρ των ιχθυοσκαλών.

Εικοστόν, ασφαλιστικές εισφορές που αναλογούν στα διανεμόμενα κέρδη στους εργαζόμενους.

Εικοστόν πρώτον, κατάργηση δαπανών για ασφάλειες που διατίθενται στους εργαζόμενους (ομαδικές ασφαλίσεις).

Με τέτοιες, λοιπόν, συνθήκες και με τέτοια βάρη, δεν είναι δυνατόν να δημιουργηθούν συνθήκες τέτοιες για να γίνουν επενδύσεις, όπως κατά κόρον ακούσθηκε προηγουμένως. 

Το Υπουργείο Ανάπτυξης αμφιβάλλω αν ασχολήθηκε με παρεμβάσεις του για να ανακουφίσει από τη σκληρή φορολόγηση ιδιαίτερα τις μικρομεσαίες μεταποιητικές μονάδες, να άρει τα φορολογικά αντικίνητρα. Αντίθετα, ακολουθώντας την κυβερνητική πολιτική, συναγωνίζεται τον Πρωθυπουργό στους συμβιβασμούς και τις συναλλαγές με τους ισχυρούς οικονομικούς παράγοντες και επιδίδεται συστηματικά στην απρογραμμάτιστη δαπάνη και σπατάλη των διαθεσίμων οικονομικών πόρων, χωρίς να καταβάλει καμία προσπάθεια να απορροφήσει τουλάχιστον αυτά τα χρήματα που δωρεάν παρέχονται από την Ευρωπαϊκή 'Ενωση.

Τρομακτικές καθυστερήσεις, αποσπασματική εφαρμογή και ελάχιστη απορρόφηση στο επιχειρησιακό πρόγραμμα της βιομηχανίας. Χειρότερη κατάσταση στο επιχειρησιακό πρόγραμμα ενέργειας, που μόλις τώρα προ είκοσι ημερών περίπου, από το 1994, προκηρύχθηκε με αποτέλεσμα τεράστια κεφάλαια να μένουν αζήτητα.

Τα προγράμματα για τις μικρομεσαίες επιχειρήσεις μένουν στάσιμα, δεκατρία τον αριθμό, ενώ για τα έργα υποδομής, όπως παραδέχεται η Υφυπουργός σε ερώτησή μου, δεν υπάρχει ακόμη ούτε νομοθετικό πλαίσιο για την απορρόφησή τους.

Οι απορροφήσεις σ' αυτά τα προγράμματα το 1994 και 1995 ήταν σχεδόν μηδενικές, επί υπουργίας του σημερινού Πρωθυπουργού, σε σημείο που εξόργισαν τον Επίτροπο κ. Παπουτσή, όπως όλοι θυμόμαστε, ώστε να καταγγείλει με επιστολή του τον τότε Υπουργό και σημερινό Πρωθυπουργό κ. Σημίτη.

Σήμερα φαίνεται, ότι οι καλές σχέσεις του νυν Επιτρόπου με την πρώην Επίτροπο και νυν Υπουργό Ανάπτυξης δεν τον προδιαθέτουν για τέτοιου είδους αβρότητες, παρά το γεγονός ότι οι καθυστερήσεις συνεχίζουν να είναι κραυγαλέες. 

Πώς θα πραγματοποιήσουμε, λοιπόν, τον εκσυγχρονισμό των επιχειρήσεων; Πώς θα επιτύχουμε την πολυπόθητη ανάπτυξη που υποτίθεται ότι επιδιώκει το Υπουργείο Ανάπτυξης; Οι πιστώσεις του Υπουργείου Ανάπτυξης το 1997 εμφανίζονται αυξημένες κατά 2,6% και δεν καλύπτουν ουσιαστικά τον πληθωρισμό. 

Είναι ενδεικτικό το γεγονός, για να συμπεράνει κανείς ότι η Κυβέρνηση δεν έχει πολιτική ανάπτυξης. Είναι ακόμη απόδειξη ότι δεν υπάρχει φαντασία και προτάσεις από τους πολιτικούς φορείς του Υπουργείου για αναπτυξιακές δράσεις.

Αντίθετα, παρατηρεί κανείς στον προϋπολογισμό του Υπουργείου, αυξήσεις επιχορηγήσεων για λειτουργικά έξοδα, περίεργα κονδύλια, όπως επίδομα υπηρεσίας στην αλλοδαπή με αύξηση 400% ή μισθώματα κτιρίων με αύξηση 200%. Αλήθεια, αληθεύει ότι το Υπουργείο απέκτησε γυμναστήριο και σάουνα δίπλα στα υπουργικά γραφεία και γι' αυτό έγινε απαραίτητο να μισθωθούν και άλλα κτίρια;

Για την έρευνα και τεχνολογία προβλέπεται ποσό μειωμένο κατά 10%. Περιφρονείται η ενίσχυση της ανταγωνιστικότητας της ελληνικής παραγωγής, η έρευνα για νέα προϊόντα και δεν επιδιώκεται ο εκσυγχρονισμός των ελληνικών επιχειρήσεων.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Τελειώνω, κύριε Πρόεδρε.

Απ' όλους τους κλάδους της βιομηχανίας, θα ήθελα μόνο να αναφερθώ στον κλάδο της κλωστοϋφαντουργίας, έτοιμο ένδυμα, ο οποίος ήταν μέχρι πρότινος από τους πλέον σημαντικούς για την Ελλάδα, με το μεγαλύτερο αριθμό απασχολουμένων. Αφέθηκε απαράδεκτα στο έλεος του Θεού μετά τη δυσμενή συμφωνία της GATT και κυρίως με την τελωνειακή σύνδεση της Τουρκίας με την Ευρωπαϊκή 'Ενωση. Γι' αυτήν την απαράδεκτη υποχώρησή μας, χωρίς κανένα εθνικό αντάλλαγμα, ούτε καν αξιώσαμε την ίδια μεταχείριση με την Πορτογαλία, η οποία εξασφάλισε 300 εκατομμύρια ECU για τη δική της κλωστοϋφαντουργία.

Στον Προϋπολογισμό αποφεύγεται η χρήση των όρων "αποκρατικοποίηση", "ιδιωτικοποίηση". Δειλή αναφορά γίνεται μόνο στη μετοχοποίηση της ΔΕΠ. 'Αλλο είναι αυτό που είπε η κα Παπαρήγα.

Αποκρύπτονται οι προθέσεις της Κυβέρνησης σχετικά με την αποκρατικοποίηση που πραγματικά είναι μοχλός ανάπτυξης.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε.

ΓΕΩΡΓΙΟΣ ΣΑΛΑΓΚΟΥΔΗΣ: Ολοκληρώνω αμέσως, κύριε Πρόεδρε.

Στον Οργανισμό Ανασυγκρότησης Επιχειρήσεων γίνεται όργιο σπατάλης. Η περιουσία του Δημοσίου ροκανίζεται από υμέτερα κομματικά τρωκτικά. Καμία πληροφορία για την τύχη του στον Προϋπολογισμό.

Θα ήθελα ακόμη να αναφερθώ στις μικρομεσαίες επιχειρήσεις. Δυστυχώς, όμως, δεν επαρκεί ο χρόνος και έτσι θα σας παραπέμψω στο πρόγραμμα της Νέας Δημοκρατίας. Οι προτάσεις στο πρόγραμμα της Νέας Δημοκρατίας χρειάζονται πραγματικά να εφαρμοστούν για τους μικρομεσαίους. Εφαρμόστε τις. Η μικρομεσαία επιχείρηση είναι στην Ελλάδα αυτή που μπορεί να μας οδηγήσει σε υψηλούς ρυθμούς ανάπτυξης. Είναι συνδυασμένη με το επιχειρηματικό ταλέντο του 'Ελληνα. Ας της λύσουμε τα χέρια απαλλάσσοντάς την από τα βάρη και τις κρατικές αγκυλώσεις και κινητοποιώντας τα προγράμματα της Ευρωπαϊκής 'Ενωσης ας τη βοηθήσουμε να εκσυγχρονιστεί και να αναπτυχθεί.

Μετά απ' όλα αυτά τα τραγικά που περιέγραψα, είναι φυσικό να καταψηφίσω τον Προϋπολογισμό.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο κ. Μπούτας έχει το λόγο.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, κυρίες και κύριοι συνάδελφοι, θέλω να σας μεταφέρω τους αγωνιστικούς χαιρετισμούς από τους μπατακτζήδες, τους βαρυποινίτες, τα κουτσαβάκια. Θέλω, όμως, να θυμίσω και στους υβριστές, αλλά και στη Βουλή, ότι το ίδιο έκαναν και στους πρόγονούς μας του Κιλελέρ. Το 1910 όταν δικάζονταν στο Δικαστήριο της Χαλκίδας, ο εισαγγελέας τους αποκαλούσε "γουρούνια".

Το κοινό που έχουν οι δύο εποχές, δηλαδή το 1910 και το 1996, είναι ότι τότε υπήρχαν οι τσιφλικάδες και σήμερα γίνονται οι σύγχρονοι τσιφλικάδες, τα μονοπώλια και οι πολυεθνικές. Τότε υπηρετούσαν τους τσιφλικάδες, σήμερα υπηρετούν τα μονοπώλια και τις πολυεθνικές της Ευρωπαϊκής 'Ενωσης.

Θα περίμενα, τουλάχιστον οι Βουλευτές της επαρχίας, να αντιδράσουν για τις ύβρεις που εκτοξεύονται στους ανθρώπους του μόχθου, της δουλειάς της γης, τους "ταϊστές" του Λαού.

Συζητάμε σήμερα τον Προϋπολογισμό. Αυτές τις είκοσι ημέρες του ηρωϊκού αγώνα των αγροτών της Χώρας μας, η Κυβέρνηση ισχυρίζεται ότι με τα δέκα ψευτόμετρα που ανακοίνωσε ο κ. Τζουμάκας λύνονται άμεσα τα προβλήματα των αγροτών. Ο Προϋπολογισμός δεν προβλέπει ούτε δραχμή για πάγωμα των χρεών. Το κονδύλι για την επιδότηση του πετρελαίου στους αγρότες είναι ελλειμματικό κατά 12 δισ., με βάση αυτό που ισχύει μέχρι σήμερα και όχι αυτό που ζητούν οι αγρότες.

Στη συνάντηση που είχαν οι συνάδελφοί μας με τον Επίτροπο στην Ευρωπαϊκή 'Ενωση ειπώθηκε ότι απορούν πώς βρίσκει η Κυβέρνηση τον τρόπο και επιδοτεί τους εφοπλιστές και δεν μπορεί να επιδοτήσει τους αγρότες.

Το κονδύλι για τα εγγειοβελτιωτικά έργα είναι μειωμένο σε σχέση με το 1996. Για την ενίσχυση των βαμβακοπαραγωγών που επλήγησαν και στη Θεσσαλία και αλλού, δεν προβλέπεται κονδύλι ούτε για απευθείας ενίσχυση, ούτε μέσω του ΕΛΓΑ.

Αυτά που είπε ο κ. Φίσλερ ήταν αντίθετα με αυτά που είπε ο κ. Τζουμάκας. Θα βγει σχετικό Δελτίο Τύπου αύριο.

Για τους κτηνοτρόφους και ορεινούς αγρότες δεν προβλέπεται αύξηση των εξισωτικών αποζημιώσεων. Δεν προβλέπει κονδύλια ο Προϋπολογισμός για αύξηση της επιστροφής του ΦΠΑ που ο επίτροπος της Ευρωπαϊκής 'Ενωσης επί των αγροτικών ζητημάτων είπε ότι είναι υπόθεση αυστηρά της Χώρας μας και δεν το απαγορεύει, αλλά ούτε και για άλλα προϊόντα που παθαίνουν ζημιές από θεομηνίες, αλλά και εξαιτίας της αντιαγροτικής πολιτικής.

Για το μητρώο αγροτών μόνο στα χαρτιά υπάρχουν χρήματα. Χρήματα δε δόθηκαν. Η Κυβέρνηση αρνείται να ικανοποιήσει τα έξι αιτήματα των αγροτών, όχι γιατί είναι μεγάλο το κόστος, όπως ψευδώς ισχυρίζεται η Κυβέρνηση δια του Υπουργού Γεωργίας και του Πρωθυπουργού, αλλά γιατί θέλει να τσακίσει το αγροτικό κίνημα και χωρίς αντίσταση να περάσει τα χειρότερα μέτρα που θα συνεχίζουν το ξεκλήρισμα των μικρομεσαίων αγροτών, γιατί έτσι τους διατάζει η Ευρωπαϊκή 'Ενωση και τα αφεντικά τους. Γι' αυτό, προκειμένου να περάσει αυτή η πολιτική, η Κυβέρνηση δε διστάζει με την εμπειρία των πρώην ΕΟΚιτζήδων και σημερινών εκσυγχρονιστών και καλοπληρωμένων, Τσουκάτο και Πενταγιά, να στήσουν προβοκάτσιες και να χρησιμοποιούν τα αφεντικά των φορτηγατζήδων που σε τελική ανάλυση είναι αλληλένδετα τα συμφέροντά μας, γιατί εάν δεν έχει προϊόν ο αγρότης, τι θα μεταφέρουν τα φορτηγά.

Δε διστάζει η Κυβέρνηση να τρομοκρατεί με εισαγγελείς, με κατασχέσεις της ΑΤΕ, να εκβιάζει τους αγρότες με προσωπικά τηλέφωνα. Δε διστάζει να χρησιμοποιεί...

(Θόρυβος από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Λουκάς Αποστολίδης):Σας παρακαλώ, κύριοι συνάδελφοι!

ΕΥΑΓΓΕΛΟΣ ΜΠΟΥΤΑΣ:Παρακαλώ, κύριε Πρόεδρε, να μου κρατήσετε το χρόνο, γιατί οι αγρότες περιμένουν να ακούσουν...

(Θόρυβος-διαμαρτυρίες από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Λουκάς Αποστολίδης):Σας παρακαλώ, κύριοι συνάδελφοι, μη διακόπτετε τον ομιλητή.

ΔΗΜΗΤΡΙΟΣ ΚΑΤΣΙΚΟΠΟΥΛΟΣ:Για τον Προϋπολογισμό μιλάμε.

ΕΥΑΓΓΕΛΟΣ ΜΠΟΥΤΑΣ:'Εχουμε διαφορές, κύριοι συνάδελφοι. Εσείς είστε ενάντια στον αγώνα και εμείς είμαστε στα μπλόκα. Αυτή είναι η διαφορά μας.

ΠΡΟΕΔΡΕΥΩΝ (Λουκάς Αποστολίδης):Κύριε συνάδελφε, θα σας παρακαλέσω να μην κάνετε διάλογο και να μην απαντάτε στις διακοπές των συναδέλφων. Σας παρακαλώ.

ΕΥΑΓΓΕΛΟΣ ΜΠΟΥΤΑΣ:Ναι, κύριε Πρόεδρε.

Δε διστάζει να χρησιμοποιεί τις πιο αντιδραστικές μεθόδους του "διαίρει και βασίλευε". Σε άλλους αγρότες να επιστρέφονται όλα τα χρήματα από την ΑΤΕ και σε άλλους να κρατούνται, να τους μεταχειρίζονται με διακρίσεις ανάλογα με το αν συμμετέχουν στον αγώνα ή όχι.

'Εχει καταλάβει και ο τελευταίος αγρότης ότι η επιδίωξη της Κυβέρνησης είναι να πετύχει τη διάσπαση γιατί η ενότητα τους τρομάζει. Γι' αυτό αναφέρονται συνεχώς στην Καρδίτσα, γι' αυτό συνεχώς μιλούν για σκληρό πυρήνα της "ΒΙΟΚΑΡΠΕΤ". Τους τρομάζει μια γροθιά και διεκδικούμε το δικαίωμα στη ζωή. Αυτό τρομάζει και τα άλλα Κόμματα που, ενώ χύνουν κροκοδείλια δάκρυα για τα δίκαια των αγροτών, με την τακτική τους προσπαθούν να υπονομεύσουν τον αγώνα των αγροτών. Αυτό κάνει ο Συνασπισμός με ανακοινώσεις, αυτό κάνουν και ορισμένα στελέχη της Νέας Δημοκρατίας. Γι' αυτό οι αγρότες έχουν καταλάβει, πέρα από τις ιδιαίτερες πολιτικές πεποιθήσεις, ότι το σωσίβιο που θα τους σώσει είναι η ενότητα και ο αγώνας.


Ο κ. Τζουμάκας σήμερα έκανε δηλώσεις στα Μέσα Μαζικής Ενημέρωσης διατυμπανίζοντας ότι θα λυθούν τα προβλήματα. 'Εκανε εναγώνια προσπάθεια να χωρίσει τους αγρότες σε βόρειους και νότιους. Αποτύχατε, κύριε Υπουργέ της Γεωργίας.

Πρέπει για μια ακόμα φορά να γνωρίζει ότι τα αιτήματα των αγροτών έχουν γίνει κοινά αποδεκτά από τους αγωνιζόμενους αγρότες.

Η χρησιμοποίηση από την Κυβέρνηση της Νομαρχιακής Αυτοδιοίκησης, των διαφόρων νομών, πέφτει στο κενό. 'Οταν ο Νομάρχης Καρδίτσας, δίκην κυβερνητικού εκπροσώπου, ενδιαφέρθηκε τάχα για την Καρδίτσα και λέει ότι χάνονται τα αιτήματα της Καρδίτσας στην εξάπλωση του αγώνα, την ίδια στιγμή βγαίνει ο Νομάρχης της Θεσσαλονίκης και λέει ακριβώς το αντίθετο, προς τους αγρότες της Μακεδονίας και της Θεσσαλονίκης.

Οι αγρότες γνωρίζουν καλύτερα τα συμφέροντά τους από τους νομάρχες, που έπρεπε να υπηρετούν και να αναβαθμίζουν το θεσμό της Νομαρχιακής Αυτοδιοίκησης και όχι να υπονομεύουν αυτούς που τους ψήφισαν και εκλέχθηκαν.

Δε μας είπε ο κύριος Υπουργός πόσο, ποιοι, πότε και πώς θα αποζημιώσουν οι βαμβακοπαραγωγοί. Δε μας είπε πόσο και πότε θα μειωθεί η τιμή του πετρελαίου.

Ο συνάδελφος από τη Γαλλία από τα αγροτικά συνδικάτα που ήρθε και μας επισκέφθηκε σε ένδειξη αλληλεγγύης μας είπε ότι εκεί πληρώνουν το πετρέλαιο κίνησης 50 δραχμές κάτω από το πετρέλαιο που πληρώνουν άλλοι.

Δε μας είπε πόσο και πότε θα αυξηθείη επιστροφή ή η παρακράτηση του ΦΠΑ. Και στην Αντιπροσωπεία ο κ.Φίσλερ μας είπε ότι είναι αυστηρά υπόθεση της Κυβέρνησης να κυμανθεί το ΦΠΑ σε ένα ανώτερο και σε ένα κατώτερο όριο και δεν απαγορεύεται, όπως εδώ μας έλεγαν διάφοροι Βουλευτές της Συμπολίτευσης.

Δε μας είπε ο κύριος Υπουργός: Είναι πάγωμα των χρεών όταν οι τόκοι τρέχουν με 21%; Είναι πάγωμα των χρεών; Ξύπνησαν οι αγρότες, κύριοι συνάδελφοι. Δεν μπορούν να τους κοροϊδεύουν.

Χθες ακούστηκε από τον Εισηγητή της Πλειοψηφίας ότι η Θεσσαλία έχει πάρει τα πιο πολλά χρήματα από την Ευρωπαϊκή 'Ενωση. Συμφωνούν οι συνάδελφοι της Θεσσαλίας και ιδιαίτερα οι κυβερνητικοί; Θα παρότρυνα τους Βουλευτές της επαρχίας και της εργατογειτονιάς να ζητήσουν τη γνώμη των δικών τους ψηφοφόρων, αν πρέπει να ψηφίσουν τον Προϋπολογισμό. Να κάνουν αυτό και να μην ωρύονται, όπως έκανε ο συνάδελφος Φαρμάκης. Οι αγρότες περιμένουν έναν Προϋπολογισμό που να ικανοποιεί τα ελάχιστα αιτήματά τους, όπως αυτά συζητήθηκαν με την Κυβέρνηση από τη Συντονιστική Επιτροπή Αγώνα. Περιμένουν να υπάρξουν κονδύλια, που θα τους αποζημιώνουν από τις ζημιές, έστω και αν αυτά προέρχονται από την Ευρωπαϊκή 'Ενωση. Οι αγρότες δε ζητάνε διαβατήρια από πού έρχονται τα χρήματα. Αρκεί να μην είναι μετά από τέσσερα πέντε χρόνια, όπως έγινε με τους ελαιοπαραγωγούς.

Οι βαμβακοπαραγωγοί περιμένουν τα κλεμμένα από το ΦΠΑ επί της συνυπευθυνότητας, που η ίδια η Κυβέρνηση παραδέχθηκε ότι τα κλέβει από τους αγρότες από το 1990. Oι μικρομεσαίοι αγρότες περιμένουν μία πολιτική που θα τους επιτρέπει να παραμείνουν στα χωριά τους. Ας προσέξετε στα μπλόκα, κύριοι συνάδελφοι. 'Ολοι οι αγρότες είναι νέοι. Αγωνίζονται να συνεχίσουν να καλλιεργούν, να μείνουν στα χωριά τους. Να μη μετατραπούν τα χωριά σε νέα Λαύρια.

Γι'αυτό, είναι στους δρόμους είκοσι μέρες και θα παραμείνουν όσο χρειαστεί, να καταλάβει η Κυβέρνηση ότι πρέπει να δώσει λύσεις. Γι'αυτό έρχονται αύριο στην Αθήνα γυναικόπαιδα να διαδηλώσουν ενάντια στην αδιαλλαξία της Κυβέρνησης.

Η Κυβέρνηση πρέπει να σταματήσει επιτέλους να χρησιμοποιεί τους φορτηγατζήδες ενάντια στους αγρότες. Αναλαμβάνει τεράστια ευθύνη για την περιφρούρηση της αυριανής διαδήλωσης των αγροτών. Σχετικά ενημερώθηκε ο Υπουργός Δημόσιας Τάξης.

'Οσον αφορά την προπαγάνδα περί ασφυκτικού κλοιού, αυτός είναι μόνο στα μυαλά των προβοκατόρων και ορισμένων δημοσιογράφων, που είναι και υβριστές των αγροτών.

Η συμπαράσταση στους αγρότες από άλλα στρώματα και τάξεις είναι συγκινητική και μεγάλη. 'Εχουμε μαζέψει μία μπούρδα, δηλαδή ένα μεγάλο σακκί ψηφίσματα που χωράει ογδόντα κιλά βαμβάκι. Τόσα είναι τα ψηφίσματα. Καταλαβαίνετε πολύ καλά γιατί το κάνουν. Γιατί είναι κοινή η μοίρα μας. Γι'αυτό αύριο στη συγκέντρωση θα πάρουν μέρος και τ'αδέλφια μας, και τα ξαδέλφια μας, οι συγχωριανοί μας, γιατί και αυτοί έχουν γευτεί τη λάσπη, έχουν γευτεί τον καυτό ήλιο, έχουμε κοινή ρίζα και κοινό συμφέρον. Γι'αυτό, αν τσακίσουν το δικό μας αγροτικό αγώνα, την ίδια τύχη θα έχουν και οι άλλοι.

(Θόρυβος-διαμαρτυρίες από την Πτέρυγα του ΠΑ.ΣΟ.Κ.)

ΚΥΡΙΑΚΟΣ ΣΠΥΡΙΟΥΝΗΣ: Για τον Προϋπολογισμό συζητάμε.

ΔΗΜΗΤΡΙΟΣ ΚΑΤΣΙΚΟΠΟΥΛΟΣ: Τι είναι αυτά που λέτε;

ΠΡΟΕΔΡΕΥΩΝ (Λουκάς Αποστολίδης): Σας παρακαλώ πολύ, κύριοι συνάδελφοι, ολοκληρώνει ο κύριος συνάδελφος.

ΕΥΑΓΓΕΛΟΣ ΜΠΟΥΤΟΣ: Γνωρίζουν πολύ καλά οι μικρομεσαίοι έμποροι και οι βιοτέχνες, ότι η αγροτιά χωρίς λεφτά έχει αναδουλειά. Και η αναδουλειά που παρουσιάζεται, δεν είναι με τον αποκλεισμό, αλλά γιατί δεν έχουν οι αγρότες λεφτά.

Η Κυβέρνηση φαίνεται τόσο τρομοκρατημένη, που έβγαλε και το ΣΕΒ να κάνει δηλώσεις. Γνωρίζουμε από εδώ και πέρα ότι το μόνιμο μοτίβο θα είναι "δεν πηγαίνει καλά η οικονομία, άρα φταίνε οι αγρότες".

Μήπως οι βιομήχανοι, όταν επί χρόνια τώρα μας ρουφάνε το αίμα, έδωσαν τίποτε από τα κέρδη τους στους εργαζόμενους και στους αγρότες; Ας μας έδιναν τη ζημιά που λένε ότι έπαθε η Χώρα αυτές τις μέρες και μας έφθαναν. Δε θέλαμε περισσότερο. Αλλά άλλο τους ενοχλεί. 'Οτι οι αγρότες αγωνίζονται. Και δε θέλουν οι βιομήχανοι αγώνες , ούτε από τους αγρότες, ούτε από τους εργαζόμενους. Η σκληράδα της Κυβέρνησης εξαντλείται στους αγρότες και στους εργαζόμενους και όχι στους έχοντες και κατέχοντες, στους αεριτζήδες, στους αετονύχηδες, σε αυτούς που κάνουν τις ρεμούλες και τις αρπαχτές.

Η Κυβέρνηση ακολουθεί την τακτική του "διαίρει και βασίλευε". Ε, όχι. Διάλυση των κινητοποιήσεων και μετά διάλογο δε θα το δεχθούν οι αγρότες..

(Στο σημείο αυτό ακούγεται παρατεταμένα ο προειδοποιητικός ήχος λήξης του χρόνου ομιλίας του κυρίου Βουλευτή)

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε, γιατί έχετε περάσει το χρόνο σας κατά δυόμισι λεπτά. 

ΕΥΑΓΓΕΛΟΣ ΜΠΟΥΤΑΣ: ... μετά από είκοσι ημέρες, αφού αυτή η πρόταση έγινε από τη δεύτερη ημέρα των κινητοποίησεων.

Κυρίες και κύριοι συνάδελφοι, τελειώνοντας, επειδή μας περιμένουν και τα μπλόκα ήθελα να σας πω ότι όλη η Βουλή πρέπει να πάρει θέση συγκεκριμένη για τους υβριστές. Πρέπει ο κύριος Υπουργός Δικαιοσύνης που λέει ότι λέει ότι έχει ευαισθησία για τους πολιτικούς αγώνες να πάρει θέση αν θα ποινικοποιήσει τους αγώνες των αγροτών. Η εργατιά και η αγροτιά δε θα το επιτρέψουν και θα κερδίσουν το δίκιο τους με το μόχθο τους, γιατί είναι ενωμένοι σαν μια γροθιά. Ευχαριστώ.

(Θόρυβος στην Αίθουσα)

ΙΩΑΝΝΗΣ ΘΩΜΟΠΟΥΛΟΣ: Για τους αγρότες της Αργολίδας, που δεν μπορούν να πουλήσουν τα πορτοκάλια τους, δεν είπατε τίποτα.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριοι συνάδελφοι. Δεν έχετε το λόγο, κύριε Θωμόπουλε. Εδώ δε βρισκόμαστε στο μέτωπο ή στα μπλόκα. Εδώ είναι Κοινοβούλιο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, είναι απαράδεκτο, έπρεπε να παρέμβετε, γιατί μιλούσε εκτός Προϋπολογισμού.

ΠΡΟΕΔΡΕΥΩΝ (Λουκάς Αποστολίδης): Ηρεμήστε, κύριοι συνάδελφοι, και καθήστε κάτω.


(Θόρυβος, διαμαρτυρίες από την Πτέρυγα του ΠΑ.ΣΟ.Κ.)

ΛΕΩΝΙΔΑΣ ΤΖΑΝΗΣ: 'Εχει κόψει την Ελλάδα στα δύο. 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριοι συνάδελφοι.

Το Προεδρείο είχε μια ευαισθησία προς τον κ. Μπούτα, διότι ζει τα προβλήματα. Θέλω αυτή η ευαισθησία του Προεδρείου να υπάρχει από όλες τις πλευρές. Ο κάθε συνάδελφος που μιλά από αυτό το Βήμα έχει την ευθύνη των λόγων του. Το Προεδρείο και όλοι μας πρέπει να σεβόμαστε τις διαδικασίες. Από εκεί και πέρα ο Λαός που ακούει τον καθένα μας θα τον κρίνει.

Η συναδέλφισα, κα Αλφιέρη έχει το λόγο.

ΕΝΑΣ ΒΟΥΛΕΥΤΗΣ: Η συνάδελφος.

ΠΡΟΕΔΡΕΥΩΝ(Λουκάς Αποστολίδης): Δεν είναι, "η συνάδελφος". Θα σας πω μια ιστορία από την Ακαδημία. Δεν είναι ο, η συνάδελφος. Η συναδέλφισσα είναι το σωστό γραμματικά και συντακτικά.

ΣΤΥΛΙΑΝΗ ΑΛΦΙΕΡΗ: Ευχαριστώ τον κύριο Πρόεδρο, γιατί και εγώ χρησιμοποιώ την ένδειξη Βουλευτίνα. Πιστεύω να μη με παρεξηγήσετε. Πιστεύω ότι αυτός ο όρος είναι ο πιο σωστός, όταν απευθύνεται σε γυναίκες.

Πριν ξεκινήσω την ομιλία μου, θέλω να αναφερθώ στην εντυπωσιακή, αλλά γενικόλογη ομιλία του κυρίου Υπουργού ΥΠΕΘΟ. 'Ενα κυρίαρχο στοιχείο ήταν η προβολή του κοινωνικού κράτους. Εσιώπησε όμως τελείως για τον κοινωνικό αποκλεισμό, που υπάρχει και στη Χώρα μας. Οφείλει γι'αυτό να μας απαντήσει συγκεκριμένα, γιατί πιστεύω ότι οι εντυπωσιακές απαντήσεις πρέπει να λύνουν προβλήματα που απασχολούν την σημερινή Ελληνική Κοινωνία.

Τι προβλέπει η πολιτική της Κυβέρνησης και ο Προϋπολογισμός για τους διακόσιες πενήντα χιλιάδες κοινωνικά αποκλεισμένους της Χώρας που δεν καταγράφονται πουθενά, δεν επιδοτούνται από πουθενά, δεν ασφαλίζονται και δεν προστατεύονται από πουθενά; Θα περιμένω μια απάντηση.

Οι κοινωνικές δαπάνες με βάση την έκθεση του ΟΟΣΑ του 1996 έχουν τις εξής αποκλίσεις μεταξύ της Ελλάδας και της Ευρωπαϊκής 'Ενωσης. Με την ομιλία του Υπουργού νοιώσαμε ότι όλα πάνε καλά και ότι η Ελλάδα προχωρά ισότιμα στο δρόμο για την Ευρωπαϊκή 'Ενωση. Η Ευρωπαϊκή 'Ενωση έχει 22,7 για κοινωνικές δαπάνες και η Ελλάδα 20,7. Προστασία ανέργων στην Ευρωπαϊκή 'Ενωση 9,5, Ελλάδα 4,9. Ενεργητικές πολιτικές για την απασχόληση Ευρωπαϊκή 'Ενωση 4,3, Ελλάδα μόνο 1,8. Συντάξεις γήρατος, Ευρωπαϊκή 'Ενωση 29,4, Ελλάδα 50,4. 'Εχουμε γίνει κράτος γερόντων.

Συντάξεις ανικανότητας, Ευρωπαϊκή 'Ενωση 11% και Ελλάδα 7,9%. Κοινωνικά αποκλεισμένοι, Ευρωπαϊκή 'Ενωση 9,4%, Ελλάδα 7,2%. 'Αλλες κοινωνικές δαπάνες, Ευρωπαϊκή 'Ενωση 19,2%, Ελλάδα μόνο 2,1%.

Καταθέτω ένα ακόμα στοιχείο της τελευταίας έκδοσης της COMMISSION για την κοινωνική προστασία της Ευρώπης το 1996. Χρεώνει τη Χώρα μας με δείκτες και διαγράμματα με τα πιο μελανά χρώματα για το σημερινό κοινωνικό κράτος, για το οποίο πιστεύω ότι σεις είσθε υπεύθυνοι.

'Ενα χαρακτηριστικό στοιχείο της έκθεσης αναφέρει ότι είμαστε από τις τελευταίες χώρες της Ευρωπαϊκής 'Ενωσης που δε διαθέτουμε ακόμα ελάχιστο κοινωνικό εισόδημα. Η Κυβέρνηση από την πλευρά της και μέσα από τους αριθμούς προσπαθεί να μας πείσει ότι έχει καταθέσει στο Ελληνικό Κοινοβούλιο ένα αξιόπιστο προϋπολογισμό, έναν προϋπολογισμό που αντιμετωπίζει τα ζητήματα της ανεργίας, του κοινωνικού αποκλεισμού και της βελτίωσης της ποιότητας ζωής, με βάση τις ανάγκες και τις προσδοκίες των πολιτών. Αν αναλύσουμε με αριθμούς τα κονδύλια που προορίζονται για την παιδεία, την υγεία, την κοινωνική προστασία και την ανεργία, είτε αυτά αφορούν τις λειτουργικές δαπάνες είτε αφορούν έργα υποδομής, είναι de facto μειωμένα σε σύγκριση με την υπάρχουσα κατάσταση.

Κυρίες και κύριοι συνάδελφοι, με απασχολούν πολύ περισσότερο από τους αριθμούς, η ποιότητα της εκπαίδευσης, της κοινωνικής προστασίας και βέβαια της υγειονομικής περίθαλψης. Με απασχολούν επίσης οι στρατηγικές, που δεν αναπτύσσονται, για το περιβάλλον, την απασχόληση, την κοινωνική ένταξη των μειονοτικών πληθυσμών, που εξακολουθείτε να τους αντιμετωπίζετε σαν πολίτες Β' κατηγορίας.

Είμαι πεπεισμένη ότι ο φετινός Προϋπολογισμός δεν καλύπτει ζητήματα που ξεκινούν από το πιο απλό τους πρόβλημα, όπως αγορά βιβλίων, μέχρι το πιο μεγάλο πρόβλημα που είναι η εκπαίδευση των παιδιών, η υγεία και γενικότερα η ένταξή τους στον κοινωνικό ιστό των πόλεων αυτών.

Σας καλώ να περπατήσουμε μαζί στους παραπάνω χώρους, ξεκινώντας από τα νοσοκομεία. Στην ξαφνική επίσκεψή μας, θα διαπιστώσουμε ότι η κατάσταση είναι επιεικώς απαράδεκτη για ένα κράτος της Ευρωπαϊκής 'Ενωσης που σκοπό έχει να πλησιάσει την Ευρωπαϊκή ενοποίηση της οικονομικής ανάπτυξης και της κοινωνικής αλληλεγγύης.

Νοσοκομεία χωρίς γιατρούς και νοσηλευτικό προσωπικό, με διαδρόμους συνήθως γεμάτους ράντζα με ασθενείς. Νοσοκομεία χωρίς σύγχρονο εξοπλισμό, όπως το ΜΕΤΑΞΑ, το μεγαλύτερο ογκολογικό νοσοκομείο της Χώρας και δεν έχει αξονικό τομογράφο.

Σε άλλες χώρες, προχωρούν και δε λείπει από τους δικούς μας επιστήμονες η γνώση και το μεράκι. Η έρευνα μένει σταθερά πίσω με τους στόχους της Πολιτείας. Δεν προωθούνται προγράμματα μελέτης και συνεχους εκπαίδευσης και επιμόρφωσης του επιστημονικού προσωπικού, που θα βοηθούσαν στη διεύρυνση των γνώσεων και των εμπειριών που θα μεγιστοποιούσαν την απόδοσή τους.

Η ίδια κατάσταση υπάρχει και στα σχολεία. Ζούμε όλοι τις κινητοποιήσεις που γίνονται καθημερινά, σχολεία γκέτο που απομονώνουν και αποξενώνουν τη νεολαία μας από την Κοινωνία και την κάνουν εχθρική προς την πολιτική και τους πολιτικούς. Σχολεία στα οποία καθημερινά η γνώση μαζικοποιείται και υποβαθμίζεται.

Τα τελευταία χρόνια η ανεργία μονιμοποιείται στο 10% και σύμφωνα με μία τελευταία έκθεση του Ευρωπαϊκού Κοινοβουλίου το 1999, η ανεργία στη Χώρα μας θα φθάσει στο 18%. Δηλαδή θα έχουμε τριακόσιες χιλιάδες νέους άνεργους. Πώς αντιμετωπίζει η Κυβέρνηση; Βλέπουμε στον Προϋπολογισμό κάτι που να αντιμετωπίζει το θέμα αυτό; Μέσα στον Προϋπολογισμό δε φαίνεται να αναπτύσσονται οι πολιτικές που να αντιμετωπίζουν με υπευθυνότητα τα προβλήματα της ανεργίας. Στην πραγματικότητα η Κυβέρνηση παραμένει αμυνόμενη ή και αμήχανη, για να μην πω απαθής, απέναντι στις τάσεις διόγκωσης της ανεργίας, ιδιαίτερα στις αστικές περιοχές που αντιμετωπίζουν έντονα προβλήματα αποβιομηχάνισης και οικονομία που διαρκώς φθίνει, όπως είναι ο Πειραιάς, η Πάτρα και ο Βόλος.

Κύριοι συνάδελφοι, το πρόβλημα της ανεργίας δεν είναι ούτε προσωπικό ούτε τοπικό, είναι κοινωνικά συλλογικό. Η ανυπαρξία σχεδιασμού για τη συνολική και κατά κλάδους ανάπτυξη της οικονομίας, η ανυπαρξία σχεδιασμού για την εξειδίκευση και τη διαρκή προσαρμογή του εργατικού δυναμικού στις ανάγκες της παραγωγής, θα οξύνει το πρόβλημα με άμεσες επιπτώσεις στο επίπεδο της ζωής των πολιτών.

Ο Προϋπολογισμός στη σελίδα είκοσι πέντε αναγνωρίζει την ανάγκη για άσκηση "ενεργητικών πολιτικών απασχόλησης" όπως χαρακτηριστικά λέτε, όμως όπου και να ψάξουμε δε θα βρούμε στήριξη οικονομική, αλλά ούτε και εξειδίκευση των εξαγγελλομένων προθέσεων της Κυβέρνησης, προκειμένου να γνωρίσουμε τελικά την πολιτική της για την απασχόληση.

Αντίθετα, η γεύση που πήραμε για την αντίληψη της Κυβέρνησης για την κοινωνική πολιτική συνολικά, ήταν η περικοπή των επιδομάτων στις πολύτεκνες γυναίκες, προκειμένου το ποσό αυτό να δοθεί στο επίδομα κοινωνικής αλληλεγγύης των συνταξιούχων.

Δηλαδή, οι πολύτεκνες γυναίκες επιβαρύνονται καταβάλλοντας το τίμημα που ήταν υποχρεωμένη η ίδια η Πολιτεία να δώσει στους συνταξιούχους από άλλους πόρους; Αλήθεια ποιο ήταν το κριτήριο γι'αυτή σας την επιλογή; Υπάρχει μήπως κάποιο στοιχείο που αποδεικνύει ότι η πολύτεκνη γυναίκα είναι πιο πλούσια ή έχει λιγότερες ανάγκες από το συνταξιούχο; 

'Εχω την αίσθηση ότι η γενικότερη τάση της Κυβέρνησης να συνδέσει την εισοδηματική με την κοινωνική πολιτική θα έχει σαν αποτέλεσμα τη συμπίεση των αναγκών των πολιτών και την παραπέρα περιθωριοποίηση ευαίσθητων κοινωνικών κατηγοριών όπως είναι τα άτομα με ειδικές ανάγκες και οι μειονοτικοί πληθυσμοί.

Το πρόβλημα της κοινωνικής πολιτικής δε θα λυθεί με την αναδιανομή των κρατικών ευεργετημάτων αλλά με σχεδιασμό των αναγκών και αξιοποίηση των υπαρχόντων πόρων. Εκτός, λοιπόν, από τα κονδύλια του Προϋπολογισμού, υπάρχουν και επιχορηγήσεις από το Ευρωπαϊκό Κοινωνικό Ταμείο που θα μπορούσαν να ενισχύσουν κοινωνικές πολιτικές και να οδηγήσουν τη Χώρα με γρήγορα βήματα στην ισότιμη ένταξη και μεταχείρισή της στην Ευρωπαϊκή 'Ενωση. Για να μη χάσουμε το τρένο, όπως είπε και ο κύριος Υπουργός.

Τα στοιχεία που κατά καιρούς φτάνουν στον Τύπο, είναι απογοητευτικά για τη δυνατότητα απορρόφησής τους από πάσης φύσεως κρατικούς μηχανισμούς. Ενδεικτικά αναφέρω ότι από τα κονδύλια ύψους 2,5 δισ. ECU περίπου που αφορούν την Ελλάδα για την περίοδο 1994-1999 έχει απορροφηθεί μέχρι σήμερα το 23,5%. Σε τομείς όπως η υγεία, η παιδεία και ο τουρισμός, η μέχρι τώρα απορρόφηση είναι σχεδόν σε μηδενική βάση.

Ο Προϋπολογισμός θα ψηφιστεί ως έχει, με δική σας ευθύνη χωρίς να ληφθούν υπόψη οι παρατηρήσεις και οι προτάσεις των άλλων Κομμάτων που εκπροσωπούν ένα μεγάλο κομμάτι της Ελληνικής Κοινωνίας. 

Ο Συνασπισμός έχει καταθέσει αναλυτικά τις προτάσεις του, προκειμένου να αντιμετωπιστούν τα ζητήματα που ανέπτυξα παραπάνω. Ο Συνασπισμός επιμένει ότι θα πρέπει να ληφθούν άμεσα τα παρακάτω μέτρα:

1. Σχεδιασμός πολιτικής στο χώρο της υγείας και της πρόνοιας στην κατεύθυνση της προστασίας του δημόσιου χαρακτήρα της υγείας σε όλες τις βαθμίδες.

2. Σχεδιασμός πολιτικής στο χώρο της κοινωνικής πολιτικής στην κατεύθυνση του σεβασμού των ανθρωπίνων και κοινωνικών δικαιωμάτων των κοινωνικά αποκλεισμένων ομάδων του πληθυσμού και την ισόνομη και ισότιμη αντιμετώπισή τους όσον αφορά τις ίσες ευκαιρίες εκπαίδευσης και απασχόλησης.

3. Αύξηση των ρυθμών απορροφητικότητας των ευρωπαϊκών κονδυλίων με μηχανισμούς παρακολούθησης και υλοποίησης που θα εξασφαλίζουν την απορροφητικότητα αλλά θα αποκρούουν και θα απομακρύνουν την καχυποψία για κακή διαχείριση. 

4. Σχεδιασμός πολιτικής για την εκπαίδευση και την επανένταξη των ανέργων με αποκεντρωμένη αντίληψη ώστε να λαμβάνονται υπόψη οι δυνατότητες και οι μεταβολές του χαρακτήρα και των αναγκών είτε των κλάδων της παραγωγής είτε των τοπικών οικονομιών.

(Στο σημείο αυτό, την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Κύριοι της Κυβέρνησης, κατά κόρον ακούστηκε εδώ ότι το κύρος της Χώρας μας ανεβαίνει καθημερινά. Θεωρώ ότι χάνεται αν συνεχίσετε να εφαρμόζετε αυτές τις πολιτικές που είναι εχθρικές προς τους πολίτες άνδρες και γυναίκες αυτής της Χώρας αλλά και ιδιαίτερα για την οικονομία της Χώρας μας.

Σας ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης):Ευχαριστούμε την κα Αλφιέρη.

Ο κ. Ιωάννης Δημαράς έχει το λόγο.

Απών, διαγράφεται.

O κ. Κουράκης έχει το λόγο.

ΙΩΑΝΝΗΣ ΚΟΥΡΑΚΗΣ:Κυρίες και κύριοι συνάδελφοι, θα ξεκινήσω με μία παρατήρηση. Προσωπικά εγώ και νομίζω και όλοι οι συνάδελφοι που είναι στη Βουλή, δεν εκχωρώ και δεν εκχωρούμε σε κανένα το δικαίωμα να θεωρεί για τον εαυτό του ότι υπερασπίζεται καλύτερα τα συμφέροντα του Λαού απ' ό,τι εμάς ή εμένα τουλάχιστον. 

(Χειροκροτήματα από την Πτέρυγα του ΠΑ.ΣΟ.Κ.)

'Ολοι κρινόμαστε από το Λαό και οι πολιτικοί οργανισμοί, αλλά και τα άτομα. Το ένα είναι αυτό. 

Δεύτερον, καμιά φορά κανείς εν τη ρύμη του λόγου του υπερασπίζεται πολιτικές τις οποίες καταγγέλει. Και εδώ είδαμε απ' αυτό το Βήμα να υπερασπιζόμαστε πολιτικές που εφαρμόζει η Γαλλία είτε για τους αγρότες αλλά και ή άλλες χώρες του δυτικού κόσμου θα λέγαμε και όχι του ανατολικού μπλοκ.

Κυρίες και κύριοι συνάδελφοι και κύριε Πρόεδρε, τα μεγέθη και οι δείκτες της οικονομίας που λαμβάνονται υπόψη για να κρίνουν την πορεία και τις φάσεις μιας οικονομίας για την προηγούμενη τριετία έχουν μια σταθερή βελτίωση.

Αυτή η ανάκαμψη -γιατί περί ανάκαμψης πρόκειται- απεικονίζεται σήμερα στο μονοψήφιο πληθωρισμό, στη συγκράτηση και μείωση των ελλειμμάτων, στην ικανοποιητική άνοδο του ΑΕΠ και στην αύξηση των δημοσίων και ιδιωτικών επενδύσεων.

Ο Προϋπολογισμός, που σήμερα συζητείται είναι συμβατός με την πολιτική σύγκλισης. Διατηρεί, όμως, κατά την άποψή μου, τον απαραίτητο εθνικό χαρακτήρα, ενώ η δημοσιονομική εξυγίανση επιτυγχάνεται χωρίς πρόσθετες φορολογικές επιβαρύνσεις στους χαμηλά εισοδηματικά πολίτες. Θεωρώ, λοιπόν, ότι βρισκόμαστε σε σωστή κατεύθυνση.

Πρέπει όμως να ομολογήσουμε, κυρίες και κύριοι συνάδελφοι, ότι οι ρυθμοί ανάπτυξης δεν μας ικανοποιούν απόλυτα, δεν επαρκούν για τη μείωση της ανεργίας, από τα σημερινά, θα έλεγα, απαράδεκτα υψηλά επίπεδα, καθώς και για την εφαρμογή του κοινωνικού μας προγράμματος στην υγεία, στην παιδεία, στην κοινωνική ασφάλιση, την καταπολέμηση της φτώχειας, τη στέγη, την προστασία του περιβάλλοντος, τα προβλήματα της αγροτικής οικονομίας και τον πολιτισμό και δε δημιουργούν προϋποθέσεις για άνοδο του βιοτικού επιπέδου, τουλάχιστον στο άμεσο μέλλον.

Η ανάπτυξη και η βελτίωση των όρων της κοινωνικής προστασίας προϋποθέτουν, αγαπητοί συνάδελφοι, ριζική αλλαγή και νοοτροπία αντιλήψεων. Χρειάζεται να προωθήσουμε ορισμένες στρατηγικές επιλογές, αναλαμβάνοντας βέβαια πάντα και το σχετικό κόστος. Πρέπει να ενθαρρύνουμε τη δημιουργία υγιών επιχειρήσεων, δημοσίων και ιδιωτικών. Πρέπει να συνδέσουμε την αμοιβή με την παραγωγικότητα. Πρέπει να ανταμείψουμε την επιτυχία. Πρέπει να υπάρξουν ουσιαστικά προγράμματα για την κατάρτιση, εκπαίδευση των εργαζομένων, των νέων, αλλά και των ανέργων, προπάντων των ανέργων. Πρέπει να συναντήσουμε τις νέες τεχνολογίες, την πληροφορική, την έρευνα, την επικοινωνία. Πρέπει να αρχίσουμε να προβληματιζόμαστε για τη συμμετοχή και την ενίσχυση, κύριε Υπουργέ, των δυνάμεων της κοινωνικής οικονομίας στο οικονομικό γίγνεσθαι, της οποίας ο ρόλος είναι πάρα πολύ σημαντικός και λειτουργεί εξυγιαντικά, κατά την άποψή μου, σ' όλες τις χώρες της Ευρωπαϊκής 'Ενωσης. Πρέπει να στηρίξουμε τη συμμετοχή του υγιούς ιδιωτικού τομέα στην παραγωγική διαδικασία. Πρέπει, κυρίες και κύριοι συνάδελφοι, να υπάρξουν θαρραλέα μέτρα και ουσιαστικά βήματα για τον εκσυγχρονισμό στο δημόσιο τομέα, έτσι ώστε να είναι σε θέση να ανταποκριθεί στον αναπτυξιακό και κοινωνικό του ρόλο. Πρέπει να τολμήσουμε ριζικές αλλαγές στη Δημόσια Διοίκηση, ώστε να γίνει πιο παραγωγική και αποτελεσματική. Και πρέπει επίσης να ομολογήσουμε ότι η Δημόσια Διοίκηση σήμερα νοσεί, για να μην πω ότι είναι μία διοίκηση συναλλαγής. Πρέπει να τολμήσουμε επίσης ρήξη με το παρελθόν, ρήξη με νοοτροπίες που ταλανίζουν πολλά χρόνια την Κοινωνία μας, με νοοτροπίες υποβάθμισης, αξιοπρέπειας του πολίτη και κυρίως της πελατειακής μορφής και τις ανάγκες των νέων για εργασία. Και πρέπει επίσης να υπερασπιστούμε την αξιοκρατία, να υπερασπιστούμε το ν. 2190, με την προϋπόθεση ότι θα πρέπει και να τον διευρύνουμε, αλλά παράλληλα και να τον βελτιώσουμε. Η διεύρυνση να αφορά και τα νομικά πρόσωπα δημοσίου δικαίου και τον υπόλοιπο δημόσιο τομέα.

Κυρίες και κύριοι συνάδελφοι, η κοινωνική προστασία πρέπει να είναι συστατικό στοιχείο της πολιτικής μας και όχι να είναι αποτέλεσμα μιας ενδεχόμενης επιτυχίας της. Δε λέμε πρώτα ανάπτυξη, συσσώρευση και μετά κοινωνικό κράτος. Η αναπτυξιακή πορεία είναι σαφέστατο για μας ότι δε θα κινδυνεύσει από τις δαπάνες για την κοινωνική πολιτική. Μόνο έτσι θα εξασφαλίσουμε μία κοινωνία με περισσότερη συνοχή, αλληλεγγύη, περισσότερη συμμετοχή και ευθύνη, αλλά και πρωτοβουλία των πολιτών με αρχές και αξίες ενός σύγχρονου και ισχυρού κράτους. Ναι αγαπητοί συνάδελφοι πιστεύω ότι χρειάζεται μία άλλη αντίληψη και πρέπει να τολμήσουμε, μία ευρύτερη αντίληψη για το κοινωνικό κράτος. Να μην είναι κράτος επιλεκτικών παροχών, για να αντιμετωπιστούν καταστάσεις ανάγκης, αλλά να είναι μία διαμορφωμένη πολιτική σε πολλούς και διαφορετικούς τομείς από την κοινωνική προστασία μέχρι την παιδεία, που θα εξασφαλίζει περισσότερη κοινωνική αλληλεγγύη, Δικαιοσύνη και που θα διαμορφώνει τους όρους μιας υγιούς κοινωνίας. Το κοινωνικό κράτος δεν προκύπτει από τις υποσχέσεις ότι θα δοθούν όλα σ' όσους διαμαρτύρονται, αλλά από σχεδιασμό που διαμορφώνει η αλληλοτροφοδότηση ανάπτυξης και κοινωνικής δικαιοσύνης.

Οι βασικές προτεραιότητες του κοινωνικού κράτους, όπως είναι η κάλυψη των αναγκών στην παιδεία, στην υγεία, στην πρόνοια, στην κοινωνική ασφάλιση σε όλους τους πολίτες και ιδιαίτερα στους χαμηλοσυνταξιούχους -να δώσουμε έμφαση- η ενίσχυση της απασχόλησης, ιδιαίτερα των νέων και η δημουργία νέων θέσεων εργασίας, η εξασφάλιση ίσων ευκαιριών στον τομέα της εκπαίδευσης, του πολιτισμού, της ψυχαγωγίας, η φροντίδα για την προστασία του περιβάλλοντος και της ποιότητας ζωής, η αποφυγή φαινομένων κοινωνικής περιθωριοποίησης και η απαξίωση ευρυτέρων κοινωνικών στρωμάτων δεν είναι επιμέρους στόχοι και ασύνδετοι μεταξύ τους. Είναι συναρτημένοι σε ένα σύνολο για να επιτευχθεί μία δικαιότερη και ισχυρή κοινωνία.

Το μέλλον του κοινωνικού κράτους, κατά την άποψη μου, είναι συνάρτηση δύο παραγόντων: Ο πρώτος παράγοντας είναι η πολιτική βούληση για να εξαλείψουμε εστίες σπατάλης στο δημόσιο τομέα και να χρηματοδοτήσουμε κοινωνικά προγράμματα για να ενισχύσουμε τα οικονομικά ασθενέστερα στρώματα της Κοινωνίας μας.

Υπάρχει σπατάλη πόρων και έχει να κάνει με τον τρόπο που διατίθενται οι πόροι, με τους στόχους που επιδιώκονται και χρησιμοποιούνται και πολλές φορές φοβάμαι ότι ενισχύονται πελατειακές αντιλήψεις.

Ο τρόπος αυτός συντηρεί και αυξάνει μακροοικονομικές ανισορροπίες, χωρίς να λύνει ουσιαστικά προβλήματα. Υπάρχει σπατάλη στις κατανομές, στα φάρμακα και μία σειρά άλλα.

Χρειάζεται, επίσης, πολιτική στη διοίκηση των Οργανισμών Νομικών Προσώπων Δημοσίου Δικαίου, των νοσοκομείων και όχι απλή διαχείριση που δημιουργεί και λόγω της κακής -αν θέλετε- οργάνωσης του δημόσιου τομέα, τα τεράστια αυτά ελλείμματα που παρουσιάζονται.

Ο δεύτερος παράγοντας, κατά την άποψη μου, είναι η ενίσχυση της κοινωνικής προστασίας και η δημιουργία εξεύρεσης νέων πόρων. Μπορούμε, λοιπόν, και πρέπει να κινηθούμε τώρα και γρήγορα.

Στο σημείο αυτό θέλω επίσης να τονίσω ότι παραμένει ακόμα, κύριε Υπουργέ, αναξιοποίητη η τεράστια περιουσία του δημόσιου τομέα, που μπορεί να αποτελέσει πολύτιμο εργαλείο για να χρηματοδοτήσουμε την κοινωνική ασφάλιση.

Κυρίες και κύριοι συνάδελφοι, η προέλευσή μου από μία αγροτική περιοχή και η ενασχόλησή μου με τον αγροτικό τομέα μου δίνει την δυνατότητα, στα πλαίσια ενός προϋπολογισμού, να θέσω καίρια ζητήματα που συνδέονται με την πορεία της αγροτικής οικονομίας.

Θεωρώ ότι οι επιπτώσεις από την απελευθέρωση της αγοράς και ιδιαίτερα μετά την GATT, που είναι ήδη ορατές, δεν μπορούν ούτε να αντιμετωπίζονται πρόχειρα ούτε να μειώνουν το βαθμό ευθύνης της κρατικής μηχανής. Παράλληλα δεν μπορούν να αντιμετωπίζονται με αντιπαλότητες, με κινητοποιήσεις και δραχμικές διεκδικήσεις, όταν το ζήτημα της επιβίωσης και της ανάπτυξης του αγροτικού τομέα είναι κοινή υπόθεση Κυβέρνησης, Κομμάτων, αγροτών.

Θεωρώ αναγκαίο σε αυτήν την φάση και μέσα από τη λογική του Προϋπολογισμού, να διαμορφώσουμε τους άξονες πολιτικής στον αγροτικό τομέα και να ενεργοποιήσουμε τους μηχανισμούς υλοποίησής τους.

Το Υπουργείο Γεωργίας, κατά την άποψή μου, δυστυχώς αναπαράγει και συντηρεί τη γραφειοκρατία και θα πρέπει άμεσα να μετατραπεί σε φορέα υλοποίησης, που θα διαμορφώνει τους όρους μίας εθνικής πολιτικής στη βάση της ανταγωνιστικότητας, σύμφωνα με τις ανάγκες και τις δυνατότητες του αγροτικού τομέα.

'Ενα άλλο ζήτημα είναι ότι οι διευθύνσεις γεωργίας απαιτείται να εκσυγχρονιστούν άμεσα, ώστε να μπορούν να υλοποιούν μία κλαδική και περιφερειακή πολιτική και να υπηρετούν τον αγρότη.

Η μείωση του κόστους, η βασική αρχή για την ανταγωνιστικότητα των προϊόντων, απαιτεί συγκεκριμένο πλαίσιο δράσεων, με έμφαση θα έλεγα: Πρώτον στην κατασκευή των απαραίτητων υποδομών που δεν υπάρχουν, μικρά αρδευτικά φράγματα, οδοποιϊα. Να αναπτύξουμε την έρευνα σε όλα τα επίπεδα της παραγωγικής διαδικασίας, στη δημιουργία κινήτρων για τους νέους αγρότες και στην ενίσχυση επενδύσεων για μία ανταγωνιστικότερη λειτουργία των αγροτικών εκμεταλλεύσεων. Στην ανάπτυξη κλαδικών και περιφερειακών πολιτικών, που θα συντονίζονται και θα υλοποιούνται στο επίπεδο της περιφέρειας, με αποκεντρωμένες διαδικασίες. Στην ενίσχυση του ρόλου των συνεταιρισμών και γενικά των φορέων της κοινωνικής οικονομίας για την ανάπτυξη πολιτικών παραγωγής και διάθεσης προϊόντων και ενεργειών μίας διασυνεταιριστικής συνεργασίας. Στην κατοχύρωση, επιτέλους, του αγροτικού επαγγέλματος και στη δημιουργία δομών εκπαίδευσης που δημιουργούν επαγγελματίες αγρότες. Στην αναγνώριση των ιδιαιτεροτήτων απομακρυσμένων περιοχών, όπως είναι η περιφέρειά μου η Κρήτη, όπου το κόστος μεταφοράς των αγροτικών προϊόντων είναι πάρα πολύ υψηλό και εκεί πρέπει να υπάρχει πρόβλεψη ενός κονδυλίου, το οποίο θα είναι επαρκές μέσα στον Κρατικό Προϋπολογισμό.

Τελειώνοντας, κυρίες και κύριοι συνάδελφοι, θα ήθελα να αναφερθώ σ' ένα θέμα που αφορά κι εμάς τους Βουλευτές, τους πολιτικούς.

Είναι δεδομένο για όλους εμάς, ότι εν αρχή είναι η πολιτική. Είναι γνωστό δε ότι τον τελευταίο καιρό γίνονται αρκετές αναλύσεις για την κρίση της πολιτικής. Είναι, επίσης, γνωστό ότι όσο και εμείς επιμένουμε να μιλάμε για την κρίση, χωρίς να καταθέτουμε τις δικές μας προτάσεις, χωρίς να βρίσκουμε διεξόδους, φοβάμαι ότι απλά προσφέρουμε τη δική μας συμβολή στην κρίση. Η προσέγγιση η δική μας δεν πρέπει να είναι ούτε μηδενιστική ούτε κατεδαφιστική. Πρέπει να ανοίγει δρόμους, γιατί είναι γνωστό ότι τα τελευταία χρόνια -και εδώ είναι το επικίνδυνο- επιχειρείται για γνωστούς λόγους η ανακατανομή του συστήματος των δημοκρατικών εξουσιών και της αντιπροσωπευτικής βούλησης του Λαού. Κάποιοι ισχυρίζονται ότι η οικονομία αποφασίζει, η πολιτική εκτελεί και η κοινωνία υποτάσσεται. Εμείς λέμε ότι η πολιτική αποφασίζει και η κοινωνία τροφοδοτεί και συμμετέχει στο πολιτικό γίγνεσθαι.

Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κουράκη.

Ο κ. Παπαδόγγονας έχει το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κυρίες και κύριοι συνάδελφοι, ο παρών Υπουργός Οικονομικών χαρακτήρισε τον Προϋπολογισμό του 1997 ως το σκληρότερο Προϋπολογισμό των δέκα πέντε ετών. Παρά ταύτα όλοι όσοι ακούσαμε τον Υπουργό να αναλύει τον Προϋπολογισμό είδαμε μία έκδηλη αισιοδοξία από τα νούμερα, τα οποία μας παρέθεσε και αυτό είναι μία πρώτη αντίφαση.

Η αίσθηση του Ελληνικού Λαού -και αυτή προέρχεται από πραγματικά γεγονότα- είναι ότι ο Προϋπολογισμός σε συνδυασμό με το φορολογικό νομοσχέδιο αποτελούν αναμφισβήτητα μια φορολογική επιδρομή κυριολεκτικά, την οποία αισθάνεται ο Ελληνικός Λαός και κυρίως οι κατώτερες εισοδηματικές τάξεις. 

Γεννώνται όμως ερωτήματα από αυτά, τα οποία ακούσαμε από τον κύριο Υπουργό Εθνικής Οικονομίας, όπως π.χ. η απορρόφηση του πακέτου Ντελόρ. Η απορρόφηση του πακέτου Ντελόρ σήμερα είναι της τάξεως του 40%, ο δε Υπουργός είπε ότι η απορρόφηση του 1997 θα είναι 100%. Πώς πραγματοποιείται αυτό το άλμα; Γεννώνται πολλά ερωτηματικά. 'Η π.χ. είναι γνωστό ότι το δημόσιο χρέος το 1981 ήταν το 33% του ακαθαρίστου εθνικού προϊόντος. Τώρα έχει εκτιναχθεί στο 120% ή 110%, αν θέλετε, κατά άλλους υπολογισμούς. Πώς θα πάμε στην απαίτηση του Μάαστριχτ, που είναι το 60% του ακαθαρίστου εθνικού προϊόντος;

Αλλά θα ήθελα να χρησιμοποιήσω το χρόνο που μου παρέχεται για ορισμένα θέματα, τα οποία αφορούν την άμυνα της Χώρας.

Είναι γεγονός ότι στον Προϋπολογισμό αναφέρεται το ποσό των 996 δισ. έναντι 847,9 δισ. του 1996. Αυτό αναμφισβήτητα είναι μια αύξηση το 1997 για το κονδύλι, το οποίο αφορά την άμυνα. 'Ομως, είναι γεγονός -και το γνωρίζουν πάρα πολύ καλά αυτοί που χειρίζονται τα θέματα στο χώρο των Ενόπλων Δυνάμεων- ότι και το ποσό αυτό είναι ανεπαρκές, όταν αναλυθεί συναρτήσει των αναγκών, οι οποίες υπάρχουν για τις προμήθειες υλικών, συντήρησης, αμοιβές προσωπικού κ.λπ. Εξάλλου το ύψος των λειτουργικών δαπανών κατά το 1997 ανέρχεται σε 182,9 δισ. έναντι 161 του 1996. Η αύξηση θεωρητικά είναι 13,5%. Αλλά, εάν λάβει κανείς υπόψη τον πληθωρισμό, τότε φθάνουμε σε μια πραγματική αύξηση και γι' αυτή πρέπει να μιλάμε, της τάξεως του 5,3%.

Είναι βέβαιο ότι το περιβάλλον και κυρίως οι σχέσεις μας με τη γείτονα διέρχονται μία φάση οξύτητος, μια φάση για την οποία δε νομίζω ότι και στο μέλλον θα μπορούμε να αισιοδοξούμε.

Ο κ. Σημίτης συνειδητοποίησε, έστω και άργα, αυτήν την απειλή, παρά τη δήλωσή του προ έτους ότι μπορούσαν να γίνουν περικοπές από το κονδύλι των Ενόπλων Δυνάμεων, από την άμυνα. 'Επρεπε να παρεμβληθεί η περιπέτεια, η εθνική ταπείνωση -θα τη χαρακτήριζα- των βραχονησίδων 'Ιμια, ούτως ώστε επιτέλους το ΚΥΣΕΑ, προ ολίγου χρόνου, να αποφασίσει και να εγκρίνει το ενιαίο μεσοπρόθεσμο πρόγραμμα, για την ενίσχυση των Ενόπλων Δυνάμεων.

Εξηγγέλθη με τυμπανοκρουσίες το ποσό των 4 τρισεκατομμυρίων. Η πραγματικότης είναι ότι είναι πολύ λιγότερο το ποσόν, που θα διατεθεί για τα οπλικά συστήματα, τα οποία εξήγγειλε η Κυβέρνηση.

Θα πρέπει, όμως, στο σημείο αυτό να παρεμβάλουμε έναν παράγοντα, από τον οποίο δεν μπορούμε να απαλλαγούμε, δηλαδή την αλματώδη αύξηση της προσπαθείας στην άλλη πλευρά του Αιγαίου, την πολεμική βιομηχανία της Τουρκίας, η οποία κυριολεκτικά καλπάζει.

Στο σημείο αυτό, θα ήθελα να κάνω μία σύγκριση των προγραμμάτων, τα οποία εξήγγειλε η Κυβέρνηση, με τα αντίστοιχα τουρκικά, ούτως ώστε οι παρόντες συνάδελφοι να αποκτήσουν μια σαφή αντίληψη, για το τι πραγματικά πρέπει να διατίθεται στις 'Ενοπλες Δυνάμεις.

Σ' αυτό, λοιπόν, το φιλόδοξο πρόγραμμα της Κυβερνήσεως το οποίο περιλαμβάνει δεκατέσσερα εξοπλιστικά προγράμματα για τους τρεις κλάδους των Ενόπλων Δυνάμεων, με προτεραιότητα την Πολεμική Αεροπορία, αναφέρω την απόκτηση εξήντα νέων μαχητικών αεροσκαφών, τον εκσυγχρονισμό των αεροσκαφών F4, απόκτηση διακοσίων ένα αρμάτων, απόκτηση τεσσάρων υποβρυχίων κ.λπ.

Το εξοπλιστικό αυτό πρόγραμμα θα πρέπει να το συγκρίνουμε με ένα πραγματικά γιγαντιαίο πρόγραμμα, το οποίο υλοποιείται από την Τουρκία. Αυτό το πρόγραμμα είναι 150 δισ. δολαρίων για τα είκοσι πέντε χρόνια που έρχονται και αφορά 60 δισ. δολάρια για το στρατό, 25 δισ. δολάρια για το ναυτικό και 65 δισ. δολάρια για την αεροπορία της Τουρκίας.

Το πρόγραμμα το οποίο υλοποιείται -χωρίς καθυστερήσεις, σημειωτέον- θα αποδώσει με το πέρας του, εξακόσια σαράντα μαχητικά αεροσκάφη, είκοσι πέντε ελικόπτερα διαφόρων τύπων, εκ των οποίων εκατόν σαράντα πέντε επιθετικά, χίλια έως χίλια πεντακόσια νέα άρματα μάχης, δεκατέσσερις υπερσύγχρονες φρεγάτες και άλλα μείζονα υλικά.

Η τουρκική πολεμική βιομηχανία εξάλλου, η οποία συνεργάζεται με εταιρίες διεθνούς κύρους και έχει πάρει την τεχνογνωσία -τελευταία συνεργάζεται και με το Ισραήλ στον τομέα αυτό- υλοποιεί πρόγραμμα χιλίων εκατό τεθωρακισμένων οχημάτων, διακοσίων πενήντα συστημάτων αυτοπροστασίας αεροσκαφών, δύο χιλιάδες εκατό ασυρμάτων, δώδεκα κινητών ραντάρ , τριάντα δύο μεταγωγικών αεροσκαφών κ.ο.κ.

Εκείνο, όμως, το οποίο είναι πραγματικά ανησυχητικό στοιχείο είναι η συμπαραγωγή, η οποία γίνεται στην Τουρκία σε αεροσκάφη κυρίως, διότι μέχρι τώρα η Τουρκία έχει κατασκευάσει διακόσια τέσσερα μαχητικά αεροσκάφη F16, εκ των οποίων εκατόν πενήντα οκτώ έχουν διατεθεί στην τουρκική αεροπορία και σαράντα έξι στην αιγυπτιακή. 'Εχει κατασκευάσει έξι φρεγάτες τύπου ΜΕΚΟ-200, σαν και αυτές τις οποίες έχουμε κι εμείς, οκτώ υποβρύχια τύπου 209 και δέκα πυραυλακάτους. 'Ολα αυτά είναι κατασκευασμένα στην Τουρκία.

Στην τριετία του 1990-1993, η Νέα Δημοκρατία είχε πραγματικά προχωρήσει και υλοποιήσει ένα πρόγραμμα, το οποίο προέβλεπε -και όλα αυτά που θα αναφέρω, έχουν προσκτηθεί. Ο εκσυγχρονισμός των μεταφορικών αεροσκαφών ΣΙΝΟΥΚ, η απόκτηση αρμάτων και ο εκσυγχρονισμός παλαιών αρμάτων, η προμήθεια ελικοπτέρων ΑΠΑΤΣΙ, η προμήθεια ανθυποβρυχιακών ελικοπτέρων τύπου "ΣΙΚΟΡΣΚΙ" για το πολεμικό ναυτικό. Αντικατεστάθησαν περίπου όλες οι μονάδες του πολεμικού ναυτικού την τριετία αυτή, προμηθευτήκαμε σαράντα αεροσκάφη F16 και πέντε C130.

Πέραν αυτών -και αυτό το σημείο, είναι κάτι το οποίο η Κυβέρνηση πρέπει να το σκεφθεί πάρα πολύ σοβαρά- είναι η πολεμική βιομηχανία της Χώρας μας και κυρίως οι δυο πολεμικές βιομηχανίες η "ΕΒΟ" και η "ΠΥΡΚΑΛ" που λειτουργούν αντιοικονομικά. Σε όλο τον κόσμο γίνεται αυτήν τη στιγμή συνένωση πολεμικών βιομηχανιών, ακόμη και οι τεράστιες εταιρείες. Προ ολίγων ημερών ανεφέρθη ότι η "ΜΠΟΙΓΚ" με την "ΜΑΚΝΤΟΝΑΛΤ ΝΤΑΓΚΛΑΣ", συγχωνεύονται. Επίσης είχαμε προ έτους τη συγχώνευση της εταιρείας "ΛΟΚΧΙΝΤ" με την εταιρεία "ΜΑΡΤΙΝ ΜΑΡΙΕΤΑ" και έχουμε ένα νέο κολοσσό.

Θα έπρεπε το πρόγραμμα της Νέας Δημοκρατίας, για τη συγχώνευση της ΕΒΟ και της "ΠΥΡΚΑΛ", να συνεχιστεί, αντί να ανακοπεί. Γιατί τώρα έχουμε δυο αντιοικονομικές πολεμικές βιομηχανίες, που η κάθε μια έχει το διοικητικό της συμβούλιο, τους ειδικούς συμβούλους τους προέδρους κ.ο.κ. Η δε παραγωγικότητα, των δυο αυτών πολεμικών βιομηχανιών και με τη χρησιμοποίηση παλαιών εγκαταστάσεων, παράγει τελείως αντιοικονομικά πυρομαχικά και άλλα υλικά - τα οποία δεν μπορούν να εξαχθούν, πέραν των ελληνικών συνόρων. Σε οποιονδήποτε διαγωνισμό διεθνή γίνεται οι πολεμικές ελληνικές βιομηχανίες έρχονται τελευταίες, διότι έχουν τελείως αντιοικονομική παραγωγή.

'Ηθελα να φθάσω και σε ένα σημείο, το οποίο βεβαίως κατά κόρον το έχουμε αναφέρει όταν έγινε η συζήτηση του σχετικού νομοσχεδίου. Πρέπει όμως να το επαναλαμβάνουμε, διότι εάν η Κυβέρνηση δεν αντιληφθεί ότι η αξιοποίηση των οπλικών συστημάτων, γίνεται από τα στελέχη των Ενόπλων Δυνάμεων, από το προσωπικό των Ενόπλων Δυνάμεων, τότε το οποιοδήποτε φιλόδοξο πρόγραμμα υλοποιηθεί είναι βέβαιο ότι δε θα αποδώσει αυτό το οποίο επιθυμεί όλος ο Ελληνικός Λαός, δηλαδή την καλύτερη δυνατή αξιοποίησή του.

Τα 44 δισ. τα οποία διετέθησαν για το 1997 για μισθούς και συντάξεις των Ενόπλων Δυνάμεων και των Σωμάτων Ασφαλείας, είναι ένα ποσό για το οποίο, ο παρών Υφυπουργός Οικονομικών όταν εγέννετο η συζήτηση, δε μας εξήγησε, τι θα γυρίσει πίσω στα δημόσια ταμεία. Και με το λόγο, τον οποίο προβάλλαμε όλοι οι συνάδελφοι και της Αντιπολιτεύσεως αλλά και της Συμπολιτεύσεως, ότι δε γίνεται τιμαριθμοποίηση της φορολογικής κλίμακος αφ ενός και αφ' ετέρου το ποσό της αυξήσεως το οποίο εξετιμήθη της τάξεως του 7% το χρόνο είναι πλέον βέβαιο ότι το απορροφά ο πληθωρισμός. Αρα, βρισκόμαστε μπροστά σε στελέχη των Ενόπλων Δυνάμεων, τα οποία ουσιαστικά θα εξακολουθήσουν να πένονται και αυτό έχει άμεση επιπτωση στο αξιόμαχο των Ενόπλων Δυνάμεων.

ΠΡΟΕΔΡΕΥΩΝ(Παναγιώτης Σγουρίδης): Κύριε Παπαδόγγονα, τελειώνετε παρακαλώ. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ:Τελειώνω σε ένα λεπτό.

ΠΡΟΕΔΡΕΥΩΝ(Παναγιώτης Σγουρίδης): Ναι, αλλά το ένα λεπτό είναι...

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Το ένα λεπτό είναι τα τρία λεπτά των άλλων συναδέλφων. Ευχαριστώ πολύ.

ΠΡΟΕΔΡΕΥΩΝ(Παναγιώτης Σγουρίδης): Συνεχίστε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Θα πρέπει συνεπώς η Κυβέρνηση, παρά τις προβαλλόμενες δικαιολογίες στο σημείο αυτό -και μάλιστα τη φράση την οποία χρησιμοποίησε ο κύριος Υπουργός, ότι η Κυβέρνηση τόλμησε να φέρει το μισθολόγιο των Ενόπλων Δυνάμεων, δηλαδή το θεώρησε ότι ήταν τόλμη το ότι έφερε αυτό το ανεπαρκέστατο κατά τη δική μας γνώμη νομοσχέδιο- να το ξανασκεφθεί διότι, όπως σας είπα, μόνο δια του τρόπου αυτού μπορούμε να απαιτούμε υψηλό ηθικό από τις 'Ενοπλες Δυνάμεις. 'Ενα στέλεχος των Ενόπλων Δυνάμεων, το οποίο θα κληθεί να πολεμήσει, θα πρέπει κατά βάση να έχει επιλύσει ορισμένα βιοτικά του προβλήματα, τα οποία αφορούν τον ίδιο και την οικογένειά του, εκτός αν κύριοι συνάδελφοι, είναι τόσο ευτυχείς τα στελέχη των Ενόπλων Δυνάμεων με το καινούριο νομοσχέδιο, που απλώς, δεν το έχουν αντιληφθεί. Αλλά φοβάμαι ότι η πραγματικότης είναι διαφορετική. Ευχαριστώ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ(Παναγιώτης Σγουρίδης): Ο κ. Χριστοδουλάκης ζήτησε το λόγο για μια μικρή παρέμβαση.

Ορίστε κύριε Υφυπουργέ έχετε το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Σας ευχαριστώ.

Επειδή τα στοιχεία τα οποία ανέφερε ο κ. Παπαδόγγονας είναι λανθασμένα, θα ήθελα να υπενθυμίσω ότι αυτό το οποίο είχα αναφέρει στη συζήτηση για το μισθολόγιο των Ενόπλων Δυνάμεων ήταν ότι όταν εφαρμοστεί και για τις συντάξεις -και αυτό είναι πρόθεση της Κυβέρνησης να συμβεί στις αρχές του επόμενου έτους, όπως δηλώσαμε κατηγορηματικά σ' αυτήν την Αίθουσα- οι αυξήσεις οι οποίες θα δοθούν την ερχόμενη διετία, θα ξεπερνούν το 15%, για όλες σχεδόν τις κατηγορίες των στρατιωτικών συνταξιούχων.

Πράγμα το οποίο, όπως εύκολα μπορεί ν'αντιληφθεί κανείς, είναι αισθητά υψηλότερο των δύο πληθωρισμών, που θα έχουμε τα έτη 1997 και 1998. Αυτό με την απλή λογική σημαίνει πραγματικές αυξήσεις στους στρατιωτικούς συνταξιούχους. Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπένος έχει το λόγο.

ΣΤΑΥΡΟΣ ΜΠΕΝΟΣ: Κύριε Πρόεδρε, κυρίες και κύριοι συνάδελφοι, είναι πολύ φυσικό στη συζήτηση που κάνουμε για τον Προϋπολογισμό, στο κέντρο βάρους να βρίσκεται η διαδικασία της σύγκλισης στην Ευρωπαϊκή 'Ενωση, να κυριαρχεί επίσης η αγωνία για την κοινωνική συνοχή, οδεύοντας προς την σύγκλιση με τις υπόλοιπες χώρες της Ευρώπης. Αλλά, κατά τη γνώμη μου, το σοβαρότερο θέμα απ'όλα είναι η συνοχή του πολιτικού μας συστήματος.

Η εικόνα που εμφανίζει το πολιτικό σύστημα δεν είναι καθόλου ενθαρρυντική. Δεν είναι καθόλου ενθαρρυντική η εικόνα των πολιτικών δυνάμεων και είναι πολύ ανησυχητικό ότι ακόμη και οι κοινωνικοί αγώνες έχουν πάρει έναν χαρακτήρα, που πολύ πρέπει να μας προβληματίζει. 'Εχουμε το πρόσφατο παράδειγμα των αγροτικών κινητοποιήσεων, που έχει εκφύγει από την φυσική του ηγεσία, σαν κίνημα. Και αυτό πρέπει πάρα πολύ να μας προβληματίζει.

Και τα λέω αυτά εισαγωγικά, γιατί αυτό το κορυφαίο θέμα που συζητάμε, ο Προϋπολογισμός, και όλα τα μεγάλα θέματα του Τόπου, δεν είναι σε θέση να υποστηριχθούν σωστά, να υλοποιηθούν, χωρίς ένα υγιές και ισχυρό πολιτικό σύστημα.

Οι αιτίες βεβαίως αγαπητοί συνάδελφοι, μας ξεπερνούν. Δεν γεννήθηκαν στην Πατρίδα μας. Ενέσκυψαν και στην Πατρίδα μας τα τελευταία χρόνια, μέσα από μία δραματική παγκοσμιοποίηση της οικονομίας, εγώ θα προσέθετα και της πολιτικής. Πολλές φορές από το Βήμα αυτό έχω πει ότι η μεγαλύτερη απειλή που υπάρχει για το πολιτικό μας σύστημα είναι οι δυσδιάκριτες πλέον αποστάσεις ανάμεσα στις πολιτικές δυνάμεις. Είναι ο αποχρωματισμός της πολιτικής ζωής. Είναι επίσης, το γεγονός ότι έχει κλονισθεί η σχέση των πολιτικών δυνάμεων με τις κοινωνικές δυνάμεις του Τόπου. Υπάρχει ένας ραγδαίος κοινωνικός μετασχηματισμός κυρίως στο χώρο των αγροτών, των μικρομεσαίων, υπάρχει το φαινόμενο της ανεργίας, για τα οποία νομίζω ότι όλα τα πολιτικά Κόμματα στέκονται κάπως αμήχανα, χωρίς σοβαρές επεξεργασίες.

Υπάρχουν πολύ σημαντικές ανακατατάξεις στην ελληνική κοινωνία και όσο δεν εκφραστούν αυθεντικά και πολιτικά, τόσο τα προβλήματα θα μεγαλώνουν.

Ερχόμενοι τώρα, σιγά-σιγά, μετά απ'αυτήν την εισαγωγή, στον Προϋπολογισμό αυτόν καθ'αυτόν. Είναι γεγονός ότι η Κυβέρνηση έχει να λύσει ένα πολύ μεγάλο πρόβλημα. Μέσα δηλαδή από μία παγκόσμια ηγεμονία του καπιταλιστικού συστήματος, μέσα από την πλήρη επικράτηση παγκοσμίως της οικονομίας της αγοράς, η Κυβέρνηση πασχίζει να διασώσει κάποια ψίγματα -να πούμε "σοσιαλισμού" θα ήταν κάπως βαρύγδουπο- κοινωνικού κράτους, ανθρωπιάς. Η προσπάθεια, μεγάλη και δύσκολη.

Και ειλικρινά, αγαπητοί συνάδελφοι, δε βλέπω τι θα μπορούσε να κάνει παραπάνω η Κυβέρνηση στην προσπάθεια αυτή, με τις δεσμεύσεις αυτές που υπάρχουν, απ' αυτό που έκανε, κυρίως στον τομέα των εσόδων. Γιατί γίνεται τα τελευταία χρόνια μια συστηματική προσπάθεια διεύρυνσης της φορολογικής βάσης και μη επιβολής νέων εμμέσων φόρων. Το μόνο για το οποίο θα μπορούσε να κατηγορήσει κανείς την Κυβέρνηση στο επίπεδο αυτό είναι η μη τιμαριθμοποίηση της φορολογικής κλίμακας, μια και γίνεται πολύς λόγος για την ανακολουθία λόγων και έργων σε σχέση με την προεκλογική περίοδο.

Βεβαίως, για το θέμα των δαπανών, το σκέλος των εξόδων δηλαδή, όπου εκεί αναδεικνύεται και η πολιτική βούληση της κάθε παράταξης, η πρόταση δηλαδή της ανακατανομής του πλούτου, φοβάμαι ότι θα περάσουν πολλά χρόνια ακόμα για να μιλάμε για μια τέτοια δυνατότητα, όταν τα ελλείμματα και το δημόσιο χρέος κινούνται σ' αυτούς τους ιλιγγιώδεις ρυθμούς. 

Και μετά απ' όλα αυτά τι, είναι το ερώτημα. Αδιέξοδο; 'Οχι βέβαια. Αδιέξοδα στην πολιτική και τη δημοκρατία δεν υπάρχουν ποτέ. 

Κατά τη γνώμη μου, λοιπόν, αγαπητέ φίλε Υφυπουργέ, αγαπητοί συνάδελφοι, ο μέγιστος στόχος της Πατρίδας είναι να οδηγήσουμε σιγά - σιγά τα πράγματα αλλού. Γιατί, αν φέτος υπήρχαν αυτές οι δεσμεύσεις -και θα υπάρχουν και τα επόμενα χρόνια -σιγά-σιγά πρέπει να αναπτύξουμε εκείνες τις πολιτικές, για να μην τις ξαναβρούμε μπροστά μας.

Πού θα τις εντόπιζα εγώ αυτές τις πολιτικές; Πρώτα στον τομέα των διαρθρώσεων, που θα πρέπει να συνοδεύεται από μία πολύ μεγάλη ενημέρωση του Λαού μας, κυρίως στις τρεις κατηγορίες, στις οποίες αναφέρθηκα εισαγωγικά. Στην αγροτική μας οικονομία, δηλαδή, στις μικρομεσαίες επιχειρήσεις και στο φαινόμενο της ανεργίας.

'Ενα μικρό παράδειγμα από το χώρο της αγροτικής οικονομίας, που έχω ζήσει προσωπικά, για ένα από τα εθνικά μας προϊόντα, που είναι το λάδι. Είχα αναλάβει προ ετών έναν αγώνα για το κύκλωμα διαφθοράς του λαδιού. Προπηλακίσθηκα, απειλήθηκα τότε και βλέπω προ ημερών με τον πιο επίσημο τρόπο, ότι φάνηκε αυτή η μεγάλη απάτη, που μόνο στο Νομό Μεσσηνίας μιλάμε για διαφυγόντα κέρδη για το Δημόσιο ύψους 20 δισ. δραχμών. Από την άλλη μεριά όλες εκείνες οι εκσυγχρονιστικές τομές που θα πρέπει να γίνουν για το συγκεκριμένο προϊόν, όπως η ονομασία προελεύσεως, δεν περπατούν. Μα, θα μου πείτε, η Κυβέρνηση πρέπει να έχει το νου της παντού; Η Κυβέρνηση, όμως, και το Κράτος πρέπει να είναι ο εμψυχωτής αυτών των κινήσεων.

'Ενα δεύτερο μεγάλο θέμα είναι το φορολογικό μας σύστημα, η παραοικονομία και οι νέοι θεσμοί που πρέπει να οικοδομήσουμε. 'Ολοι οι Υπουργοί Εθνικής Οικονομίας τα τελευταία χρόνια, οι Πρωθυπουργοί και οι Αρχηγοί των Κομμάτων, έχουν ομολογήσει ότι έχουμε φοροδιαφυγή που ξεπερνά το 1 τρισ. 'Εχουμε δημιουργήσει κάποιους νέους θεσμούς, όπως είναι τα ελεγκτικά κέντρα, η Υπηρεσία για τη Δίωξη του Οικονομικού Εγκλήματος, που πρέπει γρήγορα να προχωρήσουν, αλλά κυρίως το πρόγραμμα ΤΑΧΙS, κύριε Υφυπουργέ. Γιατί καθυστερεί τόσο; Και κάνω μία πρόταση, την οποία θα κάνω και εγγράφως στην Επιτροπή Οικονομικών Υποθέσεων. Κάθε τρεις μήνες η ηγεσία του Υπουργείου Οικονομικών να ενημερώνει την Επιτροπή Οικονομικών Υποθέσεων για την εξέλιξη αυτών των νέων θεσμών, του προγράμματος TAXIS και της πάταξης της φοροδιαφυγής.

Προτείνω, λοιπόν, να το αναγορεύσουμε σε μείζον εθνικό θέμα το κτύπημα της φοροδιαφυγής. 

'Ενα άλλο θέμα που πρέπει να εξετάσουμε -είχε για πρώτη φορά ακουστεί από τον αείμνηστο Θανάση Κανελλόπουλο- είναι ο προϋπολογισμός μηδενικής βάσης. Βεβαίως, πρέπει να το δούμε από τώρα, αλλά πρέπει να το δούμε σοβαρά. Και ένα τρίτο που είχε πει πριν από καιρό απ' αυτό το Βήμα ο αείμνηστος Γιώργος Γεννηματάς είναι η επαναδιαπραγμάτευση του εσωτερικού χρέους. 

Αυτές, λοιπόν, είναι οι τέσσερις συγκεκριμένες προτάσεις προς το εσωτερικό μέτωπο - κτύπημα της φοροδιαφυγής μέσω της ανάπτυξης των νέων θεσμών του προγράμματος TAXIS, ενημέρωση κάθε τρίμηνο της Επιτροπής Οικονομικών Υποθέσεων, προϋπολογισμός μηδενικής βάσης και επαναδιαπραγμάτευση του εσωτερικού χρέους.

Στο χώρο τώρα της Ευρωπαϊκής 'Ενωσης. Χαιρετίσαμε την τελευταία επιτυχία που έχει σχέση με το σύμφωνο σταθερότητας,το οποίο ξέφυγε από τα στενά γραφειοκρατικά όρια και το είδαμε να ανάγεται σε ένα πολιτικό επίπεδο. Είδαμε δηλαδή ότι υπάρχει περιθώριο,για παράδειγμα οι αμυντικές μας δαπάνες να συνυπολογιστούν στο χρέος και το δημόσιο έλλειμμα και άρα να έχουμε μια πιο χαλαρή προσέγγιση των στόχων του Μάαστριχτ. 

Γιατί δε θα μπορούσαμε να θέσουμε στο τραπέζι των διαπραγματεύσεων -δε λέγω ότι είναι εύκολο- για τους στόχους του Μάαστριχτ, και το θέμα της ανεργίας, και το θέμα του ρυθμού ανάπτυξης; Γιατί να μη βάλουμε δηλαδή το χρώμα της Πατρίδας μας, αλλά και της παράταξής μας; Δε λέγω ότι είναι κάτι εύκολο. Νομίζω πως είναι κάτι που πρέπει να προσπαθήσουμε.

Θα κλείσω, με ένα θέμα, που όσα χρόνια είμαι Βουλευτής, το θέτω κάθε χρόνο, και έχω πάντα την ίδια πικρή γεύση, γιατί δηλαδή τόσο πολύ λίγα χρήματα για τον Πολιτισμό. Ο Πολιτισμός, επειδή έχω θητεύσει σ' αυτό το Υπουργείο, είναι ένας τομέας που με μια μικρή αύξηση μπορεί πραγματικά να απογειωθεί σ'αυτήν τη χώρα. Γιατί τον έχουμε καθηλώσει; Αν η Εθνική 'Αμυνα ή ο χώρος της Παιδείας ή ο χώρος της Υγείας, για να κάνουν βήματα προς τα μπρος θέλουν εκατοντάδες δισεκατομμύρια, ο Πολιτισμός θέλει μόνο 10 δισ. αύξηση κάθε χρόνο. Γιατί δεν του τα δίνουμε; Αυτό είναι το ερώτημα.

Δε θα κλείσω βεβαίως μ' αυτό το πικρό ερώτημα, το οποίο εμένα πάντα θα με πληγώνει, αλλά με τη δήλωση ότι δεν τίθεται θέμα από την πλευρά μου ψήφισης του Προϋπολογισμού. Οι καιροί είναι δύσκολοι. Αυτό που έχω να δηλώσω απ' αυτό το Βήμα, είναι ότι θα διαθέσω όλες τις δυνάμεις μου, στο μέρος βέβαια που μου αναλογούν, για την υλοποίηση αυτού του Προϋπολογισμού, για να διατηρήσει η Πατρίδα κάποιες αχτίδες φωτός οδεύοντας προς το μέλλον. Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιωτόπουλος. Απών, διαγράφεται.

Ο κ. Σαρρής έχει το λόγο.

ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, με συγχωρείτε. Η ώρα είναι δώδεκα και. Τι ώρα θα τελειώσουμε;

ΠΡΟΕΔΡΕΥΩΝ (Παναγιώτης Σγουρίδης): Θα τελειώσουμε στις μία η ώρα.

ΦΑΝΗ ΠΕΤΡΑΛΙΑ-ΠΑΛΛΗ: Μα, κύριε Πρόεδρε, ο κύριος Υπουργός έφυγε γιατί κουράστηκε. 'Εχουμε από τις έξι η ώρα εδώ. Είναι δυνατόν να πάει τόσο αργά η συνεδρίαση;

ΠΡΟΕΔΡΕΥΩΝ (Παναγιώτης Σγουρίδης): Παρακαλώ στο εξής να μη γράφεται τίποτε απ'αυτά που λέει η κα Πετραλιά. Ορίστε, κύριε Σαρρή, έχετε το λόγο.

ΔΗΜΗΤΡΙΟΣ ΣΑΡΡΗΣ: Κύριε Πρόεδρε, κυρίες και κύριοι συνάδελφοι, η συζήτηση στη Βουλή, του Κρατικού Προϋπολογισμού, ο οποίος κινείται στα πλαίσια που έχει θέσει η Κυβέρνηση για την οικονομική πολιτική του 1997, διεξάγεται μέσα σε ένα γενικότερο δυσάρεστο κλίμα διεκδικητικών κινητοποιήσεων κοινωνικών τάξεων και στρωμάτων, που δημιουργούν κλίμα σύγχυσης και αβεβαιότητας.

Οι κινητοποιήσεις αυτές, είτε είναι αποτέλεσμα υπαρκτών προβλημάτων όπως προβλήματα που προκύπτουν από την εφαρμογή της GATT και της Κοινής Αγροτικής Πολιτικής, είτε ακόμα άκριτων συντεχνιακών διεκδικήσεων, αλλά και μικροκομματικών υποκινήσεων, δημιουργούν τέτοιες δυσμενείς συνθήκες, που αν δεν εκτονωθούν το συντομότερο, θα δημιουργήσουν σημαντικά προβλήματα στη χάραξη μιας δύσκολης, σκληρής, αλλά αναγκαίας οικονομικής πολιτικής, της οποίας η επιτυχία αποτελεί το κρίσιμο στοιχείο, τον θεμέλιο λίθο μιας συνολικής προσπάθειας, που πρέπει όλοι ανεξαίρετα να καταβάλουμε για τη δημιουργία μιας σύγχρονης και ισχυρής Ελλάδας, όπως την ονειρευόμαστε, για να ανοίξουμε με αισιοδοξία τη σελίδα του εικοστού πρώτου αιώνα.

Το κύριο ερώτημα στο οποίο πρέπει να δώσουμε απάντηση όλοι μας ως Χώρα είναι, πώς θα επιτύχουμε την ισότιμη συμμετοχή της Πατρίδας μας στις διαδικασίες της ευρωπαϊκής ενοποίησης, την αναβάθμιση της οικονομίας μας, καθιστώντας την επιτέλους ανταγωνιστική, ενώ παράλληλα και ταυτόχρονα πρέπει να θωρακίσουμε την Εθνική μας 'Αμυνα από την εξ ανατολών ιδιαίτερη επιβουλή και να διαφυλάξουμε τη συνοχή ταυτόχρονα της ελληνικής κοινωνίας από αναταραχές και κοινωνικές εκρήξεις.

Αν παρομοιάσουμε -και επιτρέψτε μου αυτήν την παρομοίωση- την πορεία της σύγκλισης της ελληνικής οικονομίας προς τις οικονομίες των προηγμένων ευρωπαϊκών κρατών, με τη συμμετοχή σ' έναν αγώνα ταχύτητας ράλλυ, απαιτείται μεγάλη μεν δεξιοτεχνία του χειριστή της φόρμουλας, ώστε να τερματίσει έγκαιρα (επιτυγχάνοντας τους στόχους του Μάαστριχτ), χωρίς να έχει, όμως, ανατραπέι με όλες τις δυσμενείς συνέπειες από λάθος χειρισμό ή τη βιασύνη του τερματισμού, που σημαίνει, λοιπόν, ότι ο ρυθμός της πορείας προς την ευρωπαϊκή ενοποίηση πρέπει να είναι τέτοιος, που να υπηρετεί τους στόχους, τους μακροοικονομικούς δείκτες και τις εντολές και τους κανόνες που έχει θέσει η ευρωπαϊκή ενοποίηση, χωρίς όμως, να κινδυνεύσει η εσωτερική κοινωνική συνοχή. Είναι γνωστό βέβαια, ότι ένα νέο σημαντικό κέντρο αποφάσεων δημιουργείται σε ευρωπαϊκό και παγκόσμιο επίπεδο. Είναι η Ο.Ν.Ε., η Οικονομική Νομισματική 'Ενωση. Η αξιολόγηση των χωρών που θα ενταχθούν σ' αυτήν, θα αρχίσει το 1997. Ο χρόνος δηλαδή τρέχει. 'Ολες οι χώρες έχουν δηλώσει ότι ο στόχος τους είναι η ικανοποίηση των κριτηρίων συμμετοχής στο 1997, με εξαίρεση την Αγγλία και τη Δανία, που δεν επιθυμούν την ένταξη και την Ελλάδα, που απέχει πολύ ακόμα από τα κριτήρια που έχουν τεθεί.

Αυτό σημαίνει ότι το 1997 θα σχηματιστεί μία πρώτη ομάδα χωρών, που θα συγκροτήσει την Ο.Ν.Ε. το 1999. Σ' αυτή δε θα είμαστε μέσα σίγουρα. Το 1998, όμως, θα προστεθεί μία δεύ ερη ομάδα των υπολοίπων χωρών, όσων δε θα έχουν ικανοποιήσει τα κριτήρια συμμετοχής του 1997, που θα ενταχθούν στην Ο.Ν.Ε. το 2000. Σ' αυτή, λοιπόν, την ομάδα φιλοδοξεί η Ελλάδα να συμμετάσχει.

Πρώτη, λοιπόν, αρχή της οικονομικής μας πολιτικής είναι η ευρωπαϊκή ενοποίηση, ο στόχος της Ευρώπης, αν δεν προλάβει η Χώρα μας μετά το 2000 να ενταχθεί και να ενσωματωθεί στην Ο.Ν.Ε. της δεύτερης ομάδας χωρών, ίσως μείνουμε έξω από αυτήν. Θα συνδέσουμε τότε τις τύχες μας με τις χώρες της διεύρυνσης, την Τσεχία, τη Σλοβακία και θα ακυρώσουμε την προοπτική μιας ισότιμης συμμετοχής μας στη 
διαδικασία της ευρωπαϊκής ενοποίησης, με κίνδυνο να χάσουμε ότι κατακτήσαμε την τελευταία δεκαπενταετία. Αν δε συμμετάσχουμε στον πυρήνα της Ο.Ν.Ε. δε θα έχουμε το απαιτούμενο κύρος στα Βαλκάνια, στην ανατολική Ευρώπη, στη Μέση Ανατολή.

Το ζήτημα, λοιπόν, της συμμετοχής μας στην Ο.Ν.Ε. είναι όχι μόνο οικονομικό, αλλά και βαθιά πολιτικό. Μπαίνοντας στο περιθώριο της Ευρώπης, δεν υποθηκεύουμε μόνο την προοπτική ανάπτυξης της Χώρας μας, αλλά και την Εθνική μας Ασφάλεια.

Παράλληλα πρέπει, βέβαια, η οικονομική μας πολιτική, που εκφράζεται με τον Προϋπολογισμό που ψηφίζουμε αυτές τις μέρες, πρέπει να εκφράζεται με την ανάπτυξη. Παρά τα θετικά βήματα που πραγματοποιήθηκαν τα τελευταία τρία χρόνια -αύξηση εσόδων Γενικού Προϋπολογισμού, πάγωμα των δανειακών αναγκών στα ίδια επίπεδα με το 1995 και αύξηση του πρωτογενούς πλεονάσματος- η απόσταση που χωρίζει τη Χώρα μας από τους Ευρωπαίους εταίρους, είναι μεγάλη.

Στόχος της Κυβέρνησης είναι να καλύψει αυτήν την απόσταση μέσα στο χρονικό όριο που θέτει το πρόγραμμα σύγκλισης, δηλαδή μέχρι το τέλος του 1998.

Η ανάπτυξη με παράλληλη σταθεροποίηση, απελευθέρωσε πόρους και προκάλεσε τη μείωση των τεράστιων ελλειμμάτων του Δημοσίου, τη μείωση του πληθωρισμού, που επέτρεψε την πτώση των επιτοκίων και δημιούργησαν κλίμα εμπιστοσύνης στο εθνικό νόμισμα και οδήγησαν σε ανάκαμψη των επενδύσεων και σε κινητοποίηση του εθνικού παραγωγικού δυναμικού στον αγροτικό, βιομηχανικό, τουριστικό τομέα κ.λπ.

Η ανάπτυξη μπορεί να επιταχυνθεί ακόμη περισσότερο και έτσι να μειωθεί η ανεργία -ιδιαίτερα στους νέους και στις νέες- που αποτελεί τη σύγχρονη κοινωνική μάστιγα -πεντακόσιες χιλιάδες νέοι είναι άνεργοι αυτήν τη στιγμή και αποτελούν ωρολογιακή βόμβα μεγάλης ισχύος στα θεμέλια της κοινωνίας- ώστε να επιτραπεί η άσκηση μιας πιο ουσιαστικής κοινωνικής πολιτικής.

Μέσα στην τετραετία που διαβαίνουμε, μπορούμε με εθνική προσπάθεια να φτάσουμε από το 3,3% που βρισκόμαστε σήμερα, στο 4,5%, ή στο 5%, που αποτελεί στόχο ρεαλιστικό του Προϋπολογισμού του 1997. Η ανάπτυξη βέβαια πρέπει να είναι ισόρροπη.

Και μια που ακούστηκαν εδώ τοποθετήσεις γύρω από το θέμα της ανάπτυξης της Χώρας, έχω να τονίσω -μια που προέρχομαι από την περιφέρεια της Κρήτης- ότι η περιφέρεια της Κρήτης είναι έξω από τα μεγάλα εθνικά αναπτυξιακά έργα και δεν έχει άμεση ωφέλεια -έμμεση βέβαια έχει, μια που ανήκει στη Χώρα- από τα μεγάλα έργα, ούτε των Σπάτων ούτε του Αχελώου ούτε του Ρίου-Αντίρριου ούτε της Εγνατίας. 'Αρα, λοιπόν, χρειάζεται αυτή η ψαλίδα, το αναπτυξιακό έλλειμμα -αν θέλετε- που έχει η Κρήτη, να καλυφθεί με κάποια χρηματοδότηση επιπλέον, ώστε να μπορέσει να υπάρξει μία εξισορρόπιση αυτής της ψαλίδας και αυτού ελλείμματος.

Προϋπόθεση, βέβαια, για την επιτυχία των φιλόδοξων οικονομικών αναπτυξιακών στόχων της Χώρας, είναι η κοινωνική συνοχή και η κοινωνική συναίνεση και συμπαράταξη.

Η Κυβέρνηση εξεδήλωσε τις κυβερνητικές προτεραιότητες στους τομείς υψηλού κοινωνικού ενδιαφέροντος και έδωσε προτεραιότητες στον τομέα της Παιδείας, όπου ο Τακτικός Προϋπολογισμός αυξάνεται κατά 14,2%, δηλαδή 8% αύξηση σε πραγματικούς όρους, αισθητά μεγαλύτερη από τα προηγούμενα χρόνια. Ο Προϋπολογισμός δε, των επενδύσεων στην Παιδεία, αυξάνεται κατά 47%, δηλαδή κατά 40% σε πραγματικούς όρους.

Στον τομέα της Υγείας ο Κρατικός Προϋπολογισμός αυξάνεται κατά 9% και οι επενδύσεις κατά 25%.

Στον τομέα της πρόνοιας, τα διάφορα ειδικά μέτρα κοινωνικής δημογραφικής πολιτικής αυξάνονται κατά 47%. Οι υπόλοιπες δε, δαπάνες πρόνοιας, αυξάνονται κατά 16%, αντί 10% σε πραγματικούς όρους.

'Εχω δε να πω, ότι ενώ το 1993 το 23,3% ήταν στην κοινωνική πρόνοια, ευελπιστούμε να το φθάσαμε μέσα στο 1997 στο 25,8%.

Κύριε Πρόεδρε, κυρίες και κύριοι συνάδελφοι, ο Κρατικός Προϋπολογισμός του 1997 είναι σκληρός, αλλά είναι ειλικρινής και αναγκαίος. Η πορεία προς την Ο.Ν.Ε. θα είναι δύσκολη. Απαιτούνται θυσίες, που θα πρέπει να κατανεμηθούν δίκαια ανάλογα με τη φοροδοτική δυνατότητα του κάθε πολίτη. Απαιτείται πάνω από όλα ενημέρωση των πολιτών για τους στόχους και τις αναγκαιότητες που έχουν τεθεί. Εκεί χρειάζεται να δώσουμε ιδιαίτερη βαρύτητα και υπάρχει έλλειψη ενημέρωσης, διότι λογής-λογής δημαγωγοί, σειρήνες, αποπροσανατολίζουν και παραπλανούν το Λαό, ο οποίος αντιμετωπίζοντας τα καθημερινά πιεστικά βιοτικά του προβλήματα, είναι ευάλωτος σε συνθήματα ευκαιριακών αρχηγίσκων.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

'Ενα λεπτό, κύριε Πρόεδρε. 

Υπάρχει πραγματικός κίνδυνος για την κοινωνική συνοχή, για την ανατροπή, που είπα στο ξεκίνημα της ομιλίας μου.

Είναι γεγονός ότι η εφαρμογή των κανόνων της σύγκλισης έχει φέρει Ευρωπαίους σοσιαλιστές ηγέτες και πολιτικά Κόμματα σε αντιπαράθεση, ίσως για πρώτη φορά, με συνδικάτα, με λαϊκές ομάδες, ενώ παρατηρείται το παράδοξο φαινόμενο, αντιπολιτευτικά δεξιά Κόμματα της Ευρώπης να μιλούν για κίνδυνο ανεργίας κ.λπ.

Επίσης, μέσα στη σύγχυση βρίσκουν την ευκαιρία ακροδεξιοί χιτλερίσκοι, να δηλώνουν έντονα την παρουσία τους με σημαία την εκδίωξη των ξένων εργατών, όπως ο Λεπέν, ο αυστριακός Χάιντερ και άλλοι. 'Αρα απαιτείται ενημέρωση του Λαού, ώστε να μην είναι ανυπεράσπιστος στην προπαγάνδα κάποιων αντιδημοκρατικών και τυχοδιωκτικών στοιχείων.

Ο Προϋπολογισμός του 1997, κυρίες και κύριοι συνάδελφοι, είναι σαφώς προς τη σωστή κατεύθυνση. Η επιτυχία της οικονομικής πολιτικής είναι εθνικό ζήτημα. Δεν είναι κομματικό. Μετά από μακροχρόνια προσπάθεια η οικονομία αναδεικνύεται το κρίσιμο πολιτικό στοιχείο, που αν επιτευχθεί, θα επιτρέψει στη Χώρα μας να ανταποκριθεί στην πρόσκληση του καινούριου αιώνα. Σας ευχαριστώ.

ΣΤΡΑΤΗΣ ΚΟΡΑΚΑΣ: Για το Λαό τι σημαίνει αυτό;

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, θέλετε να πάρετε το λόγο; Είστε παρακάτω.

ΣΤΡΑΤΗΣ ΚΟΡΑΚΑΣ: Κύριε Πρόεδρε, ...

ΠΡΟΕΔΡΕΥΩΝ (Παναγιώτης Σγουρίδης): Δε σας επιτρέπω, κύριε Κόρακα.

ΣΤΡΑΤΗΣ ΚΟΡΑΚΑΣ: Να καθορίσουμε την ώρα που θα τελειώσουμε, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαληγούρας έχει το λόγο.

ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριοι συνάδελφοι, συμφωνώ με τα στελέχη της Κυβέρνησης που υπογράμμισαν τη σημασία και την κρισιμότητα του νέου Προϋπολογισμού.

Πράγματι, το 1997 θα είναι κρίσιμο έτος στην πολιτική και στην οικονομική πορεία της Χώρας. Κρίσιμο, γιατί από τις επιδόσεις της εθνικής μας οικονομίας το επόμενο έτος, θεωρώ ότι θα κριθούν σε μεγάλο βαθμό δύο τινά:

Πρώτον, η δυνατότητα συμμετοχής μας στο δεύτερο στάδιο της Οικονομικής και Νομισματικής 'Ενωσης της Ευρώπης. Το πρώτο στάδιο της ΟΝΕ το χάσαμε ήδη. Το θέμα είναι εάν θα καταφέρουμε να μην αυτοπεριθωριοποιηθούμε -μόνιμα μάλιστα- παραιτούμενοι στην πραγματικότητα, της ισότιμης συμμετοχής μας στην Ενωμένη Ευρώπη.

Το δεύτερο, που κατά τη γνώμη μου κρίνεται σε μεγάλο βαθμό από τα οικονομικά αποτελέσματα του επόμενου χρόνου, είναι η κοινωνική συνοχή του Τόπου. Γιατί σας ομολογώ ότι έχω το φόβο πως έχουμε ξοδέψει την καλή πίστη, την καλή πρόθεση, την υπομονή και την ελπίδα των Ελλήνων πολιτών.

Είναι χρόνια που ζητάμε απ' αυτούς θυσίες και αντί οι θυσίες να απολήγουν σε καρπούς, απολήγουν στην επιβολή νέων, ακόμη πιο δυσβάστακτων, φόρων. Η αποτυχία αυτή της οικονομικής κυρίως διαχείρισης, μαζί με την κακή διαχείριση των εθνικών μας θεμάτων, είναι που οδήγησαν τους 'Ελληνες πολίτες στην απογοήτευση και την απαισιοδοξία, στην παραίτηση και την ιδιώτευση, στην υιοθέτηση τόσο της απλουστευτικής και ισοπεδωτικής όσο και άδικης, αλλά όχι αδικαιολόγητης πεποίθησης, ότι όλοι οι πολιτικοί είναι ίδιοι. Το ίδιο δηλαδή αποτυχημένοι, εννοούν. Αμφισβητείται έτσι από τον Ελληνικό Λαό -και αυτό είναι το τραγικά επικίνδυνο- συνολικά το πολιτικό σύστημα εκπροσώπησης.

Αγαπητοί συνάδελφοι, ο Προϋπολογισμός του 1997 και η οικονομική πολιτική της Κυβέρνησης συνολικότερα, δεν επιτρέπουν αισιοδοξία, στο μέτρο που ούτε ο καινούριος Προϋπολογισμός ούτε η σχεδιαζόμενη για τον επόμενο χρόνο οικονομική πολιτική, σηματοδοτούν μεταβολές. Αντίθετα, επιμένουν στις αποδεδειγμένα αποτυχημένες συνταγές, στις αποδεδειγμένα αποτυχημένες κατευθύνσεις. Δηλαδή, στη λαθεμένη υποβάθμιση της σημασίας της ανάπτυξης. Αλλά και στη λαθεμένη αντίληψη, ότι τάχα η δημοσιονομική εξυγίανση οφείλει να επιδιωχθεί και ότι τάχα μπορεί να επιτευχθεί αποκλειστικά με την αύξηση των κρατικών εσόδων -δηλαδή με την επιβολή φόρων.

Η δογματική αυτή αντίληψη έχει πρόδηλες ιδεολογικές καταβολές. Αντί τουλάχιστον παράλληλης προσπάθειας περιορισμού των κρατικών δαπανών και της ομολογουμένης κρατικής σπατάλης, η Κυβέρνηση Σημίτη, όπως και οι προηγούμενες κυβερνήσεις του ΠΑ.ΣΟ.Κ. επιδίδεται σε νέα φορολογική επιδρομή, που στρέφεται με δριμύτητα, που στρέφεται με αναλγησία κατά πάντων.

Κατά τη διάρκεια των τελευταίων τριών χρόνων, οι κρατικές δαπάνες αντί να μειώνονται, αυξάνονται σημαντικά σε απόλυτους αριθμούς, αλλά και δε μειώνονται ούτε ως ποσοστό του Α.Ε.Π. Αντίστροφα, χρόνω τω χρόνω, το ΠΑ.ΣΟ.Κ. δραματικά αύξησε τους νέους φόρους, τους οποίους και επιχείρησα, αγαπητοί συναδελφοι, να μετρήσω, να αθροίσω, γιατί μέχρι σήμερα δεν έχουν μετρηθεί. Δεν έχουν αθροισθεί οι νέοι φόροι που το ΠΑ.ΣΟ.Κ. επέβαλε και επιβάλλει κατά τη διάρκεια της τετραετίας 1994-1997.

Καταθέτω, λοιπόν, σήμερα στη Βουλή, αναλυτικό πίνακα, που περιλαμβάνει εξαντλητικά τους επιβληθέντες κατά τη διάρκεια της προηγούμενης τριετίας και τους επιβαλλόμενους από το υπό ψήφιση φορολογικό νομοσχέδιο, για τον επόμενο χρόνο, νέους φόρους.

(Στο σημείο αυτό ο Βουλευτής κ. Αναστάσιος Παπαληγούρας καταθέτει για τα Πρακτικά της Βουλής τον προαναφερθέντα πίνακα ο οποίος έχει ως εξής:

"ΝΕΟΙ ΦΟΡΟΙ ΠΟΥ ΕΠΙΒΛΗΘΗΚΑΝ

ΚΑΤΑ ΤΗΝ ΤΕΤΡΑΕΤΙΑ 1994-1997

Α. Αύξηση φορολογικών βαρών 1994 σε δρχ.

* Αύξηση φόρου στη βενζίνη: +14 δις

* Αύξηση φόρου στον καπνό: + 80 δις

* Αύξηση φόρου κατανάλωσης οχημάτων (πινακίδες): + 17 δις

* Επαναφορά του μισού Ειδικού Φόρου Τραπεζικών Εργασιών (ΕΦΤΕ): + 35 δις. 

* Αύξηση φόρου εισοδήματος ως εκ της αναδρομικότητας των νέων τεκμηρίων διαβίωσης: + 14 δις

* Αύξηση φόρου εισοδήματος ως εκ της μείωσης των ποσοστών πρόβλεψης για επισφαλείς απαιτήσεις: + 20 δις

* Αύξηση πρόσθετων φόρων και προστίμων: + 10 δις

* Νέος φόρος στα Repos: + 10 δις

* Επιβάρυνση για μετασκευασθέντα παρανόμως αυτοκίνητα: + 13,5 δις

* Μη τιμαριθμοποίηση αφορολόγητων ποσών και κλιμακίων φορολογικών κλιμάκων: + 25 δις

* Απροσδιόριστη αύξηση: - Φόρος επί των προμηθειών του Δημοσίου

- Αύξηση φόρων κληρονομιών, δωρεών και γονικών παροχών (γιατί ο περιορισμός του χρόνου καταβολής τους από 4 σε 2 χρόνια συνεπάγεται αύξηση του φόρου)

- Αύξηση φόρου εισοδήματος ως εκ του περιορισμού των αναγνωριζομένων δαπανών αυτοκινήτου.

- Φόρος στα αμοιβαία κεφάλαια

ΣΥΝΟΛΟ: + 243,5 δις + απροσδιόριστα

Β. Αύξηση φορολογικών βαρών 1995 σε δρχ.

* Αύξηση φόρου στο πετρέλαιιο: +32 δις

* Αύξηση φόρου στον καπνό: + 31 δις

* Αύξηση φόρου εισοδήματος ως εκ της αύξησης του ανώτατου φορολογικού συντελεστή από 40 σε 45%: + 8 δις

* Αύξηση φόρου στις μη εισηγμένες στο Χρηματιστήριο Ανώνυμες Εταιρείες, ως εκ της αύξησης του φορολογικού συντελεστή από 35 σε 40% για τις ανώνυμες μετοχές: + 60 δις

* Αύξηση φόρου εισοδήματος ως εκ της υιοθέτησης των "αντικειμενικών" κριτηρίων για φορολόγηση ελευθέρων επαγγελματιών, βιοτεχνών κ.λπ.: + 120 δις

* Αύξηση φόρου γεωργικού εισοδήματος λόγω αντικειμενικού προσδιορισμού: + 5 δις

* Αύξηση φόρου εισοδήματος ως εκ του αντικειμενικού προσδιορισμού κόστους κατασκευής οικοδομών: + 8 δις

* Αύξηση φόρου εισοδήματος ναυτικών κ.α.: + 2 δις

* Αύξηση φόρου εισοδήματος αρχιτεκτόνων-μηχανικών: + 2 δις

* Αύξηση φόρου εισοδήματος ως εκ περιορισμού εκπτώσεων δαπανών κ.α.: + 10 δις

* Νέος φόρος σε κάθε είδους τυχερά παιχνίδια: + 10 δις

* Μη τιμαριθμοποίηση αφορολόγητων ποσών και κλιμακίων φορολογικών κλιμάκων: + 45 δις

* Επίπτωση από αυξήσεις φόρων 1994 που διατηρήθηκαν: + 180 δις

- Απροσδιόριστη αύξηση: - Διεύρυνση φορολογικής βάσης

- Φορολόγηση προγενέστερων αποθεματικών

- Αύξηση φόρου στις αλλοδαπές τεχνικές εταιρείες 

- Αύξηση φόρου εισοδήματος Ν.Π.

ΣΥΝΟΛΟ: + 513 δις + απροσδιόριστα

Γ. Αύξηση φορολογικών βαρών 1996 σε δρχ.

* Αύξηση φόρου στα καύσιμα: + 85 δις

* Αύξηση φόρου στον καπνό: + 33 δις

* Αύξηση φόρου στα οινοπνευατώδη ποτά: + 14 δις

* Αύξηση τελών κυκλοφορίας αυτοκινήτων και μοτοσυκλετών: + 17 δις

* Αύξηση φόρου μεταβίβασης ακινήτων, ως εκ της αύξησης των αντικειμενικών αξιών των ακινήτων και της επέκτασής τους: + 16 δις

* Αύξηση φόρου κλητονομιών, δωρεών και γονικών παροχών ως εκ της αύξησης αντικειμενικών κριτηρίων: + 5 δις

* Αύξηση φόρων εισοδήματος μικρομεσαίων επιχειρήσεων και ελευθέρων επαγγελματιών, ως εκ της αύξησης αντικειμενικών αξιών ακινήτων, αλλά και της αύξησης αντικειμενικών κριτηρίων: + 14 δις

* Αύξηση φόρων και προστίμων: + 8 δις

* Μη τιμαριθμοποίηση αφορολόγητων ποσών και κλιμακίων φορολογικών κλιμάκων: +70 δις

* Επίπτωση από αυξήσεις φόρων 1994 που διατηρήθηκαν: + 180 δις

* Επίπτωση από αυξήσεις φόρων 1995 που διατηρήθηκαν: + 293 δις

* Απροσδιόριστη αύξηση: - Προσαύξηση φόρου πλοίων

- Νέος φόρος στα έπαθλα ιπποδρόμου

- Πρόσθετο ειδικό τέλος αυτοκινήτων

- Νέο πρόστιμο για διασκευασμένα φορτηγά

- Aυτοτελής φορολόγηση αμοιβών αθλητών

- Νέο τέλος στα τεχνικά παίγνια

- Νέος φόρος στην αποζημίωση για την

αποχώρηση από το μίσθιο

- Φόρος στην αύξηση τεκμαρτού ενοκίου

γεωργικής γής

ΣΥΝΟΛΟ: + 735 δις + απροσδιόριστα

Δ. Αύξηση φορολογικών βαρών 1997 σε δρχ.

* Νέος φόρος κατοχής ακινήτου περιουσίας: + 40 δις

* Αύξηση φόρου στον καπνό: + 47 δις

* Αύξηση φόρου στα οινοπνευατώδη ποτά: + 4 δις

* Αύξηση τελών κυκλοφορίας αυτοκινήτων και μοτοσυκλετών: + 18 δις

* Αύξηση φόρου υπεραξίας ακινήτων επιχειρήσεων: + 28 δις

* Αύξηση φόρου εισοδήματος των τηρούντων προαιρετικά βιβλία Γ' κατηγορίας: + 4 δις

* Αύξηση φόρου εισοδήματος ως εκ της αύξησης των τεκμηρίων διαβίωσης: + 15 δις

* Νέος φόρος στους τόκους των ομολόγων, των εντόκων γραμματίων και των καταθέσεων σε συνάλλαγμα: + 50 δις

* Νέος φόρος στα αμοιβαία κεφάλαια και στις εταιρίες επενδύσεων: + 10 δις

* Αύξηση φόρου εισοδήματος από περιορισμό εκπιπτωμένων δαπανών και από φορολόγηση δωρεών με 20%: + 20 δις

* Αύξηση φορολογικού συντελεστή στα κέρδη των Τραπεζών: + 15 δις

* Αύξηση παγίων τελών χαρτοσήμου: + 10,5 δις

* Νέος φόρος στις βάσεις φορτηγών αυτοκινήτων: + 3,5 δις

* Μη τιμαριθμοποίηση αφορολόγητων ποσών και κλιμακίων φορολογικών κλιμάκων: + 110 δις

* Η κατάργηση φοροαπαλλαγών συνεπάγεται νέα φορολογικά βάρη: + 130 δις

* Επίπτωση από αυξήσεις φόρων 1994: + 180 δις

* Επίπτωση από αυξήσεις φόρων 1995: + 293 δις

* Επίπτωση από αυξήσεις φόρων 1996: + 184 δις

* Απροσδιόριστη αύξηση: - Φόρος μεταβίβασης στην υπεραξία μετοχών μη

εισηγμένων στο χρηματιστήριο (20%)

- Αύξηση από πρόσθετα τέλη και πρόστιμα

Τελωνειακού Κώδικα 

- Aυτοτελής φορολόγηση τόκων από καταθέσεις

σε ξένο συνάλλαγμα και άλλες καταθέσεις.

ΣΥΝΟΛΟ: + 1 τρις 162 δις + απροσδιόριστα

ΑΝΑΣΤΑΣΗΣ ΠΑΠΑΛΗΓΟΥΡΑΣ: Σημειώνω, ότι αθροίζω μόνο τους νέους φόρους, δηλαδή τα πρόσθετα φορολογικά βάρη. Και το σημειώνω αυτό, αφού ενδώσω και στον πειρασμό να θυμίσω ότι στα τρία από τα τέσσερα τελευταία υπό συζήτηση χρόνια, ανακριβώς η Κυβέρνηση διεκήρυττε και ισχυριζόταν, ότι δεν επιβάλλει τάχα, νέους φόρους.

'Ομως, όταν μία Κυβέρνηση υπόσχεται ότι δε θα επιβάλει νέους φόρους, δεν υπόσχεται απλώς ότι δε θα επιβάλλει πρωτότυπους φόρους. Προδήλως υπόσχεται ότι δε θα επιβάλλει νέα φορολογικά βάρη, ότι δε θα αυξήσει τα φορολογικά βάρη. Και τέτοια φορολογικά βάρη -νέους φόρους- το ΠΑ.ΣΟ.Κ. επέβαλε πολλούς.

Καταγράφω, λοιπόν, έναν προς έναν μόνο τους νέους, τους ΠΑΣΟΚικούς φόρους, όλους αυτούς που επιβλήθηκαν πέραν των ισχυόντων μέχρι το 1994. Αφαιρώ, για να είμαι απόλυτα ακριβής, την ωρίμανση των φόρων ή αλλιώς τη φυσιολογική αύξηση της κατανάλωσης, που οδηγεί σε αύξηση των φορολογικών εσόδων. Συνυπολογίζω τις επιπτώσεις της μη τιμαριθμοποίησης των αφορολογήτων ποσών και των κλιμακίων των φορολογικών κλιμάκων. Μεταφέρω τις επιπτώσεις ενός εκάστου των νέων φόρων που διατηρήθηκαν και στα επόμενα χρόνια. Επίσης, για να μην υπάρχει καμία αυθαιρεσία στον υπολογισμό, σημειώνω απλώς, αλλά δε συνυπολογίζω τους νέους φόρους, των οποίων η αύξηση είναι απροσδιόριστη. Δεν τους μετρώ. Και τέλος, ανάγω με βάση το δείκτη τιμών καταναλωτή, το κατ' έτος νέο φορολογικό βάρος σε σημερινές τιμές. Και ποιο είναι το αποτέλεσμα;

Ακούστε -και παρακαλώ από τον πίνακα που μόλις κατέθεσα, μελετήστε- τα ανατριχιαστικά ευρήματα: Αύξηση φόρων -και μιλάω για τους νέους φόρους- δηλαδή αύξηση των φορολογικών βαρών για το 1994 συν 243 δισ. Αύξηση φόρων για το 1995 συν 513 δισ. Αύξηση φόρων για το 1996 συν 735 δισ.

Αύξηση φόρων για το 1997 συν 1 τρισεκατομμύριο 162 δισεκατομμύρια.

Τέλος αθροιστικά κατά την τετραετία 1994-1997 επεβλήθηκαν σε σημερινές τιμές νέοι -φόροι πέραν επαναλαμβάνω αυτών που ίσχυαν- ύψους 2 τρισεκατομμυρίων 835 δισεκατομμυρίων.

ΓΕΩΡΓΙΟΣ ΔΡΥΣ (Υφυπ. Οικονομικών): Μου επιτρέπετε μια διακοπή;

ΠΡΟΕΔΡΕΥΩΝ (Παναγιώτης Σγουρίδης):'Οχι, όταν τελειώσει ο ομιλητής μπορείτε να πάρετε το λόγο να κάνετε παρέμβαση.

ΑΝΑΣΤΑΣΗΣ ΠΑΠΑΛΗΓΟΥΡΑΣ: Τόσο κόστισε σε νέους φόρους το ΠΑ.ΣΟ.Κ., Επαναλαμβάνω, 2 τρισεκατομμύρια 835 δισεκατομμύρια για την τετραετία 1994-1997.

Για να μην καταχραστώ την υπομονή σας και γιατί είναι ήδη περασμένος ο χρόνος, κύριε Πρόεδρε, θα συμπεράνω με δύο φράσεις και μόνο.

Πρέπει επιτέλους να γίνει κατανοητό, ότι οι 'Ελληνες φορολογούμενοι έχουν φτάσει στα όρια της φοροδοτικής τους ικανότητας. Και ακόμη ότι κάθε νέος φόρος επιδρά αρνητικά στην ανταγωνιστικότητα της ελληνικής οικονομίας. Και τέλος, πρέπει να γίνει κατανοητό από την Κυβέρνηση, ότι οφείλει, αντί να αυξάνει συνεχώς το μέγεθος των φόρων, να μειώσει επιτέλους το μέγεθος του Κράτους. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για μια πολύ σύντομη παρέμβαση.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Παπαληγούρα, παρακολουθώντας τη συλλογιστική σας για να αποδείξετε τους νέους φόρους, φαντάζομαι ότι κάνατε μία επαναλαμβανόμενη αφαίρεση για να βρείτε τους αριθμούς αυτούς.

Παίρνοντας σαν βάση το 1993 αφαιρέσατε τα φορολογικά έσοδα του 1994, του 1995, του 1996 και του 1997 από τον προηγούμενο χρόνο.'Ομως, κατανοείτε ότι αυτό δε σημαίνει αύξηση κατ' ανάγκη των φορολογικών εσόδων. Παρακαλώ λοιπόν, πέστε μας πώς τα βγάλατε τα νούμερα αυτά.

ΑΝΑΣΤΑΣΗΣ ΠΑΠΑΛΗΓΟΥΡΑΣ: Μου επιτρέπετε, κύριε Πρόεδρε, για ένα λεπτό;

ΠΡΟΕΔΡΕΥΩΝ (Παναγιώτης Σγουρίδης): Στο χρόνο τον οποίο μίλησε ο κύριος Υπουργός.

ΑΝΑΣΤΑΣΗΣ ΠΑΠΑΛΗΓΟΥΡΑΣ: Σε μικρότερο ακόμη.

Θα παρακαλέσω τον κύριο Υφυπουργό πριν κάνει οποιαδήποτε παρατήρηση, να μελετήσει τον πίνακα τον οποίο κατέθεσα στα Πρακτικά. 'Εχει τη δυνατότητα ως μέλος της Κυβέρνησης, ανά πάσα ώρα και στιγμή να ζητήσει το λόγο και να απαντήσει επί των υπολογισμών μου. 'Ομως, αφού τους μελετήσει. Κοιτάξτε τους λοιπόν, κύριε Υφυπουργέ.

ΓΕΩΡΓΙΟΣ ΔΡΥΣ (Υφυπ. Οικονομικών): Πέστε μας, πώς τα βγάλατε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γικόνογλου έχει το λόγο.

ΜΟΣΧΟΣ ΓΙΚΟΝΟΓΛΟΥ: Κυρίες και κύριοι συνάδελφοι, ο Προϋπολογισμός που συζητάμε είναι ένας Προϋπολογισμός που έχει στόχο τη συρρίκνωση της περιφέρειας, αναπτύσσοντας με γοργούς ρυθμούς τα μεγάλα αστικά κέντρα, ρίχνοντας ιδιαίτερο βάρος στην πόλη που λέγεται Αθήνα.

Είναι ένας Προϋπολογισμός που δε διαφέρει σε τίποτα από τους άλλους Προϋπολογισμούς που συντάχθηκαν από τις κυβερνήσεις των περιόδων 1958 έως σήμερα, με εξαίρεση αυτής του 1981-1985, για την περιφερειακή ανάπτυξη. 'Ολη η οικονομική πολιτική των κυβερνήσεων αυτής της περιόδου από το 1958 μέχρι σήμερα, έναν και μοναδικό στόχο είχαν, τη συρρίκνωση της περιφέρειας και την αύξηση του πληθυσμού της Αθήνας, γι'αυτό καταντήσαμε η Αθήνα να έχει το 50% του πληθυσμού της Ελλάδας.

'Ηταν η εξαίρεση η πολιτική που εφαρμόστηκε από την κυβέρνηση της περιόδου 1981-1985, η οποία δημιούργησε τις προϋποθέσεις εκείνες ώστε να μετακινηθεί το 16% του πληθυσμού της Αθήνας προς την περιφέρεια, σύμφωνα με τη Στατιστική Υπηρεσία.

Η εγκατάλειψη της περιφέρειας είναι ορατή από την απουσία φιλοαγροτικής πολιτικής αποκέντρωσης και περιφερειακής ανάπτυξης. Φωτεινό παράδειγμα είναι η μείωση των Βουλευτικών εδρών από την περιφέρεια προς όφελος αυτών της Αθήνας, περιφερειών όπως του Νομού 'Εβρου, Δράμας, Γρεβενών και άλλων.

ΣΤΡΑΤΗΣ ΚΟΡΑΚΑΣ: Και Λέσβου.

ΜΟΣΧΟΣ ΓΙΚΟΝΟΛΓΟΥ: Και Λέσβου. Δηλαδή παραμεθορίων περιοχών.

Κυρίες και κύριοι συνάδελφοι, θα έπρεπε να μη νιώθουμε περήφανοι όταν μειώνεται ο πληθυσμός του Νομού 'Εβρου και γενικότερα της Θράκης, τη στιγμή που ο πληθυσμός της Τουρκικής Θράκης αυξάνεται ραγδαία. Για παράδειγμα αναφέρω την Ανδριανούπολη, η οποία διαθέτει τα μεγαλύτερα πανεπιστήμια της Τουρκίας και δορυφορικές πόλεις και χωριά, που ασφυκτιούν από πληθυσμό. Σε αντίθεση, εμείς έχουμε μια τέτοια πολιτική, με την οποία συρρικνώνεται η Ελληνική Θράκη. Αυτό δε συμβαίνει μόνο στη Θράκη. Συμβαίνει στη Μακεδονία, στην 'Ηπειρο και στα νησιά του Αιγαίου.

Είναι εθνική επιταγή η συγκράτηση του πληθυσμού στην περιφέρεια σε πρώτη φάση και στη συνέχεια η εφαρμογή μιας τέτοιας πολιτικής, που θα δημιουργήσει τις προϋποθέσεις μετατόπισης του πληθυσμού από τα μεγάλα αστικά κέντρα στην περιφέρεια, όπως είχε συμβεί τα έτη 1981-1985.

Φέρουν ακεραία την ευθύνη οι Βουλευτές της περιφέρειας, για τη μη πραγμάτωση μιας τέτοιας πολιτικής. Τρεις θα πρέπει να είναι οι στόχοι που θα έπρεπε η Κυβέρνηση να επιδιώξει, εάν ενδιαφέρεται πράγματι για την περιφερειακή ανάπτυξη. Πρώτον, φιλοαγροτική πολιτική, ώστε να έχει εισόδημα ο αγρότης, για να παραμείνει στον τόπο που είναι σήμερα. Δεύτερον, αποκέντρωση σε τέτοιο επίπεδο, ώστε τα Υπουργεία να πάψουν να δέχονται τους 'Ελληνες πολίτες από την περιφέρεια για την επίλυση των προβλημάτων τους. Τα Υπουργεία ένα και μοναδικό ρόλο πρέπει να έχουν. Τον επιτελικό. Τρίτον, περιφερειακή ανάπτυξη με ιδιαίτερη έμφαση στους τομείς γεωργίας, Τουρισμού, βιοτεχνίας και βιομηχανίας.

Δυστυχώς, ο υπό συζήτηση Προϋπολογισμός δε δημιουργεί τις προϋποθέσεις εφαρμογής τέτοιας πολιτικής, που να στηρίζει τους τρεις στόχους που προανέφερα. Στον αγροτικό τομέα, ο υπό συζήτηση Προϋπολογισμός, όχι μόνο δε δημιουργεί τις προϋποθέσεις, όχι για αύξηση, αλλά ακόμη και για στήριξη του αγροτικού εισοδήματος, του υπάρχοντος αγροτικού εισοδήματος, σε αντίθεση, θα δημιουργήσει προϋποθέσεις περαιτέρω μείωσης του αγροτικού εισοδήματος.

Θλίβομαι βαθύτατα, διότι η Κυβέρνηση δεν έχει πάρει τα μηνύματα των αγροτικών κινητοποιήσεων και δεν έχει αντιληφθεί τι την περιμένει μεθαύριο. Τον τελευταίο καιρό ακούγεται τακτικά από κυβερνητικά στελέχη, ότι το χαμηλό εισόδημα των αγροτών οφείλεται στο μικρό οικογενειακό κλήρο και ότι για να αυξηθεί το εισόδημα του αγρότη επιβάλλεται η μείωση του αγροτικού πληθυσμού από το 26%, στο 12%, ώστε να αυξηθεί ο κλήρος και ως εκ τούτου να αυξηθεί και το εισόδημα του αγρότη.

Δε θα είχα διαφορετική άποψη από αυτή που διατυπώνεται. Μπορούν, όμως, αυτά τα κυβερνητικά στελέχη να μου πουν το 14% των αγροτών, που θα πάψει να ασχολείται με τη γεωργία, με τι θα ασχοληθεί;

ΣΤΡΑΤΗΣ ΚΟΡΑΚΑΣ: 'Οχι μόνο το 14%. Είναι το μισό και πάνω.

ΜΟΣΧΟΣ ΓΙΚΟΝΟΓΛΟΥ: Τι θα απογίνει αυτό το 14% των αγροτών; Θα μετακινηθεί στα μεγάλα αστικά κέντρα για να βρει δουλειά για να ζήσει, αφού ο συζητούμενος Προϋπολογισμός δε δημιουργεί προϋποθέσεις περιφερειακής ανάπτυξης, ώστε να βρουν δουλειά στον τόπο τους και να μείνουν εκεί;

Δηλαδή πάμε για περαιτέρω μείωση του πληθυσμού της περιφέρειας. Πάμε να κάνουμε Ελλάδα μόνο την Αθηνα. Η περιφέρεια ερημώνει και η Κυβέρνηση δεν το έχει αντιληφθεί.

Αντιλαμβάνεστε το μέγεθος του εθνικού εγκλήματος που θα διαπραχθεί, εάν δε συγκρατήσουμε τον πληθυσμό στην περιφέρεια και αν δε δημιουργήσουμε τις προϋποθέσεις μετακίνησής του πληθυσμού των αστικών κέντρων στην περιφέρεια. Πώς μπορεί να συμβεί κάτι τέτοιο, όταν όλες οι πιστώσεις διατίθενται για το Λεκανοπέδιο της Αττικής; Σαν παράδειγμα αναφέρω, πως μόνο για το Μετρό της Αθήνας θα δαπανηθούν πιστώσεις περίπου ένα τρισ., όποτε και αν ολοκληρωθεί το έργο αυτό με τις δύο γραμμές. Φανταστείτε να αναφερθούμε στο αεροδρόμιο των Σπάτων ή στον περιφερειακό Σταυρού-Ελευσίνας, στο νέφος στο κυκλοφοριακό και σε τόσα άλλα έργα, σε πόσα τρις θα φθάσουν για την υλοποίησή τους. Πιστεύω πως δε θα είναι αρκετοί ούτε πέντε Προϋπολογισμοί της Ελλάδας για την υλοποίηση αυτών των έργων.

Για να μη διαμαρτύρεται η περιφέρεια, αποφάσισαν για την κατασκευή της Εγνατίας Οδού, ύστερα από σκληρές πιέσεις. Είναι βέβαιη η ολοκλήρωση του έργου; Πολλοί πιστεύουμε ότι δε θα ολοκληρωθεί η Εγνατία, όπως αβέβαιη είναι και η κατασκευή των κάθετων αξόνων αυτής, όπως αυτοί της Βέροιας, της 'Εδεσσας, της Φλώρινας, που θα συνδέσουν την Εγνατία με την πρώην Γιουγκοσλαβία και τις χώρες της Ευρωπαϊκής 'Ενωσης. Ο άξονας Αλεξανδρούπολης-Ορμενίου, και αυτός δε θα ολοκληρωθεί, είναι ο άξονας που θα συνέδεε την Ανατολική Βουλγαρία, Ρουμανία, Εύξεινο Πόντο, ώστε να αποφευχθεί η κατασκευή της Παραεγνατίας Οδού, της οποίας η κατασκευή θα μας βλάψει εθνικά.

Οι βιοτεχνίες και οι βιομηχανίες στην περιφέρεια, καθημερινά η μία μετά την άλλη κλείνουν από την αδιαφορία της Κυβέρνησης. Σαν παράδειγμα φέρνω την περιοχή μου, τη Νάουσα όπου με το κλείσιμο των βιοτεχνιών και των βιομηχανιών, η ανεργία έχει ξεπεράσει το 40%. Γενικά στο Νομό Ημαθίας, η ανεργία έχει ξεπεράσει το 27% και μιλάμε για περιφερειακή ανάπτυξη, όταν αυτές οι μονάδες θα ήταν η μοναδική οδός για συγκράτηση του πληθυσμού, η μία κλείνει μετά την άλλη.

'Οταν δε γίνεται αποκέντρωση και είναι αναγκασμένος ο κάτοικος του 'Εβρου και της Ρόδου να έρθει στην Αθήνα για να λύσει τα προβλήματά του, τι περιμένει να του συναντήσει κανείς στην Περιφέρεια; Μπορείτε να φανταστείτε πόσα δισεκατομμύρια δαπανώνται από τη μετακίνηση αυτού του πληθυσμού;

'Ολα τα παραπάνω δείχνουν ότι η περιφέρεια είναι καταδικασμένη σε μαρασμό και σε εγκατάλειψη. Τα Κόμματα αδιαφορούν αφού ελέγχονται, διευθύνονται και κατευθύνονται από την Αθήνα. Οι Βουλευτές, όμως, της περιφέρειας, που τους ψήφισε ο λαός της Περιφέρειας τι κάνουν; Τίνος συμφέροντα υπηρετούν, γιατί δε συσπειρώνονται και επιτακτικά να επιβάλουν την αποκέντρωση, την περιφερειακή ανάπτυξη, την προστασία του αγρότη, αφού ο αγρότης τους ψηφίζει και τους εκλέγει Βουλευτές;

Κύριοι συνάδελφοι, ο Προϋπολογισμός που συζητάμε πλήττει την αγροτική τάξη και τα κατώτερα κοινωνικά στρώματα.

Πλήττει την ανάπτυξη της περιφέρειας, πλήττει την αποκέντρωση. Παρ' όλα αυτά είμαι υποχρεωμένος να ψηφίσω τον Προϋπολογισμό ως κυβερνητικός Βουλευτής, για να μη δώσω το δικαίωμα στους παρατρεχάμενους της Κυβέρνησης, να πουν ότι υπονομεύω την Κυβέρνηση. 'Εχω χρέος, όμως, σαν Εκπρόσωπος του Λαού και των αγροτών, να επισημάνω την αντιλαϊκή, την αντιαγροτική πολιτική αυτού του Προϋπολογισμού και να πω στην Κυβέρνηση, ότι η διαφοροποίησή μου, αυτήν τη στιγμή, δίνει το δικαίωμα τροποποίησης κατά κάποιο τρόπο και βελτίωσης αυτής της κατάστασης. Εάν δεν το πράξετε, κύριοι Υπουργοί, λυπάμαι, αλλά οι κοινωνικές τάξεις θα έχουν τέτοιες εξάρσεις, που δύσκολα θα τους αντιμετωπίσουμε. Οι κινητοποιήσεις αυτές των αγροτών θα είναι μηδενικό μπροστά σ' αυτά που θα συμβούν.

ΠΡΟΕΔΡΕΥΩΝ (Παναγιώτης Σγουρίδης): Η κα Πετραλιά έχει το λόγο.

ΣΤΡΑΤΗΣ ΚΟΡΑΚΑΣ: Θα συνεχίσουμε ακόμη, κύριε Πρόεδρε; 

ΚΥΡΙΑΚΟΣ ΣΠΥΡΙΟΥΝΗΣ: 'Αμα λέμε μία η ώρα, να είναι μία η ώρα. Τα συμπεφωνημένα πρέπει να τηρούνται.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Πετραλιά, έχετε το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, δεν μπορούμε να το αφήσουμε για αύριο;

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Πετραλιά.

ΦΑΝΗ ΠΕΤΡΑΛΙΑ ΠΑΛΛΗ: Κύριε Πρόεδρε, επανειλημμένως σας έχουμε ακούσει να μιλάτε για την αναβάθμιση του Κοινοβουλίου και εσείς και ο κ. Κακλαμάνης και για την αναβάθμιση του ρόλου του Βουλευτού. Αλλά θα θέλαμε να το δούμε αυτό στην πράξη και όχι στα λόγια. Βεβαίως, ξέρουμε γιατί θέλετε να κρατήσετε μέχρι αυτήν την ώρα τη συνεδρίαση. Να ξεμπερδεύουμε, λοιπόν, με τους Βουλευτές, για να έχουμε αύριο τους Υπουργούς, οι οποίοι θα συνωστίζονται την ώρα που θα έχουν τα κανάλια την ακροαματικότητα.

ΠΡΟΕΔΡΕΥΩΝ (Παναγιώτης Σγουρίδης): Κυρία Πετραλιά, σας παρακαλώ. 

ΦΑΝΗ ΠΕΤΡΑΛΙΑ ΠΑΛΛΗ: Είναι δικαίωμά μου.

ΠΡΟΕΔΡΕΥΩΝ (Παναγιώτης Σγουρίδης): Αυτά τα οποία λέτε να τα στηρίζετε σε πραγματικά στοιχεία. Πέρσι στον Προϋπολογισμο μίλησαν ενενήντα πέντε Βουλευτές και πρόπερσι στον Προϋπολογισμό μίλησαν ογδόντα ένα Βουλευτές.

ΦΑΝΗ ΠΕΤΡΑΛΙΑ ΠΑΛΛΗ: Να μου κρατάτε την ώρα.

ΠΡΟΕΔΡΕΥΩΝ (Παναγιώτης Σγουρίδης): Θα ξαναβάλω την ώρα από την αρχή. Αλλά κάποια στιγμή, όταν μας ακούει όλος ο Ελληνικός Λαός αυτήν την ώρα, θα πρέπει να λέμε τις αλήθειες. Εκείνο, λοιπόν, το οποίο επιδιώκει το Προεδρείο, είναι οι Βουλευτές, όσο το δυνατόν περισσότεροι, να είναι αυτοί που θα μιλήσουν στον Προϋπολογισμό.

ΦΑΝΗ ΠΕΤΡΑΛΙΑ ΠΑΛΛΗ: Ας κάνουμε άλλη μια εμβόλιμη. 

ΠΡΟΕΔΡΕΥΩΝ (Παναγιώτης Σγουρίδης): Αν σταματάμε στις δώδεκα η ώρα, δε θα προλάβουν να μιλήσουν ούτε πενήντα Βουλευτές. Γι' αυτό ακριβώς προσπαθούμε να επιταχύνουμε τη διαδικασία, να μιλήσουν περισσότεροι συνάδελφοι για να ακουστούν περισσότερες φωνές. 'Αρα, αδικείτε το Προεδρείο, κυρία Πετραλιά, και σεις και άλλοι συνάδελφοι.

Σας ξαναβάζω το χρόνο από την αρχή και παρακαλώ να μπείτε στο θέμα του Προϋπολογισμού

ΦΑΝΗ ΠΕΤΡΑΛΙΑ ΠΑΛΛΗ: Απευθύνομαι, λοιπόν, στους ηρωικούς συναδέλφους που έχουν μείνει εδώ μετά απο επτά ώρες ...

ΣΤΡΑΤΗΣ ΚΟΡΑΚΑΣ: Του ΚΚΕ. Πείτε το. 


ΦΑΝΗ ΠΕΤΡΑΛΙΑ ΠΑΛΛΗ: ... για να πω ότι από τον Προϋπολογισμό του τομέα της πρόνοιας, όπου υποτίθεται ότι κάθε χρόνο η Κυβέρνηση ζωγραφίζει το πρόσωπό της, αποδεικνύεται περίτρανα ποιος είναι ο εκσυγχρονιστικός λόγος και ο εκσυγχρονιστικός σοσιαλισμός του κ. Σημίτη και ποιο είναι το σύγχρονο ΠΑ.ΣΟ.Κ.

Είναι χαρακτηριστικό, κύριοι συνάδελφοι, ότι ενώ ο προϋπολογισμός Υγείας και Πρόνοιας το 1997 δε φθάνει τα επίπεδα του 1990, το μόνο κονδύλι που είναι κατά 30% αυξημένο έναντι του περσινού, είναι ο κωδικός 0551, που αφορά τα έξοδα κηδείας. Είναι το μόνο κονδύλι που είναι αυξημένο στο λογαριασμό της Πρόνοιας.

Κύριοι Υπουργοί, μακάβρια, αλλά σοφή η πρόβλεψή σας. Διότι οι δραματικές περικοπές που επιφέρατε στις κοινωνικές δαπάνες, είναι βέβαιο ότι θα εξοντώσουν πολλούς ανήμπορους 'Ελληνες, όσους έχουν την αφέλεια να περιμένουν βοήθεια από το Κράτος.

Πριν σχολιάσω τον Προϋπολογισμό του 1997, αξίζει, πιστεύω, να επισημάνω την ομολογία της ίδιας της Κυβέρνησης στην εισηγητική έκθεση, ότι ο τομέας της Πρόνοιας θα έχει μια υπέρβαση 22 δισεκατομμυρίων. Παρόμοια ομολογία υπήρχε και στον περσινό Προϋπολογισμό στην εισηγητική έκθεση. Με ομολογουμένη, λοιπόν, από την Κυβέρνηση την υπέρβαση μιας τάξεως του 15% των δύο περσινών ετών, φαντάζεται κανείς πόση υπέρβαση θα έχει ο φετινός Προϋπλογισμός, που παρουσιάζεται μειωμένος ακόμη και στα ονομαστικά ποσά του. 'Αρα, κύριοι Υπουργοί, ο Προϋπολογισμός του 1997 είναι αναποτελεσματικός και ανειλικρινής, παρά τα όσα προπαγανδιστικά έχουν γραφτεί και ακούσαμε πριν και από τον Υπουργό κ. Παπαντωνίου να λέει για τον τομέα της Πρόνοιας. Αυτό που είναι σίγουρο, είναι ότι αυτός ο Προϋπολογισμός είναι δραματικά μειωμένος έναντι του 1996. Ιδού, λοιπόν, τα ψυχρά νούμερα, που ξεγυμνώνουν την ωραιολογία. Για την Πρόνοια 151,4 δισ. έναντι 176 δισ. το 1996. Δηλαδή, ακόμα και αν δεν υπολογιστεί ο πληθωρισμός, ακόμα και αν δεν υπολογιστούν οι αυξήσεις στους μισθούς και στα πριμ παραγωγικότητας που δόθηκαν φέτος, δηλαδή το 1996, στους υπαλλήλους και που δεν έχουν προβλεφθεί στον Προϋπολογισμό του 1996, έχουμε για φέτος μια προφανή μείωση και σε απόλυτους αριθμούς και στα ονομαστικά ποσά κατά 24,5 δις. Αλλά και το σύνολο του Προϋπολογισμού για την Πρόνοια της κεντρικής υπηρεσίας και της περιφέρειας και των δημοσίων επενδύσεων, είναι μειωμένο και σε απόλυτα ποσά και σε ποσοστά.

Αξίζει ν' αναφέρω ότι ο προϋπολογισμός, όπως αναφέρεται και στην εισηγητική έκθεση, της περιφέρειας περικόπτεται γύρω στα 3,5 δισ. από τον περσινό συγκριτικά με τον φετινό.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Μπορώ να σας διακόψω;

ΦΑΝΗ ΠΕΤΡΑΛΙΑ-ΠΑΛΛΗ: 'Οχι, δεν μπορείτε. Στο τέλος θα απαντήσετε.

Θα πάμε μέχρι τις δύο κύριε Υπουργέ, και δεν έχουμε διάθεση να καθήσουμε μέχρι τις δύο. Μόνο τα μπουζουξίδικα είναι ανοικτά τέτοια ώρα. Αφήστε με να τελειώσω και απαντάτε.

ΠΡΟΕΔΡΕΥΩΝ(Παναγιώτης Σγουρίδης): Λυπάμαι που τη Βουλή την εξομοιώνετε με τα μπουζουξίδικα.

ΦΑΝΗ ΠΕΤΡΑΛΙΑ-ΠΑΛΛΗ: Υπάρχει, λοιπόν, καθήλωση στα ποσά και περικοπές. Τη μεγαλύτερη περικοπή την υφίστανται τα πολυτεκνικά επιδόματα. 'Οσες αλχημείες και αν κάνετε, για να πείσετε ότι αυξάνονται, οι αριθμοί είναι αμείλικτοι. Ο κωδικός 2731 που τα αφορά, έχει εγγεγραμμένα 81 δισ., έναντι 27 δισ. του '96. Είναι δηλαδή 46 δισ. λιγότερα. Μάλιστα κάνετε και ένα άλλο ταχυδακτυλουργικό κόλπο. Στον κωδικό αυτό, ομαδοποιείτε όλα τα επιδόματα, ακόμα και το επίδομα του τρίτου παιδιού, που ακούσαμε τον κύριο Υπουργό να ισχυρίζεται ότι θα το αυξήσετε, χωρίς, όμως, να λέτε σε ποιους και σε πόσους δικαιούχους.

Στην εισηγητική έκθεση, όλα τα πολυτεκνικά επιδόματα τα συνδέετε -για πρώτη φορά γίνεται αυτό- με το οικογενειακό εισόδημα των δικαιούχων. Και επιτρέψτε μου να διαβάσω στη σελίδα 174 της εισηγητικής εκθέσεως το εξής: "Για λόγους κοινωνικής Δικαιοσύνης, η καταβολή των επιδομάτων και της ισόβιας σύνταξης συνδέεται για πρώτη φορά με το οικογενειακό εισόδημα των δικαιούχων. Τα επιδόματα αυτά και η ισόβια σύνταξη, παρέχονται από την Πολιτεία για την οικονομική στήριξη μελών οικογενειών που έχουν ανάγκη". Απ' αυτήν λοιπόν, τη φράση, προκύπτει ένα νέο δεδομένο, το οποίο απέφυγε ο κ. Παπαντωνίου να αναφέρει, ότι εκτός από την ισόβια σύνταξη περικόπτονται για κάποιους και τα άλλα πολυτεκνικά επιδόματα, όπως και το επίδομα του τρίτου παιδιού. Και, κύριε Υπουργέ, όταν θα μου απαντήσετε, που ζητήσατε πριν το λόγο, στο τέλος, θα παρακαλέσω να μου δώσετε μια ακριβή διευκρίνηση, για να γραφτεί και στα Πρακτικά, από ποιους και σε πόσους κόβονται τα πολυτεκνικά επιδόματα και το επίδομα του τρίτου παιδιού. Ο πολύτεκνος Υπουργός...

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Δεν κόβονται, αυξάνονται διόμισι φορές.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δεν μπορείτε να παίρνετε το λόγο όποτε θέλετε.

ΦΑΝΗ ΠΕΤΡΑΛΙΑ-ΠΑΛΛΗ: Θα σας πω γιατί δεν αυξάνονται, τα έχω μελετήσει πολύ, κύριε Υπουργέ, δε με πιάνετε.

Ισχύει το όριο των 2 εκατ. εισοδήματος, που γράφτηκε στις εφημερίδες για την περικοπή της ισόβιας σύνταξης και για τα άλλα επιδόματα; Δηλαδή σε έναν εργαζόμενο με τρία παιδιά, που έχει έναν μισθό 150.000 δραχμές το μήνα, θα του κόψετε το επίδομα του τρίτου παιδιού; 

Και βέβαια είχα σκοπό σε αυτό εδώ το σημείο να απευθυνθώ στους συναδέλφους του ΠΑ.ΣΟ.Κ., αλλά δεν υπάρχει κανένας για να απευθυνθώ. 

ΑΝΑΣΤΑΣΗΣ ΠΑΠΑΛΗΓΟΥΡΑΣ: Πείτε τα σε μένα.

ΦΑΝΗ ΠΕΤΡΑΛΙΑ-ΠΑΛΛΗ: Κύριε Παπαληγούρα, το ερώτημα είναι προς τους συναδέλφους του ΠΑ.ΣΟ.Κ., εκείνους οι οποίοι με δημόσιες δηλώσεις έχουν πει ότι δεν πρόκειται να ψηφίσουν το συγκεκριμένο τμήμα του Προϋπολογισμού, που αναφέρεται στην περικοπή των πολυτεκνικών επιδομάτων και την ισόβια σύνταξη.

'Ηθελα πραγματικά να τους ρωτήσω: "Τι θα κάνετε εσείς; Θα υπερψηφίσετε την περικοπή των πολυτεκνικών επιδομάτων; Θα κτυπήσετε την Ελλάδα" -θα έλεγα στους συναδέλφους του ΠΑ.ΣΟ.Κ.- "εκεί που πραγματικά υποφέρει, δηλαδή στην υπογεννητικότητα;".

Αξίζει σαν στοιχείο, να αναφέρω ότι από το 1990, που θεσπίστηκε το επίδομα για το τρίτο παιδί μέχρι σήμερα, προστέθηκε στην Ελλάδα μια κοινότητα. Είχαμε πεντέμισι χιλιάδες γεννήσεις περισσότερες απ' αυτές που αναμέναμε.

Ωστόσο, όμως, κυρία και κύριοι συνάδελφοι, πέρα από τη μεγάλη περικοπή των πολυτεκνικών επιδομάτων, έχουμε μια σημαντική περικοπή επιδομάτων και σε μια άλλη κλίμακα ατόμων με ειδικές ανάγκες, επιχορηγήσεις σε προνοιακά ιδρύματα. Και είναι χαρακτηριστικό ότι για τα επιδόματα τα οποία αφορούν σε κωφαλάλους, σε παιδιά με ειδικές ανάγκες, σε πολυμεταγγιζόμενους της μεσογειακής αναιμίας, στους παραπληγικούς, δεν υπάρχει καν, για πρώτη φορά σε προϋπολογισμό, εγγραφή κονδυλίων, όπως υπήρχε μέχρι σήμερα. Αντ' αυτού υπάρχει ένα αθροιστικό κονδύλι 2,5 δισεκατομμυρίων.

'Ομως, αν αθροίσουμε όλα αυτά τα επιδόματα που δόθηκαν τον περασμένο χρόνο, το ποσό είναι τριπλάσιο από τα 2,5 δισ., τα οποία εσείς έχετε υπολογίσει αθροιστικά σε έναν κωδικό. Και ακόμη χειρότερο, καθηλωμένες, μειωμένες έως εντελώς εξαφανισμένες, είναι οι επιχορηγήσεις προς όλα τα προνοιακά ιδρύματα, με χαρακτηριστικότερη την πλήρη περικοπή του κωδικού που αναφέρεται στα ιδρύματα προστασίας ηλικιωμένων.

Ακόμα, στο κέντρο θεραπείας εξαρτημένων δίνεται 940 εκατ., όταν πριν δυο χρόνια είχατε δώσει 925 εκατομμύρια. Στους νεφροπαθείς κόβετε 150 εκατ., σε αυτούς με χρονιαίες παθήσεις δίνετε μόνο 200 εκατ. και στις επιχορηγήσεις σε ιδρύματα για σκοπούς κοινωνικής αντίληψης, κάνετε μια περικοπή 330 εκατομμυρίων.


Εδώ υπάρχει κάτι που θα ήθελα να μου το εξηγήσετε, να μου δώσετε μια απάντηση. Υπάρχει μια περίεργη αύξηση για τη διακίνηση των ατόμων με ειδικές ανάγκες και ερωτώ: Δεδομένου ότι τα εισιτήρια δεν έχουν αυξηθεί κατά 40%, δεδομένου ότι ούτε τα άτομα με ειδικές ανάγκες έχουν αυξηθεί, τότε γιατί υπάρχει αυτή η διαφοροποίηση σ' αυτά τα κονδύλια; Δε θα ήθελα να πιστέψω αυτά τα οποία ακούγονται μέσα στο Υπουργείο.

Είναι βέβαιο ότι και το 1997, την κοινωνική μέριμνα στη Χώρα μας θα την ασκήσουν πάλι τα Μέσα Μαζικής Ενημέρωσης, απ' όπου παρελαύνουν καθημερινά ηλικιωμένοι, ανάπηροι, άνεργοι, άτομα με ειδικές ανάγκες, θα έλεγα οι απόκληροι της κοινωνίας, ζητώντας βοήθεια από τους φιλανθρώπους.

Το 1996 δυσκολεύτηκαν να λειτουργήσουν βρεφονηπιακοί σταθμοί, ιδρύματα. Το 1997 είναι βέβαιο ότι θα κλείσουν. 

Το ΠΑ.ΣΟ.Κ. καθώς πέρασε στη μεταπαπανδρεϊκή εποχή, φρόντισε με αυτόν τον Προϋπολογισμό να θάψει και τα τελευταία ίχνη των σοσιαλιστικών του καταβολών και των ανθρωπιστικών του ευαισθησιών, που κάποτε αποτελούσαν, κύριοι Υπουργοί, τις πολεμικές σας σημαίες.

Ο κ. Σημίτης μπορεί να ισχυρίζεται ότι με αυτόν τον Προϋπολογισμό θέλει να μας οδηγήσει στην Ευρώπη, αλλά όσον αφορά τον κοινωνικό προϋπολογισμό, σίγουρα μας οδηγεί στην Αφρική.

Βεβαίως, θα καταψηφίσω αυτόν τον Προϋπολογισμό της εθνικής, κοινωνικής και ανθρώπινης ντροπής.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Θέλω να κάνω μία πολύ σύντομη παρατήρηση στα όσα είπε η κα Πετραλιά, για να έχουμε τουλάχιστον μία κοινή βάση αναφοράς.

Επειδή τα περισσότερα από τα αριθμητικά μεγέθη τα οποία ανέφερε, δεν έχουν σχέση με τον Προϋπολογισμό και την πραγματικότητα, θα ήθελα απλώς και μόνο να αναφέρω το εξής:

Μόνο τα κονδύλια Πρόνοιας είναι αυξημένα κατά 20 δισ. δραχμές για το 1997, πράγμα το οποίο πολύ πρακτικά και απλά σημαίνει αύξηση του Προϋπολογισμού για το επόμενο έτος κατά 16%. Μπορεί καθένας να βγάλει εύκολα τα συμπεράσματά του για τη σημασία την οποία δίδει η Κυβέρνηση στον τομέα της Πρόνοιας. Αύξηση κατά 16%, δηλαδή διόμισι φορές και πλέον επάνω από τον πληθωρισμό. Αυτή είναι μία σαφέστατη ένδειξη για τη σημασία, την οποία δίδουμε.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχουν διανεμηθεί τα Πρακτικά της Πέμπτης, 28 Νοεμβρίου 1996 και ερωτάται το Σώμα αν τα επικυρώνει.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης, 28 Νοεμβρίου 1996 επικυρώθηκαν.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 01.10' λύεται η συνεδρίαση για σήμερα Πέμπτη, 19 Δεκεμβρίου 1996 και ώρα 18.00', με αντικείμενο εργασιών του Σώματος νομοθετική εργασία, συνέχιση της συζήτησης επί των σχεδίων νόμων: α) Κύρωση του Γενικού Προϋπολογισμού του Κράτους και των Προϋπολογισμών ορισμένων Ειδικών Ταμείων και Υπηρεσιών για το οικονομικό έτος 1997, β) Κύρωση του Απολογισμού του Κράτους οικονομικού έτους 1995 και γ) Κύρωση του Ισολογισμού του Κράτους οικονομικού έτους 1995, σύμφωνα με την ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
