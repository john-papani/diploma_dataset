Σελίδα 4077 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΠΓ'

Τετάρτη 19 Φεβρουαρίου 1997

Αθήνα σήμερα στις 19 Φεβρουαρίου 1997, ημέρα Τετάρτη και ώρα 19.20' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Παρακαλείται ο κύριος Γραμματέας, να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ. Αθανάσιο Αλευρά τ' ακόλουθα:

Α. ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου - Λυκείου Ραχών Ικαρίας ζητεί χρηματοδότηση για την εκτέλεση εργασιών επισκευής στο Λύκειο Ραχών Ικαρίας.

2) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία η Ομοσπονδία Εμπορικών Συλλόγων Αττικής Ομόρων Νομών και Νήσων Αιγαίου ζητεί νέες φορολογικές ρυθμίσεις για τις μικρομεσαίες επιχειρήσεις.

3) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία Αθλητικά Σωματεία της Κρήτης ζητούν τη συνέχιση της καταβολής του 2% από την επιχορήγηση του ΠΡΟΠΟ στο ΣΕΓΑΣ για την υποστήριξη του κλασσικού αθλητισμού.

4) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η 'Ενωση Αστυνομικών Υπαλλήλων Νομού Ρεθύμνου αντιτίθεται σε πρόταση της ΟΚΕ του Νομού Ρεθύμνου σχετικά με τη στέγαση δημοσίων υπηρεσιών στο χώρο των εγκαταστάσεων της Σχολής Αστυφυλάκων.

5) Ο Βουλευτής Αθήνας κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία Δημοτικοί Σύμβουλοι Βούλας Αττικής ζητούν να γίνει ρύθμιση ρυμοτομικού σχεδίου και τα άχτιστα τμήματα γης στο ΟΤ66 και στο ΟΤ68 τομέα να χαρακτηρισθούν ως χώροι πρασίνου.

6) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Συμβούλιο Περιοχής της 9ης Εδαφικής Περιφέρειας Εύβοιας ζητεί χρηματοδότηση για την κατασκευή αντιπλημμυρικών έργων στον ποταμό Ξηριά στο Νομό Εύβοιας.

7) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Πλατανιστιωτών Εύβοιας "Η ΓΕΡΑΙΣΤΟΣ" ζητεί την εγκατάσταση καρτοτηλεφώνων σε συνοικισμούς της Κοινότητας Πλατανιστού Εύβοιας.

8) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Κύμης του Νομού Εύβοιας ζητεί την παραχώρηση χώρου στάθμευσης ΙΧ επιβατικών αυτοκινήτων στο λιμάνι της Κύμης Εύβοιας.

9) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Νομαρχιακή Αυτοδιοίκηση Δωδεκανήσου ζητεί χρηματοδότηση για την εκτέλεση εργασιών στο λιμάνι της Κάσου Δωδεκανήσου.

10) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Νομαρχιακή Αυτοδιοίκηση Δωδεκανήσου ζητεί χρηματοδότηση για την αποπεράτωση της κατασκευής του Κέντρου Υγείας Πάτμου.

11) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Νομαρχιακή Αυτοδιοίκηση Δωδεκανήσου διαμαρτύρεται για τον ανέλεγκτο τρόπο χρηματοδότησης της τοπικής αυτοδιοίκησης από τα υπουργεία και από άλλους φορείς.

12) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Κοινότητα Πίνδου του Νομού Δωδεκανήσου ζητεί να της παραχωρηθεί η χρήση τμήματος του Β.Κ. 3861 δημοσίου ακινήτου Κ.Υ. Δωδεκανήσου, που βρίσκεται στη Λίνδο.

13) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία το Συμβούλιο Περιοχής της 3ης Εδαφικής Περιφέρειας ζητεί την έγκριση πρόσληψης προσωπικού για τη λειτουργία των υπηρεσιών του Συμβουλίου Περιοχής.

14) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Γονέων και Κηδεμόνων Ειδικού Γυμνασίου - Λυκείου Αθηνών διαμαρτύρεται για την καθυστέρηση ολοκλήρωσης των εργασιών του σχολικού κτιρίου.

15) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Σύλλογος Γονέων και Κηδεμόνων Ειδικού Γυμνασίου - Λυκείου Αθηνών διαμαρτύρεται για την καθυστέρηση ολοκλήρωσης των εργασιών του σχολικού κτιρίου.

16) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ 

Σελίδα 4078 

κατέθεσε αναφορά με την οποία το Συμβούλιο Περιοχής 10ης Εδαφικής Περιφέρειας Νομού Κέρκυρας ζητεί την κατασκευή του οδικού δικτύου της περιοχής.

17) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία η Κοινότητα Κλεπάς Αιτωλ/νίας ζητεί τη λήψη μέτρων σχετικά με τις καθιζήσεις στον οικισμό της κοινότητας.

18) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία η 'Ενωση Συνταξιούχων τέως Χωροφυλακής ΕΛ.ΑΣ. Περιοχής Αγρινίου ζητεί την επίλυση των οικονομικών προβλημάτων των μελών της.

19) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία η Κοινότητα Κατοχής Αιτωλ/νίας διαμαρτύρεται γιατί δεν συμπεριελήφθη η περιοχή της Παραχελωίτιδος στις αποζημιώσεις που έλαβαν όσοι υπέστησαν ζημιές στις καλιέργειές τους από τις πλημμύρες.

20) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία το Γενικό Νομαρχιακό Νοσοκομείο Αγρινίου ζητεί τη λειτουργία μονάδας εντατικής θεραπείας.

21) Οι Βουλευτές κ.κ. ΓΕΩΡΓΙΟΣ ΑΔΑΜΟΠΟΥΛΟΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία ο Σύλλογος Γονέων και Κηδεμόνων Ειδικού Γυμνασίου - Λυκείου Αθηνών ζητεί την ολοκλήρωση των εργασιών για κατασκευή του σχολικού τους κτιρίου.

22) Οι Βουλευτές κ.κ. ΒΑΣΙΛΕΙΟΣ ΜΑΓΓΙΝΑΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία ο Σύλλογος Πολυτέκνων Αγρινίου και Περιχώρων ζητεί την αύξηση των ποσοστώσεων στην καλλιέργεια καπνού για τις πολύτεκνες οικογένειες.

23) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί την αύξηση των ποσοστώσεων στην καλλιέργεια καπνού για τις πολύτεκνες οικογένειες.

24) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πόρισμα για την διαχείριση της χαρτοβιομηχανίας SOFTEX.

25) Ο Επιμελητηριακός 'Ομιλος Ανάπτυξης Ελληνικών Νησιών με ψήφισμα το οποίο κατέθεσε στον κύριο Πρόεδρο της Βουλής των Ελλήνων ζητεί τη σύσταση Ελληνικής Περιφερειακής 'Ενωσης Επιμελητηρίων των Νησιωτικών Περιοχών του Αιγαίου.

Προσυπεγράφη από τον Α' Αντιπρόεδρο της Βουλής κ. ΠΑΝΑΓΙΩΤΗ Ν. ΚΡΗΤΙΚΟ.

26) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Δήμος Μεγάλου Χωριού Τήλου ζητεί την κατ' εξαίρεση πρόσληψη προσωπικού στο μονοθέσιο ταχυδρομικό γραφείο Τήλου.

27) Η Βουλευτής Πειραιά κα ΣΤΕΛΛΑ ΑΛΦΙΕΡΗ κατέθεσε αναφορά με την οποία ο Εμπορικός Σύλλογος Πειραιά ζητεί την ένταξη του Πειραιά στις φθίνουσες περιοχές.

28) Η Βουλευτής Πειραιά κα ΣΤΕΛΛΑ ΑΛΦΙΕΡΗ κατέθεσε αναφορά με την οποία ο Σύλλογοι Πολιτών Πειραιά ζητούν την ανανέωση της διαγράμμισης των διαβάσεων πεζών στους κεντρικούς δρόμους του Πειραιά.

29) Οι Βουλευτές κ.κ. ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η ΕΛΜΕ Βαυαρίας ζητεί την εξαίρεση από την καταβολή ειδικού φόρου κατανάλωσης για τα αυτοκίνητα των εκπαιδευτικών του εξωτερικού.

30) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Ειδικού Γυμνασίου - Λυκείου Αθηνών ζητεί τη λήψη μέτρων για την εύρυθμη λειτουργία του σχολείου.

31) Οι Βουλευτές κ.κ. ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία ο Εμπορικός Σύλλογος Αγρινίου "Ο ΕΡΜΗΣ" ζητεί τη νομοθετική ρύθμιση του ωραρίου των καταστημάτων.

32) Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η Κοινότητα Αθικίων Κορινθίας ζητεί να ενισχυθεί οικονομικά για την αντιμετώπιση των ζημιών που προκάλεσε στην περιοχή της η πλημμύρα της 12ης/1/97.

33) Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Αγροτικός Σύλλογος Μεσημερίου Θεσ/νίκης ζητεί να ενισχυθούν οικονομικά οι βαμβακοπαραγωγοί Μεσημερίου που φέτος είχαν μείωση της παραγωγής τους πάνω από 30% εξ' αιτίας των βροχοπτώσεων του φθινοπώρου.

34) Οι Βουλευτές κ.κ. ΟΡΕΣΤΗΣ ΚΟΛΟΖΩΦ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Διοικητικό Συμβούλιο του Πολιτιστικού Κέντρου Εργαζομένων Ο.Τ.Ε. ζητεί τη διενέργεια δημοψηφίσματος για τη συνθήκη του Μάαστριχτ.

35) Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία το Παράρτημα Αγίας Παρασκευής Αττικής της ΠΕΑΕΑ δηλώνει τη συμπαράστασή του στους αγωνιζόμενους εκπαιδευτικούς.

36) Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ και ΛΕΩΝ ΑΥΔΗΣ κατέθεσαν αναφορά με την οποία οι Κοινότητες Μαντουδίου, Προκοπίου, Πηλίου, Δαφνούσας, Βλαχιάς, Φαράκλας, Μετοχίου - Κηρέως, Σπαθαρίου, Κηρίνθου, Στροφυλιάς, Αγίας 'Αννας, Κοτσικιάς, Αχλαδίου, Παπάδων, Κερασιάς, Κεχριών και Σκεπαστής Νομού Εύβοιας ζητούν την κατασκευή του δρόμου Χαλκίδας - Μαντουδίου - Αγίας 'Αννας - Παπάδων Εύβοιας.

37) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία η Πανελλήνια Ιατρική Εταιρεία για την προστασία του περιβάλλοντος και κατά της πυρηνικής και βιοχημικής απειλής αναφέρεται στα πυρηνικά του ΝΑΤΟ που η Ελλάδα φιλοξενεί στο έδαφός της.

38) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΜΑΡΙΑ ΜΟΣΚΟΥ κατέθεσαν αναφορά με την οποία το 'Ιδρυμα Κοινωνικής Πρόνοιας Αγιάσου "Η ΘΕΟΜΗΤΩΡ" ζητεί την έγκαιρη και χωρίς περικοπές χρηματοδότησή του για την εύρυθμη λειτουργία του.

39) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Ομοσπονδία Εμπορικών Συλλόγων Αττικής, 'Ομορων Νομών και Νήσων Αιγαίου διαμαρτύρεται για την κυβερνητική πολιτική που πλήττει τις επιχειρήσεις του κλάδου της.

40) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία Επαγγελματίες, Βιοτέχνες και 'Εμποροι (ΕΒΕ) ζητούν την αλλαγή της κυβερνητικής πολιτικής που πλήττει τον κλάδο τους.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

Στην με αριθμό 1123/4.12.96 ερώτηση δόθηκε με το υπ' 
Σελίδα 4079 

αριθμ.64/13.2.97 έγγραφο από τον Υφυπουργό Oικονομικών η ακόλουθη απάντηση:

"Απαντώντας στην αριθ.1123/4.12.96 ερώτηση του Βουλευτή κ. Παναγιώτη Ψωμιάδη με την οποία κατέθεσε υπόμνημα - αίτηση του προέδρου της κοινότητας Βρασνών Θεσσαλονίκης σχετικά με την επιβολή φόρου μεταβίβασης στις περιπτώσεις επίκλησης δικαιώματος χρησικτησίας ή μεταγραφής δικαστικών αποφάσεων με τις οποίες αναγνωρίζεται το δικαίωμα αυτό, σας γνωρίζουμε τα ακόλουθα:

1. Σύμφωνα με τις διατάξεις της παρ.6 του άρθρου 2 του α.ν. 1521/1950, όπως ισχύουν, μετά την προσθήκη της παρ.1 του άρθρου 15 του ν.1473/1984 και την αντικατάσταση του τρίτου εδαφίου της εν λόγω παραγράφου με την παρ.1 του άρθρου 45 του ν. 2214/94, αν σε συμβόλαιο μεταβίβασης κυριότητας ακινήτου ή σύστασης άλλου εμπράγματου δικαιώματος σε ακίνητο από οποιαδήποτε αιτία, από τον μεταβιβάζοντα γίνεται επίκληση της κτήσης τούτου με τακτική ή έκτακτη χρησικτησία στο πρόσωπό του, εκτός από το φόρο για τη μεταβιβαστική αυτή σύμβαση, οφείλεται και φόρος μεταβίβασης για την κτήση με χρησικτησία, εκτός αν στο όνομα αυτού που μεταβιβάζει υπάρχει για το δικαίωμα αυτό τίτλος που έχει μεταγραφεί και έχει υποβληθεί η κατά νόμο φορολογική δήλωση ή τα οικεία βιβλία μεταγραφών έχουν καταστραφεί.

Επίσης, με τις διατάξεις της περ. δ της παρ.3 του άρθρου 2 του α.ν. 1521/1950 οι οποίες προστέθηκαν με τις διατάξεις του άρθρου 14 του ν.1882/1990, φόρος μεταβίβασης οφείλεται και στην περίπτωση μεταγραφής στο βιβλίο μεταγραφών δικαστικής απόφασης με την οποία αναγνωρίζεται η κυριότητα ή άλλο εμπράγματο δικαίωμα σε ακίνητο στο όνομα κάποιου προσώπου λόγω συμπλήρωσης των όρων τακτικής ή έκτακτης χρησικτησίας.

2. Περαιτέρω, με το τρίτο εδάφιο της παρ.6 του άρθρου 2 του α.ν. 1521/1950 όπως ισχύει με την παρ.3 του άρθρου 45 του ν.2214/1994, ορίζεται ότι οι παραπάνω διατάξεις δεν εφαρμόζονται για ακίνητα που βρίσκονται σε περιοχές δήμων και κοινοτήτων μέχρι 2.000 κατοίκων, εφόσον αυτά δε βρίσκονται στο σύνολό τους ή μερικώς, μέσα σε ζώνη 500 μέτρων από το χειμέριο κύμα.

3. Οι διατάξεις αυτές δεν καταργούνται με το νόμο "κατάργηση φορολογικών απαλλαγών κ.α. διατάξεις" που ψηφίστηκε από τη Βουλή.

'Οσον αφορά όμως το αίτημα να εξαιρεθεί από την καταβολή του φόρου μεταβίβασης η μεταγραφή των δικαστικών αποφάσεων αναγνωριστικών της κυριότητας ακινήτων στις περιπτώσεις των πράξεων εφαρμογής σχεδίων πόλεων, αυτό δεν είναι εφικτό.

Κάτι τέτοιο θα οδηγούσε σε καταστρατήγηση των υφιστάμενων διατάξεων.

Ο Υφυπουργός

Γ. ΔΡΥΣ"

2. Στην με αριθμό 1388/96, 2190/97 ερωτήσεις δόθηκε με το υπ' αριθμ. 36/14.2.97 έγγραφο από τον Υπουργό Τύπου η ακόλουθη απάντηση:

"Απαντώντας στις ερωτήσεις αρ. 1388 και 2190/97 των Βουλευτών κ.κ. Γ. Καρατζαφέρη και Ι. Χαραλάμπους αντίστοιχα, σας πληροφορούμε:

Ο τοπικός Τύπος συμβάλλει σημαντικά στην ενημέρωση των πολιτών για τα θέματα και προβλήματα που απασχολούν την περιφέρεια και το έργο του αναγνωρίζεται από όλους.

'Ομως, η οποιαδήποτε ανάληψη πρωτοβουλίας για ευνοϊκή μεταχείριση των εντύπων αυτών, θα πρέπει να αντιμετωπισθεί με πολλή περίσκεψη και να ληφθεί υπόψη η αρχή της ισότητας.

Επιβάλλεται, λοιπόν, να γίνουν εμπεριστατωμένες προτάσεις, ούτως ώστε να εξετασθεί από τις Υπηρεσίες εάν είναι δυνατή σχετική νομοθετική ρύθμιση.

Ο Υπουργός

ΔΗΜΗΤΡΙΟΣ ΡΕΠΠΑΣ"

3. Στην με αριθμό 1663/21.12.96 ερώτηση δόθηκε με το υπ' αριθμ. 863/7.2.97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 1663 που κατατέθηκε στις 21.12.96 από το Βουλευτή κ. Γεώργιο Γαρουφαλιά και μας διαβιβάστηκε με το Α.Π. Δ5-ΗΛ/Α/Φ6/ΟΙΚ.618/15.1.97 έγγραφο του Υπουργείου Ανάπτυξης, σας πληροφορούμε τα εξής:

'Οπως ήδη γνωρίζετε με το ν.2218/94 όλες οι σχετικές με τη σύνδεση με τα αστικά δίκτυα υποδομής, αρμοδιότητες έχουν μεταβιβασθεί στη Δευτεροβάθμια Τοπική Αυτοδιοίκηση (αιρετός Νομάρχης).

Το ΥΠΕΧΩΔΕ αναγνωρίζοντας τα οξυμένα προβλήματα των Ελλήνων Τσιγγάνων και μέσα στα πλαίσια των αρμοδιοτήτων του επιλαμβάνεται, σε συνεργασία με το Πανελλαδικό διαδημοτικό δίκτυο για την Υποστήριξη των Ελλήνων Τσιγγάνων και με τους ενδιαφερόμενους Δήμους μιας σειράς μέτρων και παρεμβάσεων σε οικισμούς Τσιγγάνων (αναβάθμιση υπάρχοντος συνοικισμού, μεταφορά οικισμών σε νέες κατάλληλες θέσεις κ.λ.π.).

Στα πλαίσια αυτά έχει ήδη προχωρήσει στη χρηματοδότηση για την εκτέλεση έργων διαμόρφωσης - ανάπλασης ελεύθερων κοινοχρήστων χώρων σε υποβαθμισμένες περιοχές που διαβιούν τσιγγάνοι με ποσό 20.000.000 για κάθε παρέμβαση, στους Δήμους Μενεμένης Θεσ/νίκης, Θήβας και Μεσσήνης.

Διευρνάται επίσης από κοινού με τους Δήμους Καρδίτσας και Ν. Ιωνίας Βόλο η εξεύρεση κατάλληλης έκτασης για την προσωρινή μετεγκατάσταση των Τσιγγάνων προκειμένου να δρομολογηθούν στη συνέχεια οι δράσεις για την εξασφάλιση των αναγκαίων έργων υποδομής για την υγιεινή διαβίωσή τους (πόσιμο νερό, εγκαταστάσεις υγιεινής, δοχεία συλλογής απορριμάτων κ.λπ.).

Τέλος σε συνεργασία με τη ΔΕΠΟΣ και το Δίκτυο ΡΟΜΑ εξετάζεται η δυνατότητα ανάθεσης μελέτης για τη διερεύνηση των στεγαστικών συνθηκών των μετακινουμένων και μη, τσιγγάνων.

Ο Υπουργός

Κ.ΛΑΛΙΩΤΗΣ"

4. Στην με αριθμό 1737/8.1.97 ερώτηση δόθηκε με το υπ' αριθμ. 5856/14.2.97 έγγραφο από τον Υφυπουργό Ανάπτυξης η ακόλουθη απάντηση:

"Σε απάντηση της ερώτησης 1737/8.1.97 που κατέθεσαν οι Βουλευτές κ.κ. Σ.Παναγιώτου, Μ.Μπόσκου και την οποία μας κοινοποίησε με το (β) σχετικό έγγραφό του το Υπουργείου Εσωτερικών Δημ. Διοίκησης και Αποκέντρωσης όσον αφορά θέματα αρμοδιότητός μας, σας πληροφορούμε τα ακόλουθα:

1. Το Υπουργείο Ανάπτυξης στην προσπάθεια ανάκαμψης της οικονομίας, αντιμετωπίζει με συγκεκριμένη στρατηγική και ειδικά μέτρα βιμηχανικής πολιτικής το γενικότερο πρόβλημα αποβιομηχάνισης πουπαρατηρείται όχι μόνο στην Ελλάδα αλλά και σε άλλες χώρες με υψηλότερο επίπεδο ανάπτυξης. Αυτό οφείλεται στην αναδιάρθρωση της παγκόσμιας παραγωγής και τη μεταφορά δραστηριοτήτων εντάσεως εργασίας σε χώρες χαμηλού εργατικού κόστους.

Συγκεκριμένα με βασικό άξονα το Επιχειρησιακό Πρόγραμμα Βιομηχανίας 1994-1999 το οποίο χρηματοδοτείται από το 2ο Κοινοτικό Πλαίσιο Στήριξης, τα υποπρογράμματα ενίσχυσης των ΜΜΕ (8 Κοινοτικές Πρωτοβουλίες) και τα ΠΕΠ, βρίσκεται σε εξέλιξη μια τεράστια προσπάθεια για τη δημιουργία μιας στέρεης υποδομής που θα επιτρέψει τον εκσυγχρονισμό, την ανάπτυξη και την αναδιοργάνωση των επιχειρήσεων σε ολόκληρη τη χώρα με στόχο την καταπολέμηση της ανεργίας.

Πέρα από τη γενικότερη προσπάθεια το Υπουργείο μας σε συνεργασία με το ΥΠΕΘΟ και το Υπ. Εργασίας για την αντιμετώπιση των οξύτατων φαινομένων αποβιομηχάνισης και ανεργίας που εμφανίστηκαν σε ορισμένες περιοχές της χώρας, υλοποιεί τα παρακάτω ειδικά μέτρα:

α. Με το άρθρο 10 του ν.2324/94 δίδεται η δυνατότητα με την έκδοση ΚΥΑ των Υπουργών Ανάπτυξης (ΒΕΤ) ΥΠΕΘΟ και Εργασίας, να καθορίζονται τα τμήματα των νομών της Επικράτειας που χαρακτηρίζονται ως φθίνουσες βιομηχανικές 

Σελίδα 4080 

περιοχές.

Στις επενδύσεις ύψους μέχρι 5 δισ. δρχ. που πραγματοποιούνται στις περιοχές αυτές και υπάγονται στις διατάξεις του ν.1892/90, μετά την 1η Μαίου 1995 παρέχεται με την ίδια απόφαση ποσοστό επιχορήγησης και επιδότησης επιτοκίου μέχρι 45% του κόστους της παραγωγικής επένδυσης κατά περίπτωση.

Η εν λόγω απόφαση σύμφωνα με την εξουσιοδοτική διάταξη του νόμου δεν μπορεί να τροποποιηθεί πριν από την παρέλευση διετίας από την έναρξη ισχύος της.

2. Με την 29773/30.11.95 (ΦΕΚ 1074/Β/29.12.1995) ΚΥΑ καθορίστηκαν οι φθίνουσες βιομηχανικές περιοχές για την εφαρμογή των κινήτρων των άρθρων 1-11 του ν.1892/90 όπως ισχύει καθώς και των ποσοστών επιχορήγησης και επιδότησης επιτοκίου που παρέχονται στις επενδύσεις ύψους μέχρι 5 δισ. δρχ. που πραγματοποιούνται εντός των περιοχών αυτών.

Τα τμήματα αυτά είναι τα ακόλουθα.

1. ΑΤΤΙΚΗ. Γεωγραφική περιοχύ Λαυρίου Κερατέας.

2. ΚΥΚΛΑΔΕΣ. Νήσος Σύρος

3. ΒΟΙΩΤΙΑ. Θήβα, Θίσβη

4. ΕΥΒΟΙΑ. Κοινότητες, Παπάδων, Κατοικίας Αμελάντων, Αγίας 'Αννας, Κουρκουλών, Ροβιών, Κεράμειας, Σκεπαστής, Κεχριών, Δαφνούσας, Στροφιλιάς, Κηρίνθου, Σπαθαρίου, Μετοχίου Κηρέως, Μαντουδίου, Προκοπίου, Πηλίου, Βλαχιών, Κερασιάς, Φαράκλας, Δήμου λίμνης.

5. ΧΑΛΚΙΔΙΚΗ. Κοινότητες, Στρατωνίου, Στρατωνίκη, Γομάτι, Βαρνάβα, Στάγειρα, Παλαιοχώρι, Ολυμπιάδα, Νεοχώρι, Μεγάλη Παναγιά, Αρναία.

6. ΑΧΑΙΑ. Πάτρα (ακτίνα 20 χιλιόμ.) Αίγιο (ακτίνα 8 χιλιομ.)

7. ΚΟΖΑΝΗ. Κοζάνη, (πόλη) και Πτολεμαίδα.

8. ΗΜΑΘΙΑ. Νάουσα

9. ΜΑΓΝΗΣΙΑ. Αλμυρός, Βόλος, Ν. Ιωνία, Αγριά, Δημηνιό, Σέσυλα, Αγ. Γεώργιος, Φαρών.

10. ΠΕΛΛΑ Εδεσσα.

11. ΛΑΡΙΣΑ ΒΙΠΕ-ΕΤΒΑ Λάρισας.

12. ΚΑΣΤΟΡΙΑ Δήμος Καστοριάς

13. ΜΕΣΣΗΝΙΑ ΒΙΟΠΑ Καλαμάτας

14. ΔΡΑΜΑ Δήμος Δράμας.

α. Παράλληλα το Υπουργείο Ανάπτυξης και ειδικότερα η Γενική Γραμματεία Βιομηχανίας, στα πλαίσια του Επιχειρησιακού Προγράμματος Βιομηχανίας (ΕΠΒ) για το διάστημα 1995-1999 και ειδικότερα του μέτρου 4 του Υποπρογράμματος 1 προβλέπει τις παρακάτω ενέργειες - δράσεις στήριξης των φθινουσών βιομηχανικών περιοχών της χώρας:

Συμπλήρωση των Βιομηχανικών υποδομών για τη προσέλκυση επιχειρηματικών δραστηριοτήτων.

-Βελτίωση της ανταγωνιστικότητας των επιχειρήσεων 

-Κίνητρα εγκατάστασης νέων επιχειρήσεων για τη διεύρυνση και τον εμπλουτισμό του παραγωγικού συστήματος

-Υποστήριξη της ολοκληρωμένης παρέμβασης 

Περιοχές εφαρμογής των παραπάνω δράσεων, όπως προκύπτει από εγκεκριμένο Τεχνικό Δελτίο του συγκεκριμένου μέτρου (1.4) του Ε.Π.Β. είναι οι εξής:

Oι Νομοί Αχαίας,Βοιωτίας, Δράμας, Εύβοιας,Ημαθίας, Κατοριάς, Κοζάνης, Λάρισας, Μαγνησίας, Πέλλης, Λέσβου, Χίου, Σάμου, Φλώρινας και Κιλκίς.

-Η περιοχή της Θράκης (και οι τρεις Νομοί)

-Η Νήσος Σύρος

-Η περιοχή Βόρειας και Κεντρικής Χαλκιδικής 

-Η περιοχή Λαυρίου - Κερατέας

Στα πλαίσια αυτά, μπορούν να ενταχθούν ενέργειες και έργα που εναρμονίζονται με το πνεύμα της Ολοκληρωμένης Παρέμβασης και να θεωρούνται επιλέξιμα κάτω από το πρίσμα των παραπάνω δράσεων.

Ο προϋπολογισμός και οι πηγές χρηματοδότησης του μέτρου είναι:

Για τα έτη 1994-1996 Σύνολο 32 δισ. δρχ.

Δημόσια Δαπάνη (Κράτος και Ε.Τ.Π.Α.) 22 δισ. δρχ.

Ιδιωτική Δαπάνη10 δισ.δρχ.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

5. Στην με αριθμό 1935/20.1.97 ερώτηση δόθηκε με το υπ' αριθμ. 1357/11.2.97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της 1935/20.1.97 ερώτησης που κατέθεσε ο Βουλευτής κ.Φ. Κουβέλης και η οποία αφορά στον τρόπο αντιμετώπισης των προβλημάτων της εταιρείας ΠΥΡΚΑΛ Α.Ε., σας πληροφορούμε τα εξής:

Από το 1994, η Κυβέρνηση ανέλαβε μία σειρά πρωτοβουλιών, τόσο θεσμικού όσου και επιχειρησιακού χαρακτήρα, προκειμένου να στηρίξει τις εγχώριες αμυντικές βιομηχανίες και να αναβαθμίσει το ρόλο και τη συμμετοχή τους στις προμήθειες των Ενόπλων Δυνάμεων. Αποτέλεσμα της εν λόγω προσπάθειας ήταν ο εξορθολογισμός της παραγωγικής τους διαδικασίας, η σταδιακή ανάκτηση της αξιοπιστίας τους στην αγορά και η επίτευξη βελτιωμένων οικονομικών αποτελεσμάτων.

Ειδικότερα, όσον αφορά την ΠΥΡΚΑΛ, θα πρέπει να σημειωθεί ότι παρά τις προόδους που έως σήμερα έχουν επιτευχθεί στους παραπάνω τομείς, η εταιρεία εξακολουθεί να αντιμετωπίζει οικονομικά προβλήματα, μικρότερης βεβαίως έκτασης, σε σχέση με το άμεσο παρελθόν. Προς τούτο, η Κυβέρνηση προχώρησε στη λήψη σειράς μέτρων που αναμένεται να βελτιώσουν σημαντικά τη χρηματοοικονομική κατάσταση της εταιρείας. Πιο συγκεκριμένα, το Δεκέμβριο του 1996, βάσει του ν.2303/95, επετράπη στην ΠΥΡΚΑΛ να κεφαλαιοποιήσει χρέη ύψους 80 δισ. δρχ. προς το Δημόσιο και τον Οργανισμό Ανασυγκρότησης Επιχειρήσεων. Επιπλέον, το Υπουργείο Εθνικής Αμύνης βρίσκεται σε συνεννόηση με το Υπουργείο Οικονομικών, προκειμένου η εταιρεία να απαλλαγεί των ασφαλιστικών της υποχρεώσεων, για το 1997 αλλά και να συνάψει βραχυπρόθεσμο δάνειο ύψους 4 δισ. δρχ., με εγγύηση του Ελληνικού Δημοσίου.

Πέραν των παραπάνω, το Υπουργείο μας ανέθεσε κατά το παρελθόν έτος, συμβάσεις ύψους 8 δισ. δρχ., ενώ μόνο για το 1997 η εταιρεία πρόκειται να υλοποιήσει συμβάσεις για την κάλυψη αναγκών των Ενόπλων Δυνάμεων συνολικού ποσού 10,2 δισ. δρχ. Επιπλέον, στο αμέσως προσεχές μέλλον, το Υπουργείο 'Αμυνας πρόκειται να αναθέσει στην ΠΥΡΚΑΛ παραγγελίες, ύψους 2,3 δισ. δρχ.

Θα πρέπει εντούτοις, να καταστεί σαφές ότι η επίλυση των προβλημάτων της ΠΥΡΚΑΛ δεν μπορεί να έχει αποσπασματικό χαρακτήρα αλλά θα πρέπει να λάβει χώρα στο πλαίσιο της γενικότερης προσπάθειας για αναβάθμιση του ρόλου της ελληνικής αμυντικής βιομηχανίας και επίτευξης του στόχου του ΕΜΠΑΕ 1996-2000 περί τριπλασιασμού του βαθμού ελληνοποίησης των προμηθειών των Ενόπλων Δυνάμεων. Στα πλαίσια λοιπόν αυτής της προσπάθειας αναδιάρθρωσης, εκσυγχρονισμού και βελτίωσης της ανταγωνιστικής θέσης της εγχώριας αμυντικής βιομηανίας, έχει ήδη συγκροτηθεί διυπουργική επιτροπή από τα Υπουργεία Εθνικής 'Αμυνας, Εθνικής Οικονομίας και Ανάπτυξης, η οποία εξετάζει το όλο θέμα και αναμένεται σύντομα να υποβάλλει συγκεκριμένες προτάσεις προς την Κυβέρνηση για τη λήψη οριστικών αποφάσεων.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

6. Στην με αριθμό 1936/21.1.97 ερώτηση δόθηκε με το υπ' αριθμ. 795/12.2.97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 1936 που κατατέθηκε στις 21.1.97 από το Βουλευτή κ. Θόδωρο Κατσανέβα, σας επισυνάπτουμε για ενημέρωσή σας, αντίγραφο του με αρ.πρ. 62/30.1.97 εγγράφου του κτηματολογίου Α.Ε. σχετικά με το θέμα.

Ο Υπουργός

Κ.ΛΑΛΙΩΤΗΣ"

Σημ: Το σχετικό έγγραφο ευρίσκεται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

Σελίδα 4081 

 

7. Στην με αριθμό 1939/21.1.97 ερώτηση δόθηκε με το υπ' αριθμ. 2333/12.2.97 έγγραφο από την Υπουργό Aνάπτυξης η ακόλουθη απάντηση:

"Σε απάντηση της 1939/21.1.97 ερώτησης η οποία κατατέθηκε στη Βουλή των Ελλήνων από τον Βουλευτή κ. Γ. Αλεξόπουλο, σας γνωρίζουμε τα εξής:

1. Κατ' αρχήν, θα πρέπει να τονισθεί ότι σε καμία περίπτωση η Δ.Ε.Η. δεν αποβλέπει στην κατάρρευση του κτιρίου και στην εκμετάλλευση του οικοπέδου. Πρόθεσή της είναι όχι μόνο η διατήρησήτου, αλλά και η ανάδειξη και ένταξη του στον κοινωνικό ιστό της πόλης του Αγρινίου, με την κατάλληλη χρησιμοποίησή του.

Για το λόγο αυτό, ήδη έχει αποφασισθεί, στα πλαίσια του ευρύτερου προγράμματος ανβάθμισης της εξυπηρέτησης που παρέχει η Δ.Ε.Η. στους πελάτες της, η δημιουργία, στο υπόψη ακίνητο, Πρακτορείου εξυπηρέτησης πελατών. Η αρμόδια Υπηρεσία της Δ.Ε.Η. θα υποβάλει, μέχρι τέλος Φεβρουαρίου 1997, στο Υπουργείο Πολιτισμού, σχετική μελέτη αποκατάστασης, για έκγριση.

2. Σχετικά με τη χρησιμοποίησή του ελεύθερου χώρου του ακινήτου από Υπηρεσιακά κ.λπ. οχήματα, σας γνωστοποιούμε ότι ήδη όλα τα παραπάνω οχήματα έχουν απομακρυνθεί.

Η Υπουργός

ΒΑΣΩ ΠΑΠΑΝΔΡΕΟΥ"

8. Στην με αριθμό 1940/21-1-97 ερώτηση δόθηκε με το υπ'αριθμ. 108/6-2-97 έγγραφο από τoν Υπουργό Πολιτισμού η ακόλουθη απάντηση:

"Απαντώντας στην αριθμ. 1940/21-1-97 ερώτηση του Βουλευτή κ. Γιώργου Κατσιμπάρδη σχετικά με το Αρχαιολογικό Μουσείο Θήρας σας γνωρίζουμε τα εξής:

1. Οι μελέτες για την επέκταση του μουσείου Θήρας έχουν ήδη ανατεθεί σε συνεργαζόμενα γραφεία αρχιτεκτόνων, πολιτικών μηχανικών και ηλεκτρολόγων - μηχανολόγων, ήδη δε έχει παραδοθεί στο Υπουργείο Πολιτισμού η σχετική προμελέτη. Επειδή, όμως, στην προμελέτη προτείνεται κτίριο μεγαλύτερου προϋπολογισμού από αυτόν που ήδη έχει προβλεφθεί, έχουν γίνει οι απαραίτητες ενέργειες προς την Περιφέρεια Στερεάς Ελλάδας, η οποία κυρίως χρηματοδοτεί το έργο από το ΠΕΠ Στερεάς Ελλάδας, για αύξηση του προϋπολογισμού. Αν δεν εξευρεθούν οι επιπλέον πιστώσεις, η προμελέτη θα προσαρμοσθεί κατάλληλα στο διατιθέμενο ποσόν.

'Οσον αφορά στη διαδικασία της "μελοτοκατασκευής" που προτείνεται στην ερώτηση του κ. Βουλευτή, το Υπουργείο Πολιτισμού την εφαρμόζει σε επιλεγμένες περιπτώσεις και αυτό γιατί όπως προβλέπει το άρθρο 10 του π.δ/τος 609/85, το σύστημα προσφοράς μελέτης - κατασκευής εφαρμόζεται για συγκεκριμένους λόγους, οι οποίοι θα μπορούσαν να συνοψισθούν στους εξής:

- 'Υπαρξη τεχνικού προβλήματος που επιδέχεται διάφορες λύσεις και μάλιστα εξαρτώμενες από τις τεχνολογικές δυνατότητες και ικανότητες του διαγωνιζόμενου.

- 'Υπαρξη περιθωρίων βελτιώσεων της ποιότητας του έργου σε σχέση με τις ελάχιστες απαιτήσεις του κυρίου του έργου.

- 'Υπαρξη δυνατότητας διαφοροποίησης του χρόνου αποπεράτωσης σε συνάρτηση με τους προαναφερθέντες λόγους.

2. Κατόπιν αυτού, το Υπουργείο Πολιτισμού προωθεί τη μελέτη για την επέκταση του μουσείου Θήβας. Η λύση της μελετοκατασκευής, χωρίς να αποκλείεται εξαρχής, θα επιλέγει, σε περίπτωση που απρόβλεπτοι παράγοντες εμποδίσουν την έγκαιρη χρηματοδότηση του έργου από τους πόρους του Β' Κ.Π.Σ.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

9. Στην με αριθμό 1942/21-1-97 ερώτηση δόθηκε με το υπ'αριθμ. 332/14-2-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 1942/21-1-97, που κατέθεσε ο Βουλευτής κ. Γ. Καρατζαφέρης σας γνωρίζουμε τα εξής:

Είναι γεγονός ότι, ένας ικανοποιητικός αριθμός πτήσεων προς την Χώρα, η αναβάθμιση της υποδομής των αεροδρομίων και η εξυπηρέτηση των επιβατών στο έδαφος, επηρεάζει τον τουρισμό.

Για την ικανοποίηση των στόχων αυτών καταβάλλονται σημαντικές προσπάθειες σε συνεργασία με τις υπηρεσίες της Πολιτικής Αεροπορίας.

Τέλος σας πληροφορούμε ότι μέχρι σήμερα, όλες οι ενδείξεις και εκτιμήσεις των επαγγελματιών του κλάδου δείχνουν μια βελτίωση της τουριστικής ροής, κάτι που μας επιτρέπει να διατηρούμε μια συγκρατημένη αισιοδοξία.

Η Υπουργός

ΒΑΣΩ ΠΑΠΑΝΔΡΕΟΥ"

10. Στην με αριθμό 1943/21-1-97 ερώτηση δόθηκε με το υπ'αριθμ. 109/12-2-97 έγγραφο από τoν Υπουργό Πολιτισμού η ακόλουθη απάντηση:

"Σε απάντηση της ερώτησης 1943/21-1-97 των Βουλευτών κ.κ. Λεωνίδα Αυδή και Ορέστη Κολοζώφ , και κατά το μέτρο της αρμοδιότητας του Υπουργείου Πολιτισμού σημειώνουμε τα εξής:

1. Το έργο της ανέγερσης "Συνεδριακό και Πολιτιστικό Κέντρο των Αθηνών" έχει εγκριθεί ως επώνυμο έργο (Μέτρο 7) στο υποπρόγραμμα "Πολιτισμός" του εγκεκριμένου από τα Κοινοτικά 'Οργανα προγράμματος "Πολιτισμός - Τουρισμός" του Β' Κοινοτικού Πλαισίου Στήριξης. 'Ολες οι εγκριτικές πράξεις που αναφέρονται στην ερώτηση ανήκουν στην αρμοδιότητα του Υπουργείου Περιβάλλοντος, Χωροταξίας και Δημοσίων 'Εργων, της Νομαρχιακής Αυτοδιοίκησης και του Οργανισμού Αθήνας.

Το Υπουργείο Πολιτισμού είναι αρμόδιο για την ροή της χρηματοδότησης του έργου κατά το μέτρο που αυτό έχει ως φυσικό αντικείμενο τις συνεδριακές εγκαταστάσεις. Σημειώνω δε, ότι το έργο αυτό εκτελείται με δημόσιο χρήμα και είναι κατουσίαν δημόσιο καθώς ανήκει σε ένα νομικό πρόσωπο που έχει συσταθεί δια νόμου και διοικείται όπως ο νόμος αυτός ορίζει χάριν του δημοσίου συμφέροντος.

Η Επιτροπή Παρακολούθησης του προγράμματος ελέγχει και εγκρίνει οριστικά το κάθε τμήμα του έργου που δημοπρατείται, εάν είναι πλαίσιο του εγκεκριμένου συνολικά έργου όπως αυτό έχει περιγραφεί στο Τεχνικό του Δελτίο.

2. Οι πολιτιστικές δραστηριότητες και οι καλλιτεχνικοί σκοποί του Οργανισμού Μεγάρου Μουσικής Αθηνών καθορίζονται στο άρθρο 10 του ν. 1198/1981 και -κατά τρόπο παρόμοιο- από την Προγραμματική Σύμβαση που έχει συναφθεί μεταξύ του Ελληνικού Δημοσίου και ΟΜΜΑ. Αυτά ισχύουν και για τους νέους χώρους.

3. Κατατίθεται αντίγραφο της Προγραμματικής Σύμβασης που συνήφθη το 1993 μεταξύ του Ελληνικού Δημοσίου και ΟΜΜΑ. Σημειώνεται δε ότι κατά τον ιδρυτικό νόμο του ΟΜΜΑ το Ελληνικό Δημόσιο αναλαμβάνει την υποχρέωση χρηματοδότησης των υποδομών εξ'ου και η αναζήτηση των πόρων από το Β' Κ.Π.Σ.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

11. Στην με αριθμό 1943/21-1-97 ερώτηση δόθηκε με το υπ'αριθμ. 796/12-2-97 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 1943 που κατέθηκε στις 21-1-97 από του Βουλευτές κυρίους Λεωνίδα Αυδή και Ορέστη Κολοζώφ και σε συνέχεια του αρ. πρ. 86β/14-11-96 εγγράφου μας, που σε αντίγραφο επισυνάπτουμε, σας γνωρίζουμε επί πλέον τα εξής:

Με την πράξη 92/24-6-1993 του Υπουργικού Συμβουλίου (ΦΕΚ 108 Α'/28-6-1993) το εμβαδόν της έκτασης που παραχωρήθηκε στον ΟΜΜΑ είναι 13.241 τ.μ2.

'Οπως μας ενημέρωσε η Νομαρχία Αθηνών βάσει των εγκεκριμένων σχεδίων της οικοδ. αδείας προβλέπεται ανέ-

Σελίδα 4082 

γερση κτιρίου πολιτιστικών εκδηλώσεων Μεγάρου Μουσικής και συναφών λειτουργιών, το δε εμβαδόν της υπέργειας κάλυψης ανέρχεται σε 1380 τ.μ.

Ο Υπουργός

Κ. ΛΑΛΙΩΤΗΣ"

Σημ. Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

12. Στην με αριθμό 1958/21-1-97 ερώτηση δόθηκε με το υπ'αριθμ. 532/13-2-97 έγγραφο από τoν Υφυπουργό Υγείας η ακόλουθη απάντηση:

"Σε απάντηση της με αρ. πρ. ερώτησης 1958/21-1-97 των Βουλευτών κ.κ. Μουσταφά Μ., Αποστόλου Ε., Δανέλλη Σ. και Λουλέ Α., σχετικά με τα οικονομικά προβλήματα που αντιμετωπίζει το προνοιακό ίδρυμα Ψυχολογικό Κέντρο Βορ. Ελλάδος στη Θεσ/νίκη, σας γνωρίζουμε ότι το Υπουργείο μας έχει επιχορηγήσει εκτάκτως το εν λόγω ίδρυμα, από πιστώσεις του προϋπολογισμού οικον. έτους 1996, με το ποσό των 100.000.000 δρχ.

Επιπροσθέτως, προκειμένου να εξασφαλίσουμε την κατά το δυνατόν ομαλότερη και απρόσκοπτη λειτουργία του ανωτέρω ιδρύματος, το Υπουργείο μας, έχει ήδη προβεί στις απαιτούμενες διαδικασίες, για την όσο το δυνατόν ταχύτερη μεταφορά πίστωσης, στο εν λόγω ίδρυμα, μέσω του Γενικού Λογιστηρίου του Κράτους, με το ποσόν των 63.000.000 δρχ.

Επιπλέον σας γνωρίζουμε ότι η κάλυψη του τακτικού προϋπολογισμού για κάθε ένα Προνοιακό 'Ιδρυμα είναι ευθύνη της οικείας Νομαρχιακής Αυτοδιοίκησης. Το Υπουργείο καλύπτει συμπληρωματικά τους προϋπολογισμούς τους.

Ο Υφυπουργός

Θ. ΚΟΤΣΩΝΗΣ"

13. Στην με αριθμό 1963/22-1-97 ερώτηση δόθηκε με το υπ'αριθμ. 531/13-2-97 έγγραφο από τoν Υφυπουργό Υγείας η ακόλουθη απάντηση:

"Απαντώντας στην ερώτηση 1963/22-1-97 που κατατέθη από την Βουλευτή κα Πόπη Φουντουκίδου, σας γνωρίζουμε τα εξής:

Σύμφωνα με την αρ. 61384/1638/83 (ΦΕΚ 324 83 τ.Β') Κ.Υ.Α. και την αρ. 115750/3006/10-9-81 (ΦΕΚ 572/81 τ.β') όπως τροποποιήθηκαν και συμπληρώθηκαν μεταγενέστερα, το Υπουργείο Υγείας και Πρόνοιας εφαρμόζει προγράμματα μηνιαίας οικονομικής ενίσχυσης ατόμων ασφαλισμένων του Δημοσίου που πάσχουν από Τετραπληγία-Παραπληγία και ανασφαλίστων Τετραπληγικών - Παραπληγικών και Ακρωτηριασμένων, αντίστοιχα, μέσω των Τμημάτων ή Δ/νσεων Κοινωνικής Πρόνοιας των Νομαρχιακών Αυτοδιοικήσεων.

'Υστερα από τηλεφωνική επικοινωνία με την αρμόδια υπηρεσία της Νομαρχιακής Αυτοδιοίκησης Πέλλας διαπιστώνεται ότι ο κ. Χαράλαμπος Ανανιάδης είναι ασφαλισμένος του Ο.Γ.Α., έχει ακρωτηριασμό του Δεξιού κάτω άκρου και απευθύνθηκε στην ανωτέρω υπηρεσία μας ζητώντας εφ'άπαξ βοήθημα και χορήγηση τεχνητού μέλους, αιτήματα τα οποία και προωθούνται.

Το πρώτο μετά από εξέταση των εκτάκτων αναγκών του και το δεύτερο με διαβίβαση των δικαιολογητικών του στο Εθνικό 'Ιδρυμα Αποκατάστασης Αναπήρων.

Ο Υφυπουργός

Θ. ΚΟΤΣΩΝΗΣ"

14. Στην με αριθμό 1964/22-1-97 ερώτηση δόθηκε με το υπ' αριθμ. 6210/12-2-97 έγγραφο από τoν Υφυπουργό Εσωτερικών η ακόλουθη απάντηση:

"Σε απάντηση της ερώτησης 1964/22-1-97 που αφορά την ανάρτηση αναμνηστικής πλάκας στην Κοινότητα Δρυμώνας σας πληροφορούμε, ότι, όπως μας ενημέρωσε η Περιφερειακή Διοίκηση Μαγνησίας το Κοινοτικό Συμβούλιο Δρυμώνας με την αριθμ. 8/25.1.96 πράξη του αποφάνθηκε να μην ανταποκριθεί σε αιτήματα δημοτών για ανάρτηση πλάκας στο χώρο κοιμητηρίου με τα ονόματα των φονευθέντων συγχωριανών στον εμφύλιο πόλεμο. Ο άμεσα ενδιφερόμενος Χρήστος Ζιώγας προσέφυγε στην Επιτροπή του άρθρου 18 του ν.2218/1994 για την ακύρωση της αριθμ. 8/96 απόφασης του Κ.Σ.Δρυμώνα, η Επιτροπή όμως απέρριψε την προσφυγή ως αόριστη με το σκεπτικό ότι δεν προβλήθηκε λόγος ακύρωσης της προσβαλλόμενης απόφασης.

Ο Υφυπουργός

Λ. ΠΑΠΑΔΗΜΑΣ"

15. Στην με αριθμό 1965/22-1-97 ερώτηση δόθηκε με το υπ' αριθμ. 692/12-2-97 έγγραφο από τoν Υφυπουργό Οικονομικών η ακόλουθη απάντηση:

"Απαντώντας στην αρ. 1965/22-1-97 ερώτηση, που κατέθεσαν στη Βουλή οι Βουλευτές κ.κ. Αχ. Κανταρτζής, Μ. Μπόσκου και Στρ. Κόρακας σας πληροφορούμε ότι τα επιτόκια των στεγαστικών δανείων, που χορηγεί το Ταμείο Παρακαταθηκών και Δανείων στου δημοσίους υπαλλήλους απο το έτος 1990 μέχρι σήμερα διαμορφώθηκαν ως εξής:

α) Από 1990 έως 10-5-94 Επιτόκιο Διάρκεια Εξόφλησης

- Ζώνη Α'(Ν.Αττικής-Ν.Θεσ/κης) 14% 25 χρόνια

- Ζώνη Β'(Ν.Ηρακλείου-Ν.Λαρίσης-

Ν.Μαγνησίας-Ν.Κορινθίας-

Ν. Αχαϊας) 13% 25 χρόνια

- Ζώνη Γ'(περιλαμβάνει το 70%

περίπου της Επικράτειας) 12% 25 χρόνια

- Ζώνη Δ'(παραμεθόριος) 12% 25 χρόνια

β) Από 11-5-94 έως 2-8-95

- Ζώνη Α' 13% 30 χρόνια

- Ζώνη Β' 12% 30 χρόνια

- Ζώνη Γ' και Δ' 11% 30 χρόνια

γ) Από 3-8-95 έως 21-8-96

- Ζώνη Α' 12% 30 χρόνια

- Ζώνη Β' 11% 30 χρόνια

- Ζώνη Γ' και Δ' 10% 30 χρόνια

- ειδικό επιτόκιο τυφλών-νεφροπαθών8% 30 χρόνια

δ) Από 22-8-96 έως σήμερα

- Ζώνη Α' 11% 30 χρόνια

- Ζώνη Β' 10% 30 χρόνια

- Ζώνη Γ' και Δ' 9% 30 χρόνια

- ειδικό επιτόκιο τυφλών 7% 30 χρόνια

 

2. 'Οπως προκύπτει από τον παραπάνω πίνακα από το έτος 1990 μέχρι σήμερα, το Ταμείο ακολουθώντας την συνεχή αποκλιμάκωση του πληθωρισμού, μείωσε στα 2,5 τελευταία χρόνια τα επιτόκια των χορηγουμένων στεγαστικών δανείων κατά 3 εκατοστιαίες μονάδες και είναι αυτονόητο ότι, το ίδιο θα πράξει και στο μέλλον.

3. Τα χορηγούμενα δάνεια είναι με σταθερό επιτόκιο.

4. Το Υπουργείο Μεταφορών και Επικοινωνιών, στο οποίο κοινοποιείται το έγγραφό μας αυτό, παρακαλείται να ενημερώσει τη Βουλή αναφορικά με τα επιδόματα στεγαστικών δανείων που χορηγεί το Ταχυδρομικό Ταμιευτήριο. 

Ο Υφυπουργός

Ν. ΧΡΙΣΤΟΔΟΥΛΑΚΗΣ"

16. Στην με αριθμό 1967/22-1-97 ερώτηση δόθηκε με το υπ' αριθμ. 819/12-2-97 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 1967 που κατατέθηκε στις 22-1-97 από το Βουλευτή κ. Βασίλη Κορκολόπουλο, σας γνωρίζουμε τα εξής:

Σύμφωνα με την παρ. 6 του άρθρου 3 του π.δ/τος 696/74, όπως αντικαταστάθηκε από το άρθρο 2 του π.δ/τος 515/89 ορίσθηκε, ότι ειδικά για την έκδοση οικοδομικών αδειών ο προϋπολογισμός εξάγεται είτε βάσει αναλυτικού προϋπολογισμού είτε σύμφωνα με τιμές μονάδος, που καθορίζονται με υπουργική απόφαση, η οποία λαμβάνει υπόψη το κόστος 

Σελίδα 4083 

κατασκευής, όπως εξάγεται από τον αντικειμενικό προσδιορισμό της αξίας των ακινήτων (άρθρο 41 του ν.1249/82), όπως κάθε φορά ισχύει. Σε εκτέλεση της διάταξης αυτής ο τότε Υπουργός ΠΕ.ΧΩ.Δ.Ε. και Πρόεδρος του Τ.Ε.Ε. εξέδωσε την υπ'αριθ. 81304/6083/6-12-89 απόφαση με την οποία αναπροσαρμόσθηκαν οι συμβατικοί προϋπολογισμοί και καθιερώθηκε για πρώτη φορά μηχανισμός σύνδεσης και αναπροσαρμογής αυτών αλλά και των αμοιβών μηχανικών με τις τιμές αντικειμενικού προσδιορισμού της αξίας των ακινήτων και ατου ρυθμού μεταβολής του συντελεστή αμοιβών λ.

Η ισχύς της παραπάνω υπουργικής απόφασης από την ημερομηνία της πρώτης εφαρμογής της (6-12-1989) έχει παραταθεί μέχρι σήμερα και ως εκ τούτου καμία μεταβολή δεν έχει επέλθει σε παράμετρο, που καθορίζει το ύψος των προϋπολογισμών (τιμή Αφετηρίας, συντελεστές ζώνης, συντελεστές επιφανείας) ώστε να δικαιολογείται τυχόν αδυναμία υπολογισμού των αμοιβών μηχανικών λόγω πολυπλοκότητας του ισχύοντος συστήματος.

Σε κάθε περίπτωση το ΥΠΕΧΩΔΕ είναι πρόθυμο να συζητήσει εποικοδομητικές προτάσεις σε συνεργασία με τους αρμόδιους φορείς για τη βελτίωση και την απλοποίηση του τρόπου υπολογισμού των αμοιβών και των εισφορών κατά την έκδοση οικοδομικών αδειών.

Ο Υπουργός

Κ. ΛΑΛΙΩΤΗΣ"

17. Στην με αριθμό 1970/22-1-97 ερώτηση δόθηκε με το υπ' αριθμ. 111/6-2-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 1970/22.1.97 ερώτηση του Βουλευτή κ. Βασ. Μιχαλολιάκου και σε ό,τι μας αφορά σας γνωρίζουμε τα εξής:

Ο Αλέξ. Ζαχαρίου με τη διαθήκη του που δημοσιεύθηκε στις 2 Ιουλίου 1938 όριζε γενικό κληρονόμο τη σύζυγό του Αυγούστα, εκφράζοντας τη "ζωηρή επιθυμία" να δωρίσει στην Εθνική Πινακοθήκη τόσους πίνακες, όσους θα αναλάμβανε την υποχρέωση να αναρτήσει.

Το 1944, μετά το θάνατο της Αυγούστας Αλέξ. Ζαχαρίου, οι πίνακες περιήλθαν στην Εθνική Πινακοθήκη και μεταφέρθηκαν στο Αρχαιολογικό Μουσείο, όπου τότε φυλάσσονταν τα έργα της Εθνικής Πινακοθήκης. το 1964, με πρόταση του τότε Διευθυντή Μαρίνου Καλλιγά, το Διοικητικό Συμβούλιο της Εθνικής Πινακοθήκης αποδέχθηκε τη δωρεά (33) τριαντατριών πινάκων, οι οποίοι καταχωρήθηκαν στο βιβλίο εισαγωγής έργων τέχνης.

Τα έργα αυτά πάντα αποτελούν μέρος των εκθεμάτων των μονίμων συλλογών του Μουσείου και στην επανέκθεση που ετοιμάζεται θα κατέχουν σίγουρα τη θέση που τους αρμόζει. Τα υπόλοιπα προς επιστροφή έργα, πενήντα έξι (56) συνολικά, φυλάσσονται μαζί με τα έργα που ανήκουν στην Εθνική Πινακοθήκη σε άρτια εξοπλισμένες με όλα τα σύγχρονα μουσειολογικά μέσα, αποθήκες.

Τα έργα αυτά είναι στη διάθεση του Ιδρύματος. Σχετικός φάκελος υπάρχει στο αρχείο της Εθνικής Πινακοθήκης μας, ο οποίος είναι στη διάθεση του κάθε ενδιαφερόμενου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

18. Στην με αριθμό 1971/22-1-97 ερώτηση δόθηκε με το υπ' αριθμ. 1360/12-2-97 έγγραφο από τον Υφυπουργό Εθνικής 'Αμυνας η ακόλουθη απάντηση:

"Σε απάντηση της 1971/22-1-97 ερώτησης που κατέθεσε ο Βουλευτής κ. Δ. Παπαγεωργόπουλος, σχετικά με το ενδεχόμενο μετεγκατάστασης του τάγματος Πεζοναυτών από τη Χαλκίδα, όπου εδρεύει στην Κύμη, σας γνωρίζεται ότι η παρούσα θέση του Τάγματος καλύπτει πλήρως όλες τις επιχειρησιακές ανάγκες καθώς και τις ανάγκες εκπαιδεύσεως. Αντιθέτως κρίνεται ότι η μεταφορά του εν λόγω τάγματος στην Κύμη, όπου υπάρχει και παντελής έλλειψη εγκαταστάσεων, ουδεμία υπηρεσιακή, εκπαιδευτική ή επιχειρησιακή ανάγκη εξυπηρετεί.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

19. Στην με αριθμό 1975/22-1-97 ερώτηση δόθηκε με το υπ' αριθμ. 533/13-2-97 έγγραφο από τον Υφυπουργό Υγείας η ακόλουθη απάντηση:

"Επί των προβλημάτων που θέτει η ερώτηση 1975/22-1-97 του Βουλευτή κ. Πάππα, για το Σχολείο Ειδικής Αγωγής που λειτουργεί στο Παλαιόκαστρο Χαλκιδικής, σας γνωρίζουμε ότι αρμόδιο είναι το Υπουργείο Εθνικής Παιδείας και Θρησκευμάτων στο οποίο και διαβιβάζεται η ερώτηση. Το Υπουργείο Υγείας και Πρόνοιας συνεργάζεται με το ΥΠΕΠΘ στις περιπτώσεις όπου κρίνεται σκόπιμη η από κοινού ρύθμιση θεμάτων για παιδιά με Ειδικές Ανάγκες.

Ο Υφυπουργός

Θ. ΚΟΤΣΩΝΗΣ

20. Στην με αριθμό 1976/22-1-97 ερώτηση δόθηκε με το υπ' αριθμ. 6208/13-2-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της 1976/22-1-97 ερώτησης που κατατέθηκε στη Βουλή των Ελλήνων από το Βουλευτή κ. Β. Πάππα, αναφέρεται στο πιο πάνω θέμα και σε ό,τι αφορά την αρμοδιότητά μας, σας πληροφορούμε τα εξής:

Στις κατευθύνσεις κατανομής των πιστώσεων του ΠΕΠ Κεντρ. Μακεδονίας για το 1997 δίδεται προτεραιότητα και στη χρηματοδότηση έργων, που θα αποτρέχουν τις φυσικές καταστροφές.

'Ηδη υπάρχει πρόταση της Νομαρχιακής Αυτοδιοίκησης Χαλκιδικής για ένταξη στο ΠΕΠ Κεντρικής Μακεδονίας, αντιπλημμυρικού έργου στο Δήμο Ιερισσού προϋπολογισμού 20 εκατ. δρχ. Η συζήτηση για την ένταξή του θα γίνει στην προσεχή συνεδρίαση της Επιτροπής Παρακολούθησης του ΠΕΠ, εντός του Φεβρουαρίου.

Σε περίπτωση που το έργο θεωρηθεί από τους εκπροσώπους της Ευρωπαϊκής 'Ενωσης, λόγω του μικρού του μεγέθους, ως μη επιλέξιμο και δεν μπορέσει να εκτελεσθεί με Κοινοτική Συμμετοχή, θα καταβληθεί προσπάθεια να χρηματοδοτηθεί εξ ολοκλήρου από Εθνικές Πιστώσεις.

Ο Υφυπουργός

Λ. ΠΑΠΑΔΗΜΑΣ"

21. Στην με αριθμό ερώτηση 1980/22-1-97 δόθηκε με το υπ' αριθμ. 98/12-2-97 έγγραφο από τον Υφυπουργό Οικονομικών η ακόλουθη απάντηση:

"Απαντούμε στην 1980/22-1-97 ερώτηση που κατέθεσε στη Βουλή ο Βουλευτής κ. Βασ. Πάππας και σε ό,τι αφορά τα σχετιζόμενα με τους εφημέριους - εκπαιδευτικούς θέματα που θίγονται σ'αυτήν, καθ'ό μέρος αυτά εμπίπτουν στη δική μας αρμοδιότητα, σας κάνουμε γνωστά τα εξής:

1. Σύμφωνα με τις διατάξεις του αρθρ. 21 του ν. 2084/92 το Δημόσιο ανέλαβε από 1-1-1993 το βάρος της συνταξιοδότησης των ασφαλισμένων και συνταξιούχων του ΤΑΚΕ, καθώς και των μελών των οικογενειών τους. Οι κλάδοι σύνταξης και ασθένειας του ΤΑΚΕ καταργήθηκαν από 1-1-1993 και το εν λόγω Ταμείο μετονομάσθη από την ίδια ημερομηνία σε Ταμείο Πρόνοιας Ορθόδοξου Εφημεριακού Κλήρου Ελλάδος (Τ.Π.Ο.Ε.Κ.Ε.).

2. Παράλληλα ορίστηκε ότι, όσοι απέκτησαν την ιδιότητα του ασφαλισμένου ή του συνταξιούχου του ΤΑΚΕ μέχρι την 31-12-1992, θα εξακολουθήσουν ως προς τις προϋποθέσεις συνταξιοδότησης, τα όρια ηλικίας, το χρόνο ασφάλισης, την αναγνώριση των προϋπηρεσιών τους κ.λπ. να διέπονται από τις καταστατικές διατάξεις του ΤΑΚΕ, όπως αυτές ίσχυαν για τους ίδιους και τα μέλη των οικογενειών τους κατά την παραπάνω ημερομηνία (παρ. 2 αρθρ. 21 ν.2084/92).

Εξάλλου σύμφωνα με τις καταστατικές διατάξεις του πρώην ΤΑΚΕ ορίζεται ότι:
Σελίδα 4084 

 

α) Για να δικαιωθεί ο κληρικός σύνταξη από το ως άνω ταμείο πρέπει, εκτός των άλλων προϋποθέσεων να υφίσταται και ασφαλιστικός δεσμός που απορρέει από την ιδιότητα του κληρικού κατά το χρόνο που κρίνεται το σχετικό του δικαίωμα.

β) Οι εφημέριοι που φέρουν παράλληλα και την ιδιότητα του εκπαιδευτικού υπάγονται προαιρετικά στην ασφάλιση του εν λόγω Ταμείου.

γ) Δεν προβλέπεται η επανεγγραφή στο ταμείο των κληρικών εκείνων που προτιμούν τη διακοπή της ασφάλισής τους σ'αυτό.

4. Ο ισχυρισμός, ότι οι εφημέριοι - εκπαιδευτικοί ήταν υποχρεωμένοι να καταβάλουν υπέρογκες εισφορές στο ΤΑΚΕ ανερχόμενες στο 25% των αποδοχών τους δεν ανταποκρίνεται στην πραγματικότητα, αφού οι προβλεπόμενες από τη νομοθεσία του Ταμείου κρατήσεις ανήρχοντο σε 7% για τους κλάδους σύνταξης και ασθένειας (5% και 2% αντίστοιχα) και 4% για τον κλάδο Πρόνοιας. Προφανώς στο ως άνω αναφερόμενο ποσοστό συνυπολογίστηκε, εκ παραδρομής από τον ερωτώντα Βουλευτή, και η εργοδοτική εισφορά που καταβαλλόταν από το Δημόσιο (14%) και η οποία έχει ήδη καταργηθεί από 1-1-1993 με την παρ. 2 του άρθρ. 21 του ν. 2084/92.

5. Από τα όσα προπαρατέθηκαν είναι προφανές, ότι για να δικαιωθεί ένας εφημέριος - εκπαιδευτικός διπλή σύνταξη από το Δημόσιο, λόγω της διπλής του ιδιότητας, θα πρέπει να ήταν ασφαλισμένος στο ΤΑΚΕ κατά την 31-12-1992, να εξακολουθεί να έχει ασφαλιστικό δεσμό με την ιδιότητα του κληρικού κατά το χρόνο που θα κριθεί το συνταξιοδοτικό του δικαίωμα και φυσικά να συντρέχουν στο πρόσωπό του και οι λοιπές προϋποθέσεις που προβλέπονται από τις καταστατικές διατάξεις του πρώην ΤΑΚΕ (κρινομένου ως κληρικού) και από τη διέπουσα τους δημοσίους υπαλλήλους συνταξιοδοτική νομοθεσία (κρινομένου ως εκπαιδευτικού).

6. Οι εφημέριοι - εκπαιδευτικοί στους οποίους αναφέρεται ο ερωτών Βουλευτής, διέκοψαν "οικεία βουλήσει" την ασφάλισή τους στο ΤΑΚΕ και ως εκ τούτου θα πρέπει να αποδεχθούν και τις συνέπειες της ενέργειάς τους αυτής (δεν μπορούν να δικαιωθούν σύνταξης κληρικού), αφού οι καταστατικές διατάξεις του εν λόγω Ταμείου ήταν γνωστές σ'αυτούς και εν πάση περιπτώσει προηγήθηκαν χρονικά του ν. 2084/92.

7. Η συνταξιοδοτική νομοθεσία δεν είναι δυνατόν να παρακολουθεί τις παραλείψεις και τις λανθασμένες επιλογές των ενδιαφερομένων στο παρελθόν, γιατί κάτι τέτοιο αντίκειται στις υγιείς συνταξιοδοτικές αρχές και το ενδεχόμενο τροποποίησης της ισχύουσας νομοθεσίας προς την κατεύθυνση αυτή δεν αντιμετωπίζεται.

8. Σε ό,τι αφορά τέλος, τα σχετιζόμενα με τον κλάδο Πρόνοιας του καταργηθέντος ΤΑΚΕ, ο οποίος μετεξελίχθηκε στο σημερινό Τ.Π.Ο.Ε.Κ.Ε., που θίγονται στην ανωτέρω ερώτηση, αρμόδιο να απαντήσει είναι το Υπουργείο Εργασίας και Κοινωνικών Ασφαλίσεων, που είναι και συναποδέκτης αυτής.

Ο Υφυπουργός

ΝΙΚ. ΧΡΙΣΤΟΔΟΥΛΑΚΗΣ"

22. Στην με αριθμό 1982/22-1-97 ερώτηση δόθηκε με το υπ' αριθμ. 1359/10-2-97 έγγραφο από τον Υφυπουργό Εθνικής 'Αμυνας η ακόλουθη απάντηση:

"Σε απάντηση της 1982/22-1-97 ερώτησης, που κατέθεσε ο Βουλευτής κ. Σ. Σπυριούνης με θέμα το νέο μισθολόγιο των Μονίμων Στελεχών των Ενόπλων Δυνάμεων, σας πληροφορούμε τα εξής:

Με το άρθρο 5 του ν. 2448/96 αντιμετωπίζεται το σύνολο των όποιων ζητημάτων προκύπτουν από την ψήφιση του νέου μισθολογίου των στελεχών των Ε.Δ.. Επιπρόσθετα το Υπουργείο Εθνικής 'Αμυνας σε συνεργασία με το Υπουργείο Οικονομικών προωθεί σχετική ρύθμιση βάσει της οποίας διασφαλίζεται στο ακέραιο το σύνολο των αποδοχών των Στρατιωτικών.

Τέλος, αναφορικά με τα επιδόματα κινδύνου σημειώνεται ότι από το Υπουργείο Εθνικής 'Αμυνας θα ληφθούν μέτρα ώστε να αναπληρωθεί τυχόν απώλεια εισοδήματος.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

23. Στην με αριθμό 1987/22-1-97 ερώτηση δόθηκε με το υπ' αριθμ. 93/14-2-97 έγγραφο από τον Υπουργό Εθνικής Παιδείας η ακόλουθη απάντηση:

"Επί της αριθμ. 1987/22-1-97 ερωτήσεως του Βουλευτή κ. Κ. Σπυριούνη, επιθυμώ να σας γνωρίσω τα ακόλουθα:

Το εκπαιδευτικό μας σύστημα, ασφαλώς, παρουσιάζει αδυναμίες και ελλείψεις τόσο στον τομέα της υποδομής και στο περιεχόμενο και τον προσανατολισμό του.

Το Υπουργείο Παιδείας έχει τη βούληση να επιχειρήσει τις αναγκαίες τομές οι οποίες θα συμβάλουν στην αναβάθμιση των προγραμμάτων και της ποιότητας σπουδών σε όλες τις βαθμίδες της εκπαίδευσης ενώ παράλληλα θα διαθέσεις τους απαιτούμενους πόρους για έργα υποδομής.

Στα πλαίσια της πολιτικής διατίθενται φέτος από τον τακτικό προϋπολογισμό και τον προϋπολογισμό Δημοσίων Επενδύσεων αυξημένα κονδύλια κατά 25% σε σχέση με το προηγούμενο έτος.

Από το κοινοτικό πλαίσιο στήριξης διατίθενται σημαντικά κονδύλια -55,8 δισ.- για προγράμματα επιμόρφωσης προσωπικού κ.λπ..

Για την επίλυση του στεγαστικού προβλήματος υπάρχει πρόγραμμα ύψους 360 δισ. χρηματοδοτούμενο και από το Κοινωνικό Ταμείο του Συμβουλίου Ευρώπης με 144 δισ.

Τέλος, σε ό,τι αφορά την Τριτοβάθμια Εκπαίδευση, την ελεύθερη, σταδιακά, πρόσβαση των νέων σ'αυτήν καθώς και το νέο ρόλο που καλείται να παίξει η Β/θμια Εκπαίδευση και ιδιαίτερα το Λύκειο σ'αυτή τη διαδικασία, το Υπουργείο Παιδείας έχει ξεκινήσει διάλογο με όλους τους φορείς (Α.Ε.Ι.-Τ.Ε.Ι., Οργανώσεις Εκπαιδευτικών, Γονείς, ΓΕΣΕΕ, ΣΕΒ, Κόμματα κ.λπ.), ώστε σύντομα να παρουσιάσει ολοκληρωμένες θέσεις και πρόγραμμα για το θέμα αυτό.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

24. Στην με αριθμό 1988/22-1-97 ερώτηση δόθηκε με το υπ' αριθμ. 817/10-2-97 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 1988 που κατατέθηκε στις 22-1-97 από το Βουλευτή κ. Πέτρο Κουναλάκη σας γνωρίζουμε τα εξής:

Ο χαρακτηρισμός της χρήσης θερινών κινηματογράφων ως διατηρητέας γίνεται, σύμφωνα με τις διατάξεις του άρθρου 4 του ν. 1577/85 (Γ.Ο.Κ.), όπως αυτό τροποποιήθηκε, συμπληρώθηκε και ισχύει σήμερα.

Ο νόμος αυτός έχει εφαρμογή στο σύνολο της επικρατείας και όχι μόνο στο Λεκανοπέδιο της Αττικής, συνεπώς είναι δυνατός ο χαρακτηρισμός της χρήσης θερινού κινηματογράφου ως διατηρητέας οπουδήποτε, εφόσον πληρούνται οι προϋποθέσεις που οι προαναφερθείσες διατάξεις ορίζουν.

Ο Υπουργός

Κ. ΛΑΛΙΩΤΗΣ"

25. Στην με αριθμό 1999/23-1-97 ερώτηση δόθηκε με το υπ' αριθμ. 42/13-2-97 έγγραφο από τον Υπουργό Εμπορικής Ναυτιλίας η ακόλουθη απάντηση:

"Σε απάντηση στην ερώτηση 1999/23-1-97 της Βουλευτού κας Σ. Αλφιέρη, σας πληροφορούμε τα εξής:

1. Σύμφωνα με την περί ΝΑΤ νομοθεσία (άρθρο 22 παρ. 1Α του ΚΝ 792/78 ΦΕΚ 220 Α') η χορηγούμενη στη χήρα σύζυγο ναυτικού σύνταξη ορίζεται σε ποσοστό 60% επί του ποσού της συντάξεως του ναυτικού.

Το ποσοστό αυτό αυξάνεται κατά 15 ποσοστιαίες μονάδες για κάθε προστατευόμενο συνταξιοδοτικώς τέκνο και μέχρι του ποσοστού 100%.

Σελίδα 4085 

 

2. Κρίνεται σκόπιμο να σημειωθεί ότι το ποσοστό της καταβαλλόμενης συντάξεως χηρείας, λόγω της ΑΤΑ που ως γνωστό υπολογίζεται με διαφορετικό ποσοστό ανά τμήμα συντάξεως, στην πραγματικότητα κυμαίνεται μεταξύ 60 έως 70%, το δε κατώτατο όριο συντάξεως για τον ναυτικό ανέρχεται σήμερα στο ποσό των δρχ. 80.812 για δε τις χήρες στις 71.826 δραχμές.

3. Εκ των ανωτέρω συνάγεται ότι δεν ανταποκρίνεται στην πραγματικότητα το ποσοστό συντάξεως χηρείας 50% που αναφέρεται στην ερώτηση.

4. Πέραν των ανωτέρω θα θέλαμε να τονίσουμε το ενδιαφέρον και την ευαισθησία της Διοικήσεως του Ταμείου και του ΥΕΝ προς ολόκληρη τη ναυτική οικογένεια, γεγονός που υπαγόρευσε την σύσταση Ειδικής Επιτροπής στην οποία και έχει ανατεθεί η σφαιρική μελέτη των προβλημάτων που απασχολούν το Ταμείο προς υποβολή προτάσεων τόσον για την εξυγίανση όσο και για την καλύτερη και δικαιώτερη απόδοση αυτού προς τους ασφαλισμένους του.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

26. Στην με αριθμό 2000/23-1-1997 ερώτηση δόθηκε με το υπ' αριθμ. 113/12-2-1997 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2000/23.1.1997 ερώτηση της Βουλευτού κας Στέλλας Αλφιέρη σας γνωρίζουμε ότι:

H κίνηση της διαδικασίας αξιολόγησης κάθε προσπάθειας όπως αυτή που αναφέρεται στην ερώτηση, προϋποθέτει την αποστολή στην αρμόδια Διεύθυνση Πολιτιστικής Κίνησης του Υπουργείου Πολιτισμού των ακόλουθων στοιχείων:

α. Καταστατικό από το οποίο να προκύπτει ότι στο πλαίσιο λειτουργίας του Κέντρου θα λειτουργήσει ή λειτουργεί και Πνευματικό Κέντρο.

β. Ονομαστική κατάσταση των μελών του Διοικητικού Συμβουλίου.

γ. Προγραμματισμός δραστηριοτήτων

δ. Προϋπολογισμός της συνολικής δαπάνης που θα απαιτηθεί.

'Ολα αυτά εξετάζονται κάθε φορά στο πλαίσιο των οικονομικών δυνατοτήτων του Υπουργείου Πολιτισμού οι οποίες καθορίζονται από τον προϋπολογισμό του.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

27. Στην με αριθμό 2004/23-1-1997 ερώτηση δόθηκε με το υπ'αριθμ. 162/14-2-1997 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 2004/23-1-1997 σας πληροφορούμε ότι δεν υπήρξε οριστική απόφαση του ΣΤ' τμήματος του ΣΤΕ επί του θέματος των κινήτρων εισαγωγής αθλητών στα Α.Ε.Ι. και Τ.Ε.Ι. δεδομένου ότι παραπέμθηκε η όλη υπόθεση λόγω μείζονος σπουδαιότητας σε Ειδικό Τμήμα επταμελούς συνθέσεως του Συμβουλίου της Επικρατείας.

Το Ειδικό Τμήμα δεν γνωμοδότησε επί του θέματος διότι ο ενδιαφερόμενος απέσυρε την προσφυγή του.

Η Γ.Γ.Α στηρίζει την ύπαρξη των κινήτρων με βάση τα οποία οι ασχολούμενοι με τον αθλητισμό έχουν πρόσβαση στα Α.Ε.Ι. και Τ.Ε.Ι. και επιδιώκει σε συνεργασία με το συναρμόδιο Υπουργείο Εθνικής Παιδείας και Θρησκευμάτων την διεύρυνση των κινήτρων αυτών και σε άλλες κατηγορίες αθλουμένων σύμφωνα με την διεθνή εξέλιξη του αθλητισμού.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

28. Στην με αριθμό 2006/23-1-1997 ερώτηση δόθηκε με το υπ' αριθμ. 2431/14-2-1997 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 2006/23-1-1997 που κατατέθηκε στη Βουλή των Ελλήνων από τον Βουλευτή κ. Ι. Λαμπρόπουλο, σας πληροφορούμε τα εξής:

Η τροφοδότηση με φυσικό αέριο της Πελοποννήσου δεν προβλέπεται στο υπό εξέλιξη πρόγραμμα των έργων της Α' φάσης της Δημόσιας Επιχείρησης Αερίου για λόγους καθαρά οικονομικούς και εμπορικούς εξ' αιτίας των οικονομικών επιπτώσεων που θα είχε η επέκταση του αγωγού σε περιοχές όπως η Πελοπόννησος μη άμεσης αποδοτικότητας σε σχέση με τις απαιτούμενες επενδύσεις.

Ωστόσο η ΔΕΠΑ εκπονεί ήδη μελέτη σκοοπιμότητας για μελλοντική επέκταση του αγωγού προς την Κόρινθο στα πλαίσια του προγράμματος των Διευρωπαϊκών Δικτύων της Ευρωπαϊκής Κοινότητας.

Στα πλαίσια της ανωτέρω μελέτης η οποία θα ολοκληρωθεί εντός του 1997 και αναλόγως των αποτελεσμάτων της θα διερευνηθεί και το ενδεχόμενο επέκτασης του αγωγού μέχρι την Πάτρα.

Η Υπουργός

ΒΑΣΩ ΠΑΠΑΝΔΡΕΟΥ"

29. Στην με αριθμό 2009/1997 ερώτηση δόθηκε με το υπ'αριθμ. 62/14-2-1997 έγγραφο από τον Υπουργό Τύπου η ακόλουθη απάντηση:

"Απαντώντας στην ερώτηση αρ. 2009/1997 του Βουλευτή κ. Π. Ψωμιάδη, σας πληροφορούμε:

1. Κάθε δημοσίευμα του ξένου Τύπου που δεν ανταποκρίνεται στην πραγματικότητα και προκαλεί την κοινή γνώμη, απασχολεί άμεσα τις αρμόδιες Υπηρεσίες και αντιμετωπίζεται πάντοτε με τον καλύτερο δυνατό τρόπο.

2. 'Οσον αφορά, ειδικότερα, το δημοσίευμα που μνημονεύεται στην ερώτηση, σημειώνονται τα εξής:

Κατ' αρχάς δεν αποτελεί ούτε κύριο ούτε αυτοτελές δημοσίευμα, αλλά ένα τουριστικού περιεχομένου σχόλιο για την πόλη της Θεσσαλονίκης που καταχωρήθηκε στο ένθετο περιοδικό της εφημερίδας "ΙΝΤΙΠΕΝΤΕΤ" στις 4.1.1997. Πρόκειται βεβαίως για ένα πικρόχολο και ανιστόρητο σχόλιο και γι'αυτό η αντίδραση υπήρξε άμεση.

Συγκεκριμένως, το Γραφείο Τύπου Λονδίνου-όπως εγγράφως μας πληροφόρησε-επικοινώνησε προφορικά με τους υπεύθυνους της εφημερίδας στους οποίους έθεσε το θέμα και ταυτόχρονα διαμαρτυρήθηκε.

Στη συνέχεια απέστειλε στην εφημερίδα και σχετική επιστολή-αντίκρουση του δημοσιεύματος, η οποία όμως δεν καταχωρήθηκε στην Εφημερίδα με το αιτιολογικό ότι το θέμα ήταν "μάλλον ασήμαντο". Παρασχέθηκε, πάντως, η διαβεβαίωση στο Γραφείο μας ότι το κείμενο της επιστολής αυτής δόθηκε στον συντάκτη του σχολίου και ότι οι υπεύθυνοι της εφημερίδας του επέστησαν την προσοχή για το θέμα που προαναφέρθηκε.

Επιπλέον, το Γραφείο Τύπου Λονδίνου έστειλε στον κ. Σάϊμον Κάλντερ (συντάκτη του σχολίου) το επισυναπτόμενο ευνοϊκό για τη Θεσσαλονίκη άρθρο του κ. MICHAEL CHURCH που δημοσιεύθηκε στο περιοδικό SPECTATOR στις 25.1.1997 με τον τίτλο: "SECOND CITY, FIRST-RATE CHARM" (είναι το δεύτερο ευνοϊκό άρθρο του ίδιου, για τη Θεσσαλονίκη, μετά την επιστροφή του από την Ελλάδα).

Ο Υπουργός

ΔΗΜΗΤΡΙΟΣ ΡΕΠΠΑΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

30. Στην με αριθμό 2036/27-1-1997 ερώτηση δόθηκε με το υπ' αριθμ. 479/13-2-1997 έγγραφο απ τον Υφυπουργό Υγείας η ακόλουθη απάντηση:

"Αναφερόμενοι στην αριθμό 2036/27.1.1997 ερώτηση που κατέθεσε στη Βουλή των Ελλήνων ο Βουλευτής κ. Α. Καραμάριος σχετικά με το ζήτημα των Ιρακινών λαθρομεταναστών Μεγίστης (Καστελόριζο) και για θέματα της αρμοδιότητάς μας, σας πληροφορούμε τα κάτωθι:

Την 11.1.1997 αποβιβάσθηκαν στη Μεγίστη σαράντα 
Σελίδα 4086 

εννέα (49) Ιρακινοί λαθρομετανάστες (Κουρδικής καταγωγής) οι οποίοι παρέμειναν στο νησί για είκοσι περίπου ημέρες λόγω μη ύπαρξης συγκοινωνιακού μέσου για την μεταφορά τους στην Ρόδο (απεργία ναυτικών). Η συνήθης διαδικασία είναι να παραμένουν στο χώρο αποβίβασης από 1 έως 3 ημέρες (ανάλογα με τα δρομολόγια των πλοίων), και στη συνέχεια να προωθούνται στη Ρόδο.

2. Με την άφιξή τους υπέβαλαν αίτηση χορήγησης πολιτικού ασύλου.

3. Μετά την μεταφορά τους στην Ρόδο διαμένουν σε ειδικά διαμορφωμένο χώρο της Αστυνομίας όπου και σιτίζονται.

4. Σύμφωνα με τα όσα μας ενημέρωσε η Αστυνομική Δ/νση Δωδεκανήσου, μετά το πέρας των Ιατρικών εξετάσεων (Μαντού, ακτινογραφίες κ.λπ.) στο Νοσοκομείο Ρόδου και αφού τους παραχωρηθεί κάρτα Αλλοδαπού θα αναχωρήσουν από το νησί με δική τους ευθύνη.

Ο Υφυπουργός

Θ. ΚΟΤΣΩΝΗΣ"

31. Στην με αριθμό 2038/28-1-1997 ερώτηση δόθηκε με το υπ' αριθμ/ 654/13-2-1997 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 2038/28-1-1997, των Βουλευτών κ. Μαρία Μπόσκου, και Αποστόλη Τασούλα, σας πληροφορούμε:

Σύμφωνα με τους πρότυπους κανόνες του Ο.Η.Ε. για τις ίσες ευκαιρίες των Ατόμων με Ειδικές Ανάγκες οι οποίοι υιοθετήθηκαν και από τη Βουλή των Ελλήνων με τον ν. 2430/1996, η χρήση της νοηματικης γλώσσας στο τηλεοπτικό πρόγραμμα υλοποιεί δικαιώματα στην επικοινωνία και την πληροφόρηση για μία σημαντική κατηγορία Ατόμων με Ειδικές Ανάγκες. Επίσης αφορά την πολιτιστική ζωή και την ψυχαγωγία ατόμων, οικογενειών και μεγαλύτερων ομάδων όπως και την παραγωγή πολιτιστικών αγαθών γενικότερα.

Στο βαθμό που το τηλεοπτικό μέσον συνιστά και ένα κρίσιμο εργαλείο εκπαιδευτικού χαρακτήρα, βεβαίως εμπλέκει και το δικαίωμα στην εκπαίδευση των κωφών παιδιών είτε πρόκειται για εκπομπές εκπαιδευτικού χαρακτήρα είτε για ενημέρωση που προϋποτίθεται στη σημερινή εκπαίδευση όλων των παιδιών και ακόμη περισσότερο των κωφών παιδιών.

Ο ν. 2328/1995 εύστοχα προβλέπει υποχρέωση των τηλεοπτικών σταθμών για εξασφάλιση του 5λεπτου δελτίου ειδήσεων στη νοηματική γλώσσα σε καθημερινή βάση και των δύο ημίωρων εκπομπών ενημερωτικού, ψυχαγωγικού ή εκπαιδευτικού χαρακτήρα κατ'ελάχιστον.

Η υποχρεωτικότητα προκύπτει τόσο από την παρ. 20 που αναφέρεται ειδικά στο θέμα όσο και από την παρ. 23 (πάντα του άρθρου 3) η οποία το συναρτά με τη χορήγηση αδειών στους τηλεοπτικούς σταθμούς.

Το Υπουργείο Υγείας και Πρόνοιας προβληματίζεται για την καθυστέρηση που έχει παρατηρηθεί στην κάλυψη αυτής της ελάχιστης υποχρέωσης και προσβλέπει στη συμβουλευτική συνεργασία του με το Υπουργείο Τύπου και Μ.Μ.Ε. τόσο κατά τη χορήγηση οριστικών αδειών λειτουργείας όσο και σε ενδεχόμενη επεξεργασία σχεδίου Π.Δ. για ρύθμιση λεπτομερειών που κριθούν αναγκαίες για την εφαρμογή του άρθρου 3 που προβλέπεται στην ακροτελεύταια παράγραφό του.

Είναι γνωστο ότι οι εκπομπές στη νοηματική γλώσσα αποτελούν μέρος μόνο των διευκολύνσεων για την παρακολούθηση τηλεοπτικού προγράμματος από τους κωφούς.

Μαζί με αυτό απαιτείται η εκτεταμένη χρήση υποτίτλων στο συνολικό πρόγραμμα όπως ακριβώς γίνεται για τους ακούοντες που παρακολουθούν ξενόγλωσσο πρόγραμμα.

Επειδή η εφαρμογή της διάταξης δεν προβλέπει ενέργεια του Υπουργείου Υγείας και Πρόνοιας, οι οποίες πρωτοβουλίες του θα αφορούσαν την επέκταση του δικαιώματος στη γενίκευση της χρήσης υποτίτλων στο τηλεοπτικό πρόγραμμα, την αύξηση των εκπομπών στη νοηματική γλώσσα και ενδεχομένως την ενθάρρυνση εκπομπών που καλύπτουν συγκεκριμένες ανάγκες και προάγουν την ισότιμη μεταχείριση των κωφών. Προς αυτή την κατεύθυνση εξετάζονται πρωτοβουλίες σε συνεργασία με την Ομοσπονδία Κωφών Ελλάδος η οποία έχει θεσμικό ρόλο κατά την επιλογή διερμηνέων και παρουσιαστών νοηματικής γλώσσας.

Ο Υφυπουργός 

Θ. ΚΟΤΣΩΝΗΣ"

32. Στις με αριθμό 2041/1997, 2097/1997 ερωτήσεις δόθηκε με το υπ' αριθμ. 67/14-2-1997 έγγραφο από τον Υπουργό Τύπου η ακόλουθη απάντηση:

"Απαντώντας στις ερωτήσεις αρ. 2041 και 2097/1997 των Βουλευτών κ.κ. Κ. Σπηλιόπουλου και Α. Χρυσανθακόπουλου αντίστοιχα, σας πληροφορούμε:

1. Η πλήρης εφαρμογή του ν. 2328/1995 "Νομικό καθεστώς της ιδιωτικής τηλεόρασης και της τοπικής ραδιοφωνίας, ρύθμιση θεμάτων της ραδιοτηλεοπτικής αγοράς και άλλες διατάξεις" (ΦΕΚ Α' 159 προϋποθέτει την έκδοση των προβλεπόμενων σ'αυτόν κανονιστικών πράξεων. Δεδομνεου δε ότι οι κανονιστικές πράξεις που είναι αναγκαίες για την εφαρμογή του νόμου αυτού είναι πολλές, τα δε θέματα εξειδικευμένα και πολύπλοκα, η έκδοσή τους γίνεται σταδιακά.

Στο πλαίσιο αυτό είναι υπό έκδοση, μεταξύ άλλων, και το Π.Δ. που προβλέπεται στο άρθρο 9 του ως άνω νόμου με το οποίο ρυθμίζονται τα σχετικά με τις διαφημιστικές και άλλες συναφείς δραστηριότητες του Δημοσίου, των κρατικών νομικών προσώπων και των επιχειρήσεων και οργανισμών του ευρύτερου δημόσιου τομέα θέματα.

2. 'Οσον αφορά τα στοιχεία-για τις κρατικές διαφημίσεις του 1996-που ζητεί να κατατεθούν στη Βουλή ο κ. Α. Χρυσανθακόπουλος, σας γνωστοποιούμε ότι δεν έχουν ακόμη προσκομισθεί στην Υπηρεσία μας. 

Σύμφωνα με τη διάταξη του άρθρου 14 παρ. 24 του ν. 2328/1995 οι υπόχρεοι οφείλουν να καταθέσουν τα προαναφερθέντα στοιχεία στο ΕΣΡ και το Υπουργείο Τύπου και ΜΜΕ, το αργότερο, εντός του πρώτου τριμήνου του τρέχοντος έτους.

Ο Υπουργός

ΔΗΜΗΤΡΙΟΣ ΡΕΠΠΑΣ"

33. Στην με αριθμό 2047/28-1-1997 ερώτηση δόθηκε με το υπ' αριθμ. 6354/13-2-1997 έγγραφο από τον Υπουργό Εσωτερικών η ακόλουθη απάντηση:

"Aπαντώντας στην αριθ. 2047/28.1.1997 ερώτηση που κατατέθηκε στη Βουλή από τους Βουλευτές κ.κ. Κατσιμπάρδη και Φ. Κουβέλη, σας πληροφορούμε ότι δεν αντιμετωπίζεται από την κυβέρνηση ούτε από το Υπουργείο Εσωτερικών, Δημόσιας Διοίκησης και Αποκέντρωσης, θέμα τροποποίησης του ισχύοντος εκλογικού νόμου.

Ο Υπουργός

ΑΛΕΞ. ΠΑΠΑΔΟΠΟΥΛΟΣ"

34. Στην με αριθμό 2085/29-1-1997 ερώτηση δόθηκε με το υπ'αριθμ. 32/12-2-1997 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης του Βουλευτή κ. Ν. Κατσαρού που κατατέθηκε στη Βουλή και έλαβε αριθμό πρωτοκόλλου 2085/29.1.1997, σας γνωρίζουμε τα ακόλουθα:

Από τις μέχρι τώρα διάφορες περιπτώσεις αξιοποίησης κοιτασμάτων, διεθνώς, προκύπτει ότι, για να φθάσει ένα κοίτασμα από τον εντοπισμό του μέχρι την έναρξη της εκμετάλλευσής του, απαιτείται κατά κανόνα να εκτελεστεί μια μακρά σειρά χρονοβόρων ερευνητικών εργασιών (διάρκεια 10-15 χρόνια), για να μελετηθούν όλες οι παράμετροι αυτού, ώστε να εξασφαλισθεί η βιωσιμότητα της εκμετάλλευσής του και να μειωθούν στο ελάχιστα οι επιχειρησιακοί κίνδυνοι.

Σχετικά με την αξιολόγηση του Λιγνοτοφόρου κοιτάσματος της περιοχής Δομένικο - Ελασσόνας, οι ερευνητικές εργασίες συνεχίζονται κανονικά, σύμφωνα με το πρόγραμμα που έχει καταρτιστεί.

Σελίδα 4087 

 

Το Ινστιτούτο Γεωλογικών και Μεταλλευτικών Ερευνών (ΙΓΜΕ), μετά από σύμβαση που έχει συνάψει με τη ΔΕΗ, έχει αναλάβει την εκπόνηση της Κοιτασματολογικής Μελέτης των λιγνιτικών συγκεντρώσεων της περιοχής, την οποία θα παραδόσει στη ΔΕΗ μέχρι το τέλος του 1998.

Κατά την πρόοδο των ερευνητικών εργασιών, το ΙΓΜΕ παρέχει στη ΔΕΗ, σε τακτά διαστήματα, τα αξιολογημένα αποτελέσματα των ερευνών με ενδιάμεσες εκθέσεις.

Η ΔΕΗ μέχρι στιγμής έχει εκπονήσει την Οικονομοτεχνική Προμελέτη Εκμετάλλευσης του Κοιτάσματος.

Σε πρόσφατη ημερίδα (1.2.1997) που διοργανώθηκε στο Δομένικο εκφράστηκε η συναίνεση του πληθυσμού της περιοχής για την αξιοποίηση των εκεί λιγινιτικών κοιτασμάτων προς ηλεκτροπαραγωγή.

Από τις μέχρι στιγμής έρευνες στην περιοχή προκύπτουν τα ακόλουθα στοιχεία:

- Το κοίτασμα Ελασσόνας περιλαμβάνει δύο επιμέρους κοιτάσματα, αυτά του Δομένικου και του Αμουρίου.

- Τα συνολικά βεβαιωμένα απολήψιμα αποθέματα ανέρχονται σε 160 εκατ. τόννους.

- Ο λιγνίτης είναι πολύ καλής ποιότητας, με Κατώτερη Θερμαντική ικανότητα (επί φυσικού) 2.229 KCAL/KGR, υγρασία 42,55%, τέφρα (επί ξηρού) 28,65% και χαμηλό καύσιμο θείο.

- Το κοίτασμα αναπτύσσεται χωρίς παρεμβολή ενδιάμεσων στείρων και το 85% του κοιτάσματος Δομένικου (δηλ. 120 εκατ. τόννοι) είναι απολήψιμο με υπαίθρια εξόρυξη και μέγιστη σχέση εκμεταλλευσιμότητας 12:1.

- Εκτιμάται ότι το εν λόγω κοίτασμα μπορεί να στηρίξει τη λειτουργία 2 μονάδων ηλεκτροπαραγωγής των 300 ΜW η κάθε μία για 40-50 χρόνια.

Η Υπουργός

ΒΑΣΩ ΠΑΠΑΝΔΡΕΟΥ"

35. Στην με αριθμό 2108/29.1.97 ερώτηση δόθηκε με το υπ' αριθμ. 653/13.2.97 έγγραφο από τον Υφυπουργό Υγείας η ακόλουθη απάντηση:

"Σε απάντηση της με αρ. πρ.ΕΡ/2108/29.1.97 του Βουλευτή κ. Νικολόπουλου Ν., σχετικά με τα οικονομικά προβλήματα που αντιμετωπίζει το προνοιακό ίδρυμα, Θεραπευτικό Παιδαγωγικό Κέντρο Πατρών Απρ/στων Παίδων Η ΜΕΡΙΜΝΑ Πατρών, σας γνωρίζουμε ότι το Υπουργείο μας έχει επιχορηγήσει εκτάκτως το εν λόγω ίδρυμα, από πιστώσεις του προϋπολογισμού οικον. έτους 1996, με το ποσό των 30.000.000 δρχ.

Επιπροσθέτως, προκειμένου να εξασφαλίσουμε την κατά το δυνατόν ομολότερη και απρόσκοπτη λειτουργία του ανωτέρω ιδρύματος, το Υπουργείο μας, έχει ήδη προβεί στις απαιτούμενες διαδικασίες, για την όσο το δυνατόν ταχύτερη μεταφορά πίστωσης, στο εν λόγω ίδρυμα, μέσω του Γενικού Λογιστηρίου του Κράτους, με το ποσό των 5.000.000 δρχ.

Επιπλέον σας γνωρίζουμε ότι η κάλυψη του τακτικού προϋπολογισμού για κάθε ένα Προνοιακό 'Ιδρυμα είναι ευθύνη της οικείας Νομαρχιακής Αυτοδιοίκησης. Το Υπουργείο καλύπτει συμπληρωματικά τους προϋπολογισμούς τους.

Ο Υφυπουργός

Θ. ΚΟΤΣΩΝΗΣ"

36. Στην με αριθμό 2131/30.1.97 ερώτηση δόθηκε με το υπ' αριθμ. 2891/14.2.97 έγγραφο από τον Υπουργό Ανάπτυξης η ακόλουθη απάντηση:

"Απαντώντας στη 2131/30.1.97 ερώτηση που κατέθεσε στη Βουλή των Ελλήνων ο Βουλευτής κ. Π.Τατούλης, σας γνωρίζουμε τα ακόλουθα:

Ο Ατμοηλεκτρικός Σταθμός Μεγαλόπολης Β' είναι ο πιο αυτοματοποιημένος της χώρας και διαθέτει σύγχρονα συστήματα επιτήρησης και προστασίας των εγκαταστάσεων που πρακτικά μειώνουν στο ελάχιστο την ανάγκη της ανθρώπινης επιτήρησης.

Παρά ταύτα ο αριθμός του προσωπικού επιτήρησης είναι το ίδιο μεγάλος με άλλων παλαιότερων μονάδων μικρότερης αυτοματοποίησης, προκειμένου να καλύπτονται κενά στη σύνθεση του προσωπικού αυτού λόγω ασθένειας ή άλλων λόγων απουσίας.

Σε περίπτωση λοιπόν απουσίας ενός εκ των δύο επιτηρητών κάθε θέσης εργασίας, το κενό καλύπτεται από τον εναπομένοντα επιτηρητή και εφ' όσον απαιτείται για κάποιον ιδιαίτερο λόγο, από τον χειριστή, τον εργοδηγό ή και τον Διπλωματούχο Μηχανικό που είναι και ο αρμόδιος να κρίνει την ανάγκη ή μη κάλυψης της κενής θέσης, χωρίς κίνδυνο για το προσωπικό και τις εγακταστάσεις.

Η Υπουργός

Β. ΠΑΠΑΝΔΡΕΟΥ"

37. Στην με αριθμό 2150/31.1.97 ερώτηση δόθηκε με το υπ' αριθμ. 6321/13.2.97 έγγραφο από τον Υπουργό Εσωτερικών η ακόλουθη απάντηση:

"Σε απάντηση της αριθμ. 2150/31.1.97 ερώτησης, που κατέθεσαν οι Βουλευτές κ.κ. Ν. Γκατζής και Αχ. Κανταρτζής, σχετικά με την ενίσχυση κοινοτήτων Νομού Μαγνησίας, για αποκατάσταση ζημιών που προξενήθηκαν από τις βροχοπτώσεις, σας πληροφορούμε, ότι το Υπουργείο μας μέσα στα οικονομικά του πλαίσια θα εξετάσει τη δυνατότητα ενίσχυσης των κοινοτήτων που αναφέρονται στην ανωτέρω ερώτηση.

Ο Υπουργός

ΑΛ.ΠΑΠΑΔΟΠΟΥΛΟΣ"

38. Στην με αριθμό 2164/3.2.97 ερώτηση δόθηκε με το υπ' αριθμ. 6322/13.2.97 έγγραφο από τον Υπουργό Εσωτερικών η ακόλουθη απάντηση:

"Σε απάντηση της αριθμ. 2164/3.2.97 ερώτησης, που κατέθεσε ο Βουελυτής κ. Αναστάσιος Παπαληγούρας σχετικά με την αποκατάσταση ζημιών από πλημμύρες, στην Κοινότητα Αθικίων, Νομού Κορινθίας, σας πληροφορούμε, ότι, το Υπουργείο μας θα εξετάσει μέσα στα οικονομικά του πλαίσια, τη δυνατότητα ενίσχυσης της ανωτέρω κοινότητας.

Ο Υπουργός

ΑΛ.ΠΑΠΑΔΟΠΟΥΛΟΣ"

39. Στην με αριθμό 2173/3.2.97 ερώτηση δόθηκε με το υπ' αριθμ. 145/13.2.97 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 2173/3.2.97 που κατέθεσε η Βουλευτής κα Μαρία Δαμανάκη, σας γνωρίζουμε τα ακόλουθα:

Το ΥΠΕΠΘ με το αριθ. ΙΖ/1535/28.11.96 έγγραφο προς την Γραμματεία του Υπουργικού Συμβουλίου, ζήτησε την κατ'εξαίρεση πλήρωση της μοναδικής οργανικής θέσης της Δημόσιας Βιβλιοθήκης Μήθυμνας του κλάδου ΥΕ κλητήρα-καθαριστή.

Τονίζοντας στο έγγραφό μας ότι η πλήρωση της θέσης αυτής είναι απαραίτητη για την κάλυψη αμεσών και επιτακτικών αναγκών στοιχειώδους λειτουργίας της Βιβλιοθήκης αυτής η οποία παραμένει κλειστή μετά την παραίτηση της μοναδικής υπαλλήλου που υπηρετούσε.

Τέλος σας γνωρίζουμε ότι με το αριθ.ΙΖ/1129/26.10.95 έγγραφο το ΥΠΕΠΘ ζήτησε επίσης από την Γραμματεία του Υπουργικού Συμβουλίου την κατ' εξαίρεση έγκριση πρόσληψης έκτακτου προσωπικού με σχέση εργασίας ιδιωτικού δικαίου ορισμένου χρόνου για αντιμετώπιση εποχιακών και πρόσκαιρων αναγκών μιας (1) θέσης του κλάδου ΤΕ Βιβλιοθηκονόμων και μιας (1) θέσης του κλάδου ΥΕ κλητήρων καθαριστών.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα, ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρω-

Σελίδα 4088 

σης "Ο Συνήγορος του Πολίτη και το Σώμα Επιθεωρητών - Ελεγκτών Δημόσιας Διοίκησης".

Επίσης, τη συνεδρίασή μας παρακολουθούν από τα Δυτικά Θεωρεία, αφού προηγουμένως ξεναγήθηκαν στην 'Εκθεση της αίθουσας "Ελευθέριος Βενιζέλος", τριάντα οκτώ μαθητές και δύο συνοδοί δάσκαλοι του 1ου Δημοτικού Σχολείου Κερατσινίου Πειραιά.

(Χειροκροτήματα)

Δελτίο επικαίρων ερωτήσεων της Πέμπτης 20ης Φεβρουαρίου 1997.

Α. Επίκαιρες Ερωτήσεις Πρώτου Κύκλου 

1. Η με αριθμό 716/12.2.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Μαγκριώτη προς τους Υπουργούς Τύπου και Μέσων Μαζικής Ενημέρωσης, Υφυπουργό Πολιτισμού (Αρμόδιο για θέματα αθλητισμού), σχετικά με την τηλεοπτική μετάδοση των αγώνων Μπάσκετ των Ελληνικών Ομάδων για το Ευρωπαϊκό Πρωτάθλημα από συνδρομητικό κανάλι, την πιθανή μετάδοση όλων των αθλητικών γεγονότων με ανάλογο τρόπο, τον υγιή ανταγωνισμό των Μέσων Μαζικής Ενημέρωσης κ.λπ.

2. Η με αριθμό 725/13.2.97 επίκαιρη ερώτηση του Βουλευτή της Νέας Δημοκρατίας κ. Θεόφιλου Λεονταρίδη προς τον Υπουργό Γεωργίας, σχετικά με την περικοπή των επιδοτήσεων για τα καπνά από την Ευρωπαϊκή 'Ενωση και τη λήψη μέτρων προστασίας των καπνοπαραγωγών.

3. Η με αριθμό 733/17.2.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τον Υπουργό Γεωργίας, σχετικά με τη λήψη των αναγκαίων μέτρων για την καταβολή των αποζημιώσεων στους βαμβακοπαραγωγούς που επλήγησαν από τις δυσμενείς καιρικές συνθήκες στο Νομό Καρδίτσας. 

4. Η με αριθμό 719/12.2.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Δικαιοσύνης, σχετικά με την ίδρυση και λειτουργία Εφετείου στη Χαλκίδα. 

5. Η με αριθμό 728/14.2.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Εθνικής Οικονομίας και Οικονομικών, σχετικά με τη λήψη των αναγκαίων μέτρων αντιμετώπισης της νόθευσης των αλκοολούχων ποτών.

Β. Επίκαιρες Ερωτήσεις Δευτέρου Κύκλου

1. Η με αριθμό 720/13.2.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Λάμπρου Κανελλόπουλου προς τον Υπουργό Εθνικής Παιδείας και Θρησκευμάτων, σχετικά με τη μελέτη νέου θεσμικού πλαισίου χορήγησης κρατικών τίτλων γλωσσομάθειας, την ισότιμη χρήση των τίτλων που χορηγούνται από το σύστημα PALSO κ.λπ.

2. H με αριθμό 724/13.2.97 επίκαιρη ερώτηση του Βουλευτή της Νέας Δημοκρατίας κ. Αδάμ Ρεγκούζα προς τον Υπουργό Μεταφορών και Επικοινωνιών, σχετικά με τις προθέσεις της Κυβέρνησης για διακοπή του δρομολογίου της Ολυμπιακής Αεροπορίας από Θεσσαλονίκη προς Βρυξέλλες. 

3. Η με αριθμό 732/17.2.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Γεωργίας, σχετικά με τη λειτουργία των εκκοκκιστηρίων βάμβακος στην περιοχή Βισάλτης του Νομού Σερρών, την πληρωμή των παραγωγών για το βαμβάκι που έχουν παραδώσει κ.λπ.

4. Η με αριθμό 718/12.2.97 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Εξωτερικών, σχετικά με τη λήψη των αναγκαίων μέτρων προκειμένου η Ελλάδα να συμμετάσχει πλήρως σε όλες τις διαδικασίες των Οργάνων της Ευρωπαϊκής 'Ενωσης.

5. Η με αριθμό 729/14.2.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τους Υπουργούς Εσωτερικών -Δημόσιας Διοίκησης και Αποκέντρωσης, Υγείας και Πρόνοιας, σχετικά με την πλημμελή λειτουργία της εγκατάστασης βιολογικού καθαρισμού των λυμμάτων των Αμερικανικών Βάσεων στην Κοινότητα Μουζαράς του Ακρωτηρίου Χανίων.

Σελίδα 4089 

 

ΠΡΟΕΔΡΟΣ (Απόστολος Κακλάμανης): Κυρίες και κύριοι συνάδελφοι, εισερχόμαστε 

ΣΤΗΝ ΕΙΔΙΚΗ ΗΜΕΡΗΣΙΑ ΔΙΑΤΑΞΗ

ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ

Συζήτηση προ Ημερήσιας Διάταξης σύμφωνα με το άρθρο 143 του Κανονισμού της Βουλής, με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδος κας Αλέκας Παπαρήγα, σε επίπεδο Αρχηγών Κομμάτων, με θέμα: "Το ζήτημα της Παιδείας".

Κατά την παράγραφο 5 του ιδίου άρθρου 143, με απόφαση της Βουλής, ύστερα από πρόταση του Προέδρου, μπορεί κατ' εξαίρεσιν να διευρυνθεί ο κύκλος των Ομιλητών και καθορίζεται με την ίδια απόφαση και ο χρόνος αγόρευσής τους.

'Εχω, λοιπόν, την τιμή να προτείνω στη Βουλή, ύστερα από σχετική απόφαση και της Διάσκεψης των Προέδρων, να διευρυνθεί η συζήτηση με τη συμμετοχή ενός επιπλέον ομιλητή από κάθε Κόμμα. Οι ομιλητές αυτοί θα λάβουν το λόγο μετά το τέλος της ομιλίας του Πρωθυπουργού και των Αρχηγών των Κομμάτων.

Οι Υπουργοί έχουν δικαίωμα να συμμετάσχουν στη συζήτηση σύμφωνα με τους ορισμούς του άρθρου 97, παράγραφοι πρώτη έως τρίτη του Κανονισμού. 

Τα Κόμματα έχουν ήδη προτείνει, στην περίπτωση που θα συμφωνήσετε στη διεύρυνση του κύκλου των Ομιλητών, τους εξής Βουλευτές: Το Πανελλήνιο Σοσιαλιστικό Κίνημα τον κ. Νικόλαο Γκεσούλη, η Νέα Δημοκρατία τον κ. Σταύρο Δήμα, το Κομμουνιστικό Κόμμα Ελλάδος τον κ. Απόστολο Τασούλα, ο Συνασπισμός της Αριστεράς και της Προόδου τον κ. Πέτρο Κουναλάκη και το Δημοκρατικό Κοινωνικό Κίνημα την κα Βασιλική Αράπη-Καραγιάννη.

Ο χρόνος τον οποίο προτείνω για τους συναδέλφους αυτούς είναι δέκα λεπτά. 

Δέχεται η Βουλή την πρόταση αυτή;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή, ομοφώνως αποδέχεται την πρόταση αυτή και συνεπώς προχωρούμε στη συζήτησή μας.

Ο Πρωθυπουργός κ. Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ο Ελληνικός Λαός έδωσε στις 22 Σεπτεμβρίου εντολή στο ΠΑ.ΣΟ.Κ. για να δημιουργήσει μία κοινωνία σκεπτομένων ενεργών πολιτών που θα απελευθερώνει και θα αναδεικνύει τις ζωντανές και δημιουργικές δυνάμεις της Χώρας. Μία κοινωνία της Παιδείας, του Πολιτισμού, της ποιότητας ζωής, της κοινωνικής ευθύνης και της αξιοκρατίας.

Για να μετατραπούν οι οικονομικές δυνατότητες ανάπτυξης σ' ένα συνολικό όφελος για όλη την κοινωνία απαιτείται μία κοινωνία, η οποία προσπαθεί με ενεργητικά μέτρα και συγκεκριμένες πολιτικές να διευρύνει τις δυνατότητες συμμετοχής των πολιτών, μία κοινωνία η οποία ταυτόχρονα διατηρεί το ανθρώπινό της πρόσωπο.

Σήμερα, όλοι ξέρουμε, ότι ζούμε σε μία γνωσιοκεντρική εποχή. Ο πολίτης της γνώσης είναι ένας ισχυρός πολίτης, που έχει τη δύναμη και να κατανοεί γρήγορα και να αποφασίζει γρήγορα. Τέτοιοι πολίτες οι οποίοι μπορούν να γνωρίζουν και να αποφασίζουν, δημιουργούν μία κοινωνία η οποία είναι ισχυρή. Μία κοινωνία όπως αυτή που θέλουμε. Ο πολίτης σ' αυτήν δεν είναι μόνο χρήσιμος, αλλά είναι ολοκληρωμένος και αναπτύσσει τις δυνατότητές του. 'Οχι μονάχα προσαρμόζεται σε ό,τι έρχεται, αλλά και καθοδηγεί τις εξελίξεις. Για να δημιουργηθεί μία τέτοια κοινωνία πρέπει να μπουν γερά θεμέλια, πρέπει να υπάρξει μία ισχυρή παιδεία, ένα ισχυρό εκπαιδευτικό σύστημα.

Πώς βλέπουμε εμείς την Παιδεία: Η Κυβέρνηση του ΠΑ.ΣΟ.Κ. έχει αναλάβει μία μεγάλη δέσμευση απέναντι στην ελληνική κοινωνία. Θέλουμε να προωθήσουμε αποφασιστικά τον εκσυγχρονισμό της Χώρας. Στην προσπάθεια αυτή είναι αυτονόητο ότι πρέπει να στηριχθούμε στους νέους ανθρώπους. Να προκαλέσουμε τα δημιουργικά ανακλαστικά της νεολαίας, να την ωθήσουμε να εκφράσει τις ανάγκες της, τις ευαισθησίες της, τις φιλοδοξίες της.

Η πιο ουσιαστική συμμετοχή των νέων στα κοινά και στην προσπάθεια για τον εκσυγχρονισμό της Χώρας είναι ένας ρεαλιστικός στόχος. Χρειάζεται, όμως, να κάνουμε γι' αυτό συστηματικά βήματα, συνειδητά, με συνέπεια σε βάθος χρόνου.

Στην ανατολή του εικοστού πρώτου αιώνα η Παιδεία, η κοινωνία της πληροφορίας, της γνώσης και της πολυφωνίας, η κοινωνία όπου υπάρχει μία συνεχής πολιτισμική προσέγγιση διαμορφώνεται με γρήγορους ρυθμούς.

Σ'αυτή τη νέα κοινωνία, η οποία βρίσκεται αυτή τη στιγμή σε εξέλιξη, οι προνομιούχοι είναι εκείνοι που γνωρίζουν και οι μη προνομιούχοι είναι εκείνοι που δεν έχουν γνώση. Γι'αυτό, είναι καθήκον κάθε δημοκρατικής πολιτείας να προσαρμόσει και να εξειδικεύσει την εκπαιδευτική της πολιτική σ'αυτά τα νέα δεδομένα, τα νέα δεδομένα τα οποία καθορίζονται από την παγκοσμιοποίηση της αγοράς, από την κοινωνία της πληροφορίας από την τεχνολογική έκρηξη.

Βασική μας αρχή είναι η υποστήριξη της δημόσιας Παιδείας σε όλες τις βαθμίδες, μιας Παιδείας όμως ποιοτικά αναβαθμισμένης, μιας Παιδείας αποτελεσματικής. Κύριος στόχος αυτής της Παιδείας είναι, όπως είπα και πριν ο ενεργός και δημιουργός πολίτης ικανός να συλλαμβάνει την ουσία των πραγμάτων και να συμμετέχει στις εξελίξεις. Γι'αυτό και η οικονομική διάσταση της εκπαιδευτικής πολιτικής δεν πρέπει μόνο να σχετίζεται με την αύξηση των πόρων που διατίθενται για την Παιδεία με τα περισσότερα χρήματα, αλλά πέρα απ'αυτό πρέπει να αφορά και την ποιοτική αναδιάρθρωση των δαπανών, ποιοτική αναδιάρθρωση, ώστε να ενισχύουμε νέους θεσμούς και νέες προσεγγίσεις.

Οι βασικοί μας στόχοι συμπυκνώνονται λοιπόν, στην ποιοτική αναβάθμιση του περιεχομένου της εκπαίδευσης, στη δια βίου εκπαίδευση, στη διαρκή επιμόρφωση των εκπαιδευτικών και στην αποτίμηση του εκπαιδευτικού έργου, στην προώθηση του επαγγελματικού προσανατολισμού και στην ανταπόκριση της παρεχομένης Παιδείας στις ανάγκες, όπως προκύπτουν από τις εξελίξεις της κοινωνίας. Επίσης στην αποκέντρωση του εκπαιδευτικού συστήματος σε συνεργασία με τη Nομαρχιακή Aυτοδιοίκηση.

Αυτή την αναβάθμιση την οποία επιδιώκουμε, η καλύτερη ποιότητα η μεγαλύτερη αποτελεσματικότητα, είναι η μεγαλύτερη πρόκληση που αντιμετωπίζει σήμερα η Xώρα μας, γιατί απ'αυτήν την αναβάθμιση θα εξαρτηθεί και το πόσο θα μπορέσουμε να ανταποκριθούμε στις άλλες προκλήσεις τις οποίες θέτει η διεθνής εξέλιξη.

Η Παιδεία αποτελεί αγαθό που οφείλει κάθε δημοκρατική πολιτεία να διασφαλίζει στους πολίτες της. Για την Κυβέρνησή μας η δωρεάν και η ισότιμη πρόσβαση σε υψηλής ποιότητας Παιδεία, σε υψηλής ποιότητας κατάρτιση αποτελεί δικαίωμα του 'Ελληνα πολίτη. Η επένδυση στον ανθρώπινο παράγοντα και στη γνώση είναι η πιο σημαντική αναπτυξιακή παρέμβαση, αυτή η αναπτυξιακή παρέμβαση που θα μας επιτρέψει να είμαστε ανταγωνιστικοί στην Ευρώπη και στον κόσμo, που θα μας επιτρέψει επίσης να αξιοποιήσουμε την ιστορία μας, το συγκριτικό μας πλεονέκτημα που έχουμε από τη θέση μας, από την ιστορία μας, από το πολιτισμικό μας παρελθόν και παρόν, που θα μας επιτρέψει να αναδείξουμε την Ελλάδα ως ένα ευρωπαϊκό κέντρο παραγωγής και εξαγωγής εκπαιδευτικών και ερευνητικών υπηρεσιών υψηλής ποιότητας σε όλη την περιοχή της Μέσης Ανατολής, των Βαλκανίων και της Μαύρης Θάλασσας.

Βασικός στόχος της πολιτικής μας στο χώρο της Παιδείας, είναι ο εκσυγχρονισμός του εκπαιδευτικού μας συστήματος και ο εμπλουτισμός του με νέους θεσμούς, όπως είπα, για να το καταστήσουμε σύγχρονο, αξιοκρατικό, αποκεντρωμένο και αποτελεσματικό. Το εκπαιδευτικό μας σύστημα πρέπει να εξυπηρετεί τις μορφωτικές, πολιτιστικές και οικονομικές ανάγκες της σημερινής και αυριανής ελληνικής κοινωνίας, μιας κοινωνίας που πρέπει να επιβιώσει και να αναδειχθεί διατηρώντας την ταυτότητά της, αλλά σε ένα ανοικτό και έντονα 

Σελίδα 4090 

ανταγωνιστικό Eυρωπαϊκό και διεθνές πλαίσιο.

Αυτά, κυρίες και κύριοι συνάδελφοι, αφορούν τις γενικές κατευθύνσεις, τις επιδιώξεις μας και θέλω πάλι να τονίσω ότι κεντρικό στοιχείο είναι η ποιότητα.

Τι έχουμε κάνει: Η Κυβέρνηση μέχρι τώρα έδωσε έμφαση στην αποτίμηση του εκπαιδευτικού μας συστήματος και στο σχεδιασμό μίας εκπαιδευτικής μεταρρύθμισης, μέσα από νέους και σύγχρονους θεσμούς, ενώ παράλληλα προσπαθούμε να αντιμετωπίσουμε τα τρέχοντα προβλήματα. 

Θα αρχίσω μερικές αναφορές από το χώρο της τριτοβάθμιας εκπαίδευσης. Ψηφίστηκε πρόσφατα ο ν.2454, ο οποίος ρύθμισε ορισμένα θέματα της τριτοβάθμιας εκπαίδευσης και με τη νομοθεσία αυτή ικανοποιήθηκαν μία σειρά από προβλήματα, τα οποία απασχολούσαν τα μέλη του Δ.Ε.Π., απασχολούσαν την τριτοβάθμια εκπαίδευση και έτσι έχει διευρυνθεί ένας διάλογος και μία συνεννόηση με τα πανεπιστήμια.

Επίσης, στο χώρο της τριτοβάθμιας εκπαίδευσης θέλω να αναφέρω ότι μέσα από την αξιοποίηση του Δεύτερου Κοινοτικού Πλαισίου Στήριξης, το λεγόμενο επιχειρησιακό πρόγραμμα εκπαίδευσης και αρχικής επαγγελματικής κατάρτισης, υλοποιείται ένα φιλόδοξο πρόγραμμα για τη δημιουργία και τον εκσυγχρονισμό των πανεπιστημιακών βιβλιοθηκών, καθώς και για την εγκατάσταση ηλεκτρονικών δικτύων. Αφιερώνονται πόροι ύψους 50 δισ. δραχμών σ'αυτό το πρόγραμμα. 'Εχει εγκριθεί επίσης και προωθείται η εφαρμογή προγραμμάτων για την ανανέωση των προγραμμάτων σπουδών, την ανανέωση των συγγραμμάτων, ο προϋπολογισμός του προγράμματος είναι 15 δισ. και θέλουμε επίσης να προωθήσουμε τις μεταπτυχιακές σπουδές, ο προϋπολογισμός της προσπάθειας αυτής είναι 36 δισ. δραχμές περίπου, γιατί η Χώρα δεν έχει αναπτύξει ακόμα, στο βαθμό που πρέπει, τις μεταπτυχιακές σπουδές και ένα μεγάλο ποσοστό της ακαδημαϊκής μετανάστευσης οφείλεται ακριβώς, σ'αυτήν την έλλειψη.

Θα αναφέρω, τέλος, την εφαρμογή ενός φιλόδοξου προγράμματος υποτροφιών, προϋπολογισμού 30 δισ. δραχμών. Οι υποτροφίες αφορούν και το εσωτερικό, αλλά και το εξωτερικό. Θα πρέπει οι φοιτητές μας να γνωρίσουν και τα πανεπιστήμια του εξωτερικού και την πρόοδο της γνώσης σε άλλες χώρες.

Σχετικά με την τριτοβάθμια εκπαίδευση και τον Απόδημο Ελληνισμό, θέλω να θυμίσω, ότι το 1996 αποφασίσαμε εδώ στη Βουλή, για έναν νόμο, σχετικά με την ελληνική παιδεία στο εξωτερικό και τη διαπολιτισμική εκπαίδευση. Επεκτάθηκε η διδασκαλία της ελληνικής γλώσσας σε πανεπιστήμια του εξωτερικού και για πρώτη φορά στάλθηκαν 'Ελληνες εκπαιδευτικοί στις χώρες της πρώην Σοβιετικής 'Ενωσης.

Ας έλθω τώρα και στο χώρο της δευτεροβάθμιας εκπαίδευσης. Από το 1996 έχουμε αρχίσει την εφαρμογή ενός κτιριακού προγράμματος αντιμετώπισης του προβλήματος της διπλής βάρδιας, ύψους 350 δισ. δραχμών. Το πρόβλημα της διπλής βάρδιας υπάρχει κυρίως στις αστικές περιοχές ή σχεδόν αποκλειστικά στις αστικές περιοχές και γι'αυτό η παρέμβαση αφορά δέκα μεγάλες αστικές περιοχές, που αντιμετωπίζουν προβλήματα σχολικής στέγης. 

Για να προσαρμόσουμε τα παιδιά στη σύγχρονη εποχή, επεκτάθηκε η διδασκαλία και η χρήση της πληροφορικής σε ένα μεγάλο αριθμό σχολείων. 'Ηδη περίπου χίλια τετρακόσια σχολεία διαθέτουν συστήματα ηλεκτρονικών υπολογιστών και πρόκειται να επεκταθεί αυτό το σύστημα και σε άλλα σχολεία. Εκπονήθηκε ένα αναλυτικό πρόγραμμα και εκδόθηκαν και νέα βιβλία για το μάθημα της πληροφορικής.

Με τη βοήθεια πόρων από το Δεύτερο Κοινοτικό Πλαίσιο Στήριξης, ξεκινάει η συγγραφή νέων σχολικών βιβλίων, μετά από σχετική προκήρυξη για τη δευτεροβάθμια εκπαίδευση. 'Ενας δάσκαλος, ένας καθηγητής, ο οποίος θέλει να μεταδώσει νέες γνώσεις στα παιδιά, οφείλει συνεχώς να ανανεώνει και αυτός τις δικές του γνώσεις, να ανανεώνει τις εκπαιδευτικές προσεγγίσεις του.

Και γι'αυτό έχουμε δώσει μια ιδιαίτερη σημασία στο θεσμό της επιμόρφωσης και της μετεκπαίδευσης των εκπαιδευτικών. Υπάρχει ένα πολύ εκτεταμένο πρόγραμμα επιμόρφωσης το οποίο εκπονήθηκε και αρχίζει να υλοποιείται. Η επιμόρφωση χρηματοδοτείται και θα χρηματοδοτηθεί ακόμα περισσότερο από το Δεύτερο Κοινοτικό Πλαίσιο Στήριξης. Και μαζί με τους εκπαιδευτικούς, θα εμπλουτίσουμε τα επιμορφωτικά προγράμματα και θα τα διαμορφώσουμε, έτσι ώστε, ο εκπαιδευτικός να αποκτήσει μια νέα μορφή, να έχει ένα νέο προφίλ προσόντων.

'Οσον αφορά τις κενές θέσεις, επειδή είναι ένα θέμα το οποίο έρχεται και επανέρχεται, το Υπουργείο προχώρησε στην κάλυψη των κενών θέσεων, που παρατηρήθηκαν κατά την έναρξη του τρέχοντος σχολικού έτους. Με την πρόσληψη του απαιτουμένου αριθμού αναπληρωτών εκπαιδευτικών, ο αριθμός υπερβαίνει τις οκτώ χιλιάδες. Παράλληλα, ξεκίνησε από τις αρμόδιες υπηρεσίες και ο προγραμματισμός για του χρόνου, ώστε να μη χαθούν διδακτικές ώρες. 

Τέλος, μέσα στο πλαίσιο της προτεινόμενης εκπαιδευτικής μεταρρύθμισης, έχουν ενταχθεί στο Κοινοτικό Πλαίσιο Στήριξης, προγράμματα που αποσκοπούν στην αναβάθμιση της λυκειακής βαθμίδας. Και εδώ, στα λύκεια, υπάρχει ένα πρόγραμμα για τις βιβλιοθήκες. Είναι ένα έργο ύψους είκοσι δύο δισεκατομμυρίων δραχμών. 'Εχει ξεκινήσει η χρηματοδότηση και η υλοποίηση ενός προγράμματος για την πληροφορική, σας ανέφερα ήδη το πλαίσιο. Το πρόγραμμα αυτό, έχει ύψος δεκαοκτώ δισεκατομμυρίων δραχμών και προωθείται η εφαρμογή του θεσμού του ενιαίου λυκείου. Είναι ένας θεσμός που καθιερώσαμε εμείς. Το πρόγραμμα έχει ύψος προϋπολογισμού δεκαοκτώ δισεκατομμύρια δραχμές. Σκοπός του ενιαίου λυκείου και του προγράμματος είναι ο συνδυασμός της τεχνικής και επαγγελματικής εκπαίδευσης, με τη γενική εκπαίδευση, ώστε να αποκτούν τα παιδιά μετατρέψιμη γνώση, που να ανταποκρίνεται περισσότερο στα αιτήματα της εποχής.

Τέλος, έχουμε αναθέσει στο Παιδαγωγικό Ινστιτούτο, ένα πρόγραμμα για τον εκσυγχρονισμό και την αναμόρφωση των προγραμμάτων σπουδών στα γυμνάσια και στα λύκεια.

Θα ήθελα, επίσης, να αναφέρω, αν και δεν σχετίζεται άμεσα με το θέμα της δευτεροβάθμιας εκπαίδευσης ότι η Ελλάδα ήταν μία χώρα η οποία δεν είχε ένα κέντρο εκπαιδευτικής έρευνας, ήταν η μόνη ευρωπαϊκή Χώρα η οποία δεν διέθετε τέτοιο κέντρο. Σήμερα, κυρίες και κύριοι συνάδελφοι, το ΕΘνικό Κέντρο 'Ερευνας δραστηριοποιείται για ζητήματα, όπως η αποτίμηση του εκπαιδευτικού αποτελέσματος σε όλες τις βαθμίδες της εκπαίδευσης και στο σχεδιασμό του νέου λυκείου που οδηγεί στο Εθνικό Απολυτήριο.

Ορισμένες τώρα παρατηρήσεις για την πρωτοβάθμια εκπαίδευση. Από τον Ιανουάριο του 1995 άρχισε και συνεχίζεται σε τετρακόσια δημοτικά σχολεία η υλοποίηση, σε δοκιμαστική εφαρμογή, του θεσμού του ολοήμερου σχολείου. Δηλαδή, της παρατεταμένης λειτουργίας του σχολείου και στις απογευματινές ώρες, ώστε το παιδί να παραμένει στο σχολείο, όχι μονάχα τις ώρες της διδασκαλίας, αλλά να απασχολείται και εκεί τις απογευματινές ώρες, για να υποβοηθείται έτσι και η απασχόληση των γονέων. Το ολοήμερο σχολείο θέλει να εξυπηρετήσει και την κοινωνία, αλλά και τα παιδιά, για να αποκτούν περισσότερες γνώσεις και έξω από τη διδασκαλία.

Και στο δημοτικό λειτουργεί πιλοτικό πρόγραμμα για τη διδασκαλία της ελληνικής γλώσσας με ηλεκτρονικούς υπολογιστές και σ'αυτό το πιλοτικό πρόγραμμα έχουν ενταχθεί δεκαεπτά ακριτικά σχολεία. Σε σχολεία περιοχών της Αττικής λειτουργεί το δίκτυο "ΑΤΤΙΚΟΣ ΤΗΛΕΜΑΧΟΣ", που συνδέεται με το INTERNET και η προοπτική είναι να συνδεθούν όλα τα σχολεία της Αττικής. Αντίστοιχη προσπάθεια γίνεται και στην περιοχή της Πάτρας όπου δεκατέσσερα γυμνάσια έχουν συνδεθεί με το δίκτυο "ΑΧΑΙΚΟΣ ΤΗΛΕΜΑΧΟΣ".

Σχετικά με τους διορισμούς των εκπαιδευτικών, θα ήθελα να πω, ότι διορίσθηκαν το 1995, για πρώτη φορά, στην πρωτοβάθμια εκπαίδευση, δάσκαλοι, πτυχιούχοι των παιδαγωγικών τμημάτων των πανεπιστημίων.

Και ρυθμίστηκε νομοθετικά το θέμα των δασκάλων με πτυχίο της αλλοδαπής, που διορίζονται στην εκπαίδευση μετά από την παρακολούθηση ενός ειδικού επιδοτούμενου προγράμματος στα Ανώτατα Εκπαιδευτικά Ιδρύματα.

Ο αριθμός των διορισμών της τετραετίας 1993-1996 

Σελίδα 4091 

ανέρχεται στους δέκα-τρείς χιλιάδες επτακόσιους έξι εκπαιδευτικούς για την πρωτοβάθμια και δευτεροβάθμια εκπαίδευση και είναι πολύ μεγαλύτερος από τον αριθμό της τετραετίας 1990-1993, οπότε είχαν διορισθεί εννέα χιλιάδες εξακόσιοι ογδόντα ένας.

Θα ήθελα, επίσης, να αναφέρω την ενεργοποίηση του θεσμού των δυσπρόσιτων σχολείων, για την εξασφάλιση του αναγκαίου διδακτικού προσωπικού σε απομακρυσμένες εκπαιδευτικές μονάδες και τον διορισμό με την διαδικασία αυτή εξακοσίων σαράντα εκπαιδευτικών διαφόρων ειδικοτήτων.

'Εχουμε προχωρήσει επίσης στη δημιουργία και λειτουργία μιας σειράς Ινστιτούτων και Κέντρων σε διάφορες πόλεις της Ελλάδος, που σκοπεύουν την αναβάθμιση της εκπαιδευτικής διαδικασίας, όπως είναι το Ινστιτούτο Διαρκούς Εκπαίδευσης ενηλίκων, το Ινστιτούτο Παλινοστούντων Ομογενών και διαπολιτισμικής εκπαίδευσης, το Κέντρο Ελληνικής Γλώσσας στη Θεσσαλονίκη.

Κυρίες και κύριοι συνάδελφοι, μερικές λέξεις και για τα οικονομικά.

Το σύνολο των δαπανών για την Παιδεία ανήλθε το 1996 σε εννιακόσια εβδομήντα οκτώ δισεκατομμύρια δραχμές, ενώ το 1992 ήταν πεντακόσια πενήντα δύο δισεκατομμύρια δραχμές.

Οι δαπάνες για την Παιδεία ως ποσοστό του Α.Ε.Π ανήλθαν από το 2,96% το 1992, στο 3,31% το 1996 και στο 3,55% στον προϋπολογισμό του 1997. Δηλαδή, μια αύξηση 20% στη διάρκεια της πενταετίας.

Θέλω, επίσης, να επισημάνω αυτό που είχα πει και σε άλλες συζητήσεις εδώ, ότι το 1997 αφιερώνουμε το μεγαλύτερο ποσοστό για την Παιδεία απ' ό,τι είχε αφιερωθεί στους προϋπολογισμούς των περασμένων ετών. Υπάρχει μία ουσιαστική αύξηση. Αυτές τις μέρες, ξέρουμε όλοι, ότι στο επίκεντρο της προσοχής είναι οι μισθοί των δασκάλων και των καθηγητών.

Ο νεοδιορισμένος δάσκαλος από διακόσιες εβδομήντα δύο χιλιάδες δραχμές περίπου που έπαιρνε στις 31.12.96, με το νέο μισθολόγιο θα παίρνει διακόσιες ενενήντα μία χιλιάδες από 1.1.1997. Και μετά από μία κλιμακωτή αύξηση μέσα στο χρόνο θα φθάσει να παίρνει διακόσιες ενενήντα επτά χιλιάδες δραχμές, δηλαδή η συνολική αύξηση θα είναι στη διάρκεια του έτους 9%.

Αν λάβουμε υπόψη μας τις αυξήσεις για όλη την κλίμακα των χρόνων υπηρεσίας, η μέση ποσοστιαία αύξηση για όλους τους δασκάλους είναι της τάξης του 11,5%. Βασικός μας στόχος είναι μέσα στην επόμενη τριετία να εξομοιώσουμε τους μισθούς των δασκάλων και των καθηγητών. Αυτά ως προς τους δασκάλους.

Οι αποδοχές του νεοδιορισμένου καθηγητή το Δεκέμβριο του 1996 αυξήθηκαν μέσω της αύξησης των ωρών της εξωδιδακτικής απασχόλησης κατά δέκαεξίμισι χιλιάδες δραχμές και διαμορφώθηκαν στις διακόσιες ογδόντα πέντε χιλιάδες δραχμές περίπου. Με το νέο μισθολόγιο ο νεοδιοριζόμενος καθηγητής παίρνει τριακόσιες επτά χιλιάδες δραχμές από 1.1.97 και τελικά φθάνει μέσα στο χρόνο στις τριακόσιες δέκα επτά χιλιάδες δραχμές. Δηλαδή, η αύξηση στη διάρκεια του χρόνου είναι της τάξης του 11%. Θέλω να θυμίσω και σε σχέση με τους μισθούς των δασκάλων και σε σχέση με τους μισθούς των καθηγητών της μέσης εκπαίδευσης, ότι η αύξηση αυτή είναι πολύ πιο ψηλή από την αύξηση του πληθωρισμού.

Αν λάβουμε δε υπόψη και για τους καθηγητές, τις αυξήσεις για όλη την κλίμακα των χρόνων υπηρεσίας, η μέση αύξηση δεν περιορίζεται στο 11% αλλά φθάνει και ξεπερνάει το 13%.

Σε ετήσια βάση, ο μισθός του νεοδιοριζόμενου καθηγητή αυξάνεται κατά τριακόσιες σαράντα οκτώ χιλιάδες δραχμές, ενώ αυτό το ποσό αυξάνεται ανάλογα με τα χρόνια υπηρεσίας και στα είκοσι εννέα χρόνια υπηρεσίας φθάνει τις οκτακόσιες ογδόντα χιλιάδες δραχμές αύξηση ετήσια.

Είναι γεγονός, πιστεύω, ότι από τους αριθμούς αυτούς προκύπτει αναμφισβήτητα, ότι υπάρχει μια ιδιαίτερα ευνοϊκή μεταχείριση για τους εκπαιδευτικούς, αν λάβουμε υπόψη μας και τις αυξήσεις που δόθηκαν στο σύνολο των εργαζομένων. Η ιδιαίτερη αυτή μεταχείριση γίνεται φανερή και από το ότι, επιπλέον του μισθολογίου, δίνονται άλλες δεκαπέντε χιλιάδες δραχμές μηνιαίως προσθετικά στο επίδομα της εξωδιδακτικής απασχόλησης. Για τους δασκάλους φθάνει από είκοσι μία χιλιάδες δραχμές στις τριάντα έξι χιλιάδες δραχμές το μήνα και για τους καθηγητές από τριάντα πέντε χιλιάδες δραχμέςτο μήνα στις πενήντα χιλιάδες δραχμές το μήνα.

'Οπως ξέρετε, κυρίες και κύριοι συνάδελφοι, με αφορμή τη συζήτηση του μισθολογίου στη Διαρκή Επιτροπή της Βουλής, έγινε και μία συζήτηση για τους αριθμούς αυτούς. Και ο Πρόεδος της ΟΛΜΕ εδήλωσε άγνοια. Λυπάμαι που ο Πρόεδρος της ΟΛΜΕ και τα μέλη της διοίκησης της ΟΛΜΕ αρνούνται να δώσουν προσοχή στα στοιχεία του Υπουργείου Οικονομικών, αρνούνται να δώσουν προσοχή στις συγκεκριμένες ρυθμίσεις και να δείξουν με στοιχεία ότι αυτές οι συγκεκριμένες ρυθμίσεις δεν είναι σωστές, να βάζουν στοιχήματα στην επιτροπή, εάν είναι σωστοί οι υπολογισμοί ή όχι και να εμμένουν σε προκαταλήψεις. Θα έπρεπε, επειδή το θέμα αφορά και τα παιδιά, αφορά και την κοινωνία, να είναι πολύ πιο προσεκτικοί σ'αυτά τα οποία περιέχουν οι ρυθμίσεις του μισθολογίου, να είναι πολύ πιο προσεκτικοί σ'αυτά τα οποία ισχυρίζονται σχετικά με τις αυξήσεις οι οποίες δίνονται.

Για να κλείσω αυτό το κεφάλαιο, θέλω να τονίσω, ότι εμείς θεωρούμε αυτονόητο ότι οι μεταρρυθμίσεις στη δημόσια εκπαίδευση προϋποθέτουν και την ενεργό συνεργασία των εκπαιδευτικών. Δεν γίνονται μεταρρυθμίσεις στη δημόσια εκπαίδευση, χωρίς και οι εκπαιδευτικοί να παίξουν σ'αυτές ένα σημαντικό ρόλο. Και γι'αυτό προσπαθήσαμε, στα πλαίσια του προϋπολογισμού, να αυξήσουμε όσο το δυνατόν τους πόρους για την Παιδεία. Και γι'αυτό προσπαθήσαμε και να αυξήσουμε, σε σημαντικό βαθμό, πιστεύω, παραπάνω από άλλους τομείς, τις αμοιβές εκείνων οι οποίοι εργάζονται στην Παιδεία.

Οι νέοι εκπαιδευτικοί,αλλά και οι εκπαιδευτικοί γενικά, μπορούν να αποτελέσουν την προοδευτική δύναμη στο χώρο της εκπαίδευσης. Και θέλω να τους καλέσω και πάλι, να εξετάσουν τις θέσεις τους και να συνεργαστούν δημιουργικά στην προσπάθεια, όχι μονάχα της Κυβέρνησης, αλλά της ελληνικής κοινωνίας, να στηρίξει την πρόοδό της σε μια παιδεία με πολύ μεγαλύτερη ποιότητα απ'αυτή που υπάρχει σήμερα.

Κυρίες και κύριοι συνάδελφοι, ας έλθω και σε ένα άλλο θέμα,το θέμα του Δεύτερου Κοινοτικού Πλαισίου Στήριξης. Είναι γνωστό, ότι υπάρχει μια κριτική, η οποία είναι εν μέρει δικαιολογημένη ότι υπήρξαν καθυστερήσεις στην απορρόφηση των κονδυλίων. Είναι εν μέρει δικαιολογημένη, γιατί οι αριθμοί δείχνουν ότι πράγματι υπήρξαν καθυστερήσεις. Αλλά πρέπει να θυμηθούμε ότι για πρώτη φορά στον τομέα αυτό της εκπαίδευσης εφαρμόζονται προγράμματα. Προγράμματα, τα οποία δεν είναι απλώς έργα κατασκευής για τα οποία έχει πείρα η Ελληνική Δημόσια Διοίκηση. Είναι έργα τα οποία αφορούν λειτουργίες, θεσμούς, το περιεχόμενο της διδασκαλίας.

Και εκεί, η ελληνική Δημόσια Διοίκηση βρέθηκε μπροστά σε μία αποστολή, για την οποία δεν ήταν προετοιμασμένη. Αλλά ο καιρός που πέρασε αξιοποιήθηκε δημιουργικά και τον τελευταίο καιρό έχουμε δώσει μία νέα ώθηση στην απορρόφηση των κονδυλίων αυτών.

Το πρόγραμμα για την εκπαίδευση και την αρχική επαγγελματική κατάρτιση, παρουσιάζει ραγδαίες βελτιώσεις και διαμορφώνονται έτσι τους τελευταίους μήνες διαφορετικά δεδομένα.

'Ηδη, έχει εγκριθεί το σύνολο σχεδόν των δράσεων του προγράμματος. Παραμένουν τρία μόνο για εξειδίκευση και έγκριση σε σύνολο πενήντα τριών προγραμμάτων. Και προχωρεί η εκτέλεση μεγάλου αριθμού έργων.

Επισημαίνουμε, ότι στην τελική του ανάπτυξη το πρόγραμμα μπορεί να φτάσει να χρηματοδοτεί χίλια περίπου έργα. Για το 1997 προγραμματίζουμε να απορροφηθούν κονδύλια, όσα και κατά την τριετία που πέρασε.

Αυτά που αναφέρω δεν είναι δικές μου διαπιστώσεις, αλλά είναι διαπιστώσεις και της Ευρωπαϊκής Επιτροπής, η οποία με 

Σελίδα 4092 

πρόσφατη επιστολή της αναγνωρίζει την εντυπωσιακή πρόοδο -χρησιμοποιώ τις δικές της λέξεις- που έχει σημειωθεί στο πρόγραμμα τους τελευταίους δέκα μήνες.

'Οσον αφορά τη δευτεροβάθμια εκπαίδευση, που αποτελεί το επίκαιρο θέμα, το Κοινοτικό Πλαίσιο Στήριξης προβλέπει συνολική δαπάνη διακοσίων δέκα δισεκατομμυρίων δραχμών, που κατανέμονται ως εξής: Τριανταπέντε για κατασκευές και εξοπλισμό και εκατόν εβδομήντα πέντε για αναμόρφωση προγραμμάτων σπουδών, για εισαγωγή νέας τεχνολογίας, για ανάπτυξη σχολικών βιβλιοθηκών, για αναβάθμιση του Λυκείου και υποστήριξη του νέου συστήματος εξετάσεων. Αναφέρθηκα ήδη σ' αυτά.

Η επιμόρφωση των εκπαιδευτικών, που είπα ότι είναι ένα κεντρικό σημείο της προσπάθειάς μας, χρηματοδοτείται από ένα ειδικό μέτρο, προϋπολογισμού πενήντα έξι δισεκατομμυρίων δραχμών, αλλά και από άλλα μέτρα, που προβλέπουν την εισαγωγή καινοτομιών στην εκπαιδευτική διαδικασία, μέτρα όπως την πληροφορική, την περιβαλλοντική εκπαίδευση.

'Ηδη, μέσα στα πλαίσια αυτά έχει αρχίσει η διαδικασία συγγραφής νέων προγραμμάτων σπουδών της δευτεροβάθμιας εκπαίδευσης, η εκτέλεση προγραμμάτων επιμόρφωσης στα περιφερειακά κέντρα, με σύγχρονο τρόπο και ανοιχτές διαδικασίες. 

Τέλος, πρόκειται να δεσμευτούν και να οριστικοποιηθούν σημαντικά κονδύλια στο νέο μηχανισμό εισαγωγής στην τριτοβάθμια εκπαίδευση.

'Εχει γραφεί τελευταία, ότι "μα, γιατί δεν δίνετε τα χρήματα αυτά για τη βελτίωση των μισθών των εκπαιδευτικών;".

Είναι γνωστό, ότι τα χρήματα αυτά συνδέονται με συγκεκριμένα έργα, ότι τα χρήματα αυτά δεν είναι χρήματα, τα οποία μπορούν να χρησιμοποιηθούν για την καταβολή μισθών.

Πρέπει όμως να δούμε, από την άλλη πλευρά, ότι τα χρήματα αυτά θα δαπανηθούν σε διαδικασίες, στις οποίες θα συμμετέχουν και οι εκπαιδευτικοί, όπως η επιμόρφωση, όπου ήδη οι εκπαιδευτικοί παίζουν ένα σημαντικό ρόλο. Και ως εκ τούτου, η πρόοδος όλων αυτών των προγραμμάτων και ιδίως η πρόοδος του προγράμματος επιμόρφωσης, είναι μία εξέλιξη, η οποία θα έχει και αντίκτυπο στην οικονομική θέση των καθηγητών.

Ας έρθω τώρα στα προβλήματα, γιατί υπάρχουν προβλήματα και είναι πολλά.

'Ενα από τα σημαντικότερα προβλήματα της ελληνικής εκπαίδευσης, κατά τις τελευταίες δεκαετίες, είναι η άνιση ζήτηση και προσφορά τριτοβάθμιας και κυρίως πανεπιστημιακής εκπαίδευσης. Υπάρχει μεγάλη ζήτηση και μικρή προσφορά, γι' αυτό έχουμε μεγάλη μετανάστευση παιδιών σε χώρες του εξωτερικού.

Ταυτόχρονα μ' αυτό το φαινόμενο, υπάρχει η έλλειψη δομών για εκπαίδευση και κατάρτιση δια βίου. Δεν μπορεί κάποιος, ο οποίος έχει μία μόρφωση, σε μία μεταγενέστερη φάση της ζωής του να προσπαθήσει να αποκτήσει επιπλέον γνώσεις, για να απασχοληθεί αλλού. 

Είναι ελάττωμα και πρόβλημα η ακαμψία των προγραμμάτων σπουδών, που προσφέρονται από τα ιδρύματα τριτοβάθμιας εκπαίδευσης. 'Ετσι, εμποδίζεται μία ευέλικτη εξειδίκευση.

Τα ίδια διδάσκονται για χρόνια πολλά, παρ' όλο ότι υπάρχουν σημαντικές εξελίξεις στην επιστήμη.

Είναι η έλλειψη σύνδεσης και σύνθεσης απαραιτήτων γνώσεων από διαφορετικά γνωστικά πεδία. Σήμερα, στα πανεπιστήμια του εξωτερικού είναι κυρίαρχη η κατεύθυνση, η οποία συνδέει την εκπαίδευση στις θετικές επιστήμες με την εκπαίδευση επίσης στα οικονομικά. Αυτό δεν γίνεται παρά σε πολύ μικρή κλίμακα εδώ στην Ελλάδα, όπως σε πολύ μικρή κλίμακα υπάρχει η διατμηματική συνεργασία και η εκπαιδευτική υποστήριξη της διαχρονικής εναλλαγής των επαγγελματικών επιλογών.

'Αλλο γνωστό φαινόμενο είναι η σημαντική έλλειψη αντιστοιχίας μεταξύ των δεξιοτήτων και εξειδικεύσεων που ζητούνται από τις ελληνικές επιχειρήσεις και αυτών που προσφέρονται από τα ιδρύματα τριτοβάθμιας εκπαίδευσης. Ζητούν οι επιχειρήσεις ειδικούς και οι ειδικοί αυτοί δεν υπάρχουν στην αγορά, διότι τα Ανώτατα Εκπαιδευτικά Ιδρύματα δεν έχουν εισαγάγει ακόμη τη διδασκαλία της τεχνολογίας, η οποία ήδη εφαρμόζεται στην παραγωγή.

Πολλοί πτυχιούχοι της τριτοβάθμιας εκπαίδευσης δεν κατέχουν τις δεξιότητες εκείνες, οι οποίες απαιτούνται στον χώρο της παραγωγής. Και γι' αυτό υπάρχει και διαρθρωτική ανεργία ανάμεσα στους πτυχιούχους, γι' αυτό και πολλές φορές η γνώση, την οποία αποκτούν τα παιδιά στα πανεπιστήμια, δεν είναι επαρκής για να βρουν μία δουλειά, παρ' όλο που σε ορισμένους τομείς υπάρχει μεγάλη ζήτηση.

Ξέρετε, επίσης, όλοι το μεγάλο ανταγωνισμό για την κατάληψη μιας θέσης στο ελληνικό πανεπιστήμιο και ότι το Λύκειο δεν είναι προετοιμασμένο και αυτό να δώσει απαντήσεις σ' αυτόν τον ανταγωνισμό, απαντήσεις οι οποίες κατοχυρώνουν την ανάπτυξη της κριτικής γνώσης. Το αποτέλεσμα είναι η έξαρση της παραπαιδείας και το φαινόμενο της αποστήθισης και της επανάληψης γνώσεων, χωρίς κριτική κατεργασία.

Οι γενικές εξετάσεις, κυρίες και κύριοι συνάδελφοι, έχουν κερδίσει σε αντικειμενικότητα, αλλά σε βάρος της ποιοτικής αξιολόγησης των υποψηφίων. Αντί για ένα εξεταστικό σύστημα που θα πιστοποιεί γνώσεις, έχουμε απλώς ένα ανταγωνιστικό σύστημα, το οποίο συγκρίνει μεταξύ τους τους υποψήφιους. 

Η κριτική σκέψη, η αναλυτική και η συνθετική ικανότητα δεν αναπτύσσονται. Και σήμερα στην σημερινή κοινωνία, όπου η γνώση παίζει έναν τεράστιο ρόλο, εκείνο το οποίο πρωταρχικά πρέπει να έχει ο φοιτητής είναι η κριτική σκέψη, η ικανότητα της ανάλυσης και η ικανότητα της δημιουργίας.

Χρειάζεται, λοιπόν, αναβάθμιση η Παιδεία. Και η αναβάθμιση της παιδείας αρχίζει από την προσχολική εκπαίδευση, από την αναβάθμιση του δημόσιου νηπιαγωγείου και την πρωτοβάθμια και τη δευτεροβάθμια εκπαίδευση, που είναι αποφασιστικές για τη διάπλαση του χαρακτήρα και τη διαπαιδαγώγηση του σύγχρονου 'Ελληνα πολίτη.

Πρέπει να υπάρξουν νέα αναλυτικά προγράμματα και γι' αυτό έχουμε δώσει εντολή στο Παιδαγωγικό Ινστιτούτο να διαμορφώσει αυτά τα νέα αναλυτικά προγράμματα και για το Δημοτικό και για το Γυμνάσιο. Τα νέα αυτά αναλυτικά προγράμματα και να δέχονται τις εισροές της συνεχώς ανανεούμενης γνώσης, αλλά προπαντός να προωθούν στο παιδί την ικανότητα να προσλαμβάνει αυτό γνώσεις και να τις κατεργάζεται.

Αυτή η ενίσχυση του κριτικού χαρακτήρα της εκπαιδευτικής διαδικασίας, η προώθηση της συλλογικής εργασίας, η εφαρμογή σε όλα τα σχολεία της Χώρας, σύγχρονων μεθόδων διδασκαλίας, ο εμπλουτισμός με πολιτιστικά προγράμματα, καθώς και με αθλητικές δραστηριότητες, αποτελούν προτεραιότητες του εκπαιδευτικού προγράμματος, το οποίο θέλουμε να προωθήσουμε.

Για να καταπολεμήσουμε τις ανισότητες, θα προωθήσουμε και την ενισχυτική διδασκαλία, γιατί κάποια παιδιά έχουν από το σπίτι τους τη δυνατότητα να μάθουν πολλά περισσότερα απ'ότι προσφέρει το σχολείο, ενώ άλλα παιδιά δεν έχουν την δυνατότητα αυτή, γιατί η οικογένειά τους δεν έχει τις γνώσεις ή δεν έχει το επίπεδο να τους τα προσφέρει. Και δεν πρέπει να μένουν χωρίς αυτές τις γνώσεις και γι'αυτό χρειάζεται και στο σχολείο να υπάρχει ενισχυτική διδασκαλία, η οποία να προσφέρει το επιπλέον, το οποίο πολλά παιδιά μαθαίνουν στο σπίτι.

Επίσης, πρέπει να δούμε τα ιδιαίτερα προβλήματα των παλινοστούντων, των μεταναστών, του Απόδημου Ελληνισμού, των πληθυσμών εκείνων που διαρρέουν από το εκπαιδευτικό σύστημα, των μαθητών που έχουν ιδιαίτερα ψυχολογικά, κοινωνικά και μαθησιακά προβλήματα.

Αναφέρθηκα, επίσης, στο θέμα της διπλής βάρδιας. Πρέπει το θέμα αυτό ν'αντιμετωπιστεί. Και έχουν μπει μπροστά διαδικασίες. Μίλησα και για το ολοήμερο σχολείο. Και θέλω πάλι να τονίσω ότι σημαντικό μέτρο κοινωνικής προστασίας είναι η παρατεταμένη λειτουργία του σχολείου. Με την αξιοποίηση της πείρας, την οποία έχουμε αποκτήσει από τα κέντρα δημιουργικής απασχόλησης, όπως, επίσης, μέσα στο 

Σελίδα 4093 

πλαίσιο μίας ευρύτερης κοινωνικής πολιτικής, πρέπει να γενικεύσουμε την προσχολική αγωγή.

Για τα άτομα με ειδικές ανάγκες θα θεσπιστούν θετικά εκπαιδευτικά μέτρα, γιατί θέλουμε να μην υπάρχει κοινωνικός αποκλεισμός, ο οποίος υπάρχει σε ορισμένο βαθμό σήμερα.

'Ολα όσα ανέφερα σχετικά με την ανώτατη εκπαίδευση, σχετίζονται και με το Λύκειο. Η αναβάθμιση του Λυκείου σε ανεξάρτητη εκπαιδευτική βαθμίδα για να πάψει να αποτελεί απλά κέντρο για την είσοδο σε ΑΕΙ και ΤΕΙ, αποτελεί στόχο μας. Το ενιαίο Λύκειο, δηλαδή εκείνο το οποίο συνδυάζει και τη γενική εκπαίδευση και την τεχνική και επαγγελματική εκπαίδευση, αποτελεί για μας μια από τις καλύτερες εγγυήσεις για τη σωστή κατανομή του μαθητικού πληθυσμού, την ανάπτυξη της ανθρωπιστικής παιδείας, της πολυπολιτισμικής εκπαίδευσης και της κριτικής σκέψης και της γνώσης των τεχνολογικών εξελίξεων.

Μέσα σ'αυτό το πλαίσιο, δεν θέλουμε αναλυτικά προγράμματα τα οποία θα προσφέρουν νέες γνώσεις, τα οποία θα εισάγουν σε χρήσεις νέων τεχνολογιών, αλλά θέλουμε, επίσης, οι νέοι στο Λύκειο να μπορούν να κάνουν εκείνες τις επαγγελματικές επιλογές, οι οποίες θα τους δώσουν τις δυνατότητες να αναπτύξουν τις ικανότητές τους στην αγορά εργασίας.

Ο επαγγελματικός προσανατολισμός στο επίπεδο του Λυκείου, είναι από τους βασικούς μας στόχους. Παράλληλα, πρέπει να απαλλαγεί το Λύκειο από τη δουλεία των εισαγωγικών εξετάσεων και να μετατραπεί σε έναν αυτόνομο εκπαιδευτικό πόλο. Γι'αυτό και κομβικό σημείο της εκπαιδευτικής διαδικασίας αλλά και της γενικότερης επιστημονικής και επαγγελματικής κατεύθυνσης και σταδιοδρομίας των νέων, αποτελεί η διαδικασία εισαγωγής στα ΑΕΙ και στα ΤΕΙ και οι επιπτώσεις της στο εκπαιδευτικό σύστημα.

Η καθιέρωση του Εθνικού Απολυτηρίου έρχεται να δώσει θετική απάντηση και διέξοδο στα προβλήματα που έχουν ανακύψει στο υπάρχον σύστημα. Οι θεσμικές ρυθμίσεις που προβλέπουν τη σταδιακή αύξηση του αριθμού των εισακτέων στα ΑΕΙ και ΤΕΙ, με μεσοπρόθεσμο στόχο την κατάργηση των σημερινών εισαγωγικών, είναι επίσης μια απάντηση σ'αυτό το μεγάλο πρόβλημα. Και όπως ξέρετε, κυρίες και κύριοι συνάδελφοι, είναι σε εξέλιξη μια συζήτηση, είναι σε εξέλιξη ένας διάλογος γύρω από το πρόβλημα αυτό. Θέλουμε να διαμορφωθεί μια συναίνεση γύρω απ'αυτό το σύστημα, ώστε το σύστημα αυτό, κοινά αποδεκτό, να αποτελέσει το σύστημα εκείνο το οποίο θα ισχύσει για τα επόμενα χρόνια στην Ελλάδα και θα έχει τη συμπαράσταση ολόκληρης της ελληνικής κοινωνίας.

Η δημιουργία του νέου Λυκείου συνδέεται απόλυτα με την ανάδειξη του Λυκείου ως σχολείου Εθνικής Παιδείας. Συνδέεται, επίσης, με την αναβάθμιση της ποιότητας της τριτοβάθμιας εκπαίδευσης.

Κυρίες και κύριοι συνάδελφοι, μίλησα ήδη στην αρχή για την τριτοβάθμια εκπαίδευση και από τα όσα είπα, συνάγεται ότι η αναβάθμιση της ποιότητας των σπουδών στο Πανεπιστήμιο, η ανάπτυξη ευέλικτων και συγχρόνων προγραμμάτων σπουδών και ευαίσθητων απέναντι στις περιφερειακές ιδιαιτερότητες, ο εκσυγχρονισμός των παραδοσιακών μορφών διδασκαλίας, η λειτουργία του Πανεπιστημίου και των ΤΕΙ κατά έναν τέτοιο τρόπο ώστε οι φοιτητές να έχουν τη δυνατότητα αυξημένης κινητικότητας στη ζωή τους μετά το Πανεπιστήμιο, είναι μέσα στις επιδιώξεις μας και η Κυβέρνηση προτίθεται, μετά από διάλογο, να προωθήσει τη μεταρύθμιση στα πανεπιστήμια, ώστε να επιτύχουμε τους στόχους αυτούς.

Επίσης, θέλουμε να αναμορφώσουμε το θεσμικό πλαίσιο. 'Ενα θεσμικό πλαίσιο θα πρέπει να επιτευχθεί, το οποίο θα ενισχύει τη διοικητική, οικονομική και οργανωτική αυτοτέλεια των πανεπιστημίων. Εδώ θέλω να υπενθυμίσω, ότι η οικονομική και διοικητική αυτοτέλεια σημαίνει όμως ένα πανεπιστήμιο το οποίο είναι πιο αποτελεσματικό, ένα πανεπιστήμιο το οποίο αξιοποιεί καλύτερα τους πόρους τους οποίους έχει, ένα πανεπιστήμιο το οποίο επίσης αξιοποιεί καλύτερα το ανθρώπινο δυναμικό, το οποίο εργάζεται εκεί, αξιοποιεί καλύτερα και σε ερευνητική κατεύθυνση και σε διδακτική κατεύθυνση.

Επειδή μίλησα για τα πανεπιστήμια, θέλω να τονίσω ότι θα διασφαλίσουμε και την ιδιαιτερότητα και την πολύτιμη συμβολή των ΤΕΙ στην τριτοβάθμια εκπαίδευση, με έμφαση στην τεχνολογική εκπαίδευση στελεχών υψηλής ποιοτικής στάθμης.

Για την επιτυχία της προσπάθειας αυτής, που αφορά και τα πανεπιστήμια και τα ΤΕΙ, απαιτείται να διασφαλιστούν όλες εκείνες οι προϋποθέσεις, θεσμοί, υποδομές, εκπαιδευτικό προσωπικό, ώστε να αποφευχθούν αρρυθμίες ή κενά που μπορούν να τρώσουν την αξιοπιστία της προσπάθειας. Από το Υπουργείο Παιδείας, όπως είπα, προωθείται αυτή τη στιγμή ένας ανοικτός διάλογος με τους φορείς της εκπαιδευτικής κοινότητας και τις νεολαίες, σήμερα με τα πανεπιστήμια, αύριο και με τους φορείς της εκπαιδευτικής κοινότητας και τις νεολαίες, ώστε να προσδιοριστούν οι προϋποθέσεις, οι διαδικασίες, οι θεσμοί και το μορφωτικό περιεχόμενο του νέου λυκείου, των πανεπιστημίων και να αποτραπούν ανισότητες εκπαιδευτικών ευκαιριών καθώς και περιφερειακές ανισότητες.

Θέλουμε, όπως είπα και πριν, να καταλήξουμε σε συμπεράσματα για τη μορφή την οποία θα έχει η Παιδεία μας, σε συνεργασία με όλους τους ενδιαφερόμενους, αλλά και σε συνεργασία με όλους εκείνους οι οποίοι εκφράζουν παραγωγικές δυνάμεις της ελληνικής κοινωνίας, σε συνεργασία επίσης με τα Κόμματα, ώστε οι όποιες αλλαγές γίνουν, να έχουν τη στήριξη της ελληνικής κοινωνίας. Ελπίζουμε, ότι ο διάλογος αυτός θα μπορέσει να τελειώσει σύντομα και να μπορέσουμε μέσα στη διάρκεια του χρόνου να προβούμε στις απαραίτητες νομοθετικές ρυθμίσεις.

Κυρίες και κύριοι συνάδελφοι, το τελευταίο διάστημα είμαστε όλοι μάρτυρες της αναταραχής η οποία επικρατεί στο χώρο της δευτεροβάθμιας εκπαίδευσης. Σήμερα έληξε η κινητοποίηση των δασκάλων και πιστεύω και ελπίζω ότι σύντομα και οι καθηγητές της Μέσης Εκπαίδευσης θα θέσουν τέρμα στην κινητοποίησή τους.

Η Κυβέρνηση έδειξε και δείχνει ιδιαίτερη ευαισθησία στα μισθολογικά προβλήματα των εκπαιδευτικών, αλλά μέσα στα πλαίσια μιας δημοσιονομικής πολιτικής που θέλει να προχωρήσει ισορροπημένα την κοινωνία μας στον επόμενο αιώνα.

'Εχουμε στο νου μας τα προβλήματα των εκπαιδευτικών και της Παιδείας, αλλά έχουμε στο νου μας, ταυτόχρονα, την πορεία που πρέπει να ακολουθήσει το σύνολο της ελληνικής κοινωνίας, για να μπορέσει, στο νέο κόσμο που διαμορφώνεται, να παίξει ένα ρόλο. 

Τα προβλήματα της Παιδείας δεν είναι μόνο μισθολογικά, είναι και προβλήματα ποιοτικά, που χρειάζονται ένα συνδυασμό όχι μόνο μισθολογικών, αλλά και θεσμικών μέτρων και μέτρων υποδομής.

Η Κυβέρνηση είναι αποφασισμένη να προχωρήσει σε έναν ουσιαστικό και διαρκή διάλογο με τους εμπλεκόμενους φορείς, με τις δυνάμεις παραγωγής, με τα Κόμματα στα θέματα της Παιδείας. Στόχος μας είναι η ποιοτική αναβάθμιση της Παιδείας, μια ποιοτική αναβάθμιση η οποία αξίζει στη Χώρα μας, που έχει μία τεράστια πολιτισμική και εκπαιδευτική κληρονομιά.

Πιστεύουμε, ότι ένας σωστός σχεδιασμός, μαζί με τον ουσιαστικό διάλογο, θα έχει σαν αποτέλεσμα να πετύχουμε την εκπαιδευτική εκείνη αναγέννηση που χρειάζεται, για να γίνει η Ελλάδα ισχυρή, να είναι μία Ελλάδα η οποία μπορεί να ανταποκριθεί στις απαιτήσεις της κοινωνίας του επόμενου αιώνα.

Πιστεύουμε, ότι η Παιδεία πρέπει να αποτελέσει τη γέφυρα προς το μέλλον, μπορεί να αποτελέσει τη γέφυρα και θα αγωνιστούμε να αποτελέσει τη γέφυρα αυτή. Θα αγωνιστούμε και θα πετύχουμε

Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδος κ. Αλέκα Παπαρήγα έχει το λόγο.

AΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε. ): Κύριε Προέδρε, κυρίες και κύριοι 

Σελίδα 4094 

συνάδελφοι, δεν θυμάμαι, άλλη φορά, σ' όλη τη διάρκεια της μεταπολίτευσης, να γίνεται συζήτηση στη Βουλή, προ ημερήσιας διάταξης, εν μέσω ενός μεγάλου συλλαλητηρίου, εν μέσω μεγάλων αγωνιστικών κινητοποιήσεων, στις οποίες συμμετέχει ένα μεγάλο μέρος του Λαού μας.

Κύριε Πρωθυπουργέ, έχετε καταρρίψει ένα σημαντικό ρεκόρ. Πέντε μήνες μετά τις εκλογές, εξαιτίας οπωσδήποτε συσσωρευμένων προβλημάτων, αλλά και νέων προβλημάτων που προκαλεί η πολιτική σας, ανοίξατε λογαρισμό με τη μεγάλη πλειοψηφία του Ελληνικού Λαού, το ένα κοινωνικό μέτωπο διαδέχεται το άλλο. Και έχω την εντύπωση, ότι στην ομιλία σας δείξατε πλήρη αδιαφορία γι' αυτά τα προβλήματα κι ούτε για τυπικούς, αν θέλετε, λόγους, δεν προσπαθήσατε να πείσετε τους εκπαιδευτικούς, τους δάσκαλους και καθηγητές, ότι έχετε σεις δίκιο και ότι εκείνοι έχουν άδικο, που βεβαίως δεν έχουν.

Μου κάνει εντύπωση, ότι κάθε φορά που ξεκινάτε την ομιλία σας σε τέτοιες γενικότερης σημασίας συζητήσεις, μας υπενθυμίζετε και υπενθυμίζετε και στον Ελληνικό Λαό, ο οποίος παρακολουθεί τη συζήτησή μας από την τηλεόραση, πόσος λίγος καιρός έχει περάσει από τότε που έγιναν οι εκλογές. Μα, γιατί νιώθετε αυτή την ανάγκη να το λέτε συνέχεια; Κατ' αρχήν ξέρουμε πότε έγιναν οι εκλογές. 'Εγιναν στις 22 Σεπτέμβρη 1996. Γιατί μας το θυμίζετε κάθε φορά; Γιατί το κάνετε αυτό; Ποιο μήνυμα θέλετε να στείλετε στον Ελληνικό Λαό, ότι δεν έχει δικαίωμα να αντιδρά, να αντιστέκεται και να διαμαρτύρεται; Πού το βρήκατε γραμμένο αυτό; Δηλαδή από εκλογές σε εκλογές δεν πρέπει κανείς να αντιδρά και να αλλάζει γνώμη, αν θέλετε και για το Κόμμα που ψήφισε ή γι' αυτό που δεν ψήφισε;

Δεύτερο ζήτημα. Γιατί επικαλείσθε, κάθε φορά, ότι είναι λίγος καιρός που έγιναν εκλογές; Για να μας πείτε ότι είστε μια Κυβέρνηση νήπιο; 'Ε, μα, δεν είσαστε. Δώδεκα χρόνια το ΠΑ.ΣΟ.Κ. βρίσκεται στην Κυβέρνηση. Γιατί, δηλαδή, μας το θυμίζετε κάθε φορά; Πρέπει αυτό το πράγμα να σταματήσει. Και βεβαίως, δεν είναι τυχαίο, το κάνετε σκόπιμα, αλλά είμαστε βέβαιοι ότι ο Ελληνικός Λαός σε ένα μεγάλο μέρος βγάζει συμπεράσματα και δεν τρομοκρατείται από τέτοιες τοποθετήσεις.

Κάνατε ένα απολογισμό του κυβερνητικού έργου. Είπατε ότι καλύπτετε τις κενές θέσεις που εμφανίσθηκαν αυτή τη χρονιά. 

Δεν απολογηθήκατε γιατί εμφανίστηκαν. Πώς τις καλύψατε; Με τους αναπληρωτές, διαιωνίζοντας δηλαδή αυτήν τη μαύρη κατάσταση;

Μιλήσατε, επίσης, ότι ανοίξατε το δρόμο για το ολοήμερο σχολείο που συνδυάζονται τα ωράρια των παιδιών με τους γονείς και με την ενισχυτική διδασκαλία. Και εγώ σας ρωτάω: Πόσα σχολεία λειτουργούν με αυτόν τον τρόπο; Εδώ παραδεχθήκατε ότι μιλάτε για πιλοτικά προγράμματα. 'Εχουμε πείρα, τα πιλοτικά προγράμματα, μένουν πιλοτικά. Και εν πάση περιπτώσει, υπάρχει και μια μακρόχρονη ιστορία του εκπαιδευτικού προβλήματος στην Ελλάδα, από την οποία και η Κυβέρνησή σας σαν τακτική, σαν πρακτική, δεν έχει πάρει κανένα διαζύγιο. Πρέπει να θυμόμαστε και την ιστορία όταν αυτή εξαιτίας της πολιτικής που ακολουθείται δεν μας αποχωρίζεται. Ενενήντα χρόνια χρειάστηκαν σε τούτο τον Τόπο για να αντιμετωπισθεί μεσοβέζικα το πρόβλημα της γλώσσας. Και εκατό χρόνια πέρασαν για να πέσει το ποσοστό του αναλφαβητισμού από το 81% στο 24%. Μιλάω για το διάστημα 1879-1981 για να μιλήσουμε για αντιστοιχία. Με αυτά τα πιλοτικά προγράμματα που μας εξαγγείλατε, θέλουμε εκατό χρόνια για να γενικευθούν ποσοτικά έτσι που πάτε.

Είπατε και πάρα πολλά "πρέπει". Τι θα πει "πρέπει" για πράγματα που έπρεπε να έχουν γίνει εδώ και είκοσι χρόνια για να μην πω και τριάντα; Και "πρέπει" τώρα. Τι εγγύηση μας δίνετε γι' αυτά τα "πρέπει" που είπατε και τα οποία στην ουσία ήταν τίτλοι, γενικές ιδέες, που τις έχουμε ακούσει από την εποχή του γαλλικού διαφωτισμού; Μερικές απ' αυτές είναι ωραίες και διαχρονικές αλλά ούτε με τα "πρέπει", ούτε με τα "θα" γίνεται χωριό σήμερα. Και εν πάση περιπτώσει ξαναλάεω ακριβώς επειδή πάμε στο 2000, και το μυαλό του Ελληνικού Λαού δεν έχει μείνει στο 1900 ούτε στο 1981. Υποθέτουμε, ότι όχι μόνο η Κυβέρνηση πάει μπροστά, αλλά όλοι έχουμε τις διανοητικές ικανότητες, μιλάω για όλο τον Ελληνικό Λαό, να πάμε μπροστά και να μπορούμε να βγάζουμε συμπεράσματα.

Κάνατε επίσης κριτική, ότι στα πανεπιστήμια δεν έχει εισαχθεί η σύγχρονη γνώση, η κριτική σκέψη. Ρωτάω: Ποιος φταίει γι' αυτό; Αυτοκριτική ήταν αυτό που κάνατε; Γιατί, δηλαδή, μας τα λέτε αυτά και ιδιαίτερα όταν απευθύνεστε σε Κόμματα που δεν έχουν κυβερνήσει; Πολύ περισσότερο τι σας φταίνε οι συγκεντρωμένοι απ' έξω να τα ακούν αυτά; Φταίνε εκείνοι για όλα αυτά τα δεινά που βλέπετε και που σε ορισμένα πράγματα και εμείς συμφωνούμε, αλλά δεν έχουν καμιά αξία να λέγονται απ' αυτό το Βήμα;

Είπατε ακόμη, κύριε Πρόεδρε της Κυβέρνησης, και ορισμένα πράγματα τα οποία δεν ξέρω πώς να τα χαρακτηρίσω. Αυτοί που σας έδωσαν στοιχεία, είτε σας είπαν ψέματα είτε σας έδωσαν ανακρίβειες. Είπατε εδώ, παραδείγματος χάριν, ότι οι συνδικαλιστικοί φορείς των εκπαιδευτικών και οι εκπρόσωποί τους είπαν ότι δεν ξέρουν τι αμοιβές παίρνουν οι εκπαιδευτικοί. Καλά, ποιος μπορεί να το πιστέψει αυτό; Εγώ σας λέω, ο οποιοσδήποτε να έρθει σε μια επιτροπή της Βουλής, είναι δυνατόν και μάλιστα όταν είναι Πρόεδρος -και δεν τον υπερασπίζομαι, δεν υπερασπίζομαι κανέναν εδώ αυτήν τη στιγμή, ούτε κάνω το συνήγορό του- να φανταστεί, ότι ο εκπρόσωπος ενός συνδικαλιστικού φορέα που βρίσκεται σε μια πολυμέτωπη μάχη, πάει στην επιτροπή της Βουλής και λέει, με συγχωρείτε, δεν ξέρω ποιες είναι οι αποδοχές; Και αν δεν τις ήξερε, που δεν είναι έτσι, θα φρόντιζε να τις μάθει σαν ποίημα. Δηλαδή, γιατί μιλάτε με τέτοια περιφρόνηση για τα συνδικαλιστικά όργανα και για τον κόσμο; Και θέλετε να το πιστέψουμε; Μήπως σε άλλα πράγματα είπε, ότι δε δίνει στοιχεία, όταν παραδείγματος χάριν, ρωτήθηκε για τον ΟΟΣΑ; Για ρωτήστε καλύτερα τι απάντησε. Διότι τουλάχιστον και στη συζήτηση που έγινε στο ξενοδοχείο "ΤΙΤΑΝΙΑ", παρουσία όλων των Κομμάτων των Αρχηγών, των επικεφαλής τους, δόθηκαν συγκεκριμένα οικονομικά στοιχεία. Δεν συμφωνείτε; Διαφωνείτε; Αλλά μη λέτε ότι δεν ξέρουν τι μισθό παίρνουν. Ξέρουν πάρα πολύ καλά τι μισθό παίρνουν. Κοιτάξτε να δείτε, την αλχημεία την κάνει το Υπουργείο, που δίνει κατ' αρχήν τις μικτές αμοιβές στη δημοσιότητα.

Και μάλιστα άκουσα από τον κ. Πρωτόπαπα, σε μία συζήτηση στην τηλεόραση, ότι τα πάντα λογίζονται με τις μικτές αμοιβές. Βεβαίως λογίζονται έτσι. Αλλά όταν ο καθένας μετράει τα λεφτά που παίρνει, τα μετράει με τα καθαρά, για να δει αν έχει να ψωνίσει, αν έχει να στείλει το παιδί στο φροντιστήριο. Ξέρουμε πώς υπολογίζονται οι μισθοί. Εσείς δίνετε τα μικτά και δεν το εξηγείτε στον κόσμο. Δεν εξηγείτε τι αφαιρείτε. Είναι σαν τους λογαριασμούς της ΔΕΗ και του ΟΤΕ. 'Οταν παίρνουμε το λογαριασμό της ΔΕΗ και του ΟΤΕ και των άλλων ΔΕΚΟ η τιμή ανά μονάδα KWH είναι, λέτε -και το πιστεύω- σχετικά χαμηλή, σε σχέση με τις άλλες χώρες της Ευρωπαϊκής 'Ενωσης. Βέβαια, εσείς δεν συνυπολογίζετε τη διαφορά μισθών. Αλλά όταν κοιτάξουμε τα πανωπροίκια, τους φόρους, γίνονται διπλά και στους εκπαιδευτικούς γίνεται το αντίθετο. Φαίνονται οι μικτές αμοιβές πάρα πολύ υψηλές, αλλά όταν αφαιρεθούν οι διάφοροι φόροι και όπως υπολογίζονται, τα πράγματα δεν είναι και τόσο υψηλά, για ένα τόσο σύνθετο, υπεύθυνο επάγγελμα.

Μ' αυτή την έννοια, αν η Κυβέρνηση κάνει τη ρύθμιση που υποσχέθηκε στο επίδομα της εξωδιδακτικής απασχόλησης, τότε στο μικτό μηνιαίο μισθό θα προστεθούν: Από 1.1.97 δύο χιλιάδες δραχμές, από 1.7.97 ακόμα τέσσερις χιλιάδες δραχμές και από 1.11.97 ακόμα έξι χιλιάδες δραχμές μικτά. Ταυτόχρονα, όμως, θα γίνει αφαίρεση -αφαίμαξη το λέω εγώ- λόγω μη τιμαριθμοποίησης της φορολογικής κλίμακας και των νέων εισφορών που προβλέπει το νέο αντιασφαλιστικό σας νομοσχέδιο και που φθάνει το 6%. Τότε θα έχουμε μειώσεις για όλους.

Αυτές είναι οι δήθεν σοβαρές παροχές που εξαγγέλει η Κυβέρνηση και μάλιστα με τίμημα και αντάλλαγμα να εγκατα-

Σελίδα 4095 

λείψουν οι εκπαιδευτικοί έναν αγώνα που, κύριε Πρωθυπουργέ, δεν έχει μόνο μισθολογικά αιτήματα -μην κάνετε παράφραση- έχει και άλλα σοβαρότατα αιτήματα και αυτή είναι η μεγάλη συνεισφορά αυτού του αγώνα. Γιατί, αν θέλετε, λίγο πολύ μισθολογικά προβλήματα έχει το 90% του Ελληνικού Λαού. Και να μην ξέρεις πολλά, καταλαβαίνεις, ότι όλοι έχουν μισθολογικά προβλήματα, αφού έχουμε γενική πολιτική λιτότητας.

Αυτός ο μεγαλειώδης αγώνας των δασκάλων και των καθηγητών ανέδειξε το μεγάλο πρόβλημα της Παιδείας σε όλες του τις πτυχές -ανέδειξε, δε λέω ότι μπόρεσε να προβληθεί σε βάθος- και γι' αυτό, αυτόν τον αγώνα τον φοβάσθε κυριολεκτικά, γιατί δεν αγαπάτε κανέναν αγώνα που, αν θέλετε, αναδεικνύει και ηθικές αξίες και ιδανικά, που έρχονται κόντρα σ' αυτή την κοινωνία που ζούμε, την κοινωνία του τζόγου, των καζίνο, της μοιρολατρείας, της υποταγής και του ατομικισμού. Ανέδειξε πολλά πράγματα αυτός ο αγώνας και σας καταλαβαίνω. Μιλάτε δε με περιφρονητικό τρόπο για τα μισθολογικά, λες και περίπου είναι κάποιος αντεθνικός, δεν είναι πατριώτης, όταν θέλει αύξηση εισοδηματική σε μία περίοδο μακρόχρονης και πιο σκληρής λιτότητας. Και σε λίγο θα θέσετε εκτός νόμου τα μισθολογικά αιτήματα.

Αυτός ο αγώνας, που έγινε, είναι αγώνας, αν θέλετε, προανάκρουσμα ενός μεγάλου κινήματος που δεν θα είναι μόνο εκπαιδευτικό και που θα βάλει σε αμφισβήτηση τη συνολική πολιτική για την Παιδεία. Και είναι ένας αγώνας προανάκρουσμα ενός πολύ μεγαλύτερου κινήματος που θα προκύψει και που δε θα βάζει μόνο την ανάγκη ριζικών αλλαγών στον τομέα της Παιδείας, αλλά και αντιστοίχισης αυτών των αλλαγών με μία νέα οργάνωση της κοινωνίας. Γιατί τώρα, ό,τι εκπαιδευτικές μεταρρυθμίσεις γίνουν, ακόμα και αν ορισμένες από αυτές είναι θετικές, που δεν βλέπουμε τέτοιες, όταν η Παιδεία αντιστοιχεί σε μία τέτοια οργάνωση της κοινωνίας που ζούμε με την παντοδυναμία των νόμων της αγοράς και του κέρδους και οι όποιες θετικές επιμέρους ρυθμίσεις να γίνουν, αυτές θα είναι ουτοπικές, ανεδαφικές, θα χάσουν πολύ σύντομα την δυναμική τους και ούτε καν θα δρομολογηθούν.

Με την ευκαιρία -μιλήσατε έτσι λίγο στυγνά, ψυχρά, χωρίς κανένα συναίσθημα γι' αυτό το μεγαλειώδη αγώνα- θα πούμε, ότι η Κυβέρνηση είναι πανικόβλητη και αμήχανη. Αν θέλετε, με τον ίδιο τρόπο που αντιμετωπίζετε το κίνημα των εκπαιδευτικών, αντιμετωπίζετε και τους αγρότες με άλλες μορφές και μέσα. Τι σας φοβίζει από αυτό τον κίνημα; Σας φοβίζει ότι οι εκπαιδευτικοί, λόγω της θέσης που έχουν στην εκπαιδευτική διαδικασία, μπορούν να βοηθήσουν να ανοίξουν τα μάτια ολόκληρης της κοινωνίας, όχι μόνο για τα χάλια της σημερινής Παιδείας, αλλά για το ζοφερό μέλλον που επιφυλάσσει η πολιτική σας και το γενικότερο πλαίσιο μέσα στο οποίο εντάσσεται, η Ευρωπαϊκή 'Ενωση, η Ευρωπαϊκή Επιτροπή, που την επικαλεσθήκατε, το λευκό και πράσινο βιβλίο.

Δεν είναι τυχαίο, που σας συγχαίρει η Ευρωπαϊκή Επιτροπή. Μα, η Ευρωπαϊκή 'Ενωση και οι διάφοροι ανάλογοι μηχανισμοί σας δίνουν μόνιμα συγχαρητήρια για την πολιτική λιτότητας και φτώχειας που ακολουθείτε. 'Ολο συγχαρητήρια παίρνετε. Αν δούμε την πολιτική σας -και των προηγούμενων κυβερνήσεων -και τα συγχαρητήρια που παίρνετε, τότε γιατί είναι υπερβολή να μιλάμε για ζοφερό μέλλον, αφού κινείται μέσα στα πλαίσια, όπως είπατε, των γενικότερων ευρωπαϊκών προσανατολισμών που είναι η πλήρης προσαρμογή της παιδείας στην οικονομία της αγοράς, στις ανάγκες της ζήτησης, δηλαδή του κέρδους, της κερδοσκοπίας κλπ., της ιδιωτικοποίησης με διάφορες μορφές;

Σας φοβίζει ο αγώνας των εκπαιδευτικών και οι Υπουργοί σας που βγαίνουν στα κανάλια, το είπαν. Σας φόβισε το σύνθημα που ακούστηκε. "Το μάθημα που γίνεται τούτη τη στιγμή είναι η αξιοπρέπεια και όχι η υποταγή". Δεν σας αρέσουν βεβαίως συνθήματα του τύπου "καθηγητές εργάτες αγρότες και σπουδαστές ενάντια στη λιτότητα και στις περικοπές". Αυτά δεν σας αρέσουν.

Ξέρετε πάρα πολύ καλά και το ξέρουμε όλοι, ότι ένα κίνημα Παιδείας, πέρα από τα δίκαια αιτήματα, αναδεικνύει πραγματικά πνευματικές και ηθικές αξίες. Και στον Τόπο μας υπάρχει πλούσιο ιστορικό παρελθόν στο εκπαιδευτικό κίνημα, ένα κίνημα που ανέδειξε και φωτεινές φυσιογνωμίες, που πρωτοστάτησαν στον αγώνα για γενικότερες αλλαγές. 'Οπως -ενδεικτικά αναφέρω- ο Δημήτρης Γληνός και η Ρόζα η Ιμβρυώτη, που βεβαίως ανταμείφθηκαν από τη γνωστή πολιτεία με διώξεις και εξορίες.

Θα μου πείτε, γιατί τα ψαχουλεύουμε αυτά. Γιατί το σήμερα επανεμφανίζει ορισμένα τέτοια σημάδια, τέτοια ντοκουμέντα και με αυτήν την έννοια καλά είναι να θυμόμαστε το χθες, για να μπορούμε να βλέπουμε καλύτερα το σήμερα και το αύριο.

Πριν ολοκληρώσω αυτό το ζήτημα, της στάσης απέναντι στο κίνημα των εκπαιδευτικών, θέλω να κάνω μνεία και σε ένα άλλο ζήτημα. Κατά τη διάρκεια των πορειών των δασκάλων και καθηγητών, η παρουσία της Αστυνομίας ήταν πρωτοφανής. Ανευρέθη εσωτερικός εχθρός. Μπαίνει ένα σοβαρό ζήτημα. Είμαστε στα πρώτα στάδια ενός αντιδημοκρατικού κατήφορου. Εμείς, αν θέλετε, θα χαρούμε να μην κατεβείτε και τα επόμενα σκαλοπάτια. Γιατί αν κατεβείτε και τα επόμενα σκαλοπάτια, θα γίνει αυτό που είπαμε την άλλη φορά από αυτό το Βήμα, ότι αν προχωρήσετε σε μια τέτοια τρομοκρατική -αν θέλετε- πολιτική, πραγματικά θα φύγετε κακήν κακώς.

Σκεφθείτε το αυτό το πράγμα, σκεφθείτε το, γιατί δεν είναι ζήτημα τι θα κάνετε εσείς. Ζήτημα είναι, τι θα κάνει ολόκληρη η κοινωνία και ο λαός μας.

Με αυτήν την έννοια να σας θυμίσω, ότι φθάσαμε στο σημείο οι εκπαιδευτικοί να παρομοιάζονται με χαρτοπαίχτες, με εκβιαστές, με ανεύθυνους, που δε νοιάζονται για τις χαμένες ώρες. Χαμένες ώρες είναι οι χαμένες ώρες των παιδιών, που κάνουν δεύτερη και τρίτη βάρδια έξω από το κανονικό σχολείο. Χαμένες ώρες είναι οι ώρες της διδασκαλίας μέσα στις σημερινές άσχημες, για να μην πω και άθλιες, συνθήκες, αν σκεφθούμε ότι είμαστε κοντά στο 2000, όπως λέτε και εσείς. Χαμένες ώρες είναι αυτό που είπε -και εγώ θα ήθελα από τον Υπουργό Παιδείας να απαντήσει- ένας δάσκαλος, ότι και μόνο από το γεγονός πως υπάρχει πρωί-απόγευμα μάθημα στο δημοτικό σχολείο, επειδή η απογευματινή βάρδια φαίνεται ότι είναι πιο μειωμένη, χάνονται τρεις εβδομάδες διδασκαλίας, που προβλέπεται, το χρόνο. Αυτά δεν είναι χαμένες ώρες;

Μια απεργία που θέλει να κατακτήσει κερδισμένες ώρες για το μαθητή και για το σπουδαστή, αυτήν υπολογίζετε;

'Ηλθε η ώρα να θυμίσω κάτι που είναι σχετικό με το θέμα της συκοφαντικής και τρομοκρατικής στάσης απέναντι στα διάφορα κινήματα και στους αγωνιζόμενους. Φθάσαμε στο σημείο ο Υπουργός Δικαιοσύνης, ο οποίος βεβαίως είναι ο καθρέφτης της Κυβέρνησης, εξ αιτίας του ότι προίσταται της Δικαιοσύνης, να κάνει αγωγή στο "ΡΙΖΟΣΠΑΣΤΗ" και να ζητάει δήλωση μετανοίας, αλλιώς θα μας πάει στα δικαστήρια. Αν δεν μετανοήσουμε και αν δεν πούμε ότι διαχωριζόμαστε από την ανακοίνωση της πανθεσσαλικής επιτροπής. Πού βρισκόμαστε; Πρέπει να ξέρει ο Υπουργός, ότι όχι μόνο το ΚΚΕ, αλλά η μεγάλη πλειοψηφία του Ελληνικού Λαού αψηφά αυτές τις απειλές. Και να είναι βέβαιος γι'αυτό το ζήτημα.

Κύριε Πρωθυπουργέ, ακούσαμε τις ιδέες σας και τις απόψεις για τις προτεραιότητές σας στο θέμα της Παιδείας. Αποσπασματικά αναγγείλατε ορισμένα ζητήματα. Εμείς πιστεύουμε, ότι έχετε ολοκληρωμένο στρατηγικό σχέδιο, το οποίο όμως θα το υλοποιήσετε αποσπασματικά για να προλάβετε αυτό που εσείς λέτε αναταραχή, αυτό που εμείς λέμε κοινωνικούς αγώνες, μεγάλο εκπαιδευτικό κίνημα, το οποίο ορισμένα από τα μέτρα σας στην πορεία δεν πρόκειται να τα αφήσει να δρομολογηθούν.

Κατά τη γνώμη μας είναι μέσα στις προτεραιότητές σας το θέμα της Παιδείας. Το ζήτημα είναι, ότι οι δικές σας προτεραιότητες βρίσκονται πολύ μακριά και σε πλήρη αντίθεση με τις πραγματικές ανάγκες του Λαού. Και βρίσκεται σε αντίθεση και με τη διακήρυξη που κάνετε και που είναι μόνο τυπική. Δημόσια σύγχρονη δωρεάν Παιδεία.

Σελίδα 4096 

 

Και δεν είναι τυχαίο, κύριε Πρωθυπουργέ, που μιλήσατε για δημόσια Παιδεία. Δεν μας είπατε, όμως, τι θα γίνει με αυτήν την ιδιωτική Παιδεία και παραπαιδεία που υπάρχει, η οποία πια, κυριαρχεί και τείνει να υποκαταστήσει τις πιο βασικές λειτουργίες της δημόσιας Παιδείας. Παραδείγματος χάρη υποστηρίζετε μία δημόσια Παιδεία που εξασφαλίζει πρόσβαση σε όλα τα παιδιά, ανεξάρτητα από την οικονομική και κοινωνική θέση των γονέων τους; Δεν έχουμε αυταπάτες, ότι είναι δυνατόν μέσα σ'αυτήν την κοινωνία να καταργηθούν οι ταξικοί φραγμοί στην Παιδεία, αλλά τουλάχιστον να αμβλυνθούν.

Είπατε ότι θα αντιμετωπίσετε τις κοινωνικές ανισότητες με την ενισχυτική διδασκαλία. Ε, δεν είναι έτσι. Κατ'αρχήν η ενισχυτική διδασκαλία για να γίνει, χρειάζεται τεράστια ποσά, που το πρόγραμμα σύγκλισης δεν σας το επιτρέπει. Και η γενικότερη πολιτική σας δεν σας το επιτρέπει. Αλλά εμείς λέμε ότι η βασική διδασκαλία πρέπει να αμβλύνει -εμείς θέλουμε κατάργηση, αλλά δεν γίνεται μέσα σ'αυτήν τη συγκεκριμένη κοινωνία- τους ταξικούς φραγμούς και όχι η ενισχυτική. Δηλαδή τι θα κάνετε; Θα μαζεύετε τα φτωχά παιδάκια των λαϊκών στρωμάτων και θα τους κάνετε καμιά ωρίτσα διδασκαλία σε μερικά πιλοτικά σχολεία; Αυτό είναι άμβλυνση των ταξικών φραγμών και ανισοτήτων; Το πολύ-πολύ να τους κάνετε και ξεχωριστές τάξεις.

Το κυριότερο, όμως, είναι, ότι αυτή η εκπαιδευτική μεταρρύθμιση -αντιμεταρρύθμιση τη λέμε εμείς- που πάτε να κάνετε, θα μετατρέψει πλήρως την Παιδεία σε μια εμπορεύσιμη υπηρεσία, θα φέρει νέες μορφές και νέους ανέμους ιδιωτικοποίησης και θα φέρει νέους ταξικούς και πιο βαθείς φραγμούς.

Σε ορισμένα πράγματα θα θέλαμε να τοποθετηθούμε παίρνοντας υπόψη αυτά που είπε και εξήγγειλε ο Πρωθυπουργός, τονίζοντας βέβαια, ότι η Παιδεία είναι εθνικό παλλαϊκό πρόβλημα, δεν είναι υπερκομματικό και απολίτικο. Εμείς το λέμε καθαρά και σεις το πιστεύετε, αλλά δεν το λέτε. Δεν μπορεί να περιμένουμε μια ανεξάρτητη Παιδεία από το πολιτικό σύστημα και τους ταξικούς σκοπούς που έχει.

Θα αναφέρουμε ορισμένα ζητήματα, που αντιστοιχούν όχι στις συνολικές θέσεις του Κ.Κ.Ε αλλά σ'αυτά τα ζητήματα που θέσατε εδώ. Βάζουμε το ερώτημα, και εδώ, το απευθύνουμε σε όλα τα Κόμματα.

Ποια είναι η θέση της Κυβέρνησης και των άλλων Κομμάτων στην υπάρχουσα διογκωμένη ιδιωτική Παιδεία; Διότι είναι απάτη ή αυταπάτη, ανάλογα πώς κινείται κανείς, να πιστεύετε ότι η ιδιωτική Παιδεία εμμέσως θα συρρικνωθεί και θα περιθωριοποιηθεί μέσα από την αναβάθμιση της δημόσιας Παιδείας, την οποία δεν πρόκειται να την κάνετε κιόλας. Εδώ δεν αναβαθμίζετε το εκπαιδευτικό δυναμικό που είναι ο στυλοβάτης της εκπαιδευτικής διαδικασίας. Αν θέλετε αυτή η αντίληψη, η οποία ήταν πλατύτατα διαδεδομένη τα προηγούμενα χρόνια, έχει ανατραπεί από την ίδια τη ζωή, ούτε αναβάθμιση της δημόσιας έγινε ούτε μείωση της ιδιωτικής, αντίθετα έχει γίνει πανίσχυρη η ιδιωτική Παιδεία. Και λέμε λοιπόν. Να μας πει ο Υπουργός Παιδείας που θα μιλήσει, ποια είναι η θέση της Κυβέρνησης στα πάσης φύσεως ιδιωτικά ιδρύματα, φροντιστήρια, ΙΕΚ, επαγγελματικές σχολές, ξένα πανεπιστήμια και κολέγια; Ξεκινώντας από τα νηπιαγωγεία, όλο δηλαδή το ιδιωτικό κύκλωμα που εκτείνεται από την προσχολική αγωγή ως την τριτοβάθμια εκπαίδευση, σήμερα είναι απειλή αυτός ο τομέας.

Στα πρώτα μεταπολεμικά χρόνια ο ιδιωτικός τομέας της Παιδείας ήταν πάρα πολύ μικρός. Δεν φαινόταν ή δεν αντιπροσώπευε τότε μια απειλή και αν θέλετε οι συνθήκες ήταν τέτοιες με τα πιστοποιητικά κοινωνικών φρονημάτων και μόνο το καθεστώς το μετεμφυλιακό που κυριαρχούσε, που τα ιδιωτικά σχολεία, τα λίγα που υπήρχαν τότε, ήταν σε ένα μεγάλο μέρος τους, όχι όλα, νησίδες και οάσεις μιας δημοκρατικής προοδευτικής Παιδείας. Και αν θέλετε δεν ήταν τυχαίο τότε, όλοι οι εκπαιδευτικοί, που δεν διέθεταν το πιστοποιητικό εθνικοφροσύνης, έπιαναν δουλειά σ'αυτά τα σχολεία. Υπήρχε άλλο κλίμα και άλλος αέρας. Σήμερα και αυτά τα θετικά έχουν φύγει και στην ιδιωτική Παιδεία έχουν μείνει τρωτά και μπορώ να σας διαβεβαιώσω, ότι η ιδιωτική Παιδεία σήμερα στο μεγάλο της μέρος, παρά τη βιτρίνα που έχει, έτσι όπως είναι υποταγμένη στους χυδαίους νόμους της αγοράς είναι πιο τρωτή, πιο σαθρή και σε κατώτερο επίπεδο και απ' αυτήν τη δημόσια Παιδεία. Και μιλάω για τη μεγάλη πλειοψηφία των ιδιωτικών σχολείων και βγάζω απ' έξω αυτήν την περίφημη βιτρίνα που έχουν, που είναι μόνο βιτρίνα και όχι ουσία. Και μάλιστα και ένα μεγάλο μέρος της ιδιωτικής Παιδείας γίνεται θύμα του εαυτού της, διότι η ιδιωτική Παιδεία τώρα συγκεντρώνεται στα χέρια μεγάλων συγκροτημάτων, στην ξένη γλώσσα και σε μια σειρά άλλα μαθήματα.

Επόμενα, λοιπόν, κατά τη δική μας γνώμη θεωρούμε, ότι το εκπαιδευτικό κίνημα και το λαϊκό κίνημα, πρέπει να μη θεωρεί θετικό τη συνύπαρξη δημόσιας και ιδιωτικής Παιδείας. Δεν είναι ειρηνική συνύπαρξη, είναι σε βάρος της δημόσιας. Και ούτε αποτελεί δείκτη της δυνατότητας να έχει ελεύθερη επιλογή ο γονιός που θα στείλει τα παιδιά του. Η πλουτοκρατία είναι ελεύθερη να στείλει τα παιδιά της στα ακριβά σχολεία. Υπάρχουν βεβαίως και άνθρωποι από τα λαϊκά στρώματα, που στέλνουν τα παιδιά τους στα ιδιωτικά σχολεία. Γιατί όμως το κάνουν αυτό; Τόσα γκάλοπ κάνετε. Αντί τα γκάλοπ να ασχολούνται με το προφίλ του Πρωθυπουργού, των Αρχηγών των Υπουργών και των διάφορων, ας γίνει και κανένα γκάλοπ, γιατί τα λαϊκά στρώματα στέλνουν τα παιδιά τους από ιδιωτικά νηπιαγωγεία και παιδικούς σταθμούς μέχρι και σε ιδιωτικές σχολές.

'Οσον αφορά τα παιδιά της μικρής ηλικίας, τι να κάνουν οι γονείς. Είναι ασυμβίβαστα τα ωράρια ανάμεσα στους εργαζόμενους γονείς. Ποια μάνα, ποιος πατέρας θα αφήσει, σήμερα ιδιαίτερα, στη ζούγκλα της Αθήνας, το παιδί του μόνο στο σχολείο, όταν έχουμε ένα μεγάλο αριθμό σχολείων πρωί, απόγευμα και όταν τα νηπιαγωγεία ή -πάω παραπέρα- και οι παιδικοί σταθμοί έχουν ωράριο 8-12 ή 8-1; Πώς θα τα συμβιβάσει αυτά με αυτά τα ελαστικά ωράρια απασχόλησης; Τα στέλνουν σε ιδιωτικά. Και αυτό πιάνει και το δημοτικό και τις πρώτες τάξεις του γυμνασίου. Και τα λαϊκά στρώματα υποχρεώνονται με τεράστιες θυσίες να στέλνουν τα παιδιά τους στα φροντιστήρια, γιατί εκεί κατήντησε η Παιδεία. Το λύκειο να μην προετοιμάζει για το πανεπιστήμιο, αλλά πρέπει να πηγαίνει το παιδί στο φροντιστήριο. Και μη μου πείτε τώρα, ότι ο γονιός φταίει και ο γονιός επιλέγει για άλλους λόγους, κοινωνικούς, το ιδιωτικό στη μεγάλη πλειοψηφία ή το φροντιστήριο.

Εμείς λοιπόν θεωρούμε, ότι το λαϊκό κίνημα πρέπει να εγγράψει δίπλα στους στόχους αναβάθμισης και εκσυγχρονισμού της δημόσιας και δωρεάν Παιδείας και την κατάργηση της ιδιωτικής Παιδείας σ' όλη την κλίμακα, από το βρεφονηπιακό σταθμό μέχρι τα Ανώτατα Εκπαιδευτικά Ιδρύματα και τα Μεταπτυχιακά. Και όλοι οι τομείς της εκπαιδευτικής δραστηριότητας, πέρα από τη βασική και η ενισχυτική διδασκαλία, η εκμάθηση ξένων γλωσσών, η καλλιτεχνική Παιδεία και η επαγγελματική μόρφωση και κατάρτιση, να γίνουν αναπόσπαστα τμήματα, τομείς της δημόσιας εκπαίδευσης.

Με την ευκαιρία αυτή θα ήθελα να σας πω, ότι εμείς συνεχίζουμε να επιμένουμε στην ανάγκη να μη μιλάμε για νηπιαγωγεία-πάρκινγκ, αλλά για νηπιακή, προσχολική υποχρεωτική αγωγή δύο χρόνων, που πρέπει να είναι ενταγμένη στην Παιδεία, ανεξάρτητα που ήταν ενταγμένη παλιά και μ' αυτήν την έννοια πρέπει να αναθεωρηθούν και οι απόψεις που έλεγαν, ότι το νηπιαγωγείο μπορεί να είναι ένα τμήμα ανάμεικτο με τους βρεφικούς σταθμούς, ότι είναι πάρκινγκ παιδιών και ότι, εν πάση περιπτώσει, κοσμογονία θα γίνει όταν περάσει στην Τοπική Αυτοδιοίκηση. Είναι αναπόσπαστο τμήμα του εκπαιδευτικού συστήματος. Κανένας δήμαρχος, κανένας κοινοτάρχης ή νομάρχης δεν μπορεί να πάρει ευθύνη για την όποια μορφωτική διαδικασία γίνεται στα νηπιαγωγεία. Και αυτό το λέγω με την ευρύτερη έννοια και δεν το λέγω με την έννοια ότι πρέπει στο νηπιαγωγείο να διδάσκεται κανείς τις γνώσεις του δημοτικού.

Μ' αυτήν την έννοια πρέπει να μείνουν στο Υπουργείο Παιδείας, να μείνουν στο κράτος, να ξαναπεράσουν στο κράτος και να ανήκουν στο Υπουργείο Παιδείας. Το αίτημα είναι δίκαιο και πάρα πολύ σύγχρονο.

Σελίδα 4097 

 

Και εμείς ακόμα υποστηρίζαμε παλαιότερα την ανάγκη τα νηπιαγωγεία να ανήκουν στην Τοπική Αυτοδιοίκηση, στα πλαίσια της διεύρυνσης των αρμοδιοτήτων. Η ζωή όμως έδειξε και το λέγω ξανά, ότι πρόκειται για προσχολική αγωγή και όχι για πρόνοια και όχι για φύλαξη παιδιών. Επόμενα, όπου χρειάζεται αλλάζουν και πρέπει να αλλάζουν οι θέσεις, αρκεί να μη μας πηγαίνουν πίσω και αρκεί να μην αλλάζουν οι θέσεις για να περνά από το παράθυρο η ιδιωτικοποίηση. Γιατί είναι βέβαιο, ότι όσοι σταθμοί είναι στην Τοπική Αυτοδιοίκηση ή περάσουν στην Αυτοδιοίκηση, θα λειτουργούν με ιδιωτικά κριτήρια και με χαράτσωμα των γονιών. Μου είπαν, ότι ένας δήμαρχος, που μάλιστα θεωρείται από τους πολύ εκσυγχρονιστές δημάρχους, έχει φτιάξει ολοήμερο παιδικό σταθμό προς πεντακόσιες την ώρα. Πάει με την ώρα, part time δουλειά, part time στο σταθμό. Αν θέλει τρεις ώρες ο πατέρας και η μητέρα να αφήσουν το παιδί τους στο σταθμό, θα πληρώσουν χίλιες πεντακόσιες δραχμές, αν θέλουν δύο ώρες θα πληρώσουν χίλιες δραχμές. Αυτή είναι η ελεύθερη επιλογή. 'Ετσι θα καταντήσουν τους παιδικούς σταθμούς οι δήμαρχοι. Και εδώ υπάρχει ευθύνη στους δημάρχους, όταν δέχονται μία τέτοια κατάσταση, σε όποιους δημάρχους, όπου και αν ανήκουν.

Πάρτε, λοιπόν, θέση με την ιδιωτική Παιδεία. Σημαντικά της βήματα πρέπει να καταργηθούν εδώ και τώρα, αλλά όχι μόνο δεν πάτε να τα καταργήσετε, αλλά τελικά πάτε να δώσετε νέα πνοή και ανάσα στην ιδιωτική Παιδεία και μετά θα έρθει και η συνταγματική μεταρρύθμιση και να αναγνωρίσετε μετά φανών και λαμπάδων τα ιδιωτικά πανεπιστήμια. Ακριβώς μία από τις σαρωτικές αρνητικές αλλαγές που πάτε να φέρετε, είναι το περίφημο μέτρο για την ελεύθερη εισαγωγή στα πανεπιστήμια, που παίζετε με τον πόνο των γονιών και με τις πραγματικές ανάγκες να διευρυνθεί ο κύκλος αυτών που τελειώνουν τα πανεπιστήμια και να επιμηκυνθεί μάλιστα. Διότι η γνώση θέλει και επιμήκυνση. Είναι τόσος μεγάλος ο όγκος των γνώσεων, που δεν μπορεί κανείς να αποκτά γνώσεις με ένα-δύο χρόνια σπουδών, με σπουδές στο πόδι.

Εμείς πήραμε έγκαιρα από την πρώτη στιγμή σαφή θέση σ' αυτό το ζήτημα, χωρίς να λαμβάνουμε υπόψη ότι κάποιοι άνθρωποι μπορεί να μη μας καταλάβουν, γιατί τους λέμε, ότι δεν πρόκειται για ελεύθερη εισαγωγή. Η δαμόκλειος σπάθη κατ' αρχήν της ταξικής επιλογής και των εξετάσεων θα περάσει σε πολύ μικρότερες ηλικίες, από το δημοτικό και την πρώτη λυκείου. Και θα έχουμε ακόμα μεγαλύτερη παραΠαιδεία από το Δημοτικό.

Επιπλέον γιατί δεν λέτε στον κόσμο καθαρά να καταλάβει, ότι αυτός ο ενιαίος τύπος λυκείου, που μας λέτε εδώ, είναι σαν το ενιαίο μισθολόγιο των δημοσίων υπαλλήλων; Κατοχυρώνει τρία είδη απολυτηρίου, το Εθνικό, το Ενδεικτικό Αποφοίτησης Λυκείου και το Διεθνές.

Και είναι ζήτημα που σας έθεσαν οι απεργοί καθηγητές, αλλά λέτε, ότι σας έθεσαν μόνο τα μισθολογικά, για να τους συκοφαντήσετε. Ποιους να συκοφαντήσετε; Αυτούς που υποφέρουν από λιτότητα μισθών; Τέλος πάντων.

Το διεθνές μάλιστα απολυτήριο στηρίζεται σε ένα λύκειο που φτιάχνεται σαν ένα Ν.Π.Ι.Δ. με έδρα τη Γενεύη. Οι απόφοιτοι δε αυτού του λυκείου θα έχουν κατά προτεραιότητα πρόσβαση στα ευρωπαϊκά πανεπιστήμια και στη Χώρα μας. Αυτός είναι ο ενιαίος τύπος λυκειου που μας αναφέρατε.

Πάμε τώρα παραπέρα. Είπατε για την τριτοβάθμια εκπαίδευση. Ξεχάσατε να πείτε, ότι μιλάτε για μία συνολικά υποβαθμισμένη τριτοβάθμια βαθμίδα συνονθύλευμα -έτσι εμείς τη λέμε- όπου θα έχουμε τα συμβατικά ιδρύματα ΑΕΙ, ΤΕΙ και πάτε τώρα να δημιουργήσετε τους λεγόμενους ελεύθερους κύκλους σπουδών, τα "ΕΛΚΥΣ", όπως τα λένε σε συντομογραφία, που θα δίνουν ένα απλό πιστοποιητικό σπουδών μετά από εξετάσεις, έως ένα πτυχίο ισότιμο των πανεπιστημιακών ιδρυμάτων. Και μετά μας λέτε για ενιαία βαθμίδα. Και τελικά πού πάμε; Στην ισοτιμία πτυχίων διαφορετικής αξίας. Και δεν λέγω τώρα ότι δεν θα έχει αντίκρυσμα στις θέσεις εργασίας. Αυτό είναι μία άλλη σοβαρή πλευρά του ζητήματος, αλλά που, εν πάση περιπτώσει, εμείς δεν το συνδέουμε με το πόσες θέσεις θα υπάρχουν στα πανεπιστήμια. Και τελικά πάμε για σύντομες, πρόχειρες σπουδές ευκαιρίας με πληρωμή -γιατί προβλέπεται και πληρωμή- και με πτυχία, ξαναλέγω, χωρίς αντίκρυσμα. Πάμε ολοταχώς για αριστοκρατικοποίηση της Παιδείας, μια ελίτ, που πραγματικά θα μπορεί να κατέχει γνώσεις και θέσεις εργασίας και μια μεγάλη πλειοψηφία, η οποία θα έχει την εξής γνώση, κύριε Πρωθυπουργέ. Είτε γνώση υποβιβασμένη και περιορισμένη...

(Θόρυβος στην Αίθουσα)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δεν έχετε το δικαίωμα να δίνετε αυτήν την εικόνα της Βουλής. Αφού δεν ακούτε το κουδούνι, σας λέγω αυτό. Δεν έχετε δικαίωμα κανείς σας να δίνει αυτήν την εικόνα της Βουλής, διότι δεν είναι αυτή η εικόνα της Βουλής.

Συνεχίστε, κυρία Παπαρήγα.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Η γνώση, λοιπόν, θα περιορίζεται στις γνώσεις που πρέπει να έχει ο χειριστής ενός μηχανήματος. Είπατε δε, κύριε Πρωθυπουργέ, να μπορεί και να εναλλάσσεται στα διάφορα επαγγέλματα.

Κοιτάξτε να δείτε. Πραγματικά θα είναι ευτυχία να φθάσουμε σε μια κοινωνία, που θα μπορούμε πραγματικά να εναλλάσσουμε ρόλους και επαγγέλματα, για να έχουμε μια σφαιρική γνώση και προσφορά και να μην είναι κανείς μόνο μηχανικός, μόνο γιατρός, μόνο εργάτης δήμου κ.λπ. 'Εχουμε μέλλον μπροστά μας για μια τέτοια κοινωνία. 'Οταν λέτε αλλαγή επαγγέλματος, ξέρετε τι είναι. Τρεις μήνες δουλειά, πέντε μήνες άνεργος. Γι'αυτό το πράγμα μιλάμε.

Επόμενα, προκαθορίζετε ποια θα είναι αυτή η περίφημη εκπαίδευση, κατάρτιση και ειδίκευση, που θα παίρνουν για μια μη χειραγωγημένη και υποταγμένη εργατική δύναμη.

Επιπλέον οι επιπτώσεις μ'αυτούς τους ελεύθερους κύκλους σπουδών και τα τρία απολυτήρια λυκείου, θα είναι φοβερές για τα ΑΕΙ. Βεβαιώς θα μου πείτε, ότι και τώρα τα πανεπιστήμια έχουν καταντήσει, δυστυχώς, σούπερ-μάρκετς με αγοραστές προϊόντων έρευνας κατά παραγγελία, τους επιχειρηματίες. Αλλά θα γίνουν ακόμα χειρότερα και μάλιστα με χρήματα-δολώματα του Β' Κοινοτικού Πλαισίου Στήριξης. Ξέρετε πάρα πολύ καλά ότι τα διάφορα κοινοτικά προγράμματα και ποσά καθορίζουν τι και πώς θα ερευνηθεί. Αυτό το ξέρουμε πάρα πολύ καλά. Με δόλωμα, λοιπόν, αυτά τα λεφτά και σε συνδυασμό με την τσιγγούνικη υποχρηματοδότηση της Παιδείας, πάμε πραγματικά σε μια άλωση, θα έλεγα, του όποιου περιεχομένου και σκοπού έχουν τα ΑΕΙ, χώρια ότι δεν κάνετε και μια νύξη τώρα για την κατάσταση που επικρατεί στα ΑΕΙ και το πώς αξιοποιούνται τα διάφορα ερευνητικά προγράμματα. Εδώ μιλάμε για ιδιωτικά κυκλώματα, που λυμαίνονται τα πανεπιστήμια, παλιότερα της Θράκης, τώρα της Πάτρας. Μάλλον σε όλα τα ιδρύματα υπάρχει αυτό το πρόβλημα.

Αν δεν ανακοπεί ο κατήφορος, αυτοί οι ελεύθεροι κύκλοι σπουδών, τα "ΕΛΚΥΣ", θα υποκαταστήσουν τα πανεπιστήμια και η πανεπιστημιακή μόρφωση θα γίνει σεμιναριακή και θα φτάσουμε στο σημείο, τα ιδιωτικά κολέγια, ιδιαίτερα τα ξένα, θα γίνουν ισότιμα με τα πανεπιστήμια, διότι και τα ξένα δίδακτρα και τα ελληνικά πανεπιστήμια δίδακτρα. Γιατί εκεί πάμε. Και μάλιστα τα ξένα θα πάρουν προβάδισμα, γιατί όπως ξέρουμε, έχουν μπάρμπα στην Κορώνη. Θα 'ρθει και το Σύνταγμα και θα τα εξισώσει κι εμείς έχουμε τη γνωστή αισιοδοξία, που δεν είναι ψυχολογική, είναι και πραγματική, ότι το λαϊκό κίνημα μπορεί και πρέπει να τα αποτρέψει.

Πάμε παρακάτω. Πάντα στέκομαι όχι σ' αυτά που θα ήθελα, ενδεχόμενα, να θέσω, αλλά στα ζητήματα που θέσατε κι εσείς. Λέτε π.χ. ότι έχει μεγάλη σημασία η επαγγελματική μόρφωση και κατάρτιση. Κατ' αρχήν, στην Ελλάδα πάντα υπήρχε πρόβλημα χάσματος ανάμεσα στη γενική μόρφωση και στην επαγγελματική μόρφωση και κατάρτιση. Είναι γεγονός, ότι τα προηγούμενα χρόνια επί ΠΑΣΟΚ, μετά το '81, κάνατε μία προσπάθεια για να γεφυρωθεί εν μέρει αυτό το χάσμα κι αυτή η αντίθεση, που είναι αναχρονιστική και αντιδραστική και ταξική βαθύτατα. Βεβαίως αυτή η προσπάθεια γεφύρωσης του χάσματος δεν ήταν ούτε ουσιαστική ούτε και ειλικρινής, γιατί κυρίως έγινε στην προσπάθεια να προσαρμόσει την Ελλάδα 

Σελίδα 4098 

στα κοινοτικά δεδομένα της απελευθέρωσης της αγοράς. Απόδειξη γι' αυτό είναι, ότι όταν έγιναν και από προηγούμενα τα ΚΑΤΕΕ και τα ΤΕΙ, χρησιμοποιήθηκαν τα σχέδια, που ετοίμασε το Διεθνές Νομισματικό Ταμείο και οι διεθνείς τράπεζες, σχέδια που αφορούσαν νεοϊδρυμένα κράτη της Αφρικής και πιθανόν ήταν εξειδικευμένα για τη Νιγηρία. Αυτά έφεραν εδώ στην Ελλάδα, το μοντέλο της Νιγηρίας.

Θα μου πείτε, πάλι ιστορική αναδρομή κάνουμε; Ναι την κάνουμε, γιατί δεν αλλάξατε ούτε μυαλά. Και πρέπει να πω, ότι και οι άλλες πολιτικές δυνάμεις, που υιοθετούν αυτά τα γενικά πλαίσια της απελευθέρωσης της αγοράς, και αν έχουν ίδια ή διαφοροποιημένα μυαλά, τελικά θα συρθούν στην ίδια λογική. Και αυτά τα μοντέλα, ο ΟΟΣΑ, Διεθνές Νομισματικό Ταμείο, Διεθνής Τράπεζα, αυτοί θα καθορίσουν ποια θα είναι η επαγγελματική μόρφωση και η κατάρτιση στην Ελλάδα. 

Με αυτήν την έννοια, λοιπόν, τώρα τι πάτε να κάνετε; Να γεφυρώσετε το χάσμα, προσπαθώντας να δώσετε προβάδισμα στην επαγγελματική μόρφωση και ιδιαίτερα στην κατάσταση, γιατί έτσι βοηθάει τους επιχειρηματίες σε βάρος της σφαιρικής, γενικής μόρφωσης. Εμείς λέμε καθαρά: Δεν μπορεί η σύγχρονη επαγγελματική μόρφωση και κατάρτιση να σταθεί στα πόδια της, αν δεν στηριχθεί στο γενικότερο οικοδόμημα της γενικής μόρφωσης. Αυτή την άποψη δεν τη λέμε μόνο εμείς, θα τη συναντήσετε και στα πιο στοιχειώδη, στα πιο απλά γραπτά, τα σύγχρονα, για το τι σημαίνει γενική μόρφωση και κατάρτιση. Είναι μία κοινή πεποίθηση, που όμως στην πράξη συνειδητά στρεβλώνεται. 'Ετσι, λοιπόν, πάμε για μείωση, υποβάθμιση της γενικής μόρφωσης, προβολή της κατάρτισης και τελικά έχει ξεκινήσει αυτή η προσπάθεια, δεν θα καθορίζει το όποιο εκπαιδευτικό ίδρυμα την αξία του πτυχίου, το αντίκρυσμα του πτυχίου και τον τίτλο σπουδών, αλλά αυτά όλα έχουν ξεκινήσει και θα περάσουν πιο αποφασιστικά στο ιδιωτικό κύκλωμα: Κράτος, Σύνδεσμος Ελλήνων Βιομηχάνων και όλοι αυτοί οι όμιλοι των επιχειρηματιών, οι οποίοι ζητούν, πέρα από τα κονδύλια της κατάρτισης, που τα λυμαίνονται, να πάρουν στα χέρια τους και την απόδοση του τίτλου σπουδών. Τελικά, δηλαδή, τα πανεπιστήμια και τα διάφορα σχολειά δε θα έχουν και κανένα αντίκρυσμα. 'Αλλοι θα αποφασίζουν ποιος χορηγεί τον τίτλο σπουδών. Και έτσι θα πάμε πραγματικά, να το επαναλάβω για άλλη μια φορά, η γενική μόρφωση και υποβαθμισμένη να είναι, αλλά και εν πάση περιπτώσει, να είναι ένα συνονθύλευμα γνώσεων, φύρδην-μίγδην, πλίνθοι και κέραμοι ατάκτως ερριμμένα, όπως έλεγαν. Αυτή θα είναι η γενική μόρφωση.

Και πάμε για ένα καινούριο ιστορικό, θα έλεγα, χάσμα, πλήρης αποσύνδεση της επαγγελματικής μόρφωσης και κατάρτισης από τη γενική μόρφωση.

Εκεί δηλαδή που ήταν στραβό το γεφύρι και μισοερειπωμένο, τώρα θα φύγει και το γεφύρι, θα είναι δυο παράλληλα κυκλώματα και τα δυο υποταγμένα στη λογική του κέρδους. 

Για να μην επεκταθώ περισσότερο, εμείς θα επαναλάβουμε τις θέσεις μας. Υπερασπιζόμαστε ένα σχολείο ενιαίο σε δομή, λειτουργία και περιεχόμενο που πρέπει να εξυπηρετεί και να καλύπτει τις σύγχρονες μορφωτικές ανάγκες με ενιαία μεθοδολογία και περιεχόμενο σπουδών. Εννοείται -έχει καταντήσει ρουτίνα- η θέση για 15% αύξηση των κονδυλίων για τη Pαιδεία από τον κρατικό προϋπολογισμό και συγκέντρωση όλων των κονδυλίων, είτε είναι από την Kοινότητα είτε από όπου είναι, σ' αυτό το ενιαίο κρατικό ταμείο και από κει, βεβαίως, με δημοκρατικό έλεγχο να γίνεται η μεταφορά στους διάφορους τομείς.

Εμείς θεωρούμε, ότι πρέπει να έχουμε ένα σχολείο, που απαλλάσσει το παιδί και την οικογένεια από το δεύτερο κύκλο μαθημάτων. Και εδώ έχουμε πάρα πολλές προτάσεις, δε θέλω να τις πω αναλυτικά, πώς μπορεί να γίνει αυτό, εάν υπάρχει βούληση, που δεν την έχει βεβαίως η Kυβέρνηση.

Θεωρούμε -ξαναλέω- καθοριστικής σημασίας την προσχολική αγωγή, τη δημόσια και την εννιάχρονη υποχρεωτική εκπαίδευση για το λύκειο. Και εμείς θεωρούμε, ότι πρεπει να ανοίξει μια συζήτηση για αύξηση της υποχρεωτικής εκπαίδευσης στα δώδεκα χρόνια, πράγμα που, αν θέλετε, δε θα προσθέσει πρόσθετα χρόνια σπουδών, διότι στην πραγματικότητα θα βοηθάει και την επαγγελματική κατάρτιση.

Εμείς πιστεύουμε, ότι ο αγώνας για την Παιδεία έχει βεβαίως αφετηρία σήμερα το δημοτικό, το λύκειο, το πανεπιστήμιο, αλλά εμείς θα δουλέψουμε να πάρει ευρύτερες διαστάσεις και πολιτικές διαστάσεις -από τη φύση του είναι έτσι το πρόβλημα- και να εξελιχθεί σε ένα μεγάλο κοινωνικό μέτωπο, που βεβαίως θα έχει προωθητικό στοιχείο τη συμμαχία εκπαιδευτικών, μαθητών, σπουδαστών και εργαζομένων. 

Η μόνη υπηρεσία που θα μπορούσατε να προσφέρετε σήμερα είναι να δηλώσετε, ότι θα ικανοποιήσετε τα αιτήματα της ΟΛΜΕ, για να μην τραβήξουν τους ανθρώπους σε ένα διάλογο χωρίς προοπτική.

ΠΡΟΕΔΡΟΣ (Απόστολος Κακλαμάνης) : Ο Πρόεδρος της Κυβέρνησης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, στην ομιλία μου μίλησα για τη στάση του Προέδρου της ΟΛΜΕ στη μόνιμη επιτροπή της Βουλής. Αναφέρθηκε σ' αυτό η κα Παπαρήγα, ότι εγώ δυσφήμησα τον κ. Τσούλια. Εγώ θα σας διαβάσω από τα Πρακτικά το σχετικό απόσπασμα.

Ο κ. Κωστόπουλος, Ειδικός Αγορητής του Κομμουνιστικού Κόμματος Ελλάδος, ρωτάει -αναφέρω κατά λέξη: "Εγώ σας ερωτώ το εξής: 'Ενας νέος πρωτοεισερχόμενος καθηγητής και στην ηλικία, που προηγουμένως μας είπατε, σήμερα όσες είναι οι αποδοχές του; ΤΣΟΥΛΙΑΣ (Πρόεδρος ΕΛΜΕ): Διακόσιες δώδεκα χιλιάδες, με διακόσιες δεκατέσσερις χιλιάδες δραχμές. ΧΡΙΣΤΟΔΟΥΛΑΚΗΣ (Υφυπ. Οικονομικών): Τώρα θα πάνε στις διακόσιες εξήντα χιλιάδες δραχμές. ΤΣΟΥΛΙΑΣ: Εάν, κύριε Υπουργέ, είναι διακόσιες εξήντα χιλιάδες δραχμές, εγώ θα παραιτηθώ από Πρόεδρος της ΟΛΜΕ". Στη συνέχεια ο κ. Χριστοδουλάκης αναλύει: "Κύριε Τσούλια, θα σας διαψεύσω στα νούμερα. Δε ζητώ, όμως, να πράξετε αυτό, το οποίο είπατε" -την παραίτηση-"Πιστεύω ότι και σεις αγωνίζεσθε για μια καλύτερη Παιδεία και θα πρεπει να συνεργαστούμε γι' αυτό. Συγκεκριμένα οι κρατήσεις, σύμφωνα με το νέο μισθολόγιο, υπολογίζονται με συντελεστή 20% στο σύνολο των εκατόν εξήντα τεσσάρων χιλιάδων, που είναι οι τακτικές αποδοχές, με συντελεστή 3,55% στο επίδομα των τριάντα πέντε χιλιάδων της εξομάλυνσης, με συντελεστή 3,55% το επίδομα των εξήντα οκτώ χιλιάδων, με συντελεστή 3,55% στο επίδομα εξωδιδακτικής απασχόλησης των πενήντα χιλιάδων. Υπολογιζόμενες και αθροιζόμενες οι κρατήσεις αυτές δίνουν σύνολο κρατήσεων, στον πρωτοδιόριστο, τριάντα οκτώ χιλιάδες διακόσιες τριάντα δραχμές. Υπολογίζεται, επίσης, ο φόρος ως εξής: Αφαιρείται από το ετήσιο εισόδημα το αφορολόγητο όριο του ενάμισι εκατομμυρίου και επ' αυτού υπολογίζεται φόρος 8%. Βεβαίως, αν αλλάξει η φορολογική κλίμακα, θα αλλάξει επί τα βελτίω. Εγώ σας λέω, με την υφιστάμενη φορολογική κλίμακα, αυτό δίνει ένα φόρο της τάξης των δώδεκα χιλιάδων δραχμών παρακρατούμενων μηνιαίως. Αν αφαιρέσετε τις κρατήσεις και από το φόρο, από το μισθό των τριακοσίων δεκαεπτά χιλιάδων δραχμών, που προβλέπει το μισθολόγιο αυτό για το 1997, παίρνεται το καθαρό διαθέσιμο ποσό σε μηνιαία βάση διακόσιες εξήντα έξι χιλιάδες επτακόσιες εβδομήντα δραχμές. Η απάντηση του κυρίου Τσούλια δεν ήταν η απάντηση που προσπάθησε να δώσει η κα Παπαρήγα με το να πει: δεν είναι 3,55%, είναι 5%.

Δεν είναι τα 3,55% τόσες χιλιάδες, αλλά είναι τόσο. Δεν είναι ο φόρος αυτός, τον οποίο λέτε εσείς, αλλά είναι ο φόρος. Η απάντηση του κ.Τσούλια είναι "όταν θα έλθουν με το καλό οι μισθολογικές καταστάσεις του νέου μισθολογίου, θα τις στείλουμε στη Βουλή". Πιστεύω ότι είναι η καλύτερη απάντηση. Δεν μπόρεσε να απαντήσει ο κ.Τσούλιας και δεν μπόρεσε να απαντήσει, διότι προφανώς δεν εξήτασε, δεν ενδιαφέρθηκε και δεν θέλει να δώσει προσοχή στα προβλήματα της Παιδείας.

(Χειροκροτήματα από την πτέρυγα του ΠΑ.ΣΟ.Κ.)

Kυρία Παπαρήγα, λυπάμαι να πω, συμφωνώ μαζί σας, ότι πάρα πολλοί 'Ελληνες έχουν μισθολογικά προβλήματα. Δεν το αρνείται η Κυβέρνηση, αλλά ο αγώνας αυτός των 

Σελίδα 4099 

εκπαιδευτικών, δυστυχώς, δεν ανέδειξε το μεγάλο πρόβλημα της Παιδείας. Δεν συζητήθηκε, παραδείγματος χάριν, το πρόβλημα της επιμόρφωσης. Δεν συζητήθηκε το πρόβλημα της αξιολόγησης του εκπαιδευτικού έργου. Δεν συζητήθηκε το πρόβλημα των εισαγωγικών εξετάσεων. Δεν συζητήθηκε η παραπαιδεία και τα φροντιστήρια. Ο Υπουργός Εθνικής Παιδείας προσφέρθηκε για διάλογο πάνω στα θεσμικά θέματα και η ΟΛΜΕ το διάλογο αυτόν τον υποβάθμισε. Τον έχει πάντα σαν ένα επιπρόσθετο στοιχείο στον διάλογο, ο οποίος αφορά τα μισθολογικά θέματα και τις αυξήσεις. Στα μισθολογικά θέματα και στις αυξήσεις έχει προκατειλημμένες απόψεις, τις ακούσατε και αρνείται να εξετάσει τους συγκεκριμένους αριθμούς.

'Οσον αφορά τα άλλα που είπατε, είδα ότι διαγράψατε όλα τα κακά που έρχονται. Μιλήσατε για αντιμεταρρύθμιση, μιλήσατε για τα δεινά τα οποία μας απειλούν, αλλά δεν κάνατε καμία πρόταση. 'Ενα τηλεγράφημα μας δώσατε στο τέλος, δεν είπατε όμως συγκεκριμένα, τι διαφορετικό θα βλέπατε εσείς, τι διαφορετικό προτείνετε να γίνει στις ρυθμίσεις, τις οποίες αναφέρουμε εμείς. Η μόνη σας πρόταση συγκεκριμένη είναι η κατάργηση της ιδιωτικής Παιδείας, ως εάν τα κακά, τα οποία υπάρχουν σήμερα στην Παιδεία, προέρχονται μόνο και μόνο από την ιδιωτική Παιδεία. Οι εισαγωγικές εξετάσεις δημιούργησαν τα φροντιστήρια και την παραπαιδεία. Δεν είναι τα φροντιστήρια και η παραπαιδεία που δημιούργησαν τις εισαγωγικές εξετάσεις.

Εγώ, λοιπόν, σ'αυτό θέλω και πάλι να διευκρινήσω τη θέση μας. Εμείς, είμαστε ενάντια στις απαγορεύσεις. Εμείς είμαστε για την ενίσχυση της δημόσιας δωρεάν Παιδείας. Εμείς είμαστε για τη δυνατότητα, όλα τα Ελληνόπαιδα μέσα από τη δημόσια δωρεάν Παιδεία, να αποκτούν τις γνώσεις εκείνες, για να έχουν τις δυνατότητες οι οποίες τους ανοίγουν όλες τις πόρτες στη ζωή. Η Ελλάδα μέχρι σήμερα, παρά τα πολλά ελαττώματα που έχει η Παιδεία, ήταν μια από τις χώρες εκείνες, που εξασφάλιζε μεγάλη κοινωνική κινητικότητα, χάρις στο εκπαιδευτικό της σύστημα. Αυτό είναι ένα μεγάλο προτέρημα του εκπαιδευτικού συστήματος και αυτό το προτέρημα, όχι μόνο θέλουμε να το διατηρήσουμε, θέλουμε να το επαυξήσουμε. Δωρεάν Παιδεία, για να μπορούν όλο και περισσότεροι να κάνουν περισσότερα. Αυτός είναι ο στόχος μας.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Η κα Παπαρήγα έχει το λόγο.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κύριε Πρόεδρε, εμένα με καλύπτει το διάβασμα των Πρακτικών.

Αυτοδιαψεύστηκε ο Πρωθυπουργός διαβάζοντας αυτά. Είπε, ότι οι εκπαιδευτικοί παλεύουν χωρίς να ξέρουν τι αμοιβές παίρνουν. 

Δεύτερον, δεν ξέρουν τι παίρνουν και οι απαντήσεις που δόθηκαν στην Επιτροπή, ήταν πάρα πολύ καθαρές. Θα σας στείλουν το λογαριασμό στην Επιτροπή. Αυτό είναι και βεβαίως, δεν διάβασε όλο το Πρακτικό, εννοείται!

Δεν πειράζει, κύριε Πρωθυπουργέ. 'Εχετε πει τόσα πολλά πράγματα, που είναι ψέματα και θα προσθέσετε άλλο ένα.

( Διαμαρτυρίες, φωνές από την Πτέρυγα του ΠΑ.ΣΟ.Κ.)

Η ΟΛΜΕ και η ΔΟΕ στέλνουν και σε μας υπομνήματα και κάνουν και δημόσιες δηλώσεις.

Λοιπόν, κύριε Πρωθυπουργέ, αν τα παρακολουθείτε όλα αυτά ή αν δεν σας ενημερώνουν, έθεσαν ζήτημα: Για το ασφαλιστικό συνταξιοδοτικό καθεστώς των αδιορίστων και των κενών οργανικών θέσεων, την ετήσια επιμόρφωση, με απαλλαγή από τα διδακτικά καθήκοντα και ο Υπουργός το παρέπεμψε στα προγράμματα του δεύτερου Κοινοτικού Πλαισίου Στήριξης, με ανοιχτό ενδεχόμενο άλλων μορφών επιμόρφωσης.

'Εθεσαν το ζήτημα της μείωσης του αριθμού των μαθητών, την κατάργηση του διεθνούς απολυτηρίου και την αναμόρφωση του σχεδίου για την επαγγελματική κατάρτιση.

'Ολα αυτά τα έθεσαν και δεν έθεσαν μόνο μισθολογικά.

Και σας λέω: Εκδώστε μια διαταγή, που να λέτε "απαγορεύονται τα μισθολογικά". Και μισθολογικά θα βάζει ο Ελληνικός Λαός και ό,τι νομίζει ότι έχει πρόβλημα. Δεν θα καθορίζετε, επιτέλους, εσείς ποια θα είναι η ατζέντα των αγώνων. Αυτό θα το καθορίζει το κάθε κοινωνικό στρώμα με τις δημοκρατικές του διαδικασίες.

Αυτό δεν σημαίνει ότι εμείς καλυπτόμασθε εξ ολοκλήρου από όλο το πλαίσιο διεκδικήσεων. Ναι, υπερασπιζόμαστε το πλαίσιο διεκδικήσεων. Πραγματικά, πρέπει να μπει, συνολικά και καθολικά, το θέμα της Παιδείας.

Εμείς, παραδείγματος χάρη, σαν Κομμουνιστικό Κόμμα Ελλάδας, θα θέλαμε να υπάρχουν και άλλα πέντε αιτήματα πιο ριζοσπαστικά, πιο ανατρεπτικά. Αλλά επειδή, εν πάση περιπτώσει, δεν υιοθετούν όλες τις θέσεις του Κομμουνιστικού Κόμματος Ελλάδας, δεν βλέπουμε αυτό το κίνημα εχθρικά και δεν το συκοφαντούμε. Το στηρίζουμε και προβάλλουμε και τις γενικότερες θέσεις.

Εδώ πια, όποιος είναι έξω από την κυβερνητική πολιτική, περίπου πρέπει να αυτοεξορίζεται.

Πού το βρήκατε γραμμένο, ότι ο Λαός -και τα αιτήματά του- πρέπει να κινείται μέσα στα πλαίσια της κυβερνητικής πολιτικής; 'Οχι μόνον πρέπει να κινηθεί σε αντίθεση με την κυβερνητική πολιτική, αλλά και έξω από τα πλαίσιά της. Αλλιώς, καλύτερες μέρες δεν πρόκειται να δούμε.

ΠΡΟΕΔΡΟΣ (Απόστολος Κακλαμάνης): Ο Αρχηγός της Αξιωματικής Αντιπολιτεύσεως και Πρόεδρος της Νέας Δημοκρατίας κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κυρίες και κύριοι συνάδελφοι, ο διάλογος, τον οποίο παρακολουθήσαμε, υπήρξε, πράγματι, λυπηρός. Και λυπηρές υπήρξαν και οι παρατηρήσεις του κυρίου Πρωθυπουργού.

Είναι, πράγματι, λυπηρό το γεγονός, ότι τα θέματα της Παιδείας βρίσκουν, για πολλαπλή φορά στην Αίθουσα αυτή, την Κυβέρνηση ν'αντιδικεί με την Αντιπολίτευση.

Παρακολούθησα τον κύριο Πρωθυπουργό, πόσα λεπτά εμίλησε. Μίλησε ακριβώς σαράντα οκτώ λεπτά. Από τα σαράντα οκτώ λεπτά, τα σαράντα επτά λεπτά ασχολήθηκε με το πόσο ωραία είναι πλασμένος ο κόσμος της Παιδείας, πόσο αξιοκρατικό είναι το εκπαιδευτικό σύστημά μας. Πόσο διαφανές είναι και πόσο σύγχρονο είναι. Και ασχολήθηκε μόνον τα τρία τελευταία λεπτά με τα θέματα της μεγάλης απεργιακής κινητοποίησης, που έχουν οδηγήσει στο κλείσιμο των λυκείων και των γυμνασίων για πέντε ολόκληρες εβδομάδες, με συνέπεια να κινδυνεύουν οι μαθητές της δευτεροβάθμιας εκπαίδευσης να χάσουν το σχολικό τους έτος. Αυτή είναι η ιεράρχηση των στόχων που έθεσε η Κυβέρνηση!

Είναι ακόμη πιο λυπηρό, κυρίες και κύριοι συνάδελφοι, που η Κυβέρνηση βρίσκεται να συζητεί σε προ ημερήσιας διάταξης συζήτηση στη Βουλή αντιδικώντας έντονα με τους λειτουργούς της Παιδείας.

Τι μας είπε ο κύριος Πρωθυπουργός προ ολίγου; 'Οτι οι αποδοχές, τις οποίες παίρνουν οι εκπαιδευτικοί, δεν είναι βάσει των υπολογισμών τους, αλλά είναι βάσει των υπολογισμών της Κυβέρνησης. 

Ξέρετε πόσο μεγάλη ευθύνη έχει η Κυβέρνησή σας και σεις, κύριε Πρωθυπουργέ, όταν λέτε, ότι για πέντε εβδομάδες είναι κλεισμένα τα λύκεια και τα γυμνάσια, γιατί υπάρχει μια παρερμηνεία ως προς το ύψος των αποδοχών τους; Διανοείσθε, ποιο μήνυμα περάσατε σήμερα στους γονείς και στους μαθητές; 'Οτι, δηλαδή, κινδυνεύουν να χάσουν το σχολικό τους έτος, γιατί υπάρχει μια παρερμηνεία μεταξύ των υπολογισμών της Κυβερνήσεως και των υπολογισμών των καθηγητών. Ε, τότε, πρέπει να είναι απαράδεκτοι.

Δεν θα έπρεπε ποτέ να διδάξουν αυτοί οι άνθρωποι με αυτήν την αντίληψη και με αυτήν τη νοοτροπία.

Εν πάση περιπτώσει, ο Πρόεδρος της ΟΛΜΕ, στον οποίο αναφερθήκατε, από ό,τι γνωρίζω, είναι μαθηματικός. Είναι δυνατόν ένας μαθηματικός να έχει κάνει τόσο τραγικά λάθη και να παραμένει ακόμα στη θέση του;

(Θόρυβος από την Πτέρυγα του ΠΑ.ΣΟ.Κ.)

Μη γελάτε, κύριοι συνάδελφοι.

Σελίδα 4100 

 

Θα ήθελα να σας επισημάνω, ότι από την ίδια θέση ο Υπουργός Εθνικής 'Αμυνας ο κ. Τσοχατζόπουλος προ δύο, τριών μηνών, όταν συνεζητείτο στη Βουλή το νομοσχέδιο για το μισθολόγιο των Σωμάτων Ασφαλείας και των Στρατιωτικών, είχε υποστηρίξει, ότι οι άνδρες των Σωμάτων Ασφαλείας, του Λιμενικού και της Πυροσβεστικής, θα πάρουν αυξήσεις της τάξης του 25%. Τι έγινε τελικά; Αναγνώρισε προ ημερών ο Υπουργός Δημοσίας Τάξεως, ότι πρέπει να δοθούν εξισωτικά επιδόματα της τάξης των πέντε, των δέκα και των δεκαπέντε χιλιάδων δραχμών, γιατί έκανε λάθος η Κυβέρνηση.

Δεν αναρωτάσθε, συνεπώς, κύριε Πρωθυπουργέ, μήπως έχετε επαναλάβει το ίδιο σφάλμα και τώρα; 

Εγώ θα σας συνιστούσα κάτι απλό. Είναι δυνατόν να παραμένουν κλειστά τα γυμνάσια και τα λύκεια γι'αυτή τη διαφορά θέσεων; Καλέστε έναν καθηγητή του πανεπιστημίου, έναν οικονομολόγο, έναν πρύτανη του πολυτεχνείου και πείτε του να έρθει να μας πει, τι ακριβώς συμβαίνει. Είναι λογική αυτή; Είναι συζήτηση Κοινοβουλίου να αμφισβητούν οι εργαζόμενοι σε σχέση με την Κυβέρνηση με μία διαφορά εξήντα χιλιάδων, εβδομήντα χιλιάδων δραχμών; Είναι πρωτόγνωρο αυτό το πράγμα. Να μπορέσουμε να πάρουμε και εμείς τα μέτρα μας και να καταλάβει τελικά ο Ελληνικός Λαός ποιος ευθύνεται.

Αυτές οι αντιπαραθέσεις, κυρίες και κύριοι συνάδελφοι, πρέπει να τελειώσουν εδώ και τώρα. Δεν είναι δυνατόν να συνεχίζεται αυτή η αντιπαράθεση, εργαζομένων-καθηγητών με την Κυβέρνηση και Αντιπολίτευση με την Κυβέρνηση και Κυβέρνηση με την Αντιπολίτευση, εάν θέλουμε πράγματι να προχωρήσει μπροστά ο τομέας της Παιδείας.

Το ελάχιστο το οποίο πρέπει να κάνουμε και να είναι το προϊόν της σημερινής συζητήσεως, είναι να συμφωνήσουμε σε δύο πράγματα. Το πρώτο είναι, να συμφωνήσουμε και να δεσμευθούμε στην εισαγωγή των θεσμικών πλαισίων που θα οικοδομήσουν μία υπερκομματική πολιτική στην Παιδεία. Θα πρέπει να συμφωνήσουμε σ'αυτό το πράγμα τελικά. Τόσο δύσκολο είναι;

'Ακουσα πολλούς από τους σχεδιασμούς σας και πρέπει να σας πω, ότι πολλά απ'αυτά τα οποία είπατε είναι στο πρόγραμμα της Νέας Δημοκρατίας και συμφωνούμε. Δεν μπορούμε να καταλήξουμε κάπου τελικά; Είναι ανάγκη να βασανίζεται ο Ελληνικός Λαός και με τέτοιον τρόπο, κάθε φορά που αλλάζει ο Υπουργός Παιδείας; 

Να αναλάβουμε από κοινού όλα τα Κόμματα μία προσπάθεια, συναντώμενοι ενδεχομένως αύριο, όλοι οι Πρόεδροι των Κομμάτων, για να δώσουμε μία λύση στο πρόβλημα της Παιδείας. Σας καλώ εδώ και τώρα. Ελάτε αύριο το πρωί να συνεδριάσουμε και να δώσουμε μία λύση στο πρόβλημα.

Κύριε Πρωθυπουργέ, οι εκπαιδευτικοί μιλούν για μία διαφορά εβδομήντα πέντε χιλιάδων δραχμών. Εάν υπολογίσετε ότι είναι εξήντα χιλιάδες εκπαιδευτικοί της Μέσης Παιδείας επί δεκατέσσερις μισθούς, αυτό σημαίνει περίπου πενήντα δισεκατομμύρια δραχμές. Εγώ σας λέω να δώσετε αυτά τα πενήντα δισεκατομμύρια δραχμές σε δύο χρόνια, σε τρία χρόνια. Σε ένα προϋπολογισμό ενός τρισεκατομμυρίου εκατόν εξήντα δισεκατομμυρίων δραχμών, που είναι για τον τομέα της Παιδείας, δεν θα είναι τόσο μεγάλη η επιβάρυνση την οποία θα δημιουργήσετε. Αντίθετα, χάνοντας όλες αυτές τις εβδομάδες, τελικά το κοινωνικό και το οικονομικό κόστος θα είναι πολύ μεγαλύτερο από οποιαδήποτε καταβολή των αμοιβών, που ζητούν οι καθηγητές. Χαρακτηριστικό παράδειγμα είναι το θέμα των αγροτών, όπου, εάν δίνατε αυτά τα οποία ζητούσαν οι αγρότες, το κόστος τελικά θα ήταν μικρότερο από το συνολικό κοινωνικό κόστος το οποίο υπέστησαν όλοι οι εργαζόμενοι με την κινητοποίηση των αγροτών.

Αλλάξτε, κυρίες και κύριοι συνάδελφοι του ΠΑ.ΣΟ.Κ., αυτήν την τακτική, που ακολουθείτε μέχρι σήμερα. Μέχρι τώρα έχουμε δει τρεις, τέσσερις συζητήσεις. Και οι τρεις, τέσσερις συζητήσεις προ ημερησίας διατάξεως που έχουν γίνει εδώ στη Βουλή και αυτές με τις επερωτήσεις, είναι μια μόνιμη αντιδικία με όλους τους εργαζόμενους. Τελικά φταίνε όλοι οι εργαζόμενοι; Δεν σας προβληματίζει το γεγονός, ότι απεργεί και συμφωνεί με την απεργία το 90% των καθηγητών;

(Θόρυβος από την Πτέρυγα του ΠΑ.ΣΟ.Κ.)

'Ετσι λαμβάνονται οι αποφάσεις. Αυτοί όλοι οι καθηγητές ανήκουν, κυρίες και κύριοι συνάδελφοι, σε όλο τον εκπαιδευτικό χώρο, σε όλο το πολιτικό φάσμα. Είναι δυνατόν να υποστηρίζετε, ότι και αυτοί που ανήκουν στο δικό σας κομματικό χώρο, ενδεχομένως, είναι τόσο κακοπροαίρετοι, τόσο κομματικοποιημένοι, που δεν θέλουν να παρακολουθήσουν την πολιτική της Κυβερνήσεως; Καταλάβετε τελικά, ότι έχετε άδικο. 

Περνούμε αυτές τις μέρες την πιο παρατεταμένη απεργία της Παιδείας. Μόνο το 1988 είχε γίνει άλλη τόσο παρατεταμένη απεργία. Και οι συνέπειες είναι βαρύτατες και οι πρακτικές εξαιρετικά ανησυχητικές.

Η Κυβέρνηση παρουσιάζεται μονίμως, με όλα τα θέματα, σαν την Κυβέρνηση των λογιστών με τη μαύρη μανσέτα. Δεν είναι τρόπος αντιμετωπίσεως αυτός, από την οικονομική διάσταση του προβλήματος. Δεν είναι το δούναι και το λαβείν. Πρέπει να ξεφύγετε απ' αυτήν την ταμειακή αντίληψη, εάν θέλετε η κοινωνία να μπορέσει να σας παρακολουθήσει στη συνολική οικονομική πολιτική σας. 

Ο Πρωθυπουργός εμφανίζεται στη Βουλή, για να καταγγείλει τον εκπαιδευτικό κόσμο για τη διακατεχόμενη δήθεν νοοτροπία του χαρτοπαίχτη. Είναι πρωτοφανές αυτό που είπατε προχθές στη Βουλή, κύριε Πρωθυπουργέ. 

Ο μεν Υπουργός Δικαιοσύνης είπε, ότι έχουν γαϊδουρινή συμπεριφορά οι αγρότες, ο Υπουργός Γεωργίας ...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Πέστε και για βάρβαρη, τραμπουκική, φασιστική συμπεριφορά.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Συγχαρητήρια. Σας ακούει και ο Πρωθυπουργός σας και σιωπά. Είναι συνυπεύθυνος γι' αυτά που λέτε.

(Χειροκροτήματα από την Πτέρυγα της Νέας Δημοκρατίας)

Προχθές δεν καταλάβατε, στην επίκαιρη ερώτηση, ότι δεν έδωσε απάντηση και σεις το επαναλαμβάνετε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Εσείς το επαναλάβατε και δεν καταδέχθηκε να απαντήσει. Δεν είπατε ότι είπα τη λέξη "γαϊδούρια", αλλά για βάρβαρη, φασιστική, τραμπουκική και γαϊδουρινή συμπεριφορά.

ΠΡΟΕΔΡΟΣ (Απόστολος Κακλαμάνης): Παρακαλώ, κύριε Υπουργέ, μη διακόπτετε. 

Συνεχίστε, κύριε Πρόεδρε.

ΓΕΩΡΓΙΟΣ ΣΟΥΡΛΑΣ: Εσείς προσβάλατε μία τάξη ολόκληρη. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Δεν είπα για τους αγρότες, αλλά για συγκεκριμένους αγρότες.

ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε.

Συνεχίστε, κύριε Πρόεδρε. 

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Ο Υπουργός Γεωργίας εδήλωσε, ότι οι αγρότες είναι η χειροτέρα κοινωνική ομάδα στην ελληνική κοινωνία και τώρα έρχεται ο κύριος Πρωθυπουργός, ούτε λίγο ούτε πολύ, να μας πει, ότι πρόκειται περί μιας διεκδίκησης των καθηγητών, η οποία είναι διεκδίκηση χαρτοπαιγνίου. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Είναι δυνατόν να λέτε αυτά τα πράγματα;

ΠΡΟΕΔΡΟΣ (Απόστολος Κακλαμάνης): Παρακαλώ, κύριε Υπουργέ. 

(Θόρυβος από την Πτέρυγα της Νέας Δημοκρατίας - Κωδωνοκρουσίες)

ΜΕΡΙΚΟΙ ΒΟΥΛΕΥΤΕΣ: (Από την Πτέρυγα της Νέας Δημοκρατίας): Παραληρεί.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): (Προς Σούρλα). Και γω παιδί αγρότη είμαι.

ΠΡΟΕΔΡΟΣ (Απόστολος Κακλαμάνης): Σας παρακαλώ.

Συνεχίστε, παρακαλώ, κύριε 'Εβερτ.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Ο κύριος Υπουργός Δικαιοσύνης κάποτε ήταν συμπαθής. Σήμερα οδηγείται στη φαιδροποίηση. Και πρέπει να το καταλάβετε αυτό.

Σελίδα 4101 

 

(Θόρυβος από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, σας παρακαλώ στο θέμα μας.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Να σταματήσει να διακόπτει και να αντιληφθεί, ότι είναι Υπουργός Δικαιοσύνης.

ΠΡΟΕΔΡΟΣ (Απόστολος Κακλαμάνης): Είπα να μη διακόπτει.

Παρακαλώ συνεχίστε, για να προχωρήσει ομαλά η συζήτησή μας.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Από κει με προκαλούν και εκείνοι διακόπτουν.

ΠΡΟΕΔΡΟΣ (Απόστολος Καλαμάνης): Παρακαλώ, κύριε Υπουργέ. 

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Ξέχασε η Κυβέρνηση και ιδιαίτερα ο Πρωθυπουργός, τι έλεγε όταν βρισκόταν στην αντιπολίτευση. Ξέχασε ποιες ήταν οι προεκλογικές υποσχέσεις του. Μας υπενθύμισε σήμερα πότε έγιναν οι εκλογές και πόσοι μήνες έχουν περάσει. Ξεχάσατε μέσα σ' αυτούς τους πέντε μήνες που πέρασαν, ποιες ήταν οι προεκλογικές σας υποσχέσεις, ότι θα αυξηθούν οι εισακτέοι στα πανεπιστήμια; Ξεχάσατε την υπόσχεση, ότι θα διατηρηθεί το εισόδημα του μισθωτού, του καθηγητού και δεν πρόκειται να μειωθεί;

Εφησυχάζει η Κυβέρνηση και προκαλεί ο Πρωθυπουργός. Προσφέρεται -λέει- για διάλογο. Παρακολουθήσατε, όμως, με την ομιλία του σήμερα, τη μορφή του διαλόγου που επιδιώκει. Δηλώνει ότι είναι έτοιμος να συζητήσει για όλα τα θέματα, αλλά, όπως είδατε απόψε, αποκλείει να συζητήσει τα οικονομικά θέματα. Βεβαίως και είναι υποχρεωμένοι οι εκπαιδευτικοί να συζητήσουν και τα θεσμικά. Και αν πράγματι δεν τα συζήτησαν τα θεσμικά, διαπράττουν ένα σφάλμα, όπως, όμως, 

διαπράττετε και σεις ένα σφάλμα, κύριε Πρωθυπουργέ, εάν δεν θέλετε να συζητήσετε τα οικονομικά και να τους πείσετε τουλάχιστον, ότι αριθμητικά έχουν κάνει κάποιο σφάλμα.

Είναι ντροπή να επιστρατεύει και πάλι η Κυβέρνηση τον εκβιασμό με δήλωση, παραδείγματος χάριν του τύπου, "αφού συνεχίσετε, κύριοι δάσκαλοι, εγώ παίρνω πίσω όσα σας είχα υποσχεθεί". Μπορεί ένας Υπουργός Παιδείας, μία Κυβέρνηση δημοκρατική να λειτουργεί κατ'αυτόν τον τρόπο; Είναι υπογραφή μίας συμβάσεως, όπου δεν τηρήθηκαν όλοι οι όροι της και ξαφνικά ο Υπουργός αποσύρει μία υπόσχεση, την οποία έδωσε; Είναι δημοκρατική διαδικασία διαλόγου αυτή;

Είναι ανάγκη να βρεθεί λύση χωρίς καθυστέρηση. Και δεν μπορεί η Κυβέρνηση να παριστά τον Πόντιο Πιλάτο λέγοντας, ότι δεν φέρει αυτή καμία ευθύνη για την απεργιακή κινητοποίηση. Κονδύλια μπορούν να βρεθούν και εκτός του προϋπολογισμού. Και εσείς ο ίδιος ομολογήσατε, ότι υπάρχουν καθυστέρησεις από την Ευρωπαϊκή 'Ενωση της τάξεως των πεντακοσίων πενήντα δισεκατομμυρίων δραχμών.

'Εχω εδώ τον πίνακα, τον οποίο έχει καταρτίσει το Υπουργείο Εθνικής Οικονομίας. Ακούστε απορροφήσεις: Διακόσια πενήντα τρία εκατομμύρια ECU το 1994, εκατόν δύο η απορρόφηση. Διακόσια εβδομήντα τέσσερα εκατομμύρια ECU το 1995, εκατόν τρία η απορρόφηση. Διακόσια ενενήντα τρία εκατομμύρια ECU το 1996, καμία απορρόφηση. Και αυτά είναι τα στοιχεία του Οκτωβρίου. Είναι του Υπουργείου Εθνικής Οικονομίας.

Αν τόσο τραγικό λάθος κάνει το Υπουργείο Εθνικής Οικονομίας, τότε ασφαλώς δεν φταίει το Υπουργείο Παιδείας, φταίει το Υπουργείο Εθνικής Οικονομίας.

(Στο σημείο αυτό ο Πρόεδρος της Νέας Δημοκρατίας κ. Μιλτιάδης 'Εβερτ καταθέτει το σχετικό πίνακα, ο οποίος έχει ως εξής):

Σελίδα 4102 

σελ. 4102

Σελίδα 4103 

σελ. 4103

Σελίδα 4104 

 

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Ανεφέρθη ο κύριος Πρωθυπουργός, ότι έγιναν μεγάλες αυξήσεις, προβλέποντας τον προϋπολογισμό. Απέκρυψε, όμως, την αλήθεια από το Σώμα, ότι μετεφέρθηκαν, όπως λέει η εισηγητική έκθεση του προϋπολογισμού, εξήντα τρία δισεκατομμύρια δραχμές από το Υπουργείο Κοινωνικών Υπηρεσιών, για να ενταχθούν στο Υπουργείο Οικονομικών και έτσι να εμφανιστεί υψηλότερο το ποσοστό διαθέσεως των κονδυλίων.

(Στο σημείο αυτό ο Πρόεδρος της Νέας Δημοκρατίας κ. Μιλτιάδης 'Εβερτ καταθέτει το σχετικό πίνακα, ο οποίος έχει ως εξής):

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Λέτε οτι δεν υπάρχουν κονδύλια. Εμείς, όταν συζητούσαμε για την μεταφορά μέρους του μετοχικού κεφαλαίου του ΟΤΕ στον ιδιωτικό τομέα , σας είχαμε κάνει μία συγκεκριμένη πρόταση. Σας είχαμε πει, ότι η συνολική περιουσία του ΟΤΕ ανέρχεται σε ένα τρισεκατομμύριο οκτακόσια δισεκατομμύρια και ότι θα μπορούσατε μέσα σε ένα διάστημα δύο ετών να διαθέσετε το 49%, δηλαδή κάπου επτακόσια δισεκατομμύρια.

Το 50% αυτής της διαθέσεως, αντί να το στείλετε στον ΟΤΕ, όπως σας είχαμε πει, έπρεπε να το στείλετε στον τομέα της Παιδείας για επενδύσεις. Και βλέπετε από δύο τομείς, πώς ξαφνικά είναι δυνατόν να υπάρξει πρόσθετο ένα τρισεκατομμύριο δραχμές, το οποίο να αναλυθεί, να διατεθεί μέσα στην προσεχή τριετία.

Προθέσεις υπάρχουν. Κοιτάξτε τις σπατάλες που γίνονται σε όλους τους τομείς και θα βρείτε να εξοικονομήσετε είκοσι πέντε δισεκατομμύρια δραχμές, για να σταματήσει αυτή η απεργιακή κινητοποίηση, η οποία υπάρχει μέχρι σήμερα.

Θα ήθελα επίσης να πω, ότι γίνεται μεγάλη συζήτηση με τις αυξήσεις, τις οποίες έδωσε η Κυβέρνηση.Και η Κυβέρνηση μιλάει, όπως επεσήμανε η κα Παπαρήγα, όχι για τις καθαρές απολαβές των καθηγητών, αλλά για τις ακαθάριστες.

Βάλτε στο Υπουργείο Οικονομικών ένα υποτιθέμενο εισόδημα ενός εκπαιδευτικού, που εργάζεται πέντε - δέκα - δεκαπέντε χρόνια και με τη φορολογική κλίμακα και τις νέες κρατήσεις κάντε τον υπολογισμό, για να δείτε πώς μιλάει ο καθηγητής, ο οποίος έρχεται και λέει, "είναι ζήτημα αν θα εισπράξω δύο ή τρεις χιλιάδες περισσότερες απ'ό,τι θα εισέπρατα στο παρελθόν, χωρίς το νέο μισθολόγιο, το οποίο καταρτίσατε".

'Εχει πέσει η Κυβέρνηση, κυρίες και κύριοι συνάδελφοι, σε ένα λάκκο, τον όποιο έφτιαξε η ίδια για να πέσουν οι εργαζόμενοι. Αλλά έπεσε η ίδια. Μίλησε για το ενιαίο μισθολόγιο, νομίζοντας ότι μέσα σ'αυτό το ενιαίο μισθολόγιο θα εμπλέξει τις πραγματικές αυξήσεις, που έπρεπε να δώσει το 1997 στους εργαζόμενους. Αντ'αυτού, όμως, ξέσπασε μία θύελλα, της οποίας την έκταση την απεργιακή την βλέπουμε σε πρώτη φάση.

Διότι σε λίγο καιρό, όταν θα αντιληφθούν όλοι οι εργαζόμενοι τι σημαίνει το νέο μισθολόγιο, θα δείτε πως θα έρχονται όλοι να παρακολουθήσουν και τις απεργίες των εκπαιδευτικών.

Ο κύριος Πρωθυπουργός μίλησε για το τι καταπληκτικά πράγματα έχουν γίνει στον τομέα της Παιδείας. Και μας μίλησε πάλι για το πρόγραμμα του κ. Αρσένη για την κατάργηση των εξετάσεων.

Θα σας υπενθυμίσω τη μεγάλη υπόσχεση, το μεγάλο ψέμα του ΠΑ.ΣΟ.Κ. το 1980, που ήταν η κατάργηση των Πανελληνίων Εξετάσεων. Το μόνο το οποίο έγινε μέσα στη δεκαπενταετία που πέρασε ήταν, να αλλάξει το όνομα και από Πανελλήνιες να γίνουν Πανελλαδικές. Και τώρα επανέρχεται στις ίδιες προτάσεις της. Και μίλησε και ο κύριος Πρωθυπουργός γι' αυτό το μεγαλεπήβολο σχέδιο, βέβαια με κάποια επιφυλακτικότητα, διότι ενδεχομένως θα παραμείνει και πάλι εκτεθειμένος ο κ. Αρσένης. 'Οταν όμως μίλησα προσωπικά με τους πρυτάνεις, μας είπαν θεωρητικά, ότι μπορεί να σταθεί αυτό το σχήμα, αλλά θα χρειαστούν τα διπλάσια χρήματα απ' ό,τι χρειάζονται σήμερα τα Ανώτατα Εκπαιδευτικά Ιδρύματα για να μπορέσουν να καλύψουν το νέο εκπαιδευτικό σύστημα.

Μα, πού θα τα δώσετε τα διπλάσια χρήματα; 'Ηταν εγκληματικό αυτό που έκανε πέρυσι η Κυβέρνηση -επειδή κινείτε την κεφαλή σας, κύριε Αρσένη- να μη δώσει έξι δισεκατομμύρια δραχμές, τα οποία ήθελαν τα Ανώτατα Εκπαιδευτικά Ιδρύματα, με συνέπεια να χαθούν οι εξετάσεις του Ιουνίου. Πέρυσι για έξι δισεκατομμύρια δραχμές χάθηκαν όλες οι εξετάσεις. Και σήμερα έρχεστε και λέτε, ότι είμαστε σε θέση να διπλασιάσουμε το ποσό. Ελάτε τότε να συμφωνήσουμε, κύριε Υπουργέ της Παιδείας και των Θρησκευμάτων, ότι πρέπει να διατεθεί το 5% του ΑΕΠ για την Παιδεία και τότε είμαστε σύμφωνοι ότι μπορεί να γίνουν θαύματα. Αλλά αυτό προϋποθέτει επιπλέον, απ' ό,τι δαπανώνται σήμερα, περίπου τριακόσια πενήντα δισεκατομμύρια δραχμές.

Αυτή είναι η πρόταση η δική μας, ότι τελικά μέσα σε μία δεκαετία οι δαπάνες για την Παιδεία πρέπει να φθάσουν στο ύψος του ενάμισι τρισεκατομμυρίου, δηλαδή επιπλέον τριακόσια πενήντα δισεκατομμύρια δραχμές. Και σας εξήγησα πως αμέσως ένα τρισεκατομμύριο δραχμές μπορεί να βρεθεί με δύο τρόπους, πρώτον, από την απορρόφηση των κονδυλίων από την Ευρωπαϊκή 'Ενωση και δεύτερον, από την είσπραξη η οποία θα γίνει από το ήμισυ της διαθέσεως των μετοχών του ΟΤΕ. Τέτοιες διαδικασίες θα μπορούσατε να βρείτε σε κάθε αποκρατικοποίηση. Και τότε ο Ελληνικός Λαός θα εδέχετο πολύ πιο εύκολα το θεσμό της αποκρατικοποίησης, διότι θα ήξερε ότι το συγκεκριμένο προϊόν δεν καταναλίσκεται, δεν πέφτει στον κρατικό κορβανά, αλλά πηγαίνει και επενδύεται σε συγκεκριμένους τομείς, όπως είναι ο τομέας της Παιδείας, όπως είναι ο τομέας της Υγείας.

Μιλήσατε για την καταπληκτική διαδικασία που έχει αναπτυχθεί τώρα τελευταία στον τομέα της Παιδείας και ξεχάσατε ότι φέτος τα βιβλία διανεμήθηκαν τρεις μήνες μετά την εκκίνηση του σχολικού έτους. Και αυτό το θεωρείτε επιτυχία. Αντί να μέμφεσθε το Υπουργείο Παιδείας -όχι τον κ. Αρσένη, αλλά τον προκάτοχό του- έρχεστε και επαίρεστε ότι άρχισε να λειτουργεί το Υπουργείο Παιδείας. Πόσοι καθηγητές και δάσκαλοι έλειπαν στην αρχή του σχολικού έτους και τι κενά υπήρχαν; Ξεχνάτε τι έγινε στον Πειραιά; Και ήλθε ο κ. Αρσένης και κατήγγειλε ούτε λίγο ούτε πολύ, ότι εκτός του συστήματος της Παιδείας υπάρχουν έξι χιλιάδες ή εννέα χιλιάδες εκπαιδευτικοί. Το δηλώσατε, κύριε Αρσένη. Το δηλώσατε προ δύο μηνών. Σήμερα τους έχετε πάρει πίσω αυτούς, ή περιφέρονται γύρω-γύρω ως κηφήνες;

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): 'Εχει περάσει ο νόμος.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Πέρασε ο νόμος; Και θα τους πάρετε τώρα. Ελπίζουμε τώρα από εδώ και πέρα να μην υπάρχουν τα τεράστια κενά.

'Ηλθαν οι εκπαιδευτικοί -επειδή είπατε ότι δεν μιλάνε για τα θεσμικά- και σας είπαν για τις ανάγκες οι οποίες υπάρχουν για την αύξηση των εκπαιδευτικών, ούτως ώστε να μειωθεί η σχέση μαθητών προς καθηγητή και εν πάση περιπτώσει, να μπορέσουν να προχωρήσουν τα λύκεια και τα γυμνάσια σε πρωϊνές βάρδιες.

Δεν είναι θεσμική πρόταση αυτή που έκαναν οι εκπαιδευτικοί; Πώς έρχεσθε και τους αποκλείετε και τους συκοφαντείτε, λέγοντας στα νέα παιδιά -που αύριο θα πάνε να τους διδάξουν την αλήθεια, να τους διδάξουν την αξιοκρατεία- ότι οι καθηγητές τους λένε ψέμματα και ότι το μόνο που κοιτάζουν είναι την τσέπη τους. Διαβάλετε τους καθηγητές στα παιδιά. Αυτό ήταν το μεγαλύτερο έγκλημα το οποίο διαπράξατε απόψε στη συζήτηση και πρέπει να το καταλάβετε αυτό.

Κυρίες και κύριοι συνάδελφοι, το πρόγραμμα της Νέας Δημοκρατίας για την Παιδεία είναι δεδομένο. Το έχω αναπτύξει σ'αυτήν την Αίθουσα σε παρόμοιες συζητήσεις, δύο φορές. Εμείς πιστεύουμε στη συνεχή εκπαίδευση και μετεκπαίδευση. Πιστεύουμε ότι το πρόβλημα δεν είναι η επαγγελματική κατάρτιση, αλλά έγκειται στην αναβάθμιση του μορφωτικού επιπέδου των Ελλήνων. Πράγματι αναγνωρίζουμε ότι ισχυρές χώρες είναι αυτές, οι οποίες διαθέτουν μεγάλο ποσοστό του Ακαθαρίστου Εθνικού Προϊόντος για την Παιδεία, πράγμα το οποίο σήμερα δεν συμβαίνει.

Αναφερθήκατε και στην περίοδο της Νέας Δημοκρατίας. Γιατί δεν κάνετε μια σύγκριση, να δείτε τι ποσοστό του ΑΕΠ διατίθετο επί των ημερών της Νέας Δημοκρατίας για την Παιδεία και τι ποσοστό διατίθεται τώρα. Αυτά τα λέω για να μιλήσουμε με συγκεκριμένους αριθμούς και για να δείτε ότι η φροντίδα για την Παιδεία εκ μέρους της Νέας Δημοκρατίας, έστω αυτή η περιορισμένη, ήταν μεγαλύτερη από εκείνη την οποία διαθέτετε σήμερα παρά τις αλχημείες τις οποίες έχετε κάνει στον Προϋπολογισμό.

Είναι λάθος μεγάλο, κυρίες και κύριοι συνάδελφοι, να εμφανίζεται στην Αίθουσα αυτή με τόσα μεγάλα προβλήματα που υπάρχουν στον τομέα της Παιδείας και να υποστηρίζει η Κυβέρνηση ότι όλα βαίνουν ομαλά. Τότε εντείνεται η από-

Σελίδα 4105 

γοήτευση των νέων ανθρώπων και το μήνυμα το οποίο περνάει η Κυβέρνηση και ο Πρωθυπουργός είναι ότι εδώ στη Βουλή, εμείς οι πολιτικοί και κυρίως η Κυβέρνηση, δεν έχει καταλάβει τίποτε για τα μεγάλα προβλήματα που αντιμετωπίζουν οι νέοι άνθρωποι. 

Aντίθετα, το μήνυμα το οποίο θα έπρεπε να περάσετε, κύριε Πρωθυπουργέ, ήταν ότι καταλαβαίνουμε τα μεγάλα προβλήματα και ότι είναι διατεθειμένα όλα τα Κόμματα στην Αίθουσα της Βουλής να χαράξουμε μια εθνική εκπαιδευτική πολιτική και ότι θα κάνουμε όλοι μαζί ό,τι είναι δυνατόν, για να τεθεί το 5% του ΑΕΠ για την Παιδεία.

Τότε μόνο μπορούμε να πείσουμε, διαφορετικά θα συνεχίζεται η μια απεργία μετά την άλλη και πολύ φοβάμαι ότι στις απεργιακές κινητοποιήσεις των εκπαιδευτικών θα τις διαδεχθούν άλλες διαδικασίες προερχόμενες από τους φοιτητές για τις οποίες κάποτε ήσασταν υπερήφανος, όπως ανέφερε σε ένα άρθρο του η εφημερίδα "ΤΟ ΠΟΝΤΙΚΙ". Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, κυρίες και κύριοι συνάδελφοι, δεν ξέρω γιατί, αλλά ακούγοντας την ομιλία του κυρίου Πρωθυπουργού, θυμήθηκα τα κοινά μαθητικά χρόνια, όπου σε ορισμένες μέρες μας βάζανε να γράφουμε εκθέσεις αφιερωμένες σε κάποιο ειδικό θέμα, όπως για την αποταμίευση, για την οικονομία, για την αστυφιλία, για την παιδεία και όλα όμοια.

Ο κύριος Πρωθυπουργός ξαναδιάβασε σήμερα τις προγραμματικές του δηλώσεις και ξαναθυμήθηκε τις εκλογές για να νομιμοποιήσει την πολιτική του. Αλλά, η νομιμοποίηση της κυβερνητικής πολιτικής, δεν γίνεται σε σχέση με το παρελθόν, δε γίνεται με τη διαρκή επίκληση των δεδομένων του παρελθόντος. Γίνεται στην καθημερινή κοινωνική πραγματικότητα και στη δυναμική που διαμορφώνεται για μια άλλη προοπτική.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ.ΠΑΝΑΓΙΩΤΗΣ Ν. ΚΡΗΤΙΚΟΣ)

Ο κύριος Πρωθυπουργός περιέγραψε ξανά ένα τοπίο, που δεν έχει καμία σχέση με την πραγματικότητα. 'Ομως πρέπει να ξέρετε, ότι έξω χαλάει ο κόσμος. Εδώ μπορεί να κάνουμε περιγραφές και να φτιάχνουμε χαλκομανίες, αλλά έξω χαλάει ο κόσμος. Τα σχολειά είναι κλειστά, οι εκπαιδευτικοί είναι στους δρόμους, τα παιδιά αγανακτούν και διαμαρτύρονται, τα σπίτια αγωνιούν, η κοινωνία αναστατώνεται.

Θα ήταν προτιμότερο να άκουγα αυτό που προχθές ο Υπουργός Δικαιοσύνης είπε σε ένα ξέσπασμα και αυτογνωσίας και αυτοκριτικής: "Πέσαμε έξω. Να το αναγνωρίσουμε ως Κυβέρνηση ότι πέσαμε έξω στις επιλογές και στη χάραξη της εκπαιδευτικής μας πολιτικής". Θα ήταν πιο ειλικρινές και θα διαμόρφωνε τη δυνατότητα να υπάρξει ένας διάλογος γνήσιος και αξιόπιστος.

Γιατί, επιτρέψτε μου και μένα να μιλήσω εξομολογητικά καθώς βλέπω και στο Προεδρείο και στην Αίθουσα, σε όλες τις παρατάξεις, Βουλευτές οι οποίοι έχουν εμπειρίες από μεγάλους αγώνες για την εκπαιδευτική μεταρρύθμιση στη δεκαετία του '60, στη δεκαετία του '70, του '80. Ε, λοιπόν, κουράστηκε η κοινωνία, βαρέθηκε η κοινωνία να παρακολουθεί αυτή τη λιτανεία των κοινωνικών και πολιτικών αγώνων για την κατάκτηση της εκπαιδευτικής μεταρρύθμισης που διαρκώς την εξαγγελία και πάντα τη ρίχνουν στην πολιτική χωματερή, μιας εκπαιδευτικής μεταρρύθμισης που διαρκώς την περιφρονούν, όσο έντονα και αν την επικαλούνται οι εκάστοτε κυβερνήσεις. Ρίχνοντας, όμως την εκπαιδευτική μεταρρύθμιση στην πολιτική χωματερή, καταδικάζεις και τους εκπαιδευτικούς και τα παιδιά και τους γονείς, ακυρώνεις τον πραγματικό δυναμισμό αυτής της Χώρας. Ποια σύγκλιση και ποια προσαρμογή, κυρίες και κύριοι συνάδελφοι, με εκπαίδευση διαλυμένη, με κοινωνία αλληλοσπαρασσόμενη, με Κυβέρνηση η οποία ιεραρχεί ως πρώτη προτεραιότητα χαριστικές ρυθμίσεις σε μεγαλοοφειλέτες και όχι το κοινωνικό χρέος για τη στήριξη της Παιδείας και των εκπαιδευτικών;

Αυτό που λέμε και επαναλαμβάνουμε κατά κόρον για την ανάγκη μιας εκπαιδευτικής μεταρρύθμισης είναι εκείνο που πια προκαλεί και δυσφορία και οργή. Γιατί είναι η αδικαίωτη μεταρρύθμιση, η εκπαιδευτική μεταρρύθμιση που οδοιπορεί στα στραυροδρόμια των εποχών και περιφέρεται σαν την άδικη κατάρα που έχουν εξαπολύσει οι αποτυχημένες κυβερνητικές πολιτικές σε βάρος αυτού του Τόπου.

Ποιος είναι ο στόχος της σημερινής μας συζήτησης; Να αναπτύξει ο καθένας το πρόγραμμά του; Να κάνει αναφορές σε όλο το φάσμα των προβλημάτων της Παιδείας, ή στόχος είναι να αναζητήσουμε, να επιδιώξουμε, να διασφαλίσουμε τρόπους επικοινωνίας, κοινό έδαφος διαλόγου και προσέγγισης, έτσι ώστε και οι εκπαιδευτικοί να αποκτήσουν τη δυνατότητα να λύσουν δίκαια και ώριμα προβλήματα, αλλά και η Κυβέρνηση να πείσει ότι πραγματικά έχει σε πρώτη προτεραιότητα τα προβλήματα της Παιδείας;

Στόχος είναι να αντιδικήσει ο Πρωθυπουργός με τον Πρόεδρο της ΟΛΜΕ; Εγώ αισθάνθηκα πραγματικά άσχημα, ακούγοντας από το Βήμα της Βουλής, ερήμην του άλλου, ο Πρωθυπουργός να αντιδικεί με τον Πρόεδρο της ΟΛΜΕ. Το πρόβλημα το οποίο υπάρχει, μπορεί και πρέπει να λυθεί. Μπορεί και πρέπει να υπάρξει προσέγγιση. Και τούτη την ώρα, αυτό επιβάλλεται μέσα από τη συζήτηση της Βουλής να βγει ως πολιτικό συμπέρασμα, ως πολιτικό αποτέλεσμα.

Κυρίες και κύριοι συνάδελφοι, η σημερινή συζήτηση έγινε αναγκαία, με πρόταση του Κομμουνιστικού Κόμματος, ύστερα από τις κινητοποιήσεις των εκπαιδευτικών που έθεσαν ουσιαστικά ζητήματα της Παιδείας και κυρίως εξέφρασαν την αγανάκτησή τους για την υπάρχουσα κατάσταση στην Παιδεία. Η έκφραση αυτής της δυσαρέσκειας για το εκπαιδευτικό μας σύστημα είναι καθολική στην ελληνική κοινωνία και δε διασκεδάζεται με τίποτε.

Γνωρίζει ο κύριος Πρωθυπουργός, γνωρίζει και ο Υπουργός Παιδείας την έκθεση των εμπειρογνωμόνων του ΟΑΣΑ τον Οκτώβρη του 1955, που διατυπώνει με καταλυτικό τρόπο το καίριο συμπέρασμα: "Δε συναντήσαμε κανέναν", λέει η έκθεση, "ο οποίος να το εγκρίνει αυτό το εκπαιδευτικό σύστημα.

Οι υψηλές επιδόσεις επιτυγχάνονται παρά τις ελλείψεις του συστήματος και δεν πηγάζουν από αυτό.

Κατά τη διάρκεια των επισκέψεών μας σε εκπαιδευτικά ιδρύματα υπήρχε διάχυτη η δυσαρέσκεια και ο θυμός για τη διοίκηση και το περιεχόμενο της εκπαίδευσης". Διάχυτη η δυσαρέσκεια και ο θυμός. Αυτά υπάρχουν στην κοινωνική συνείδηση σήμερα.

ΝΙΚΟΛΑΟΣ ΑΚΡΙΤΙΔΗΣ: Για ποιά εκπαιδευτική βαθμίδα;

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Για όλες.

'Οσο περνάει ο καιρός, αυτή η δυσαρέσκεια και ο θυμός μεγαλώνουν και αυτό είναι που πρέπει να απασχολεί και την Κυβέρνηση. Να μην έχει αυτήν την αυτάρκεια και την αυταρέσκεια ενός εφησυχασμού, ότι όλα είναι ωραία και θα πάνε ακόμα καλύτερα.

Απέναντι στα διαπιστωμένα προβλήματα της Παιδείας, που συνεχώς θέτουν οι φορείς της εκπαίδευσης, η Κυβέρνηση προβαίνει σε διαρκείς φραστικές διακηρύξεις, χωρίς κανένα ουσιαστικό διάλογο, με αποτέλεσμα πριν προλάβουν καλά- καλά να εκφρασθούν, αυτές οι διακηρύξεις, να αποσύρονται.

Είναι φανερό -και πρέπει να το κατανοήσει η Κυβέρνηση -ότι στην Παιδεία, όπου εμπλέκεται σε καθημερινή βάση στη Χώρα μας δύο εκατομμυρίων πληθυσμός, δεν μπορεί να αυτοσχεδιάζει καμία Κυβέρνηση και καμιά Κυβέρνηση δεν μπορεί να κωφεύει στα οξυμένα προβλήματα.

Γιατί σήμερα, κυρίες και κύριοι συνάδελφοι, αντί να συζητάμε για το πώς θα ξεπεραστεί η κρίση στην εκπαίδευση, για το πώς θα αντιμετωπιστούν μερικά οξυμένα προβλήματα, θα έπρεπε να συζητάμε για το πώς θα προετοιμαστεί η Χώρα μας για μία Παιδεία του 2.000. Θα έπρεπε να συζητάμε για μέτρα, που θα προετοιμάσουν την Παιδεία μας να ανταποκριθεί 

Σελίδα 4106 

στις ραγδαία αυξανόμενες απαιτήσεις για εκπαίδευση όλων των βαθμίδων, για πιο ολοκληρωμένη μόρφωση, για τις νέες συνθήκες παραγωγής με πρωταγωνιστικό ρόλο στη γνώση. Θα έπρεπε να συζητάμε για το πώς θα κάνουμε ελκυστική την εκπαιδευτική διαδικασία, τη στιγμή μάλιστα που έχουμε παράταση της κοινωνικής νεότητας και όχι για το πώς θα απαλύνουμε ένα μίζερο σχολικό περιβάλλον.

Θα ήθελα -και επιβάλλεται να το θυμίσω- να αναφερθώ σε απόψεις του κυρίου Πρωθυπουργού διατυπωμένες για τα κρίσιμα ζητήματα της μέσης παιδείας, της ανωτάτης παιδείας, της εκπαίδευσης σ' όλες τις βαθμίδες. "Το κύριο όπλο μας για να μπορέσουμε στην Ευρωπαϊκή εξέλιξη να έχουμε λόγο και να μην είμαστε θεατές" -έλεγε ο κ. Σημίτης στις 10.5.1991-"είναι οι γνώσεις, τις οποίες θα δώσουμε σήμερα στη νεολαία μας. Για να πετύχει αυτός ο στόχος μας πρέπει πρώτα απ' όλα να αυξήσουμε ριζικά τις δαπάνες για την Παιδεία. Στο τεράστιο αυτό αίτημα η Κυβέρνηση -έλεγε ο κ. Σημίτης τότε- "της Νέας Δημοκρατίας απαντά με σιωπή. Αλλά η προσπάθεια αυτή είναι πολύ λίγη σε σχέση με το στόχο μας. Οι δαπάνες για την Παιδεία πρέπει να φθάσουν τουλάχιστον στο 10% των δαπανών του προϋπολογισμού και να διατηρηθούν, αν όχι να ξεπεράσουν αυτό το επίπεδο τα επόμενα χρόνια".

Το 1991 η εκτίμηση του κ. Σημίτη ήταν ότι οι δαπάνες για την Παιδεία έπρεπε να είναι στο 10%. Τι είναι εκείνο που σήμερα τον εμποδίζει να παραδεχθεί ότι έπεσε έξω στον προϋπολογισμό του ή στην ιεράρχηση των προτεραιοτήτων για την Παιδεία; Γιατί δύο πράγματα συμβαίνουν. 'Η τότε ασκούσε ανεύθυνη κριτική ή σήμερα ασκεί ανάλγητη πολιτική. Και τότε δεν ασκούσε ανεύθυνη κριτική. Σήμερα ασκεί λαθεμένη πολιτική.

Αν λοιπόν τότε, το 1991, επεβάλοντο δαπάνες 10% για την Παιδεία, ας εξηγήσει η Κυβέρνηση σήμερα γιατί αυτός ο στόχος, ούτε αναφέρεται ως ονομαστικός στόχος, ούτε επιδιώκεται ως πραγματική πολιτική προτεραιότητα.

Στη συζήτηση για τον Προϋπολογισμό, κυρίες και κύριοι συνάδελφοι, είχαμε επισημάνει ότι συνεχίζεται και μ' αυτόν τον Προϋπολογισμό η υποχρηματοδότηση της δημόσιας Παιδείας με αναμενόμενες αναστατώσεις και τραγικές συνέπειες.

Και είναι ανάγκη στο σημείο αυτό να αναφερθώ πάλι στην έκθεση των εμπειρογνωμόνων του ΟΑΣΑ, που είναι σε γνώση της Κυβέρνησης, η οποία λέει επί λέξει: "Το σοβαρότερο πρόβλημα για την κατάσταση που υπάρχει στην ελληνική εκπαίδευση είναι η έλλειψη πόρων".

Η Ελλάδα δαπανά το 6,8% των δημοσίων δαπανών. Σε εποχές ανάπτυξης χώρες του ΟΟΣΑ αφιέρωναν και το 20% περισσότερο απ'ό,τι και για την άμυνά τους. Μόλις το 6,8% δαπανάται για την Παιδεία, το 3,5% του ΑΕΠ φέτος, όταν ο μέσος όρος στην Ευρωπαϊκή 'Ενωση είναι πάνω από το 5,5% και σε ανεπτυγμένες χώρες το 7,5%.

Καταθέτω σχετικό πίνακα δαπανών της Παιδείας από το 1980 μέχρι το 1997 για να δούμε, κυρίες και κύριοι συνάδελφοι, με την αμείλικτη γλώσσα των αριθμών, ότι η μείωση των δαπανών είναι διαρκής, είναι ορατή. Η στασιμότητα των δαπανών είναι επίσης κραυγαλέα, είναι η συντήρηση της μιζέριας. Οι αριθμοί δε στέκονται ακίνητοι απο δική τους ιδιοτροπία, αλλά από συγκεκριμένες πολιτικές επιλογές.

(Στο σημείο αυτό ο Πρόεδρος του Συνασπισμού της Αριστεράς και της Προόδου κ. Ν. Κωνσταντόπουλος, καταθέτει στα Πρακτικά τον προαναφερθέντα πίνακα δαπανών Παιδείας, ο οποίος έχει ως εξής:"

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Καταθέτω, επίσης, πίνακα δημοσίων δαπανών για την Παιδεία: Στην Ελλάδα 3,1%. Στο μέσο όρο κρατών της Ευρωπαϊκής 'Ενωσης 5,6%. Στο μέσο όρο κρατών του ΟΟΣΑ 5,4%. Στην Ανατολική Ευρώπη και στις χώρες της πρώην Σοβιετικής 'Ενωσης 5,2%. Στις χώρες της Ευρωπαϊκής 'Ενωσης του Ταμείου Συνοχής, χώρες δηλαδή που βρίσκονται στο ίδιο επίπεδο με την Ελλάδα, Ισπανία 4,6%, Πορτογαλία 5%, και Ιρλανδία 6,2%. Αυτά τα στοιχεία είναι από το πρόγραμμα ανάπτυξης του ΟΗΕ του 1996.

(Στο σημείο αυτό ο Πρόεδρος του Συνασπισμού της Αριστεράς και της Προόδου κ. Ν. Κωνσταντόπουλος, καταθέτει στα Πρακτικά τον προαναφερθέντα πίνακα δαπανών Παιδείας ο οποίος έχει ως εξής:

Σελίδα 4107 

σελ. 4107

Σελίδα 4108 

σελ. 4108


Σελίδα 4109 

 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και της Προόδου): Κυρίες και κύριοι συνάδελφοι, όταν υπάρχουν αυτά τα δεδομένα, ποιά πολιτική προτεραιότητα δίνεται στη στήριξη της Παιδείας και στην αντιμετώπιση των πραγματικών της προβλημάτων; Η πολιτική προτεραιότητα της Παιδείας υποβαθμίζεται και αυτό είναι μία συγκεκριμένη πολιτική επιλογή. Αυτό οφείλει να ομολογήσει η Κυβέρνηση και όχι να προσπαθεί ωραιολογώντας να ξεπεράσει τα αμείλικτα και αδυσώπητα δεδομένα.

Περιμένει, λοιπόν, η Κυβέρνηση, κάνοντας αυτή την ιεράρχηση σε βάρος της Παιδείας, ότι οι κοινωνικοί φορείς θα αποδεχτούν παθητικά τον εκπαιδευτικό μαρασμό στον οποίο καταδικάζονται από τους προϋπολογισμούς της μιζέριας σε σχέση με την Παιδεία. Ξέρει, όμως πολύ καλά η Κυβέρνηση ότι ο Ελληνικός Λαός τρέφει ξεχωριστή εκτίμηση στη μόρφωση, γι'αυτό και αναγκάζεται να καταβάλει από τον οικογενειακό προϋπολογισμό σχεδόν άλλο τόσο όσο είναι ο προϋπολογισμός των δημοσίων δαπανών. Αυτή είναι η πραγματικότητα.

Ξέροντας ότι ο 'Ελληνας πολίτης δίνει προτεραιότητα στη μόρφωση, καταβάλλει από το δικό του προϋπολογισμό περισσότερα απ'όσα το κράτος δίνει για τη Δημόσια Παιδεία. Και αυτή είναι η τακτική των κυβερνήσεων: Μεταφορά του κόστους εκπαίδευσης στις πλάτες των οικογενειών. Αυτό όμως, είναι και άνισο και άδικο και δεν είναι ορθολογικό, είναι παράλογο, γιατί με λιγότερο συνολικό κόστος θα λειτουργούσαν σωστά τα σχολεία, θα είχαν αξιοπρεπείς μισθούς οι εκπαιδευτικοί, θα ελαφρύνονταν οικονομικά οι οικογένειες και δε θα έτρεχαν όλοι κάθε μέρα με αγωνία να συμπληρώσουν τα κενά του εκπαιδευτικού συστήματος.

Κυρίες και κύριοι συνάδελφοι, κοντά στον προϋπολογισμό της λιτότητας για την Παιδεία ήρθε και το νέο μισθολόγιο για τους δημοσίους υπαλλήλους. Οι εκπαιδευτικοί από χρόνια παλεύουν για ένα βασικό αίτημα, να μπορούν να ζουν από το μισθό τους, χωρίς να εξαναγκάζονται να κάνουν και άλλη δουλειά. Απέναντι σ'αυτό το θεμελιώδες δικαίωμα, η απάντηση του κυβερνητικού μισθολογίου ήταν "τα ίδια, εντός και επί τα αυτά".

Με μικρές κινήσεις η Κυβέρνηση προσπαθεί να διορθώνει απώλειες που θα είχαν ορισμένες κατηγορίες εκπαιδευτικών και λογιστικά τελειώνει το χρέος της. Οφείλει όμως πέρα απ'αυτές τις λογιστικές εξισώσεις μία καθαρή απάντηση στους εκπαιδευτικούς και την κοινωνία, για να δώσει τώρα άμεση λύση στα συγκεκριμένα προβλήματα που μπορούν να λυθούν.

Στις 17.7.1990 ο κ.Σημίτης μιλώντας πάλι για τα προβλήματα που ταλαιπωρούσαν τότε τη μέση εκπαίδευση έλεγε: "Η απεργία, οι εξετάσεις -που δε γίνονταν- έχουν συγκαλύψει το κεντρικό πρόβλημα. Ποιά είναι η κατεύθυνση που έχει πάρει η εκπαιδευτική πολιτική";

"Η εκπαιδευτική πολιτική, που είναι το πιο σημαντικό σημείο για την αναπτυξιακή πορεία της Χώρας, έχει τελείως ξεχαστεί κάτω από την τακτική, την οποία ακολουθεί η Κυβέρνηση.

Είναι η Παιδεία ένα από τα πολλά θέματα; Εμείς πιστεύουμε ότι δεν είναι ένα από τα πολλά θέματα. Είναι το κύριο θέμα". Το 1990 ήταν το κύριο θέμα. Σήμερα είναι ένα από τα πολλά θέματα, που πρέπει να μπουν στην ουρά της αναμονής, για να αντιμετωπιστούν με αυτήν τη δημοσιονομική και λογιστική νοοτροπία.

Κυρίες και κύριοι συνάδελφοι, είναι φανερό ότι υπάρχει τραγικό πρόβλημα Παιδείας στον Τόπο. Αυτό το πρόβλημα αποτελεί δημοκρατικό έλλειμμα. Αποτελεί οργανική ανεπάρκεια του πολιτικού μας συστήματος. Πρέπει κάθε φορά να φτάνει η κατάσταση της Παιδείας στο μη περαιτέρω, για να αναγκάζεται η εκάστοτε κυβέρνηση με τον πρωθυπουργό της και η Βουλή να συζητούν τα θέματα της Παιδείας. Είναι αρνητικό επίσης δείγμα της πολιτικής μας ζωής το γεγονός ότι η αντιμετώπιση του προβλήματος γίνεται σχεδόν μονίμως σε κλίμα εχθροπάθειας. Δε νομίζω να υπάρχει κυβέρνηση, που να μην τα βάζει στη διάρκεια της θητείας της περισσότερες από μία φορές με τους εκπαιδευτικούς, με τους μαθητές, με τους φοιτητές, με τους πανεπιστημιακούς. Είναι μόνιμο σύμπτωμα του πολιτικού βίου της Χώρας, την ίδια ώρα που αυτό το πολιτικό σύστημα διατυμπανίζει την προτεραιότητα, που πρέπει να δίδεται στην ανάγκη στήριξης και ανάπλασης της Παιδείας.

Είναι λοιπόν πολιτικές οι συγκεκριμένες αιτίες, που διαμορφώνουν το πρόβλημα. Πολιτικές επιλογές, με ευκαιριακές και τυχαίες ρυθμίσεις, διαμόρφωσαν και το θεσμικό αναχρονισμό στην Παιδεία και την οικονομική ασφυξία της Παιδείας και τον πολιτικό εμπαιγμό της κοινωνίας και των εκπαιδευτικών, των μαθητών, των φοιτητών και των λειτουργών της εκπαίδευσης.

Να μείνουμε μονάχα σε ένα σύμπτωμα αρνητικό; Από το 1990 μέχρι το 1997, σε δύο διαφορετικές αυτοδύναμες κυβερνήσεις, πέντε διαφορετικοί Υπουργοί Παιδείας κι ο καθένας εξαγγέλλει το δικό του πρόγραμμα και τη δική του άποψη για την εκπαίδευση, χωρίς σχεδιασμό, χωρίς διάλογο, χωρίς την εξασφάλιση των όρων και των προϋποθέσεων στήριξης, με προοπτική ενός μακρόπνοου προγράμματος ανάπλασης, μεταρρύθμισης και ουσιαστικής αναβάθμισης της εκπαίδευσης. Είναι λοιπόν το ζητούμενο το σύγχρονο θεσμικό πλαίσιο. Είναι το ζητούμενο ο μακροχρόνιος σχεδιασμός, αλλά το ζητούμενο είναι και η γενναία, κατά προτεραιότητα χρηματοδότηση της Παιδείας, που σημαίνει δραστικές μεταρρυθμίσεις στη χρηματοδότηση, στους προσανατολισμούς και στο περιεχόμενο των αποφάσεων για την Παιδεία.

Κυρίες και κύριοι συνάδελφοι, όλοι έχουμε την εμπειρία του πώς από μικρά, καθημερινά προβλήματα μισθολογικά, συνθηκών εργασίας, ποιότητας ζωής, περιβάλλοντος εκπαίδευσης, διαμορφώνονται τα μεγάλα κινήματα για την αναγέννηση της Παιδείας, για τη μεταρρύθμιση της εκπαίδευσης. Τα μεγάλα κινήματα, που συμβάλλουν αποφασιστικά στην ανανέωση του δημόσιου βίου της Χώρας. 'Ολοι οι λαοί καταγράφουν αυτές τις εξάρσεις για τη μεταρρύθμιση της Παιδείας στις ευτυχείς στιγμές της πορείας τους και της ζωής τους.

'Οσο το μέτωπο Παιδείας δεν ανοίγει και μένει σ' αυτές τις φραστικές περιφράσεις, τόσο δεν θα σπάσουν οι νοσηρές εστίες του δημοσίου βίου. Πιστεύω πώς σήμερα ολοένα και περισσότερο στους μαθητές, στους εκπαιδευτικούς, στην κοινωνία, στους γονείς, στους πανεπιστημιακούς γίνεται φανερό ότι αυτή η μεταρρύθμιση της Παιδείας αποκτά ξεχωριστή πολιτική προτεραιότητα.

Είναι κοινωνική ευθύνη του Κράτους η Παιδεία και κάθε υπονόμευση του κύρους και της αποτελεσματικότητάς της ανοίγει τους δρόμους για την ιδιωτική εμπορευματοποίησή της. Το πρόβλημα δεν είναι μονάχα η διαχείριση των άμεσων αναγκών. Κι αυτές οι άμεσες ανάγκες δεν καλύπτονται με πρωθυπουργικές υποσχετικές. Το πρόβλημα είναι η αξιοποίηση των πόρων, η συγκεκριμενοποίηση των σκοπών, που θα πρέπει να καλυφθούν από πρόσθετη χρηματοδότηση. Οι πραγματικές δαπάνες κάθε χρόνο για την παιδεία μειώνονται. Προκύπτει ότι μειώνονται.

Αναφέρθηκε και ο κύριος Πρωθυπουργός σε ορισμένα από αυτά τα δεδομένα. Από ποιον μειώνονται; Από μόνες τους; Ποιος τις μειώνει; Ο αόρατος εκείνος παράγων, ο απροσδιόριστος; Οι κυβερνήσεις τις μειώνουν, κάνοντας τον προϋπολογισμό. Αυτές τις σταθμίσεις τις κάνουν, οι κυβερνητικές πολιτικές, πράγμα που δείχνει ότι ποτέ δεν αντιμετωπίστηκε η Παιδεία ως πρώτη προτεραιότητα, ούτε ως αναπτυξιακού χαρακτήρα επένδυση.

Σύμφωνα άλλωστε με το σύστημα υπολογισμού της παγκόσμιας Τράπεζας για τον καθαρό εθνικό πλούτο μιας χώρας, η περιουσία που παράγεται, μηχανήματα, εργοστάσια, δρόμοι, αποτελούν ελάσσονος σημασίας συστατικό του πλούτου των περισσοτέρων χωρών, σε σχέση με τους ανθρώπινους πόρους. 'Οπως η εκπαίδευση, η κατάρτιση, η δια βίου εκπαίδευση, η υγειονομική φροντίδα, αυτά που στην Ελλάδα κατά συνήθεια αποκαλούμε κοινωνικές δαπάνες, σήμερα και για τον 21ο αιώνα, αποτελούν τις πρώτες παραγωγικές δαπάνες για υποδομές κάθε κράτους και λαού.

Γι' αυτό και εμείς εκτιμάμε ότι ο αγώνας των εκπαιδευτικών δεν είναι ένας αγώνας λογιστικού "δούναι και λαβείν". Αδικεί τον εαυτό της η Κυβέρνηση όταν τον αντιμετωπίζει έτσι, αδικεί 

Σελίδα 4110 

και τους εκπαιδευτικούς και μαζί αδικεί και τα παιδιά και την κοινωνία. Δεν είναι αγώνας για στενά κλαδικά αιτήματα. Είναι αγώνας ο οποίος αναφέρεται στην προοπτική της κοινωνίας και της Χώρας. Ουσιαστικά βάζει μπροστά στις ευθύνες τους το Κράτος, την Κυβέρνηση, την Πολιτεία, την κοινωνία, όλες τις δυνάμεις αυτής της Χώρας. Και με αυτήν την έννοια αποτελεί ολέθριο λάθος να επιχειρείται η συκοφάντηση αυτού του αγώνα, η υπομόνευση του κύρους του ή η διαβολή των αιτημάτων του. Τα ζητήματα που αφορούν στον εκπαιδευτικό και την εκπαίδευση, στο ρόλο του δημόσιου σχολείου και τα χαρακτηριστικά του, στην Παιδεία και τη σχέση της με την κοινωνία για την ανασύνταξη της κοινωνίας, στην Παιδεία και τη σχέση της με την οικονομία, για την ανόρθωση της οικονομίας, στη παιδεία και τη σχέση της με την παραγωγή για την ανασυγκρότηση της παραγωγής, αυτά τα ζητήματα επιβάλλεται να αντιμετωπίζονται με τον πιο ειλικρινή και δημιουργικό διάλογο. Και διάλογος δεν είναι ο μονόδρομος. Επιβάλλεται στο σημείο αυτό να επισημάνω ότι η Κυβέρνηση έχει μια διπλή ευθύνη, πρώτον γιατί δεν αντιμετωπίζει τα προβλήματα των εκπαιδευτικών και της εκπαίδευσης με ουσιαστικές πολιτικές διαδικασίες διαλόγου και δεύτερον, γιατί σήμερα κάνει εκείνα τα οποία χθες κατήγγειλε με τον πιο αυστηρό τρόπο.

Το 1991, ο κύριος Πρωθυπουργός, αντιμετωπίζοντας τα αντίστοιχα φαινόμενα στη μέση εκπαίδευση έλεγε ως εκπρόσωπος της αξιωματικής αντιπολίτευσης. "Ο διάλογος πρέπει να είναι ζωντανός και να γίνεται με τέτοιο τρόπο, ώστε να πυροδοτεί την εγρήγορση των διαλεγομένων και να φωτίζει τις διάφορες πλευρές, επαληθεύοντας και ακυρώνοντας. Ο διάλογος προϋποθέτει σεβασμό των αντιθέτων, επαρκή γνώση από τους συμμετέχοντες, δημοσιότητα, προϋποθέτει μια διαδικασία σύνθεσης και όχι μια διαδικασία μονόδρομου, όπου στο τέλος βρίσκεται ένας μόνο και αποφασίζει όπως θέλει".

Δυστυχώς, ο διάλογος της Κυβέρνησης, όπως εξελίσσεται, έχει τα χαρακτηριστικά του μονόδρομου και αυτό είναι που κοστίζει. Αυτό που απεκήρυσσε χθες ο κύριος Πρωθυπουργός, το διακηρύσσει σήμερα και είναι διπλά ανακόλουθη η τακτική, την οποία ακολουθεί η Κυβέρνηση. Δεν μπορεί η κυβερνητική πολιτική να αντιμετωπίζει τέτοια ζητήματα, που σχετίζονται με την προοπτική του τόπου, με μια νοοτροπία που θέλει να ανοίγει μέτωπα με όλη τη κοινωνία, να κρατάει σε ομηρία όλες τις κοινωνικές ομάδες, αναπτύσσοντας μεταξύ τους, είτε κοινωνικό εμφύλιο αντιπαραθέσεων, είτε επιφυλάσσοντας σε αυτές μια αυταρχική επιβολή αποφάσεων, που με τη διαδικασία του μονόδρομου ένας στο τέλος είναι εκείνος που αποφασίζει όπως θέλει. 

"Η Παιδεία, η εκπαίδευση δεν έπρεπε να είναι πεδίο αναμέτρησης" έλεγε ο κύριος Πρωθυπουργός το 1991 και το 1992. "Και όταν σας είπαν οι ομιλητές μας ότι και αν ακόμη οι συνδικαλιστές είχαν άδικο και με αυτήν την υπόθεση εσείς έπρεπε να είχατε κάνει κινήσεις, για να διαφυλάξετε το εκπαιδευτικό σύστημα και με την υπόθεση ότι είχαν άδικο οι εκπαιδευτικοί, έπρεπε να κάνετε κινήσεις για να διαφυλάξετε τους εκπαιδευτικούς, την Παιδεία από τα τυχόν λάθη του συνδικαλιστικού κινήματος, ο χειρισμός τον οποίο κάνατε της απεργίας των εκπαιδευτικών, είναι ένας χειρισμός ο οποίος όπως πολύ σωστά επισημάνθηκε θα μειώσει θα μειώσει ηθικά την Παιδεία". Αυτά για το 1991 είχαν ισχύ και πεδίο εφαρμογής.

Για το 1997 δεν μειώνεται ηθικά η Παιδεία και δεν πρέπει να γίνουν κινήσεις από την Κυβέρνηση, ώστε να αντιμετωπιστούν ακόμη και αυτά τα προβλήματα που εμφανίζονται ως προβλήματα ανυπέρβλητα και αξεπέραστα;

Κυρίες και κύριοι συνάδελφοι, για την Παιδεία, έχουν ειπωθεί όλα, αλλά δυστυχώς έχουν γίνει ελάχιστα. Και η ευθύνη είναι ευθύνη των Κυβερνήσεων.Και σήμερα οι εκπαιδευτικοί, το σχολείο, η οικογένεια, η κοινωνία, πληρώνουν τα σπασμένα της έλλειψης μιας συγκεκριμένης πολιτικής για την Παιδεία και την εκπαίδευση, πληρώνουν τα σπασμένα του ευκαιριακού και πρόχειρου τρόπου με τον οποίο ανακοινώνονται κάθε τόσο βαρύγδουπες εξαγγελίες που αποπροσανατολίζουν και δημιουργούν σύγχυση. Πληρώνουν τα σπασμένα από το γεγονός ότι εξακολουθητικά δεν μπήκε σε πρώτη προτεραιότητα η εξασφάλιση πόρων και η αξιοποίηση κονδυλίων για τη στήριξη της μεγάλης μεταρρύθμισης που χρειάζεται η δημόσια Παιδεία. Η απαξίωση του δημόσιου χαρακτήρα της εκπαίδευσης, η έλλειψη μεταρρυθμιστικών τομών στη δημόσια Παιδεία, είναι οι δρόμοι μέσα απο τους οποίους περνάνε οι διαδικασίες των ιδιωτικοποιήσεων στην Παιδεία, οι διαδικασίες της παράδοσης του εκπαιδευτικού στην εξαθλίωση, του σχολείου στη διάλυση και της κοινωνίας σ' αυτήν τη δυσφορία και την απογοήτευση, όταν βλέπει να μη μπορεί μέσα από ένα σύγχρονο σύστημα εκπαιδευτικής μεταρρύθμισης να προσεγγίζει τους πραγματικούς στόχους που βάζουν οι απαιτήσεις των καιρών.

Σήμερα, λοιπόν, οι εκπαιδευτικοί καλούνται να πληρώσουν όλες αυτές τις αστοχίες και ανεπάρκειες, τις αδυναμίες και ηθελημένες πολιτικές επιλογές. Τα προβλήματα δεν είναι μόνο το μισθολόγιο και τα οικονομικά και το γνωρίζει η Κυβέρνηση. Είναι και τα υπόλοιπα ζητήματα, στα οποία δεν υπάρχει απάντηση. Στον Φεβρουάριο είμαστε και ακόμα το κράτος και η Κυβέρνηση δεν έχουν εκπληρώσει την κοινωνική τους ευθύνη, αφήνοντας κενά στις αίθουσες, κενά στις τοποθετήσεις καθηγητών, διαλύοντας το εκπαιδευτικό σύστημα και αποδιοργανώνοντας στην ουσία τη λειτουργία του δημοσίου σχολείου.

"Δεν μπορώ να κάνω άλλο τίποτα", λέει η Κυβέρνηση. Αυτό είναι το επιχείρημά της. Προεκλογικά όμως, έλεγε ότι ξέρει και μπορεί να λύσει τα προβλήματα. Το "δεν μπορώ να λύσω τα προβλήματα" που λέει η όποια Κυβέρνηση, δεν σημαίνει ότι θα καταδικαστούν κοινωνικές ομάδες σε αυτές τις δυσμενείς συνέπειες, τις οποίες σήμερα αντιμετωπίζουν οι εκπαιδευτικοί και το σχολείο, τα παιδιά και οι οικογένειές τους.

Κυρίες και κύριοι συνάδελφοι, μπορεί να βρει χρήματα η Κυβέρνηση για την Παιδεία και υπάρχουν χρήματα, τα οποία κατά προτεραιότητα έπρεπε και πρέπει να δοθούν για την εκπαίδευση.

Κατ' αρχήν, είναι η μεγάλη, η εγκληματική αμέλεια της μη αξιοποίησης των κοινοτικών πόρων των πεντακοσίων πενήντα περίπου δισεκατομμυρίων που λιμνάζουν και αραχνιάζουν στα συρτάρια, χωρίς να μπορούν να στηρίξουν προγράμματα κατάρτισης, προγράμματα τα οποία θα στηρίξουν την εκπαίδευση και τον εκπαιδευτικό και θα διαμορφώσουν άλλες συνθήκες και ποιότητες στο εκπαιδευτικό περιβάλλον και στις λειτουργίες της εκπαίδευσης. 

Θα ήθελα στο σημείο αυτό να επισημάνω κάτι το οποίο είναι εξ ίσου σημαντικό. Την ώρα που μιλάμε για την κρισιμότητα και την υπευθυνότητα των προβλημάτων της Παιδείας, στην αναθεώρηση του Β'Κοινοτικού Πλαισίου Στήριξης που γίνεται, στις ανακατανομές του Πακέτου Ντελόρ, προβλέπεται ότι ο τομέας της Παιδείας θα υποστεί περικοπές, κατά πέντε τουλάχιστον δράσεις. Δεν είναι δηλαδή μόνο η ευθύνη της μη αξιοποίησης των πόρων, είναι η ευθύνη και για την ουσιαστική έλλειψη σχεδιασμού, με αποτέλεσμα σήμερα, πέντε τουλάχιστον δραστηριότητες στον τομέα της Παιδείας, να περικόπτονται με πολύ μεγάλη ευκολία. 

Καταθέτω στο σημείο αυτό σχετική συνέντευξη του αρμοδίου Υφυπουργού κ. Πάχτα, ο οποίος λέει ότι θα γίνουν περικοπές στα πλαίσια των ανακατανομών, σε πέντε μέτρα στον τομέα της Παιδείας, που σημαίνει περικοπές της τάξεως του 20%. 

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Στην Παιδεία θα πάνε...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Εσείς θα πείτε που θα πάνε τα χρήματα...

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Δεν το λέτε, όμως, ότι θα είναι χρήματα ανακυκλούμενα...

(Στο σημείο αυτό, ο Πρόεδρος του Συνασπισμού της Αριστεράς και της Προόδου κ. Ν. Κωνσταντόπουλος καταθέτει στα Πρακτικά το προαναφερθέν κείμενο, που έχει ως εξής:

Σελίδα 4111 

σελ. 4111

Σελίδα 4112 

σελ. 4112

Σελίδα 4113 

σελ. 4113

 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Παραμένουν αναξιοποίητα 550 δισεκατομμύρια. Και επισημαίνεται ότι η εξειδίκευση των έργων δεν έχει γίνει, ότι οι φορείς υλοποίησης των προγραμμάτων δεν έχουν ακόμη οργανωθεί, ότι οι μονάδες παρακολούθησης και ελέγχου των έργων, δεν υπάρχουν ακόμη, ότι κανονιστικά κείμενα δεν υπάρχουν ακόμη, ότι παρατηρείται έλλειψη κονδυλίων για αγορά εξοπλισμού και κατασκευή οικοδομών ότι απαιτείται αύξηση αυτών των κονδυλίων, ότι απαιτείται ανάγκη αναβάθμισης ποσοτικά και ποιοτικά της στελέχωσης των διευθύνσεων του Υπουργείου Παιδείας που έχουν την ευθύνη για το πρόγραμμα.

'Ολα αυτά επισημαίνονται όταν από την πλευρά παρακολούθησης του προγράμματος κατατίθενται οι σχετικές διαπιστώσεις. Καταθέτω και το σχετικό πίνακα με συγκεντρωτικά οικονομικά στοιχεία από την επιτροπή παρακολούθησης.

(Στο σημείο αυτό ο Πρόεδρος του Συνασπισμού της Αριστεράς και της Προόδου κ. Ν. Κωσταντόπουλος καταθέτει στα Πρακτικά τον προαναφερθέντα πίνακα, ο οποίος έχει ως εξής:

Σελίδα 4114 

 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Πρώτη λοιπόν, πηγή εσόδων είναι η αξιοποίηση αυτών των κονδυλίων. Βεβαίως αυτά τα κονδύλια δεν είναι για εισόδημα. Μπορούν όμως να χρηματοδοτήσουν δράσεις οι οποίες θα διαμορφώσουν συνθήκες για άλλο εκπαιδευτικό περιβάλλον και για ενίσχυση των εκπαιδευτικών.

Κυρίες και κύριοι συνάδελφοι, δεν μυθοποιούμε αυτό το ειδικό πρόγραμμα, ούτε τα κοινοτικά κονδύλια για τον εκπαιδευτικό εκσυγχρονισμό, γιατί δεν αρκεί μονάχα να παίρνεις κονδύλια. Πρέπει να έχεις και εθνική στρατηγική ανάπτυξης, πρέπει να έχεις, μαζί με την αξιοποίηση, διαφάνεια για τη μεταλλαγή των δομών και του περιεχομένου της εκπαίδευσης, πρέπει πολλά από τα σημερινά θεσμικά αιτήματα, προγράμματα, βιβλία, βιβλιοθήκες, επιμόρφωση, επαγγελματικός προσανατολισμός να έχουν αντιμετωπισθεί σωστά, ώστε να έχει αμβλυνθεί η εκρηκτικότητα την οποία εμφανίζουν.

Κυρίες και κύριοι συνάδελφοι, πρώτη λοιπόν πηγή πόρων είναι η αξιοποίηση των κοινοτικών κονδυλίων. Δεύτερη πηγή πόρων είναι η ενεργοποίηση των διαδικασιών για την είσπραξη από τους μεγαλοφειλέτες του Δημοσίου δισεκατομμυρίων που αγγίζουν την τάξη των τρισεκατομμυρίων.

Τρίτη πηγή πόρων είναι εκείνο το οποίο και κατά τη συζήτηση του Προϋπολογισμού είχα επισημάνει. Οι προμήθειες που δίδονται στις τράπεζες που πωλούν κρατικά ομόλογα: Το 1995, για 48,5 δισεκατομμύρια στις τράπεζες για προμήθειες, δόθηκαν 103 δισεκατομμύρια. Το 1997 προβλέπεται στον Προϋπολογισμό κονδύλιο 88 δισεκατομμυρίων για προμήθειες και κατά τις προβλέψεις θα ξεπεράσει τα 150 δισεκατομμύρια. Απ' αυτό λοιπόν το κονδύλι περικόψτε 30 εως 40 δισεκατομμύρια. Τόσο είναι το κόστος μονάχα του οικονομικού μέρους των αιτημάτων για το 1997. Περικόψτε αυτά τα κονδύλια και δώστε τα κατά προτεραιότητα στην Παιδεία. Δώστε τα για την Παιδεία, φτιάξτε το σχέδιο στήριξης των εκπαιδευτικών και κουβεντιάστε μαζί τους. Δεν είστε σε αντιπαράθεση με τους εκπαιδευτικούς, μπροστά στα μάτια των παιδιών και της κοινωνίας, για τους μισθούς των τριών πεντοχίλιαρων. Ειλικρινά δεν είναι αυτή η πολιτική αντιπαράθεση. Μιλήστε με τους εκπαιδευτικούς και δώστε τους πλαίσιο στήριξης, που θα τους διαμορφώσει άλλες συνθήκες και μισθολογικές και περιβάλλοντος εργασίας και αξιοπρέπειας και ευθύνης.

Εμείς κυρίες και κύριοι συνάδελφοι, επισημαίνουμε την ανάγκη να υπάρξει το 10% και 15% του Προϋπολογισμού για την Παιδεία. Και μπορούσε και έπρεπε και σ' αυτόν τον Προϋπολογισμό να εξασφαλιστεί. Η διαμόρφωση και η άσκηση της εκπαιδευτικής πολιτικής έχει μπει σε μια περιπέτεια αντιφάσεων. Σε μια εποχή ταχύτατης παλαίωσης της γνώσης και ραγδαίων εξελίξεων στα συστήματα πληροφορικής, αναζητούνται και η συνέχεια της γνώσης και η συναίνεση σε μια κοινωνία που έχει ανάγκη και ζητάει όλο και περισσότερο εκπαίδευση.

Την ίδια στιγμή που συμπιέζονται οι δαπάνες, την ίδια στιγμή που το πτυχίο είναι η καταρχήν προϋπόθεση για την απασχόληση, καλύτερη εκπαίδευση για περισσότερους μαθητές για περισσότερες μαθήτριες, για μεγαλύτερη διάρκεια στις σπουδές, με λιγότερες δαπάνες δε γίνεται. Και μην απευθύνεστε στην ελληνική κοινωνία, να λέτε περισσότερη γνώση για περισσότερους με λιγότερες δαπάνες. 'Οπως επίσης η παραδοχή ότι ο εκπαιδευτικός βρίσκεται στην καρδιά της εκπαίδευσης ως παιδαγωγός, έχει νόημα όταν υλικά, θεσμικά, πολιτισμικά αλλά και συμβολικά, αντανακλάται αυτή η παραδοχή στους όρους και στις συνθήκες της εργασίας τους. Σήμερα, ποιός μπορεί να παραγνωρίσει τα καταγεγραμμένα δεδομένα; Από 3.600 οι διορισμοί στην μέση εκπαίδευση το 1995-1996 μειώθηκαν στους χίλιους τετρακόσιους το 1996-1997. Οι αναπληρωτές και οι ωρομίσθιοι αποτελούν σήμερα πάνω από το 20% του συνόλου των εκπαιδευτικών της δευτεροβάθμιας εκπαίδευσης. Από τα χίλια μέλη ΔΕΠ που υποσχέθηκε το 1995 ο τότε Πρωθυπουργός, μόλις εκατό θέσεις προκηρύχθηκαν. Οι εννιακόσιες θέσεις παραμένουν ακόμα υπόσχεση. Η Ελλάδα, κυρίες και κύριοι συνάδελφοι, κατέχει την εκατοστή πέμπτη θέση στον παγκόσμιο πίνακα δαπανών για την Παιδεία. Σήμερα οι δαπάνες για την Παιδεία πρέπει να πάνε και στο 10% και στο 15% με όριο το 2001. Και το τετράμηνο Σεπτέμβρης - Δεκέμβρης του 1996 χάθηκαν εκατοντάδες χιλιάδες εκπαιδευτικές ώρες στα σχολεία, λόγω των κενών από έλλειψη εκπαιδευτικών που δεν είχε διορίσει και δεν είχε προβλέψει η Κυβέρνηση.

Είναι ανάγκη, λοιπόν, να πούμε ότι τούτη την ώρα θα έπρεπε να είναι προτεραιότητα η Παιδεία και δεν είναι.

Ο κύριος Πρωθυπουργός, πάλι αντιμετωπίζοντας το ίδιο πρόβλημα, έλεγε στη Νέα Δημοκρατία: "Θα έπρεπε να είχατε, κύριοι, ως Κυβέρνηση την προτεραιότητα της Παιδείας, αρνούμενοι τακτικές σκοπιμότητες. Θα έπρεπε να είχατε επιδιώξει να βρείτε λύσεις για να μπορέσετε να προωθήσετε την αναβάθμιση της Παιδείας. Αυτό, αυτή τη στιγμή είναι το κεντρικό σημείο της κριτικής μας. Εμείς δε θέλουμε τραυματισμένη Παιδεία. Εμείς θέλουμε μία Παιδεία, η οποία πραγματικά να προσφέρει. Και η Παιδεία, έτσι όπως διαμορφώνεται από τις απεργίες, δε θα μπορεί να προσφέρει. Γι' αυτό, όπως πολύ σωστά είπαν οι συνάδελφοι -και αναφέρονταν στους ομιλητές του ΠΑΣΟΚ-υπάρχει πάντα καιρός για συνεννοήσεις. Και σας καλούμε να κάνετε αυτές τις συνεννοήσεις, ακόμα και αυτήν τη στιγμή".

Θα μπορούσε να είναι "επιστολή προς εαυτόν" κύριε Πρωθυπουργέ, αυτή η αναφορά σας. Σας καλεί η δική σας φωνή, ακόμη και αυτή τη στιγμή, να προχωρήσετε σε συνεννοήσεις. Γιατί δεν το κάνετε;

Είναι προκλητικό, κυρίες και κύριοι συνάδελφοι, να έχει η Χώρα πολιτική για τα καζίνο και να μην έχει πολιτική για την Παιδεία.

Είναι προκλητικό, αυτό που ο απλός 'Ελληνας βιώνει και καταγράφει, να μπαίνουν σε πρώτη προτεραιότητα άλλες ρυθμίσεις και όχι ρυθμίσεις που αφορούν στην Παιδεία. Η αναποτελεσματικότητα και η αποτυχία της κυβερνητικής πολιτικής δεν μπορεί να μετασχηματίζεται σε κοινωνικό δίλημμα. Και δεν είναι μονάχα ο κοινωνικός εμφύλιος και η αντιπαράθεση, το μόνο δυσάρεστο και επιζήμιο που συμβαίνει. Είναι και αυτή η έρπουσα κατασυκοφάντηση όλων των κοινωνικών διεκδικήσεων που είναι δίκαιες, την ώρα που οι πάντες αναγνωρίζουν ότι αντιμετωπίζουμε δυσμενείς συνθήκες και πραγματικές πιέσεις.

Κυρίες και κύριοι συνάδελφοι του ΠΑΣΟΚ, κυρίες και κύριοι συνάδελφοι που έχετε την ευθύνη της διακυβέρνησης της Χώρας, αυτήν την έρπουσα διαβολή των κοινωνικών διεκδικήσεων, πάντοτε την πληρώνει η Δημοκρατία, πάντοτε την πληρώνει η κοινωνία.

Θα ήθελα να επισημάνω, ότι αυτήν την ώρα που μιλάμε, στους πέντε μήνες, -την ώρα που δεν έχουν γίνει για την Παιδεία εκείνα τα οποία έπρεπε-έχουν γίνει ρυθμίσεις χρεών και οφειλών προς το Δημόσιο νομικών προσώπων για όλα τα αντικείμενα -ΦΠΑ εισόδημα τζίρος- ύψους 1,2 τρισ., με στόχο να εισπραχθούν 100 δισ.

Ρύθμιση όλων των περιπτώσεων υποτιμολόγησης σκαφών αναψυχής και περαίωση κάθε διαδικαστικής διαδικασίας.

Ρύθμιση περιπτώσεων λαθρεμπορίας. Ρύθμιση των οφειλών προς το Δημόσιο που έχουν επιβληθεί με αμετάκλητες δικαστικές αποφάσεις, διαφορές ιδιωτών-Δημοσίου, ύψους διακοσίων πενήντα δισεκατομμυρίων, για να εισπράξει κατά πρόβλεψη εβδομήντα δισεκατομμύρια. Ρύθμιση των θεμάτων που προέκυψαν από την παράνομη μετατροπή οχημάτων, που εισήλθαν ως επαγγελματικά, αλλά χρησιμοποιούνται ως Ι.Χ. Ρύθμιση των θεμάτων που προέκυψαν από την παράνομη και κατά τεμάχιο εισαγωγή ως ανταλλακτικών ή αυτοτελών μερών Ι.Χ. αυτοκινήτων, με στόχο τη μείωση της τιμής και την αποφυγή καταβολής ειδικών τελών του Δημοσίου. Ρύθμιση των τελών και οφειλών των Π.Α.Ε. προς το Δημόσιο ύψους έντεκα δισεκατομμυρίων. Και μόλις χθες, πρόταση για ρύθμιση προς το δημόσιο, οφειλών φαρμακοβιομηχανιών, που κάτω από την αντίδραση όλης της Βουλής η Κυβέρνηση αναγκάσθηκε να την αποσύρει, κατά πρόβλεψη ύψους τριών δισεκατομμυρίων που μετά από την αφαίρεση των λογιστικών κεφαλαίων, δεν

Σελίδα 4115 

ξέρω πόσο θα έμενε.

Κατά προτεραιότητα, με σπουδή ρυθμίσεις χαριστικές για την εξασφάλιση πόρων, προς εύνοια εκείνων των περιπτώσεων που είναι κραυγαλέες για την κοινωνική ευαισθησία. Αδιαφορία, περιθωριοποίηση των προτεραιοτήτων της Παιδείας.

Γι' αυτό και από την πλευρά μας, μένοντας μονάχα σ' αυτά τα ζητήματα, που έχουν σχέση με τα σημερινά προβλήματα, που βάζει η συνεχιζόμενη απεργία των εκπαιδευτικών (-το κλείσιμο των σχολείων και η αναστάτωση της κοινωνίας) λέμε ότι πρέπει η Κυβέρνηση, έστω και την τελευταία στιγμή να επαναλάβει το διάλογο, και να συζητήσει. Εκεί να δούμε εάν πια το πρόβλημα είναι ότι κάποιος δεν έμαθε στο σχολειό πρόσθεση, εκεί να δούμε εάν το πρόβλημα είναι ότι κάποιος λέει ψέμματα, εκεί να δούμε αν το πρόβλημα είναι ότι κάποιος συμπεριφέρεται ως παίκτης και κάποιος άλλος ως γκρουπιέρης! Εκεί, σε έναν ανοιχτό διάλογο, ουσιαστικό και συγκεκριμένο. Και το λέω αυτό, γιατί το κίνημα των εκπαιδευτικών έχει ποιοτικά χαρακτηριστικά, που δεν μπορεί εύκολα να συκοφαντηθούν. 'Εχει και συσπείρωση, έχει και αγωνιστικότητα, έχει και υπευθυνότητα. Οι κινητοποιήσεις που κάνουν οι εκπαιδευτικοί έχουν και ευθύνη και προβληματισμό. 'Εχουν ψυχή, έχουν έμπνευση. 'Εχουν συγκεκριμένη αγωνία. Δίνουν τη μάχη για τη στήριξη της δημόσιας παιδείας και της εκπαίδευσης.

Κυρίες και κύριοι συνάδελφοι, τέτοιοι αγώνες είναι εκείνοι που θυμίζουν τη νιότη όλων μας, τη νιότη του 15%, τη νιότη εκείνων που αγωνίσθηκαν στις δεκαετίες του '70 και του '80, για τις μεγάλες μεταρρυθμίσεις, που "έμειναν ένα πουκάμισο άδειο", να περιφέρεται και να πυροβολείται απ' όλους εκείνους οι οποίοι κάνουν εξάσκηση, εξάσκηση της δημαγωγίας και των εύκολων διακηρύξεων και το χρησιμοποιούν ως στόχο.

ΦΟΙΒΟΣ ΙΩΑΝΝΙΔΗΣ: 'Αλλοι ήταν εκείνοι οι αγώνες! Είχαν ομορφιά, λεβεντιά!

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρίες και κύριοι συνάδελφοι, επιβάλλεται, το αποτέλεσμα της σημερινής συζήτησης να είναι η χειρονομία της Κυβέρνησης για προσέγγιση προς τους εκπαιδευτικούς. Γιατί οι εκπαιδευτικοί περιμένουν αυτό το μήνυμα και της αναγνώρισης και της στήριξης. 'Ενα μήνυμα εμπιστοσύνης και προοπτικής. Και το περιμένουν κυρίως από την Κυβέρνηση.

Oι καθηγητές έχουν λογισμό, έχουν και όνειρο. Μη τους πετάμε στην πολιτική χωματερή! Δεν είναι παίκτες οι καθηγητές. Δεν είναι ψεύτες. Θέλουν απέναντί τους να βρουν την ηγεσία της Χώρας και να συνομιλήσουν και όχι να ανταλλάξουν ύβρεις και χαρακτηρισμούς!

Τολμήστε το, κύριε Πρωθυπουργέ. Και σεις και η Κυβέρνησή σας. Κάντε πράξη εκείνο που είπε ο Υπουργός Δικαιοσύνης. Πέσατε έξω. Και διορθώστε το λάθος σας. Δεν είναι προς θάνατον!

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, επειδή ο κ. Κωνσταντόπουλος αναφέρθηκε σε μία ομιλία μου του 1991, θέλω να καταθέσω έναν πίνακα σε σχέση με τις δαπάνες της Παιδείας. Από τον πίνακα αυτόν προκύπτει ότι φέτος, το 1997, οι δαπάνες για την Παιδεία είναι το 9,53% του τακτικού προϋπολογισμού και το 3,55% του ακαθάριστου εγχώριου προϊόντος.

(Χειροκροτήματα από την Πτέρυγα του ΠΑΣΟΚ)

(Στο σημείο αυτό ο Πρόεδρος της Κυβέρνησης κ. Κ. Σημίτης καταθέτει στα Πρακτικά τον προαναφερθέντα πίνακα, ο οποίος έχει ως εξής:

Σελίδα 4116 

σελ. 4116


Σελίδα 4117 

 

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Ο κ. Πάχτας έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Ο κ. Κωνσταντόπουλος κατέθεσε κάποια έγγραφα. Στο πρώτο έγγραφο υποτίθεται κατέθεσε μία δήλωσή μου, σε σχέση με περικοπές από το επιχειρησιακό πρόγραμμα Παιδείας.

Κύριε Κωνσταντόπουλε, έχω μπροστά μου το έγγραφο που έχετε καταθέσει. Μήπως μπορείτε να επαναλάβετε, πού ακριβώς εδήλωσα, αυτά που διαβάσατε από το Βήμα της Βουλής;

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Διαβάστε το!

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Αφού τα έχω μπροστά μου.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Να το διαβάσετε!

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Δεν υπάρχει. Παρακαλώ, αν μπορείτε να μου το διαβάσετε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Μα περιμένετε! Διαβάστε το!

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): 'Οχι, θα περιμένω, κύριε Κωνσταντόπουλε.

Κύριε Πρόεδρε,ο κ. Κωνσταντόπουλος από το Βήμα της Βουλής ανέφερε προηγουμένως "ότι πέντε προγράμματα από το επιχειρησιακό πρόγραμμα της Παιδείας, εδήλωσε ο αρμόδιος Υπουργός Εθνικής Οικονομίας κ. Πάχτας, ότι θα περικοπούν. "Ζήτησα το έγγραφο που κατέθεσε. Εδώ δεν υπάρχει κάτι τέτοιο. Παρακαλώ τον κ. Κωνσταντόπουλο, αν δεν κατάλαβα καλά, να το διορθώσει. Διότι, αυτό που έχω μπροστά μου είναι μία δήλωσή μου που δεν αναφέρει τίποτε σχετικό, απολύτως τίποτε σχετικό, για οποιαδήποτε περικοπή, έστω και μίας δραχμής από το πρόγραμμα του Υπουργείου Παιδείας. Γνωρίζουμε όλοι τι κάναμε στο Υπουργείο Παιδείας και δεν πρόκειται ούτε μια δεκάρα να κοπεί από το πρόγραμμα του Υπουργείου Παιδείας. Θα υπάρξουν ιστορικές ανακατανομές για τις νέες ανάγκες, για τις νέες προτεραιότητες, όπως διαμορφώνει το Υπουργείο Παιδείας και η Κυβέρνηση στη νέα πολιτική της, αλλά δεν υπάρχει πουθενά, ούτε στη δήλωσή μου, αλλά ούτε και στο ενδιαφέρον και στη θέση της Κυβέρνησης, περικοπή, ούτε μίας δραχμής.

Επειδή, όμως, κατατέθηκε αυτό το έγγραφο και επειδή το δήλωσε ο Αρχηγός του Συνασπισμού, θα παρακαλούσα να μας το διαβάσει.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα το διαβάσω στη δευτερολογία μου.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Τώρα, κύριε Κωνσταντόπουλε. Παρακαλώ πολύ, κύριε Πρόεδρε, αλλιώς θα κάνω τη δήλωση που πρέπει να κάνω. Θα παρακαλέσω να πάρει το λόγο ο κ. Κωνσταντόπουλος...

ΠΡΟΕΔΡΟΣ (Απόστολος Κακλαμάνης): Σας παρακαλώ. Να μην κάνετε καμία δήλωση. Είπατε αυτό που θέλατε να πείτε, ότι αυτό που ανέφερε ο κ. Κωνσταντόπουλος δεν αναγράφεται στο κομμάτις της εφημερίδας που κατέθεσε.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Κύριε Πρόεδρε, μία φράση για να τελειώσω.

ΠΡΟΕΔΡΟΣ (Απόστολος Κακλαμάνης): Ορίστε, κύριε Πάχτα.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Μας ακούει και μας βλέπει ο Ελληνικός Λαός. Ο κ. Κωνσταντόπουλος δεν είναι απλός Βουλευτής, ούτε απλός πολίτης αυτής της Χώρας. Είναι Αρχηγός Κόμματος. Μιλάμε για την Παιδεία, μιλάμε για τα μηνύματα που πρέπει να δώσουμε στην Παιδεία, στα νιάτα της Πατρίδος μας, τα μηνύματα που πρέπει να δώσουμε στα παιδιά μας. Δεν μπορεί ένας Αρχηγός Κόμματος να ψεύδεται από το Βήμα της Βουλής, δεν μπορεί.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Το λόγο, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κωνσταντόπουλε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, κατέθεσα συγκεκριμένο έγγραφο, το οποίο αναφέρεται σε δηλώσεις του κυρίου Υπουργού, πίνακα συγκεκριμένο περικοπών, για τις αντίστοιχες δραστηριότητες στα πλαίσια των ανακατανομών που γίνονται στο Δεύτερο Κοινοτικό Πλαίσιο Στήριξης.

Για την Παιδεία ο πίνακας προβλέπει περικοπή πέντε δράσεων ύψους 20%. Στη δευτερολογία μου θα θέσω υπόψη του κ. Πάχτα -τον ενημέρωσα και προχθές- το σύνολο των στοιχείων, από τα οποία προκύπτει ότι πράγματι έχουν γίνει και αυτές οι συγκεκριμένες περικοπές και αυτοί οι σχεδιασμοί. Να αφεθούν οι χαρακτηρισμοί του ποιος λέει ψέματα ή όχι. Ας τα αφήσει ο κ. Πάχτας. Εγώ δεν έκανα χαρακτηρισμούς. Είπα "καταθέτω συγκεκριμένο δημοσίευμα", χωρίς κανένα χαρακτηρισμό και αναφέρθηκα σε περικοπές. Αν ο κ. Πάχτας νομίζει ότι δεν είναι έτσι, ας περιμένει τη δευτερολογία και θα δει.

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, θέλω να σας υπενθυμίσω ότι η διαδικασία αυτή της προ ημερησίας διατάξεως συζητήσεως δεν προβλέπει δευτερολογία. Κατά συνέπεια, μπορείτε τώρα να δώσετε αυτήν την απάντηση.

Προφανώς, απ' ό,τι εγώ καταλαβαίνω, η διαφορά σας είναι σχετικά με το κείμενο...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ας μου δώσει το κείμενο ο κ. Πάχτας, γιατί το κατέθεσα.

ΠΡΟΕΔΡΟΣ (Απόστολος Κακλαμάνης): Παρακαλώ να δοθεί από τα Πρακτικά η σελίδα των "ΝΕΩΝ" που κατέθεσε ο κ. Κωνσταντόπουλος, με τον πίνακα των δράσεων του Δευτέρου Κοινοτικού Πλαισίου Στήριξης, που τροποποιούνται σε ό,τι αφορά διαφόρους τομείς και για την Παιδεία, ειδικότερα.

Ορίστε, κύριε Κωνσταντόπουλε, έχετε το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, δημοσιεύεται στις 19 Ιανουαρίου στην εφημερίδα "ΕΠΕΝΔΥΤΗΣ" "Ξαναμοιράζεται το Δεύτερο Πακέτο Ντελόρ". Αυτό το έχει ανακοινώσει και ο κύριος Πρωθυπουργός στις προγραμματικές του δηλώσεις, όπως το έχει επαναλάβει και στη συνέχεια. Γίνονται κάποιες ανακατανομές. "Πρόγραμμα υπό εξέταση. Μέτρα που κόβονται, αξία των μέτρων σε ποσοστά επί τοις εκατό κάθε προγράμματος. Οδικοί άξονες: Κόβεται ένα μέτρο, αξίας 2%. Περιβάλλον: 'Εξη μέτρα αξίας 20%. Ενέργεια: Δύο μέτρα αξίας 10%. Φυσικό Αέριο: Τέσσερα μέτρα αξίας 20%. Βιομηχανία: Πέντε μέτρα αξίας 20%. 

Ταμείο, Τουρισμός, Πολιτισμός: Τρία μέτρα, αξίας 11%.

Παιδεία: Πέντε μέτρα, αξίας 20%.

Υγεία, Πρόνοια: 'Ενα μέτρο, 5%."

Υπάρχει και άλλο ένα πρόγραμμα, το οποίο, έτσι όπως είναι σημειωμένο, δεν είναι ευανάγνωστο.

"Πάχτας: Οι πόροι θα πάνε εκεί που θα πιάσουν τόπο. Το δεύτερο Κοινοτικό Πλαίσιο Στήριξης είναι κατ'ουσίαν το εθνικό πρόγραμμα" λέει ο κ. Πάχτας. Κατά την άποψή του: "Πρώτον, τα προγράμματα και τα μέτρα, που περιλαμβάνονται στο Δεύτερο Πλαίσιο, να μπορούν να ολοκληρωθούν. Δεύτερον, να εκφραστούν εντονότερα οι προτεραιότητες που προκύπτουν."

Δέχεται και συνομολογεί την περικοπή. Είναι κάτω από τη συγκεκριμένη έρευνα με τον πίνακα. Δε δηλώνει ο κ. Πάχτας ότι δε θα γίνει περικοπή. Είναι η περικοπή του 20%.

Επιπροσθέτως: "Θα δοθεί έμφαση στα έργα της Βόρειας Ελλάδος, γιατί εκεί είναι το μέλλον της Χώρας." Και ορθώς. "Αναμόρφωση του Δεύτερου Κοινοτικού Πλαισίου" με κριτήρια τα οποία επισημαίνετε.

Αυτές είναι οι συγκεκριμένες ανακοινώσεις, οι συγκεκριμένες ειδήσεις, οι συγκεκριμένες πληροφορίες, το ρεπορτάζ στο οποίο εσείς συμμετέχετε με συνέντευξή σας. Και αυτά δε 

Σελίδα 4118 

διαψεύσθηκαν ποτέ. Από ποιον διαψεύστηκαν;

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Ορίστε, κύριε Πάχτα, έχετε το λόγο για να απαντήσετε. Εφ' όσον κατετέθη το κείμενο εδώ, καθένας μπορεί να λάβει γνώση. Να απαντήσετε και να κλείσει το θέμα.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Βεβαίως, κύριε Πρόεδρε, δε θα μείνω πολύ.

Δύο πράγματα: Το ένα είναι αυτό που κουβεντιάζουμε τώρα. Για το δεύτερο θα επανέλθω κάποια στιγμή αργότερα, γιατί εζήτησα από το γραφείο μου να μου φέρουν την απόφαση της τελευταίας Επιτροπής Παρακολούθησης του επιχειρησιακού προγράμματος Παιδείας, όπου αναφέρονται, επί αρκετές σελίδες, όλα τα θετικά της εξέλιξης το 1996 και υπάρχει και μία τελευταία παράγραφος για τις εκκρεμότητες, που από εδώ και πέρα πρέπει να επιλύσουμε, στις οποίες και μόνο αναφέρθηκε ο κύριος Πρόεδρος του Συνασπισμού. Τη ζήτησα και θα παρακαλέσω, αν υπάρχει δυνατότητα, μόλις έλθει η απόφαση, να πω δυο λόγια.

ΠΡΟΕΔΡΟΣ (Απόστολος Κακλαμάνης): Θα παρακαλέσω, να μείνετε στο θέμα που αφορά την Παιδεία, που είναι και η συζήτησή μας απόψε. ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Για τα δύο αυτά θέματα εζήτησα το λόγο. Και για τα δύο είναι η συζήτησή μας απόψε.

Τώρα, όσον αφορά το δεύτερο θέμα, διαφαίνεται το εξής: 'Οτι ο κύριος Πρόεδρος του Συνασπισμού στην ομιλία του αναφέρθηκε σε δική μου δήλωση για περικοπή.

Το έγγραφο, που έχω μπροστά μου, βεβαίως μόνο σε αυτό δεν αναφέρεται. Και μάλιστα, στη δήλωσή μου αναφέρω ότι, μέσα στα προγράμματα που θα ενισχυθούν, θα είναι και το πρόγραμμα Παιδείας. Το αντίστροφο ακριβώς αναφέρεται στη δήλωσή μου.

'Οσον αφορά αυτούς που ο κύριος Πρόεδρος του Συνασπισμού προηγουμένως ανέφερε ως πίνακες, είναι κατά δημοσιογραφικές πληροφορίες.

Σε ό,τι αφορά την ουσία του θέματος, πράγματι, κύριε Πρόεδρε, υπάρχει μία προσπάθεια από την Κυβέρνηση για εξορθολογισμό των πόρων του Δεύτερου Κοινοτικού Πλαίσιου Στήριξης. Γίνεται μια σημαντικότατη προσπάθεια, σε συνεργασία με όλα τα υπουργεία, να αναδείξουμε, στο τέλος του 1999, το αναπτυξιακό αποτέλεσμα, που επιδιώκουμε, με αυτήν τη μεγαλύτερη παρέμβαση που δέχθηκε ποτέ η Χώρα μας, αλλά και το κοινωνικό όφελος. Και προς την κατεύθυνση αυτή, επειδή είμαστε στο μέσο περίπου της χρονικής διάρκειας του προγράμματος, υπάρχει μία εμπειρία του χθες, υπάρχει ένας χρόνος μπροστά μας, να διαμορφώσουμε προτάσεις θετικότερες για τον εκσυγχρονισμό της παρέμβασής μας και την καλύτερη αξιοποίηση, την ορθολογικότητα των πόρων μας. 

Μάλιστα, πρόσφατα το Υπουργικό Σύμβούλιο, την περασμένη Παρασκευή, αποφάσισε για τις μετακινήσεις αυτές. Μέσα σε αυτήν την επιλογή μας και το Υπουργείο Παιδείας, αλλά και άλλα υπουργεία, είναι υπουργεία που δέχονται αλλαγές των προγραμμάτων τους.

'Ομως, όσον αφορά το Υπουργείο Παιδείας ιδιαίτερα, κύριε Πρόεδρε του Συνασπισμού, -και θα σας ενημερώσουμε με ευθύνη, που έχουμε όλοι μας απέναντι στην Κοινωνία- ουδεμία δραχμή θα περικοπεί από το πρόγραμμα αυτό. Εσωτερικές αλλαγές θα γίνουν από μέτρο σε μέτρο, από ενέργεια σε ενέργεια, από δράση σε δράση, για να κάνουμε αποτελεσματικότερη την παρέμβασή μας σε όλα τα προγράμματα.

Νομίζω ότι βρισκόμαστε σε μια φάση τέτοια, που μπορούμε πλέον το 1997 να κάνουμε αυτές τις αλλαγές.

Πρώτον, λοιπόν, κύριε Πρόεδρε: Ποτέ δεν υπήρξε δήλωση δική μου, προσωπική, ότι θα περικοπούν δαπάνες από το επιχειρησιακό της Παδείας.

Δεύτερον, η δήλωση που αναφέρεται στην εφημερίδα έχει την τάση ενίσχυσης του προγράμματος της Παιδείας.

Και ο πίνακας που κατατέθηκε, κύριε Πρόεδρε, από τον κ. Κωνσταντόπουλο είναι δημοσιογραφικές πληροφορίες.

Και θα ήθελα να σας πω, κύριε Κωνσταντόπουλε, ότι δεν είναι πραγματικές. Είναι πληροφορίες του χθες και του προχθές.

Η απόφαση του Υπουργικού Συμβουλίου είναι τελείως διαφορετική.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, εγώ κατέθεσα αυτό που ξέρει όλος ο κόσμος. Επισήμως δεν έχει διαψευσθεί από κανέναν.

Αντί, λοιπόν, να κουβεντιάζουμε με διαβεβαιώσεις, ας πει ο κύριος Υπουργός ποιEς αλλαγές γίνονται στα προγράμματα του Υπουργείου Παιδείας, για να δούμε εάν πράγματι πρόκειται περί ανακατανομών εντός του κύκλου της Παιδείας ή περί περικοπών της τάξεως του 20%. Θα είναι και προς όφελος της Εθνικής Αντιπροσωπείας να ενημερωθούμε, γιατί αυτές οι ανακατανομές και οι περικοπές, έτσι όπως γίνονται χωρίς ενημέρωση, αντιλαμβάνεσθε ότι δεν έχουν την αναγκαία διαφάνεια, ούτε την αναγκαία αξιοπιστία.

Ποιος επιλέγει και πώς αυτές τις αλλαγές και τις περικοπές;

Αφού αναγνωρίζετε ότι πράγματι γίνονται αυτές οι αλλαγές στα προγράμματα της Παιδείας, φέρτε αυτά τα στοιχεία να δούμε εάν είναι εσωτερικές ανακατανομές, όπως λέτε εσείς ή είναι περικοπές πέντε δράσεων ύψους 20%. Να το δούμε με βάση τα στοιχεία που θα φέρετε.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας):Θα απαντήσει ο κύριος Υπουργός σ' αυτό.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος, κ. Δημήτριος Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, είναι πέντε εβδομάδες κλειστά τα Γυμνάσια και τα Λύκεια και τρεις εβδομάδες τα Δημοτικά Σχολεία και τα Νηπιαγωγεία. Κατά συνέπεια, είναι πέντε εβδομάδες αγωνίας για τους μαθητές και τους γονείς τους. 

Απόψε στη Βουλή έγινε προ ημερησίας διατάξεως συζήτηση για την Παιδεία και στον πενηντάλεπτο λόγο του κυρίου Πρωθυπουργού αναφορά γι'αυτό το καυτό πρόβλημα που ζει η Κοινωνία, που ζουν οι μαθητές, οι καθηγητές, οι δάσκαλοι και οι γονείς, έγινε μόνο για ένα λεπτό. 'Εγινε αναφορά η οποία κατά την άποψή μας εντάσσεται στη λογική διαχειριστών εμπορικής εταιρείας, αφού προσπάθησε ο κύριος Πρωθυπουργός να αντικρούσει αριθμούς και να ισχυριστεί ότι τα ποσοστά της αύξησης στις διαπραγματεύσεις που έγιναν με την Κυβέρνηση είναι 9% ή 11% και να αντιπαρατεθεί κατ' αυτόν τον τρόπο στην Αρχηγό του Κομμουνιστικού Κόμματος Ελλάδας.

Η υπόλοιπη ομιλία του κυρίου Πρωθυπουργού, κατά την άποψή μας, είναι έκθεση ιδεών, την οποία φαντάζομαι ότι θα βαθμολογήσουν με πολύ κακό βαθμό οι δάσκαλοι και οι καθηγητές, που έχουν και την αρμοδιότητα, γιατί δεν πήραν τίποτε το θετικό, το χρήσιμο, το ουσιαστικό, απ' αυτήν την παρέμβαση του κυρίου Πρωθυπουργού. Πήραν απλά μια δήλωση, που επί λέξει είχε ως εξής: "'Εχουμε στο νου μας τα προβλήματα των εκπαιδευτικών". Αυτό είπε ο κύριος Πρωθυπουργός. Και απαντάμε εμείς: Οι εκπαιδευτικοί δε θέλουν να τα κρατάτε στο νου σας τα προβλήματα της εκπαίδευσης και των εκπαιδευτικών. Θέλουν λύσεις στα προβλήματα, γιατί μόνο έτσι μπορεί να λυθεί και το μεγάλο πρόβλημα της αγωνίας που έχουν οι μαθητές, οι εκπαιδευτικοί, αλλά και οι γονείς τους.

Είπε ο κύριος Πρωθυπουργός ότι δεν έχει πόρους για να μπορέσει να αντιμετωπίσει τα οικονομικά ζητήματα που θέτουν οι εκπαιδευτικοί συνολικά, πόρους που αν ικανοποιηθούν τα αιτήματα, ανέρχονται περίπου στα πενήντα δισεκατομμύρια δραχμές. 

Σελίδα 4119 

 

Δε θα αναφερθώ στους τρόπους εξοικονόμησης των χρημάτων, γιατί σημασία έχει ποια είναι η λογική σου κατά τη χάραξη της συνολικής οικονομικής και κατά συνέπεια και της δημοσιονομικής πολιτικής, ποιες προτεραιότητες θέτεις στην άσκηση της γενικότερης κυβερνητικής πολιτικής. Το πρόβλημα είναι αν θεωρείς και αν εννοείς αυτό που λες ως Κυβέρνηση και ως Πρωθυπουργός, ότι τα προβλήματα της Παιδείας είναι πρώτης προτεραιότητας, ότι οι δαπάνες για την Παιδεία είναι οι κατ' εξοχήν επενδυτικές δαπάνες για μία χώρα και μάλιστα σε μία περίοδο διεθνούς ανταγωνισμού, όπου η γνώση πρέπει να παίζει και παίζει, τον κυρίαρχο ρόλο με βάση και τη νέα τεχνολογία, αλλά και τις ιλιγγιώδεις ταχύτητες των εξελίξεων διεθνώς.

Είναι, κατά συνέπεια, μια άλλη φιλοσοφία πώς κατανέμεις τους πόρους του Κρατικού Προϋπολογισμού. Τους δίνεις τους πόρους -όπως κάνει και η σημερινή Κυβέρνηση και η προηγούμενη Κυβέρνηση της Νέας Δημοκρατίας αυτά τα εφτά, οκτώ χρόνια- στους πραγματικά οικονομικά ισχυρούς ή τους δίνεις στα πλαίσια οικοδόμησης μιας πολιτείας που θέλουμε να έχει ενεργούς πολίτες, που για να έχει ενεργούς πολίτες πρέπει να έχει Παιδεία προσαρμοσμένη στις ανθρώπινες αξίας, Παιδεία που να φτιάχνει ανθρώπους, που να διαμορφώνει προσωπικότητες, που να διαμορφώνει πολιτικά και κοινωνικά όντα, ώστε να συμμετάσχουν σ' αυτόν το νέο καταμερισμό εργασίας κατά τη μερίδα που αντιστοιχεί σε μία χώρα σαν την Ελλάδα; Γιατί ακριβώς τα δώδεκα τρισεκατομμύρια των δαπανών που προβλέπει ο Προϋπολογισμός του 1997, είναι αστεία. Γι' αυτό μίλησα για λογική διαχειριστών εμπορικής εταιρείας ή ανώνυμης εταιρείας, όταν μιλάμε ότι αντέχει το εκπαιδευτικό σύστημα μ' αυτές τις αδυναμίες, μ' αυτά τα προβλήματα που έχει, σε απεργίες πέντε εβδομάδων και μηνών -που μπορεί να συνεχισθούν- για είκοσι πέντε ή για πενήντα δισεκατομμύρια δραχμές, αν αυτά είναι να δοθούν για την Παιδεία. Και χθες το βράδυ εδώ δώσαμε μάχη μέσα στη Βουλή για να αναγκάσουμε την Κυβέρνηση να πάρει πίσω τροπολογία προκλητική για τον Ελληνικό Λαό, για τους καθηγητές, για τους δασκάλους, για τα άλλα λαϊκά στρώματα, με την οποία χάριζε δισεκατομμύρια με φωτογραφική διάταξη σε κάποιες μεγαλοεξαγωγικές φαρμακευτικές εταιρείες.

Δεν είναι λογική μιας Κυβέρνησης που θέλει κυρίως να λέει ότι ανήκει στο χώρο των προοδευτικών. Φοβούμαι, κύριε Πρωθυπουργέ, ειλικρινά το λέω και με θλίψη ψυχής, ότι η απεργία αυτή δε λύνεται ενδεχομένως, γιατί χρησιμοποιείται, όπως και άλλα θέματα -εθνικά και άλλα- ως ένα μέσο για ξεκαθάρισμα εσωκομματικών και ενδοκυβερνητικών λογαριασμών. Και σ' αυτήν τη διαπίστωση καταλήγω βλέποντας χθες ένα γκάλοπ.

'Ακουσον, άκουσον, Ελληνικέ Λαέ και συνάδελφοι, έγινε γκάλοπ από μεγάλη εφημερίδα για το ποιος Υπουργός έχει χαμηλή δημοτικότητα και βγήκε ότι έχει χαμηλή δημοτικότητα ο Υπουργός Παιδείας. Και αυτό βγήκε την παραμονή της ημέρας που θα συζητιόταν στη Βουλή σε προ ημερησίας διατάξεως συζήτηση, το θέμα της Παιδείας και όταν είναι γνωστό ότι ο Υπουργός Παιδείας στα εθνικά θέματα έχει διατυπώσει δημόσια διαφορετικές απόψεις.

Νομιμοποιούμαι ως 'Ελληνας πολίτης και ως Αρχηγός Κόμματος Αντιπολίτευσης να πω, ναι ή όχι, κυρίες και κύριοι συνάδελφοι, ότι χρησιμοποιείται η αγωνία των εκπαιδευτικών, των μαθητών, των γονιών ως μέσο ξεκαθαρίσματος λογαριασμών, όταν βγαίνουν τέτοια γκάλοπ;

Και θα ήταν απορίας άξιο και εκπληκτικό να μάθουμε ποιος πλήρωσε τη δαπάνη αυτού του γκάλοπ και από πού προέρχεται αυτό το γκάλοπ. Αυτά προς το παρόν για να πω τελικά ότι δεν είναι αυτές λογικές σε τέτοια σοβαρά θέματα σαν αυτό της Παιδείας που είναι εθνικό θέμα, θέμα προτεραιότητας.

Και για να κλείσω αυτό το κομμάτι, θα ήθελα να πω στον αξιότιμο κύριο Πρωθυπουργό: Δε θέλω να πιστεύω ότι εν γνώσει σας είπατε ανακρίβεια. Κύριε Πρωθυπουργέ, σας έδωσαν λαθεμένα στοιχεία και θέλω να με κατανοήσετε ότι τα λέω με πόνο ψυχής και όχι με διάθεση να κάνω αντιπολίτευση. Και ξέρετε ότι τα μισθολογικά τα ξέρω πολύ καλά, τα δούλεψα οκτώ χρόνια στο Υπουργείο Οικονομικών.

Είπατε, και έχω σημειώσει ακριβώς, ότι δεν ξέρουν να κάνουν λογαριασμούς ή δεν τα εξήτασε ο πρόεδρος της ΟΛΜΕ που τουλάχιστον απ' ό,τι ξέρω πρόσκειται στο ΠΑΣΟΚ, αν έχω σωστή πληροφόρηση. Αλλά δεν έχει καμία σημασία αυτό. Δίνει έναν αγώνα και αυτός, όπως και οι άλλοι εκπαιδευτικοί.

Είπατε, λοιπόν, ότι οι καθηγητές από 1.1.97, δηλαδή ο πρωτοδιόριστος με μηδέν χρόνια υπηρεσίας, που δεν έχει χρονοεπίδομα θα παίρνει τριακόσιες επτά χιλιάδες δραχμές και ότι θα έχει αύξηση δήθεν 11%.

Πράγματι, κύριε Πρωθυπουργέ, θα παίρνει τριακόσιες επτά χιλιάδες. Αλλά είναι ακαθάριστες!

ΝΙΚΟΛΑΟΣ ΑΚΡΙΤΙΔΗΣ: Το είπε αυτό.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Να συνεχίσω. Οι κρατήσεις όμως -θα καταθέσω πίνακα αναλυτικό και αν τον αμφισβητήσετε, διακόψτε με- από τον πίνακα που έχω είναι: Με μηδέν χρόνια υπηρεσίας που παίρνει βασικό μισθό εκατόν εξήντα τέσσερις χιλιάδες, χρονοεπίδομα μηδέν, αφού έχει μηδέν χρόνια υπηρεσίας, επίδομα εξομάλυνσης τριάντα πέντε χιλιάδες, επίδομα εξωδιδακτικό σαράντα χιλιάδες και όλα τα υπόλοιπα -να μην τα διαβάζω γιατί ίσως δεν είναι κατανοητά από τον κόσμο- σύνολο ακαθάριστο τριακόσιες επτά χιλιάδες. Δίπλα τα έχει όλα, πόσος φόρος θα κρατηθεί, πόσες είναι οι κρατήσεις κατά ταμείο, Μετοχικό Ταμείο, Ταμείο Αρωγής, Ταμείο Προνοίας Δημοσίων Υπαλλήλων. Σύνολο κρατήσεων εκατόν τέσσερις χιλιάδες επτακόσιες εξήντα τρεις δραχμές. Καθαρό υπόλοιπο που θα εισπράξει και θα βάλει στην τσέπη ο πρωτοδιοριζόμενος, είναι διακόσιες δύο χιλιάδες διακόσιες τριάντα επτά δραχμές.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Μου επιτρέπετε μία διακοπή;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ναι, κύριε Πρωθυπουργέ.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Αυτός ο πίνακας τον οποίο διαβάσατε δημοσιεύτηκε και στην "ΑΠΟΓΕΥΜΑΤΙΝΗ". Ο πίνακας αυτός βασίζεται σε λάθος υπολογισμούς. Γράφει στις κρατήσεις: Μετοχικό Ταμείο Πολιτικών Υπαλλήλων, σύμφωνα με το στοιχείο που έχει, 4% στο βασικό, συν χρονοεπίδομα κ.λπ. αυτό κάνει τριάντα χιλιάδες εκατόν πενήντα έξι δραχμές. Δεν είναι τριάντα χιλιάδες εκατόν πενήντα έξι δραχμές. Αν κάνετε τους υπολογισμούς με βάση αυτό που λέει η ίδια η εφημερίδα, είναι δέκα χιλιάδες διακόσιες σαράντα δραχμές.

Στο Ταμείο Αρωγής λέει είκοσι τέσσερις χιλιάδες επτακόσιες σαράντα μία οι κρατήσεις, ενώ στην πραγματικότητα, αν κάνετε πάλι τους υπολογισμούς με βάση αυτό που λέει η εφημερίδα, είναι έντεκα χιλιάδες εννιακόσιες πενήντα. Το σύνολο των κρατήσεων δεν είναι εκατόν τέσσερις χιλιάδες επτακόσιες εξήντα τρεις δραχμές. Το σύνολο των κρατήσεων είναι εβδομήντα δύο χιλιάδες πενήντα πέντε δραχμές και έτσι οι καθαρές αποδοχές είναι διακόσιες τριάντα τέσσερις χιλιάδες εννιακόσιες σαράντα πέντε δραχμές.

Οι υπολογισμοί αυτοί είναι λάθος. Φαίνεται σαφέστατα μόνο και μόνο αν διαβάσετε από κάτω τις παρατηρήσεις, όπου οι μεν κρατήσεις του Μ.Τ.Π.Υ. είναι 4% συνολικά και βγαίνουν τριάντα χιλιάδες δραχμές σύμφωνα με τον πίνακα, ενώ οι κρατήσεις του Ταμείου Αρωγής που είναι 5% βγαίνουν είκοσι τέσσερις χιλιάδες. Δηλαδή έχουν κάνει λάθος υπολογισμούς. Ελπίζω να μην το έχουν κάνει σκόπιμα. Θα σας παρακαλούσα και εσείς να ελέγξετε τους πολλαπλασιασμούς για να μη φέρνετε στοιχεία εδώ τα οποία είναι ανακριβή.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρωθυπουργέ, τον υπολογισμό εγώ τον έχω κάνει με 4% στα συγκεκριμένα ποσά και με 1% στους υπόλοιπους και βγαίνει αυτό το καθαρό, το οποίο θα το εισπράξουν μόλις πάνε να πληρωθούν, ακριβώς αυτό το οποίο σας ανέφερα πριν.

Η πορεία θα το δείξει, ότι ακριβώς αυτοί οι υπολογισμοί που κάνω εγώ, που δεν είναι αυτοί που λέτε εσείς, γιατί υπολογίζω με 1% το υπόλοιπο ποσό, είναι ακριβώς αυτό.

Αλλά όμως, πέρα από αυτό, κύριε Πρωθυπουργέ, το

Σελίδα 4120 

πρόβλημα και η πρόταση που κάνουμε εμείς είναι η εξής: Είναι η πρόταση που την έκανα όταν κλήθηκαν οι Αρχηγοί των Κομμάτων από την ΟΛΜΕ, που πήγαν όλοι εκτός από εκπρόσωπο του ΠΑΣΟΚ σε Συνέντευξη Τύπου.

Επαναλαμβάνω και κάνω έκκληση και αυτήν τη στιγμή προς την Κυβέρνηση, αυτήν τη διαφορά τη μισθολογική που ζητάνε οι εκπαιδευτικοί -τη διαφορά των εβδομήντα πέντε χιλιάδων που λένε- να τη θεσμοθετήσετε τώρα με το μισθολόγιο και να την καταβάλετε σε δύο χρόνια, πράγμα το οποίο αν αποδεχθεί η Κυβέρνηση, σημαίνει ότι περιορίζεται το δημοσιονομικό κόστος για το 1997 και επιμερίζεται σε δύο χρόνια, τότε πραγματικά απ'αυτό εδώ το Βήμα, για να τεθεί τέρμα σ' αυτήν την αγωνία των γονιών και των μαθητών και στην αγωνία των ίδιων των καθηγητών και των δασκάλων, κάνουμε έκκληση και από πλευράς του ΔΗΚΚΙ προς τους εκπαιδευτικούς, εφ'όσον αποδεχθεί αυτήν τη διαχρονική εφαρμογή, να λήξουν την απεργία. Και είμαι βέβαιος ότι οι εκπαιδευτικοί, αν δοθεί αυτή η λύση, θα δεχθούν να λήσουν την απεργία, για να μην έχουμε περαιτέρω αρνητικές προεκτάσεις.

Δε μας έδωσαν απάντηση όταν το έθεσα το θέμα στη Συνέντευξη Τύπου. Αλλά είμαι βέβαιος και από εκεί και πέρα, από την πλευρά τουλάχιστον τη δική μου, ως Προέδρου του ΔΗ.Κ.ΚΙ., ότι θα βγούμε ευθαρσώς και ανοιχτά και θα δημιουργήσουμε πρόβλημα για να τεθεί τέρμα σε όλη αυτήν την ταλαιπωρία, η οποία δημιουργεί πρόβλημα και στις Γενικές Εξετάσεις. Και το πρόβλημα είναι μεγαλύτερο αν αναλογιστούμε, κύριε Πρωθυπουργέ, ότι ξεκίνησε φέτος το σχολικό έτος με εξήμισι χιλιάδες κενές θέσεις δασκάλων και καθηγητών επί ενάμισι ως δύο μήνες και επομένως, μαζί με τις ώρες που χάνονται τώρα με τις ώρες που χάθηκαν τότε, το πρόβλημα είναι τεράστιο.

Πρέπει να γίνει κατανοητό, κύριε Πρωθυπουργέ, ότι μια κυβέρνηση που εκλέγεται από το Λαό -και το επικαλείσθε αυτό συνεχώς- δεν είναι για να παρακολουθεί τις εξελίξεις, ούτε απαλλάσσεται από τις πολιτικές ευθύνες το να λέει ότι συνεχίζει η απεργία του άλφα ή του βήτα κλάδου. 'Εχει υποχρέωση, κατ' αρχήν πριν γίνει η απεργία, να κάνει κάθε δυνατή προσπάθεια. Κατά τη διάρκεια της απεργίας έχει υποχρέωση να κάνει παρέμβαση μέσα από δημοκρατικούς τρόπους και αποτελεσματικούς διαλόγους, ώστε η Κοινωνία να μην ταλαιπωρείται και να μη δημιουργούνται προβλήματα. Αυτό είναι ευθύνη της κάθε κυβέρνησης και του κάθε Κόμματος που εκλέγεται από τον Ελληνικό Λαό.

'Αλλο ένα που θέλω να επισημάνω στα ζητήματα που έθεσε ο κύριος Πρωθυπουργός, είναι το εξής:

Κυρίες και κύριοι συνάδελφοι, επειδή είπε ο κύριος Πρωθυπουργός ότι δίνει σημαντικά ποσά, πιστώσεις για την Παιδεία και για το κράτος- πρόνοιας, μέσα στο οποίο για τις κοινωνικές δαπάνες υπάγεται και η Παιδεία, εδώ έχω έναν πίνακα των περισσοτέρων χωρών της Ενωμένης Ευρώπης, πίνακα που περιλαμβάνει τις κοινωνικές δαπάνες σε κάθε χώρα σαν ποσοστό στο ακαθάριστο εγχώριο προϊόν.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ)

Η Ελλάδα είναι τελευταία σε αυτού του είδους τις κοινωνικές πιστώσεις. Η Ελλάδα έχει κοινωνικές πιστώσεις 16%, όταν η Δανία έχει 33,7%, η Ολλανδία έχει 32,3%, η Γερμανία 30,8%, η Ιταλία 25,3% και η Ισπανία είναι πιο πάνω από εμάς με 21,1%.

ΒΑΣΙΛΗΣ ΚΕΔΙΚΟΓΛΟΥ:Με πόσο κατά κεφαλήν εισόδημα όμως και με τι δαπάνες;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Σαν ποσοστό στο ΑΕΠ λέμε. 'Ετσι μετριέται παντού, διεθνώς. Αυτό τι σημαίνει; 'Οτι στις χώρες αυτές υπάρχουν περιθώρια...

ΒΑΣΙΛΗΣ ΚΕΔΙΚΟΓΛΟΥ: Είπα με πόσο κατά κεφαλήν εισόδημα...

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ. ):Σταματήστε. Αφήστε να ολοκληρώσω κάποιον συλλογισμό.

ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Πάντως, υπάρχουν περιθώρια στις χώρες αυτές, που είχαν έντονο κοινωνικό κράτος, να κάνουν κάποιες περικοπές. Χώρες σαν την Ελλάδα, που έχουν το μικρότερο ποσοστό κοινωνικών δαπανών, αλλά και το μικρότερο κοινωνικό κράτος, η κάθε περικοπή έχει σημαντικές επιπτώσεις και στον πολίτη, αλλά και γενικότερα στην οικονομία.

Κυρίες και κύριοι συνάδελφοι, το ΔΗ.Κ.ΚΙ. δεν αρκείται μόνο σε κριτική και επισημάνσεις. Από την πρώτη στιγμή που εμφανίστηκε στο Κοινοβούλιο, έδωσε τη δική του συνολική πρόταση, που είναι μια διαφορετική πρόταση, με δική της φιλοσοφία και λογική, μια πρόταση πραγματικά προοδευτική και παράλληλα ρεαλιστική. 'Ετσι θα δώσουμε τις θέσεις μας, επειδή θέλουμε να κάνουμε ουσιαστικό και εποικοδομητικό διάλογο, αλλά ταυτόχρονα συστηματική αντιπολίτευση και όχι διορθωτική στα κακώς κείμενα.

Το ΔΗ.Κ.ΚΙ. θα μιλήσει πάλι για το θέμα της Παιδείας με τη δική του εναλλακτική πρόταση. Μην ξεχνάμε πως στόχο έχει να φέρει στο προσκήνιο τον ενεργό πολίτη, γιατί η Παιδεία είναι ο θεσμός, ο οποίος θα πρέπει να συμβάλει ουσιαστικά στη μεταμόρφωση του κράτους σε πολιτεία. Δηλαδή σε κοινωνία ελεύθερων πολιτικών όντων, με άλλα λόγια σε κοινωνία των πολιτών.

Το ΔΗ.Κ.ΚΙ. την πολιτική του για την Παιδεία, αλλά και για τα πολιτικά προβλήματα του σήμερα και του αύριο, την αντλεί από τη μεγάλη παράδοση της ελληνικής σκέψης, από τους αγώνες του Ελληνισμού για εθνική υπερηφάνεια και εθνική ανεξαρτησία, αλλά και από τη σημερινή, τη σύγχρονη επανάσταση της τεχνολογίας και της επιστήμης.

Το πρόβλημα στη Χώρα μας είναι κυρίως πρόβλημα κοινωνικού συστήματος, είναι πρόβλημα αλλαγής και αναγέννησης των θεσμών. Αυτό γιατί η πολυπόθητη αλλαγή που περιμέναμε, δυστυχώς μετεξελίχθηκε σε πολιτική συναλλαγή. Τη θέση της πολιτικής αλλαγής την πήρε η διαχείριση στο δρόμο για τον δήθεν εκσυγχρονισμό και η ευρωλαγνεία.

'Ετσι, η πολλά και σωστά υποσχόμενη μεταρρύθμιση και αλλαγή εγκαταστάθηκε με την ενσωμάτωση και την απορρόφησή της από το παλιό συντηρητικό πολιτικό σύστημα. 'Ετσι δημιούργησε μία νεοσυντηρητική κοινωνία στο δρόμο της απάνθρωπης ευρωπαϊκής σύγκλισης, που περιλαμβάνεται στη σύμβαση του Μάαστριχτ. Αυτό γίνεται ανεξάρτητα από τη φύση και τη λειτουργία των υπαρχόντων θεσμών και την ανταπόκρισή τους στη νέα αυτή πραγματικότητα.

Κατ' αρχήν, για μας πρέπει να γίνει σαφές ότι η σύμβαση του Μάαστριχτ είναι μια μίζερη ουτοπία, εφεύρημα των Γερμανογάλλων τραπεζιτών, που δεν έχει καμιά σχέση ούτε με τα ανθρώπινα δικαιώματα ούτε με την Ευρώπη των πολιτών και της αλληλεγγύης των κρατών και των λαών.

Επίσης, για το ΔΗ.Κ.ΚΙ. το μείζον πρόβλημα και σήμερα για την Ελλάδα και τη Δημοκρατία είναι και λέγεται θεσπισμένη εξουσία και δημοκρατικοί θεσμοί. 'Ενας από τους μεγάλους θεσμούς της Χώρας μας, ο οποίος βρίσκεται στο κέντρο της παραπάνω θεώρησης των πολιτικών πραγμάτων και αποτελεί ή θα πρέπει να αποτελεί τον πυρήνα της Δημοκρατίας μας, είναι και ο θεσμός της Παιδείας, για την οποία συζητάμε σήμερα.

Η Παιδεία αποτελεί για μια χώρα τη βάση και τον κινητήριο μοχλό της οικονομικής, πολιτικής, κοινωνικής και πολιτισμικής της πορείας και εξέλιξης.

Παρά τη σπουδαιότητα του ρόλου, που διαδραματίζει η Παιδεία τόσο στη ζωή του ατόμου, όσο και σ' αυτήν του ευρύτερου συνόλου στην Ελλάδα του 1997, ο τομέας της Παιδείας εμφανίζεται παραμελημένος και εγκλωβισμένος παρωχημένες διαδικασίες και αποσπασματικές λύσεις, που όχι μόνο δεν προωθούν τις εκπαιδευτικές λειτουργίες, αλλά τις παρεμποδίζουν και τις οδηγούν στην αστοχία και στο τέλμα για αρκετά χρόνια.

Στη Χώρα μας, κατά την άποψη του ΔΗ.Κ.ΚΙ., το πρόβλημα της Παιδείας πλην κάποιων φωτεινών εξαιρέσεων οι οποίες επιβεβαιώνουν τον κανόνα, εξαιρέσεων που είναι γνωστές, που έγιναν το 1932, το 1964 επί 'Ενωσης Κέντρου και το 1982, δεν αποτέλεσε σχεδόν ποτέ κεντρικό ζήτημα της 

Σελίδα 4121 

πολιτικής των περισσοτέρων κυβερνήσεων. Τούτο αποδεικνύεται από το ότι ακόμη και σήμερα, τα περισσότερα Κόμματα, δεν έχουν επεξεργασμένη πολιτική για την Παιδεία, με συγκεκριμένη πολιτική θεωρία, στη βάση της οποίας να είναι ενταγμένη και η καθημερινή πολιτική πρακτική και τα κατ' ιδίαν μέτρα.

'Ολες οι μεταρρυθμίσεις που έγιναν κατά καιρούς, μπορεί να ήταν απαιτήσεις των καιρών, ευκαιριακές με άλλα λόγια απαιτήσεις, αλλά δε διακρίνονταν από το μακρό προσχεδιασμό και τη λογική της σύνδεσης του νέου με το θετικό του παλιού, έτσι ώστε να υφίσταται μια λογική συνέπεια στα πράγματα, στα προγράμματα και μια συνέπεια στα αποτελέσματα προς όφελος των νέων, του Λαού στο σύνολό του, της οικονομίας της Χώρας μας, του πολιτισμού μας και της προοδευτικής πορείας της Χώρας.

Κυρίες και κύριοι συνάδελφοι, η Παιδεία, κατά την άποψη του ΔΗ.Κ.ΚΙ., σαν υπέρτατο στόχο πρέπει να έχει τη δημιουργία ανθρώπων. 'Ανθρωποι όμως δεν υπάρχουν χωρίς αμέριστη και βαθιά πίστη σε ανθρώπινες αξίες. Μ'αυτήν την έννοια, η ανάπτυξη σαν προσέγγιση των στόχων και αξιών μιας κοινωνίας εμπεριέχει την Παιδεία σαν αναπόσπαστο τμήμα, τμήμα της ανάπτυξης και της κοινωνίας ταυτόχρονα, με τις προϋποθέσεις μιας αξιοπρεπούς ζωής, μιας αξιοπρεπούς διαβίωσης.

Οι αξίες όμως, δεν αποτιμώνται με δείκτες, κύριε Πρωθυπουργέ, σαν και αυτούς που κατακλύζουν τη ζωή μας και παρουσιάζονται συνήθως σαν ποσοστό κάποιου απρόσιτου, ακαθάριστου, εγχώριου προϊόντος. Ανεπαισθήτως μας έκλεισαν από τον κόσμο των αξιών και η μεν Παιδεία ταυτίστηκε με την επαγγελματική αποκατάσταση, η δε ανάπτυξη, δυστυχώς με τη μείωση του πληθωρισμού και την προοπτική της νομισματικής ένωσης το ταχύτερο δυνατό, ή με την προοπτική της άπιαστης σύγκλισης των ονομαστικών οικονομικών δεικτών που αδιαφορούν ότι πίσω από τους δείκτες, υπάρχουν άνθρωποι και ανθρώπινες αξίες, υπάρχει η υποχρέωση της Πολιτείας, να διασφαλίζει αξιοπρεπή διαβίωση.

Ο εκφυλισμός όμως των εννοιών, οδηγεί με μαθηματική ακρίβεια στην κρίση αλλά και την αλλοτρίωση που δεν είναι τίποτε άλλο, παρά η αποξένωση από τις αξίες και τα ιδανικά ενός λαού. Οι κοινωνίες δεν μπορούν να επιβιώσουν με δείκτες. Μόνο οι ιδέες, κυρίες και κύριοι, συναρπάζουν. Μόνο το όραμα και η προοπτική ενεργοποιεί κοινωνίες, ενεργοποιεί λαούς. Αυτές κάνουν επίσης τη ζωή βιώσιμη και τις κοινωνίες συνεκτικές. Αλλιώς λειτουργεί ο κανόνας της ατομικής διάσωσης. Η αλληλεγγύη στην κοινωνία, θεωρείται ότι μειώνει την ανταγωνιστικότητα και η ζωή τελικά, γίνεται ζούγκλα, όπως γίνεται τα τελευταία χρόνια και στην Ελλάδα, με τις λογικές που προωθούνται από την Κυβέρνηση του κοινωνικού εμφυλίου, κάτι που είναι ό,τι χειρότερο μπορεί να υπάρξει σήμερα που η Ελλάδα αντιμετωπίζει τεράστια εθνικά και οικονομικά προβλήματα.

Κοντά σε τέτοια αξιολόγηση πραγμάτων, βρισκόμαστε σήμερα, γι' αυτό και η κρίση κατά την άποψή μας είναι μεγάλη. Το κυρίαρχο σήμερα σύστημα του νεοφιλελευθερισμού που προωθεί και η Κυβέρνηση του ΠΑΣΟΚ, βρίσκεται ήδη σε κρίση. Γι' αυτό και το πολιτισμικό πρόσωπο που προβάλλει η ίδια αυτή φιλοσοφία και της σημερινής Κυβέρνησης, αστοχεί. Η κρίση όμως ενός συστήματος, απαιτεί μεγάλες αλλαγές για την υπέρβασή του και όχι λογικές διαχειριστών της κρίσης που μετράνε αν θα δώσουν στους εκπαιδευτικούς 9,1 ή 8,9.

Δε λύνουν τέτοια θέματα με νομοθετήματα και μόνο με νομοθετήματα, ούτε με διακηρύξεις, δήθεν, εκπαιδευτικών μεταρρυθμίσεων, αλλά είναι υπόθεση όλης της Κοινωνίας στρατευμένη σε μια πολιτιστική εξόρμηση.

Για τους συναδέλφους του ΠΑΣΟΚ θεωρώ χρήσιμο να παρεμβάλω ένα απόσπασμα από ομιλία του Γεωργίου Παπανδρέου, του αείμνηστου Γέρου της Δημοκρατίας, που έκανε το 1930 στους επιθεωρητές της δημοτικής εκπαίδευσης. 'Ελεγε επί λέξει τα εξής και ταιριάζει σήμερα: "Δεν υπερτιμώ την αξία των νόμων. Οι νόμοι είναι δυνατότητες, οι οποίες αναμένουν πραγματοποίηση. Είναι σχήματα τα οποία αναμένουν περιεχόμενο. Και όταν η αλήθεια αυτή ισχύει κατά κανόνα, έχει ασφαλώς ισχύ απείρως περισσότερο στην εκπαίδευση. Οποιεσδήποτε υλικές βελτιώσεις" -εδώ το υπογραμμίζω-"της εκπαιδεύσεως και αν γίνουν, θα είναι απολύτως ανεπαρκείς, χωρίς τη θερμή συμμετοχή του ψυχικού παράγοντος, χωρίς, δηλαδή, τον ενθουσιασμό και την πίστη του δασκάλου". Και δυστυχώς η Κυβέρνηση το δάσκαλο, τον εκπαιδευτικό τον αντιμετωπίζει με τον τελείως αντίθετο τρόπο.

Για να δώσουμε, λοιπόν, λύση στην κρίση που μαστίζει την Παιδεία και πριν ασχοληθούμε με την εκπαίδευση που είναι στενότερη έννοια, που υπάγεται στην ευρύτερη έννοια της Παιδείας, πρέπει να μιλήσουμε κατά συνέπεια για αξίες και για ανάπτυξη. Αλλιώς μπορούμε να διακόψουμε αυτήν τη στιγμή τη συνεδρίασή μας και η Κυβέρνηση αλλαζονικά και με έπαρση, όπως μας είπε ο κύριος Πρωθυπουργός ότι διέκοψαν την απεργία οι δάσκαλοι και να είμαστε βέβαιοι τότε, κύριε Πρωθυπουργέ, ότι πολύ σύντομα θα είμαστε πάλι κάτω από απεργίες, που θα γίνουν πάλι στο χώρο της εκπαίδευσης, είτε από πλευράς μαθητών είτε στην τριτοβάθμια εκπαίδευση, που και αυτή πριν από λίγους μήνες ήταν σε απεργιακούς αγώνες.

Ζητούνται, λοιπόν, ιδανικά και εθνικοί στόχοι, κυρίες και κύριοι συνάδελφοι, και μάλιστα κατεπειγόντως. Αν σε ένα ιδανικό που θα εμπνεύσει τον Ελληνισμό προτείνουν, οι αξιότιμοι κύριοι της Κυβέρνησης, τη Συνθήκη του Μάαστριχτ, τότε να ξέρουν ότι θα καταγραφούν στην ιστορία ως οι νεκροθάφτες της Κοινωνίας μας. Τίποτε δε θα μπορεί να συγκρατήσει σ' αυτήν την περίπτωση τη διάλυση και την καθημερινή φθορά της Κοινωνίας. Και δεν κάνει ποτέ να ξεχνάμε ότι αν ένα μεγάλο έθνος επιβάλλεται με μόνο το μέγεθός του, ένα μικρό έθνος πρέπει να πείθει συνεχώς για την ανάγκη της παρουσίας του, αντλώντας δυνάμεις από την ίδια του την υπόσταση. 'Αλλωστε έτσι επιβίωσε το Ελληνικό 'Εθνος στη διαδρομή χιλιετηρίδων και εκατονταετηρίδων. Αυτό ήταν πάντα αληθινό, ιδιαίτερα όμως ισχύει στους σημερινούς καιρούς. Δε χρειάζεται να ψάξουμε πολύ για ιδανικά εμείς οι 'Ελληνες. Υπάρχουν σαν παραδοσιακές αξίες που διαφύλαξαν τον Ελληνισμό σε καιρούς χαλεπούς. Και υπάρχουν οι ελληνικές παραδοσιακές, αλλά και παγκόσμιες αξίες για Δημοκρατία, για Ελευθερία, για Κοινωνική Δικαιοσύνη. Σήμερα που υπάρχει πάλι το ζήτημα της εθνικής ανεξαρτησίας και ακεραιότητας από την τουρκική επιβολή, πρέπει να τις επαναφέρουμε στο προσκήνιο και η Παιδεία θα πρέπει να συμβάλει ουσιαστικά.

Εδώ οφείλουμε να πούμε, επίσης, μια μεγάλη αλήθεια, για να είμαστε ειλικρινείς τουλάχιστον μεταξύ μας και απέναντι στον Ελληνικό Λαό. Υπάρχει το τεράστιο ζήτημα που έχει σχέση με την Παιδεία, που είναι το ζήτημα της απασχόλησης, ιδιαίτερα το ζήτημα της ανεργίας των νέων και η αδυναμία αντιμετώπισής του. Οι νέοι οδηγούνται κάθε μέρα με την πολιτική της σύγκλισης των ονομαστικών οικονομικών δεικτών σε απόγνωση, σε απογοήτευση, αδυνατώντας να ενταχθούν στην παραγωγική διαδικασία, γιατί ακριβώς δεν τους δίνουμε όραμα, δεν τους δίνουμε προοπτική. 

Η ιδιωτική πρωτοβουλία, όπως είναι γνωστό και όπως έχω αναλύσει στην ομιλία μου επί των προγραμματικών δηλώσεων, δεν μπορεί να λύσει αυτό το μεγάλο πρόβλημα της απασχόλησης, αφού το μέγεθος της ελληνικής επιχείρησης με την περιορισμένη κεφαλαιακή βάση είναι μικρομεσαίο σε ευρωπαϊκή κλίμακα.

Το πρόβλημα γίνεται εντονότερο σήμερα, γιατί η διεθνοποίηση της οικονομικής ζωής, όπως λειτουργεί, αυξάνει τον ανταγωνισμό και απαιτεί ακόμα μεγαλύτερη συγκέντρωση κεφαλαίων για επενδύσεις. 

Αποτέλεσμα όλων των παραπάνω είναι η τεράστια πίεση για διορισμούς στο δημόσιο τομέα και η μεγέθυνσή του. Αυτή είναι η πραγματικότητα και όχι αυτό που προσπαθούν να προβάλουν, είτε η διοίκηση του ΣΕΒ είτε γενικά οι συντηρητικοί στην Ελλάδα και στην Ευρώπη για να αποπροσανατολίσουν το Λαό. Είναι, γιατί ακριβώς δεν υπήρχε ποτέ στην Ελλάδα εθνική μεγαλοαστική τάξη, που να διαθέτει εκείνα τα κεφάλαια για επενδύσεις και ανάπτυξη, ώστε να δημιουργήσει θέσεις

Σελίδα 4122 

απασχόλησης και να απορροφήσει το εργατικό δυναμικό. Γι' αυτό ακριβώς και στρέφεται ο πολίτης στις πιέσεις για διορισμούς στο δημόσιο τομέα.

'Ετσι εξηγείται άλλωστε και η αγωνιώδης προσπάθεια για απόκτηση πτυχίου ΑΕΙ ή ΤΕΙ, που στην κοινή συνείδηση γίνεται περίπου ισάξιο με βιβλιάριο κοινωνικής ασφάλισης ή εισιτήριο για την αγορά ανεργίας.

Η ασφυκτική πίεση στα ΑΕΙ, η μετατροπή του λυκείου ή τουλάχιστον των δύο τελευταίων τάξεών του σε προπαρασκευαστικές των πανελλαδικών εξετάσεων, η γιγάντωση της παραπαιδείας, όλα αυτά εκεί οφείλονται, στο πρόβλημα που προανέφερα, στην πίστη, δηλαδή ότι το πτυχίο διευκολύνει το διορισμό και λύνει το πρόβλημα της απασχόλησης.

Τελικά πρέπει να γνωρίζουμε ότι αν δε λυθεί το πρόβλημα της απασχόλησης, να μην ελπίζουμε ότι θα λυθεί και το πρόβλημα της εκπαίδευσης.

Ερχόμαστε, λοιπόν, στο τελικό ζητούμενο που είναι μία άλλη οικονομική πολιτική, απ' αυτήν που ακολουθεί και η Κυβέρνηση της Νέας Δημοκρατίας και η Κυβέρνηση του ΠΑΣΟΚ τα τελευταία οκτώ χρόνια, με στόχο την ταχύτερη δυνατή ανάπτυξη για την οποία και μιλήσαμε στο προηγούμενο κεφάλαιο. 

Η επιμονή σ' αυτήν την οικονομική πολιτική που ακολουθεί η Κυβέρνηση θα συντηρεί, εκτός των άλλων και την παθογένεια στην εκπαίδευση, θα καθαγιάζει το πτυχίο, με τη λογική που προανέφερα, θα διογκώνει το επιστημονικό προλεταριάτο, θα κλιμακώνει τις ενδοκλαδικές διενέξεις για τα επαγγελματικά δικαιώματα των πτυχιούχων, μεταξύ ανώτερης και ανώτατης εκπαίδευσης, καθώς και το συντεχνιασμό μεταξύ ομοειδών ή συγγενών πτυχίων, για τα όρια αρμοδιότητας, όπως έχουμε και με το νομοσχέδιο που ήλθε σήμερα στη Διαρκή Επιτροπή για το αν θα υπογράφουν τους ισολογισμούς οι πτυχιούχοι των Ανωτάτων Εκπαιδευτικών Ιδρυμάτων και όχι των ΤΕΙ.

Τελικά, για να γενικεύσω τον προβληματισμό, μπορούμε να πούμε ότι η παθογένεια του δημόσιου τομέα, η αναποτελεσματικότητα της Δημόσιας Διοίκησης οφείλεται ακριβώς και σ' αυτό το κυρίαρχο ζήτημα. Πληθωρισμός, δηλαδή, υποτιμημένων και κακοπληρωμένων χαρτιών, με την τρομερή παραπαιδεία που υπάρχει.

Επιγραμματικά μπορούμε να πούμε τα εξής, ανακεφαλαιώνοντας τα παραπάνω:

Η Παιδεία θέλει όραμα και ιδανικά, που να κατευθύνουν την Κοινωνία. Η εκπαίδευση θέλει, μαζί με το όραμα και μια οικονομική πολιτική που να δημιουργεί θέσεις εργασίας. 'Οταν λείπουν και οι δύο αυτές προϋποθέσεις, η κρίση είναι συνολική. Αυτή είναι ακριβώς και η περίπτωση της Χώρας μας.

Μετά απ' αυτά μπορούμε να πούμε μερικά συγκεκριμένα λόγια για την κατάσταση στην εκπαίδευση. 'Αλλωστε, σε παρεμβάσεις που είχα κάνει κατά τη διάρκεια επερωτήσεων και νομοσχεδίων του Υπουργείου Οικονομικών, ανέπτυξα αυτές τις θέσεις. Κοινά προβλήματα σε όλες τις βαθμίδες της εκπαίδευσης είναι τα ακατάλληλα και ανεπαρκή κτίρια, η έλλειψη προσωπικού, τα κακοπληρωμένα στελέχη, επίσης, με χαμηλούς μισθούς του εκπαιδευτικού προσωπικού.

'Υστερα απ' όλα αυτά η απεργία των δασκάλων και των καθηγητών, δεν πρέπει να αιφνιδιάζει και να αιφνιδιάσει στο μέλλον κανέναν.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

Μετά από χρόνια αναμονής στην ουρά της επετηρίδας μπαίνουν οι εκπαιδευτικοί στην εκπαίδευση για να υπηρετήσουν όραμα, ιδανικά, αξίες, για να γίνουν δημιουργοί ανθρώπων, να γίνουν οι δεύτεροι γονείς, ίσως και πιο καλοί από τους φυσικούς γονείς, με άλλα λόγια για να διαιωνίσουν την Ελλάδα.

Αυτά ζητάμε εμείς ως Πολιτεία από αυτούς και απαιτούμε να ασκούν το λειτούργημά τους με τον καλύτερο δυνατό τρόπο. 

Θεωρούμε αυτονόητο και το πιο απομακρυσμένο χωριό να έχει το σχολείο του με το δάσκαλο να αμύνεται στις επάλξεις και στις προκλήσεις της ζωής.

Θέλουμε τέλος να είναι η ζωντανή ελπίδα ο εκπαιδευτικός, ότι η επόμενη γενιά που αυτός θα βοηθήσει να δημιουργηθεί, θα είναι καλύτερη από τη σημερινή. 'Οταν ζητάμε από κάποιους τόσα πολλά ως Πολιτεία, το ελάχιστο που πρέπει να προσφέρουμε είναι στοργή, σεβασμός και περίσσευμα ψυχής. Στους δημιουργούς, κυρίες και κύριοι συνάδελφοι, ψυχών, προσφέρουμε ευαισθησία και όχι μιζέρια και κακομοιριά με αριθμούς και το εάν είναι η αύξηση εννέα ή δέκα τοις εκατό.

Για το Δημοκρατικό Κοινωνικό Κίνημα, σήμερα τίθεται ευθέως το πρόβλημα της Παιδείας ως πρόβλημα μόρφωσης και δικαιώματος κάθε 'Ελληνα και Ελληνίδας σ' αυτήν τη μόρφωση. 

Αποσύνδεση επίσης του όρου εκπαίδευσης από τον όρο Παιδεία. Ανθρωπιστική αντίληψη για την Παιδεία στα πλαίσια παροχής εξειδικευμένων γνώσεων. Πρόβλημα επίσης, εκπαίδευσης, κατάρτισης και επαγγελματικής αποκατάστασης που περιλαμβάνει μορφωτική έρευνα και εκπαιδευτικό σχεδιασμό. Πρόβλημα για ίδιες ευκαιρίες και δικαιώματα σε όλους τους νέους και σε όλες τις νέες.

Η Πολιτεία πρέπει να είναι εγγυητής διασφάλισης αυτών των παραγόντων. Για το ΔΗ.Κ.ΚΙ. δικαίωμα στη μόρφωση έχουν όλοι οι 'Ελληνες και οι Ελληνίδες καθ' όλη τη διάρκεια του βίου. Ιδιαίτερα σήμερα, που υφίσταται κυριαρχία του κέρδους, ψευδούς πολιτισμού και έντονη επιρροή των Μέσων Ενημέρωσης και των ηλεκτρονικών πολυμέσων στην κοινή γνώμη, ο ρόλος της μόρφωσης καθίσταται σημαντικός, ουσιώδης και καταλυτικός για το σύνολο της Κοινωνίας μας και για το μέλλον της Χώρας και της Κοινωνίας.

Η εκπαιδευτική διδασκαλία σήμερα δυστυχώς έχει συρρικνωθεί, φτωχαίνει σε γενικές γνώσεις. Αξία έχει μόνο σήμερα δυστυχώς, η επιτυχία στις εξετάσεις, το δίπλωμα ως αποκλειστικός και μοναδικός στόχος. Η μόρφωση πρέπει να αποσκοπεί στη μεταβολή του προσώπου σε προσωπικότητα, με όλα τα ιδιαίτερα χαρακτηριστικά που την απαρτίζουν και την καθιστούν ισχυρό πολιτικό και κοινωνικό ον, που φτιάχνουν έντιμους πολίτες με αυτοπεποίθηση για τα πράγματα και για τον έξω κόσμο.

Οι φορείς και το σύστημα της Παιδείας χρειάζεται κατά την άποψή μας ριζικές αλλαγές και θεσμική και οργανωτική αναδιάταξη. 

Πρώτον, στην οργάνωση της ύλης διδασκαλίας, δεύτερον, στα μαθήματα, τρίτον, στα βιβλία και την ποιότητα του περιεχομένου των βιβλίων και τέταρτον, στο εκπαιδευτικό προσωπικό. Ιδρύματα στα οποία παρέχεται η μόρφωση, κατά την άποψή μας, δεν είναι μόνο τα νηπιαγωγεία, τα σχολεία της πρώτης και δεύτερης βαθμίδας, αλλά και οι θεσμικά νομιμοποιούμενοι προς τους φορείς της Πολιτείας, δηλαδή οι ΟΤΑ και τα Νομικά Πρόσωπα Δημοσίου Δικαίου, που μπορούν να συστήνουν και ιδρύματα ανοικτής Παιδείας Δημόσιου και μη κερδοσκοπικού χαρακτήρα.

Το ΔΗ.Κ.ΚΙ. είναι αντίθετο στα ιδιωτικά πανεπιστήμια. 

Εκπαιδευτικός σχεδιασμός. Στο σχολείο της Κατώτερης και Μέσης Παιδείας σήμερα απαιτούνται ριζικές αλλαγές στη μορφή, την οργάνωση, τον τρόπο λειτουργίας και το σκοπό που υπηρετούν. Στο σχολείο της πρώτης βαθμίδας, είναι αναγκαίο να είναι συνδεδεμένη η λειτουργία του με το ιδιαίτερο τοπικό στοιχείο και τα ιδιαίτερα τοπικά χαρακτηριστικά, συνήθειες και έθιμα των πολιτών, έτσι ώστε η παράδοση να λαμβάνει τη θέση της στη δομή και στη συγκρότηση του χαρακτήρα του παιδιού.

Από τις συνθήκες της σημερινής πραγματικότητας και της ταχύτητας με την οποία μεταδίδονται πληροφορίες, ίσως -και πρέπει να το εξετάσουμε- να είναι άστοχο και ανώφελο ο χρόνος εκπαίδευσης των παιδιών αυτής της βαθμίδας, δηλαδή της Πρωτοβάθμιας Εκπαίδευσης, να παραμείνει ακόμη έξι χρόνια.

Αποτελεί ερώτημα επίσης, αν η Γυμνασιακή Μέση Παιδεία πρέπει να αρχίζει τουλάχιστον από τον ενδέκατο χρόνο και όχι μόνο για τρία χρόνια, αλλά για περισσότερα με μια ουσιαστική όμως, αναδιοργάνωση της εκπαίδευσης σε προγράμματα, εκπαιδευτική ύλη, προσωπικό, συνθήκες και υλικο-

Σελίδα 4123 

τεχνική υποδομή με στόχο, όμως, τη συγκρότηση και την ολοκλήρωση της προσωπικότητας των νέων με την αναγκαία μόρφωση για την αντιμετώπιση ζωής και με την παροχή τίτλου, που θα μπορεί να χρησιμοποιηθεί παραπέρα για επαγγελματική κατάρτιση και αποκατάσταση σαν συμβολή στην παραγωγή και την οικονομία της Χώρας.

Με τον τρόπο αυτό, κατά την άποψή μας, γίνεται μία ουσιαστική αποσυμφόρηση του Λυκείου, ως ιδρύματος με άλλο χαρακτήρα και απαιτήσεις και άλλο σκοπό.

Δεύτερο, το Λύκειο, κατά την αποψή μας είναι ο χώρος όπου αποκρυσταλλώνεται η φυσιογνωμία του πολίτη, του ενεργού μέλους της Κοινωνίας και δομείται το ενδιαφέρον του νέου για επαγγελματική, αλλά και επιστημονική προοπτική. 'Ετσι το πρόγραμμα του Λυκείου δεν μπορεί παρά να είναι σε αντιστοιχία των απαιτήσεων αυτών και το εκπαιδευτικό προσωπικό αναλόγων προσόντων με δύο κατευθύνσεις και με μαθήματα κοινά και προοπτικής, πρώτον την επαγγελματική και δεύτερον την επιστημονική πανεπιστημιακή.

Η ποιότητα της προσφερόμενης Παιδείας στη βαθμίδα αυτή και η γενναία οικονομική παροχή για τα συγγράμματα και το εκπαιδευτικό προσωπικό θα περιορίσει σημαντικά, αν όχι θα καταργήσει κατά την άποψή μας την παραπαιδεία και θα ενισχύσει το δημόσιο χαρακτήρα και το ρόλο της Παιδείας.

Η αξιολόγηση στις τρεις τάξεις του Λυκείου είναι ανεξάρτητη από την εισαγωγή στο Πανεπιστήμιο ή σε άλλο μετά το Λύκειο 'Ιδρυμα και σκοπό θα πρέπει να έχει μόνο την αποτύπωση του βαθμού των γνώσεων και των κλίσεων του μαθητή,όπου αυτή η αξιολόγηση τον οδηγεί δεσμευτικά ανάλογα με την κλίση και το ενδιαφέρον του στην επαγγελματική ανώτερη εκπαίδευση ή στην πανεπιστημιακή εκπαίδευση. Και το σύστημα αυτό που εξήγγειλε ο κύριος Υπουργός Εθνικής Οικονομίας της μεσομακροπρόθεσμης κατάργησης των πανελλήνιων εξετάσεων, αλλά με παράλληλη θεσμοθέτηση ενός έτους προπαρασκευαστικού, είναι θέση που διατύπωσε στο προεκλογικό πρόγραμμα για την Παιδεία το Δημοκρατικό Κοινωνικό Κίνημα και όπως ενθυμείστε στις δηλώσεις μου το είχα πεί επί των προγραμματικών δηλώσεων.

ΚΥΡΙΑΚΟΣ ΣΠΥΡΙΟΥΝΗΣ: Τα προβλέψατε όλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ξέρω σας πονάει, γιατί ακούτε προτάσεις συγκεκριμένες και ξέρω ότι το πρόβλημά σας είναι άλλο, αλλά όμως ήρθε η ώρα σας. 'Ηρθε η ώρα γιατί τα προσωπεία έπεσαν. Ο Ελληνικός Λαός έχει καταλάβει πλέον πάρα πολλά πράγματα και από τη σημερινή επίσης συζήτηση κατάλαβε ακόμη περισσότερα. Κατάλαβε ότι το σημερινό ΠΑΣΟΚ είναι ένα Κόμμα το οποίο απλά διαχειρίζεται την κρίση του νεοφιλελεύθερου συντηρητικού αντιλαϊκού συστήματος.

Εμείς θα συνεχίσουμε τον αγώνα μας ανυποχώρητα, έξω από λογικές διαχειριστών της κρίσης, έξω από λογικές διαχείρισης συμφερόντων που είναι αντίθετα προς συμφέροντα και της Χώρας και της ελληνικής οικονομίας και του απλού 'Ελληνα πολίτη. Εμείς θα συνεχίσουμε ενάντια στις λογικές που θέλουν να εμφανίσουν στον Ελληνικό Λαό ως μονόδρομο αυτήν την πολιτική που δοκιμάστηκε, όχι μόνο στην Ελλάδα, αλλά και στην Ευρώπη και διεθνώς και αντί να λύσει έχει οξύνει τα μεγάλα οικονομικά και κοινωνικά προβλήματα.

Εμείς θα παλαίψουμε για μία Ελλάδα η οποία θα φέρει και πάλι στο προσκήνιο τον άνθρωπο και τις ανθρώπινες αξίες, για μία Ελλάδα η οποία δε θα ασχολείται μόνο με τη βελτίωση, που δεν έρχεται και αυτή παρά τις μεγάλες θυσίες του Λαού των ονομαστικών οικονομικών δεικτών, αλλά που θα ασχολείται με την ανάπτυξη της σύγκλισης στην Ευρώπη των πραγματικών επιπέδων των οικονομιών, αλλά και της ευημερίας των λαών. Τέτοια Ελλάδα δεν μπορεί να υπάρξει με πολιτικές σαν αυτές που εφαρμόζονται σήμερα, αλλά και από την προηγούμενη Κυβέρνηση της Νέας Δημοκρατίας.

Ευχαριστώ.

(Χειροκροτήματα από την Πτέρυγα του Δ.ΗΚ.ΚΙ.)

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ο κ. Πάχτας έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Απλά, χρωστώ μια ενημέρωση στο Σώμα.

Είχα παρακαλέσει τον κύριο Πρόεδρο του Συνασπισμού, όταν αναφερόταν σε ένα απόσπασμα των πρακτικών της Επιτροπής Παρακολούθησης, να διαβάσει και την προηγούμενη ενότητα. Δεν την διάβασε. 'Εχει καταγραφεί η απόφαση της τελευταίας Επιτροπής Παρακολούθησης της 11ης Δεκεμβρίου και θα διαβάσω τέσσερις σειρές, κύριε Πρόερδρε.

"Η εξειδίκευση των ενεργειών του προγράμματος έχει προχωρήσει σε σημαντικό βαθμό, σύμφωνα με το στόχο που έχει τεθεί στην προηγούμενη συνεδρίαση. Μαζί με τις ενέργειες των οποίων τεχνικά δελτία προτάθηκαν για έγκριση στην τέταρτη συνεδρίαση, καλύπτεται το 90% περίπου του προϋπολογισμού του προγράμματος". Και στη συνέχεια ακολουθεί η φράση που διάβασε ο κύριος Πρόεδρος του Συνασπισμού.

Μετά απ'αυτό, κύριε Πρόεδρε, ακολούθησε επιστολή της Ευρωπαϊκής Επιτροπής το Γενάρη, προς την Κυβέρνηση που λέει το εξής:

"'Οσον αφορά το επιχειρησιακό πρόγραμμα Παιδείας, οφείλω να ομολογήσω ότι η πρόοδος που επιτεύχθηκε κατά τη διάρκεια των τελευταίων δέκα μηνών, είναι εντυπωσιακή. Σήμερα, πάνω από το 90% των ενεργειών του προγράμματος έχουν αναλυθεί, εξειδικευθεί σε σημαντικό βαθμό και έχουν εγκριθεί από την τελευταία Επιτροπή Παρακολούθησης".

Αυτά, κύριε Πρόεδρε, και αναδεικνύουμε ολόκληρη την αλήθεια, όταν μάλιστα αυτή αναφέρεται στο 90% του προγράμματος και όχι στο 10%.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Φαίνεται ότι υπάρχει αδυναμία επαφής με την πραγματικότητα, από πλευράς Κυβέρνησης και αδυναμία συνεννόησης. Αν είσθε ευτυχής με την κατάσταση που εμφανίζουν τα κοινοτικά προγράμματα στο Υπουργείο Παιδείας, να είσθε ευτυχής. Δε σας χρωστάει τίποτα ο Τόπος να πληρώνει αυτόν τον εφησυχασμό σας. Η κατάσταση είναι τραγική και το γνωρίζετε.

Μου διαβάζετε μια επιστολή και παίρνετε τις τέσσερις γραμμές, τις φιλοφρονητικές από πλευράς επιτροπής και εγώ σας αναφέρω τις διαπιστώσεις που έχουν πολιτική ουσία. Ακούστε τες, λοιπόν, πάλι: "Απομένει σημαντικός δρόμος για την εξειδίκευση των έργων που εντάσσονται στις ενέργειες για την οργάνωση των φορέων που θα εκτελέσουν τα έργα, καθώς και των κεντρικών μονάδων που είναι υπεύθυνες για την παρακολούθηση της εφαρμογής. Απομένει επίσης η κατάρτιση κανονισμών και οδηγιών διαχείρισης των ενεργειών, έτσι ώστε να είναι γνωστοί οι κανόνες συμμετοχής των φορέων στα επιμέρους προγράμματα και λειτουργίας της γραμματείας της Επιτροπής Παρακολούθησης. Οι κανονισμοί θα διαμορφωθούν το συντομότερο δυνατόν και πάντως μέσα στους πρώτους μήνες του 1997".

Κανονισμούς δεν έχετε και θα τους φτιάξετε στο πρώτο εξάμηνο του 1997.

Δεύτερον, "επισημάνθηκε πάλι η έλλειψη κονδυλίων για έργα συγχρηματοδοτούμενα, τα οποία αφορούν στην αγορά εξοπλισμού και κατασκευής υποδομών".

Επίσης επισημάνθηκε η ανάγκη για ποσοτική και ποιοτική αναβάθμιση της στελέχωσης των διευθύνσεων."

Ειλικρινά φέρνετε μια επιστολή και παραγνωρίζετε τις διαπιστώσεις που τις ξέρετε; Δεν ξέρετε ότι το Υπουργείο Παιδείας το 1996 είχε μηδέν απορρόφηση;

ΠΡΟΕΔΡΟΣ (Απόστολος Κακλαμάνης): Ας ακούσουμε τώρα τον Υπουργό Παιδείας.

Ο Υπουργός Εθνικής Παιδείας και Θρησκευμάτων έχει το λόγο. Θα μας λύσετε όλες τις απορίες.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρη-

Σελίδα 4124 

σκευμάτων): (Θα προσπαθήσουμε).

Κυρίες και κύριοι συνάδελφοι, παρά την τελευταία παρέμβαση του κ. Κωνσταντόπουλου, εγώ εξακολουθώ να πιστεύω ότι η Παιδεία είναι ένας χώρος που ενώνει όλους μας, δεν είναι ένας χώρος που μας χωρίζει. Πιστεύουμε όλοι ότι το μέλλον της Πατρίδας, το μέλλον των παιδιών μας, εξαρτάται από την ποιότητα της Παιδείας. Αυτήν την ώρα πρέπει να σταθούμε στο ύψος των περιστάσεων και να συζητήσουμε για την Παιδεία του σήμερα και του αύριο.

Παρακολούθησα με ενδιαφέρον πολλούς τακτικούς ελιγμούς, αριθμητικούς ακροβατισμούς, στενές οικονομίστικες προσεγγίσεις, αλλά πιστεύω ότι, πέρα απ'αυτά, βγήκε επιτέλους από τη συζήτηση μια αγωνία αναζήτησης των παραμέτρων για ένα νέο σύστημα Παιδείας, για μια Παιδεία που μας αξίζει και που πρέπει να έχουμε, για να αντιμετωπίσουμε με αυτοπεποίθηση και δυναμική τον εικοστό πρώτο Αιώνα.

Εγώ θα ήθελα να μιλήσω κυρίως γι'αυτά τα θετικά στοιχεία, που βγήκαν απ' όλες τις Πτέρυγες της Βουλής σ'αυτήν την αναζήτηση και να φωτίσω μερικές απόψεις του όλου θέματος. Αλλά πριν το κάνω αυτό, είμαι αναγκασμένος να πω μερικά πράγματα για αριθμούς που αναφέρθηκαν και για κάποια στοιχεία που δόθηκαν.

Πρώτα απ'όλα, θα ήθελα να πω ότι φέτος, το 1997, θα έπρεπε όλες οι Πτέρυγες να επικροτήσουν την απόφαση της Κυβέρνησης να αυξήσει τις δαπάνες για την Παιδεία κατά 21%, ενώ όλες οι άλλες πρωτογενείς δαπάνες του Προϋπολογισμού του 1997 αυξάνονται μόνο κατά 6,6%. Αυτό και μόνο δείχνει την πολιτική βούληση να δοθεί μία προτεραιότητα στα προγράμματα της Παιδείας.

Δεν πρέπει κυρίες και κύριοι συνάδελφοι, να συγχέουμε το θέμα της οικονομικής πολιτικής, της εισοδηματικής πολιτικής στο δημόσιο τομέα με προτεραιότητες στην Παιδεία. Καταναλώσαμε την ώρα σήμερα κυρίως για το μισθολόγιο των εκπαιδευτικών, ένα θέμα πολύ σημαντικό και για την ίδια την 

Παιδεία. 'Ομως, το θέμα του μισθολογίου των εκπαιδευτικών εντάσσεται σε μία ευρύτερη λογική μισθών στο δημόσιο τομέα. Και είναι μέσα σ'αυτά τα πλαίσια, που κυρίως θα μπορούσαμε και θα έπρεπε να συζητήσουμε αυτό το θέμα, όχι γιατί οι μισθοί δεν είναι σημαντική στήριξη σε ένα πρόγραμμα Παιδείας, αλλά γιατί οι περιορισμοί στις αυξήσεις των μισθών είναι μέσα σ'αυτά τα πλαίσια. Και εδώ δε νομίζω, κυρίες και κύριοι συνάδελφοι, ότι πρέπει να παίξουμε, κρυφτούλι. Είναι θεμιτό σε κάθε έναν από εμάς, σε κάθε Κόμμα, να ασκεί κριτική στην Κυβέρνηση για την οικονομική της πολιτική, για τον Προϋπολογισμό του 1997, για την εισοδηματική της πολιτική. Αυτό όμως, δεν πρέπει να το κάνουμε πλαγιοκοπώντας αυτά τα στοιχεία μέσα από τον ευαίσθητο τομέα της Παιδείας, προσπαθώντας να εμβολίσουμε την εισοδηματική πολιτική της Κυβέρνησης κάτω από ένα προπέτασμα ενδιαφέροντος για την Παιδεία. Την Παιδεία θα πρέπει να τη συζητήσουμε ως πρόβλημα και ως προοπτική έξω από τα μισθολογικά, ενσωματώνοντας βέβαια και το μισθολογικό των εκπαιδευτικών μέσα σε ένα σύστημα αναμόρφωσης της Παδείας. Αυτό δεν το κάνουμε σήμερα.

Θέλω, πριν μπω σε θέματα που αφορούν την Παιδεία, να ξεκαθαρίσω λίγο το τοπίο από μια σύγχυση που υπάρχει. Πρώτα απ'όλα, θα ήθελα να πω στον κ. 'Εβερτ, ο οποίος με περισσή ευκολία μιλάει για μεγάλες αυξήσεις των μισθών των εκπαιδευτικών, ότι επί Νέας Δημοκρατίας τέτοιες αυξήσεις δε δόθηκαν. Καταθέτω έναν πίνακα, που δείχνει ότι οι αυξήσεις για τους εκπαιδευτικούς μέσης εκπαίδευσης κατά την περίοδο 1990-1993 ήταν της τάξης του 20,7%, όταν ο πληθωρισμός, όπως θυμόσαστε, ήταν διψήφιος. Αντίθετα, από το 1993 μέχρι το 1997, όταν ο πληθωρισμός ήταν πολύ χαμηλός, οι αυξήσεις των μισθών των εκπαιδευτικών είναι της τάξης του 65,3%.

(Στο σημείο αυτό ο Υπουργός Εθνικής Παιδείας και Θρησκευμάτων κ. Γεράσιμος Αρσένης καταθέτει για Πρακτικά τον προαναφερθέντα πίνακα, ο οποίος έχει ως εξής:

Σελίδα 4125 

σελ. 4125


Σελίδα 4126 

 

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Σχετικά με το Κοινοτικό Πλαίσιο Στήριξης, δεν καταλαβαίνω γιατί ο κ. Κωνσταντόπουλος, με τόσο δυναμισμό προσπαθεί να παραβιάσει ανοικτές πόρτες.

Ο κύριος Πρωθυπουργός σας εξήγησε, ότι στο χώρο της Παιδείας είναι η πρώτη φορά που εφαρμόζονται κοινοτικά προγράμματα. Δεν υπήρχε η κατάλληλη διοικητική υποδομή για να απορροφηθούν αυτά τα προγράμματα. 'Εγινε, όμως, σημαντική προσπάθεια χτισίματος της υποδομής και σήμερα το πρόγραμμα προχωράει πολύ ικανοποιητικά.

Ο κ. 'Εβερτ, στη γνωστή βιασύνη του, μας έδωσε έναν πίνακα με μηδέν απορρόφηση για το 1996, και δυστυχώς παρέσυρε και τον κ. Κωνσταντόπουλο σ'αυτό το θέμα.

Αυτός είναι ένας πίνακας πρόχειρος του Υπουργείου Εθνικής Οικονομίας, ο οποίος βγήκε τον Οκτώβριο του 1996, αμέσως μετά τις εκλογές, όταν δεν είχαν σταλεί στοιχεία από το Υπουργείο Παιδείας στο Υπουργείο Εθνικής Οικονομίας και σ'αυτήν τη στήλη δεν υπάρχει κανένα νούμερο. Απλούστατα δεν είχαν δοθεί τα στοιχεία. Δεν ήταν μηδέν οι απορροφήσεις το 1996.

Αν είχατε την υπομονή να δείτε έναν άλλο πίνακα, οριστικό, ο οποίος κατετέθη στην Επιτροπή Παρακολούθησης, κύριε Κωνσταντόπουλε -σίγουρα τον έχετε, έχετε όλους τους πίνακες άλλωστε- θα βλέπατε ότι η απορρόφηση του προγράμματος το 1996 είναι 101%. 'Αρα, από το 1996 βρισκόμαστε στο δρόμο της πλήρους απορρόφησης και βεβαίως όλο το πρόγραμμα, το Κοινοτικό Πλαίσιο Στήριξης, να απορροφηθεί όπως έχει προγραμματιστεί.

Και βεβαίως, μέσα στο πρόγραμμα Παιδείας, όσο περνάει ο χρόνος, θα γίνουν αλλαγές στη χρηματοδότηση των προγραμμάτων. 'Αλλα προγράμματα θα προχωρήσουν πιο γρήγορα και θα απορροφηθούν, άλλα θα μείνουν πιο πίσω.

'Ετσι π.χ., κύριε Κωνσταντόπουλε, αυτό το 20% που αναφέρατε, μεταφέρεται σε άλλα προγράμματα, μέσα στο πρόγραμμα Παιδείας, σε προγράμματα για τη χρηματοδότηση των μεταπτυχιακών σπουδών, προγράμματα για τη χρηματοδότηση του ελεύθερου κύκλου σπουδών, τον οποίο προγραμματίζουμε τώρα, προγράμματα ενισχυτικής διδασκαλίας κλπ.

Αυτά τα στοιχεία, μπορούμε να τα δώσουμε σε σας, δεν είναι κρυφά.

Νομίζω ότι και εσείς κατανοείτε, ότι έχει γίνει μία προσπάθεια επιτυχέστατη προς αυτήν την κατεύθυνση. Είναι σημαντικό, ότι και ο Επίτροπος της Ευρωπαϊκής 'Ενωσης σημειώνει ότι τους τελευταίους δέκα μήνες έχει γίνει εντυπωσιακή πρόοδος προς αυτήν την κατεύθυνση. Δεν είπαμε ότι λύθηκαν όλα τα προβλήματα. Λέμε, όμως, ότι βρισκόμαστε τώρα σε μια τροχιά, που η απορροφητικότητά μας μπορεί να είναι 100%. Καταθέτω αυτούς τους πίνακες για τα Πρακτικά.

(Στο σημείο αυτό ο Υπουργός Εθνικής Παιδείας και Θρησκευματων κ. Γεράσιμος Αρσένης καταθέτει για τα Πρακτικά τους προαναφερθέντες πίνακες, οι οποίοι έχουν ως εξής:

Σελίδα 4127 

σελ. 4127

Σελίδα 4128 

σελ. 4128


Σελίδα 4129 

 

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Καταναλώθηκε πολύς χρόνος στο θέμα των απεργιακών κινητοποιήσεων. Εμείς δεν προσεγγίζουμε το θέμα της απεργίας με διάθεση αντιπαράθεσης. 'Εχουμε κατανόηση για τα προβλήματα των εκπαιδευτικών, έχουμε συζητήσει με τους εκπαιδευτικούς πάρα πολλές ώρες. Και σήμερα, θέλω να εκφράσω την ιδιαίτερη ικανοποίησή μου, που το Δ.Σ. των δασκάλων, η Δ.Ο.Ε., απεφάσισαν να λύσουν την απεργία και να γυρίσουν στη δουλειά. Γυρίζουν στη δουλειά μετά από σκληρές πράγματι διαπραγματεύσεις, έχοντας κερδίσει διεκδικήσεις που δεν τις είχαν για πολλά χρόνια: την εξομοίωσή τους την ακαδημαϊκή και την μισθολογική με τους καθηγητές. Μπορούν να γυρίσουν στο σχολείο, έχοντας και τη δική μας διαβεβαίωση, ότι θα έχουν την κατανόησή μας και τη συνεργασία μας για ένα καλύτερο δημοτικό σχολείο και νηπιαγωγείο. Θα ήθελα σήμερα να βρισκόμασταν στην ίδια θέση και για τους εκπαιδευτικούς της μέσης εκπαίδευσης, για τους καθηγητές. Είναι αλήθεια, ότι ένα 40% περίπου των εκπαιδευτικών, όχι πάντως η πλειοψηφία βρίσκεται ακόμα σε απεργιακή κινητοποίηση.

Είπα και επαναλαμβάνω, ότι προσεγγίζω τα θέματα των εκπαιδευτικών με ιδιαίτερη κατανόηση και συμπάθεια. Δεν μπορούν, όμως, όλα τα προβλήματα να λυθούν μέσα σ' ένα χρόνο. Πρέπει ειλικρινά να πω ότι η συνέχιση της απεργίας, δεν μπορεί πια να δικαιολογηθεί, με λογική που έχει σχέση με τη στήριξη του θεσμού της Παιδείας και με την αξιοπρέπεια και την ευθύνη των ίδιων των εκπαιδευτικών. Και θα σας πω γιατί:

Το βασικό αίτημα των εκπαιδευτικών της ΟΛΜΕ ήταν ο νεοδιοριζόμενος να έχει καθαρές αποδοχές διακόσιες πενήντα χιλιάδες. 'Εγιναν διαπραγματεύσεις με την ΟΛΜΕ τρεις φορές. Η Κυβέρνηση βελτίωσε το μισθολόγιο των εκπαιδευτικών. Και ως αποτέλεσμα αυτών των βελτιώσεων, οι καθαρές αποδοχές του νεοδιοριζόμενου δεν είναι διακόσιες πενήντα χιλιάδες. Είναι της τάξης των διακοσίων εξήντα χιλιάδων. Εγώ δεν παραθέτω στοιχεία του κ. Χριστοδουλάκη ή της Κυβέρνησης. Παραθέτω στοιχεία του Γενικού Λογιστηρίου του Κράτους. Και επιτέλους, θα πρέπει να έχουμε και κάποια εμπιστοσύνη στους θεσμούς, οι οποίοι ξέρουν να υπολογίζουν.

Πρέπει να βγούμε και να το πούμε ειλικρινά ότι, από τη μεριά της ΟΛΜΕ, έγινε ένα τραγικό σφάλμα στους υπολογισμούς. Εγώ δεν πανηγυρίζω που οι καθαρές αποδοχές του νεοδιοριζόμενου είναι της τάξης των διακοσίων εξήντα χιλιάδων. Δε λέω ότι λύθηκε το θέμα το μισθολογικό των εκπαιδευτικών. Λέω, όμως, ότι έγινε μία σημαντική κίνηση προς την κατεύθυνση των αιτημάτων της ΟΛΜΕ.

Με απλά λόγια, γιατί πολλά νούμερα ακούστηκαν: Οι αυξήσεις δεν είναι ασήμαντες. Ο νεοδιοριζόμενος το 1997, ακαθάριστα γιατί έτσι πρέπει να τα μετράμε, θα πάρει ένα μηνιάτικο παραπάνω απ' ό,τι έπαιρνε ο νεοδιοριζόμενος το 1996. Δηλαδή τριακόσιες πενήντα χιλιάδες δραχμές. Και αν πάμε στην περίπτωση ενός καθηγητή που έχει πολλά χρόνια υπηρεσία, ας πούμε είκοσι πέντε χρόνια υπηρεσία, θα πάρει δύο μηνιάτικα παραπάνω το 1997 απ' ό,τι έπαιρνε το 1996. Δηλαδή περίπου ενιακόσιες χιλιάδες δραχμές το χρόνο.

Αυτά δεν είναι λίγα λεφτά. Δεν νομίζω ότι πολλοί μισθωτοί στην Ελλάδα σήμερα, στον ιδιωτικό ή στο δημόσιο τομέα, θα έχουν αυξήσεις της τάξης του 10% ή 17%, όταν ο αναμενόμενος πληθωρισμός είναι περίπου 5% ή και κάτω από 5%.

Δε λέω -και το επαναλαμβάνω- ότι το μισθολογικό θέμα των εκπαιδευτικών έχει λυθεί. Θα πρέπει να δουλέψουμε μαζί και μέσα στην πορεία της αναβάθμισης της Παιδείας να δούμε και μια προοπτική σταδιακής βελτίωσης των εισοδημάτων των εκπαιδευτικών. Αλλά δεν μπορούμε να πούμε ότι σήμερα, το 1997, μπορεί να δικαιολογηθεί απεργιακή κινητοποίηση πάνω σ' αυτήν την οικονομική βάση.

Tι γίνεται με τα θεσμικά θέματα;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Επιτρέπετε μία διακοπή κύριε Υπουργέ;

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): 'Οταν τελειώσω, κύριε συνάδελφε. Αφήστε με να ολοκληρώσω.

Tι γίνεται με τα θεσμικά; Τα θεσμικά θέματα είναι ανοικτά και υπήρξε μία εντυπωσιακή σύγκλιση μεταξύ της ΟΛΜΕ και του Υπουργείου Παιδείας. Θέλετε να αναφερθώ σε μερικά; Υπάρχει, όπως ανέφερε ο κύριος Πρωθυπουργός, ένα πρόγραμμα για την επιμόρφωση των καθηγητών, της τάξης των πενήντα έξι δισεκατομμυρίων δραχμών. Αυτό είναι περίπου ένα εκατομμύριο κατά κεφαλήν.

'Εχουμε ζητήσει από την ΟΛΜΕ να συνεργασθεί μαζί μας, για να διαμορφώσουμε ακριβώς αυτό το πρόγραμμα επιμόρφωσης, να είναι πρόγραμμα υποτροφιών, να είναι πρόγραμμα μικρής διαρκείας.

Να είναι πρόγραμμα επιμόρφωσης, που μπορεί να γίνει μέσα στα σχολεία, σε ώρες εκτός δουλειάς ή τα Σαββατοκύριακα. Αυτά τα προγράμματα δεν αναβαθμίζουν μόνο την εκπαιδευτική στάθμη των εκπαιδευτικών, αλλά έχουν και σημαντικές οικονομικές απολαβές. Περιμένουμε, λοιπόν, τους εκπαιδευτικούς, να συζητήσουμε και να συνεργαστούμε για να διαμορφώσουμε μαζί αυτό το πρόγραμμα, το οποίο νομίζω ότι είναι σημαντικό. Θέλετε να σας δώσω ένα άλλο παράδειγμα; Η επιλογή νέων στελεχων της διοίκησης στην εκπαίδευση. Για πρώτη φορά, τα νέα στελέχη της διοίκησης επιλέγονται με αξιοκρατικό τρόπο από επιτροπές, στις οποίες συμμετέχουν οι ίδιοι οι εκπαιδευτικοί 'Ετσι, το πολυπόθητο αίτημα των εκπαιδευτικών να έχουμε προϊσταμένους διευθύνσεων, διευθυντές γραφείων, διευθυντές σχολικών μονάδων και σχολικούς συμβούλους, που βγαίνουν από αυτές τις επιτροπές, στις οποίες οι ίδιοι συμμετέχουν, γίνεται πραγματικότητα αυτόν το χρόνο και θα ισχύσει από το επόμενο σχολικό έτος.

'Αλλο παράδειγμα θεσμικό που συζητήθηκε και υπάρχει σύγκλιση απόψεων: Για τους εκπαιδευτικούς υπάρχει συγκεκριμένο πρόβλημα συνταξιοδότησης. Η Κυβέρνηση έχει αναγνωρίσει ότι υπάρχει ειδικό πρόβλημα και είναι διατεθειμένη να συζητήσει με τους εκπαιδευτικούς το θέμα αυτό, στα πλαίσια της αναμόρφωσης του προγράμματος κοινωνικών ασφαλίσεων και συντάξεων που διαμορφώνει τώρα το Υπουργείο Οικονομικών.

Τέλος, όσον αφορά τα θεσμικά, έχουμε καλέσει τους εκπροσώπους των καθηγητών, την ΟΛΜΕ, να συνεργαστούν μαζί μας, επί καθημερινής βάσεως, για τη διαμόρφωση των προτάσεων, για το νέου τύπου λύκειο που θέλουμε να προωθήσουμε και για την κατάργηση των γενικών εξετάσεων. Θέλουμε τους καθηγητές να συμμετέχουν, από την αρχή, σε όλα τα στάδια της διαμόρφωσης του νέου συστήματος Παιδείας.

Αυτά είναι σοβαρά θέματα, συμμετοχής και συνεργασίας, τα οποία πρέπει να απασχολούν τους καθηγητές -είμαι σίγουρος ότι απασχολούν τους καθηγητές- είναι ένα πεδίο διαλόγου. Είχα καλέσει και χθες πάλι τους καθηγητές να συνεχίσουμε αυτό το διάλογο, γιατί μέσα απ'αυτόν το διάλογο μπορούμε να δούμε την προοπτική και πέρα από το 1997 και στο 1998. Σήμερα, κάνω πάλι έκκληση στους καθηγητές να αναλογιστούν και οι ίδιοι τις ευθύνες τους απέναντι στην Παιδεία και στα παιδιά. Να γυρίσουν στα σχολεία. Να ξαναρχίσουμε το θεσμικό διάλογο για μια Παιδεία για σήμερα και για αύριο. Γιατί τα στοιχεία για την Παιδεία αρχίζουν να γίνονται ευρύτερα κατανοητά.

Παρακολούθησα με προσοχή τη συζήτηση και νομίζω ότι αβίαστα από αυτήν τη συζήτηση βγαίνουν τρεις βασικές αρχές, που πιστεύω ότι είναι αποδεκτές από όλα τα Κόμματα. Πρώτη αρχή, πρώτη θέση, είναι ότι πράγματι το σύστημα που ισχύει σήμερα είναι και ακριβό και εκπαιδευτικά αναποτελεσματικό.

Δαπανούμε 3,5% του Α.Ε.Π. για την Παιδεία από κρατικούς πόρους, αλλά οι οικογένειες δαπανούν πεντακόσια δισεκατομμύρια δραχμές το χρόνο για φροντιστήρια και φοιτητική μετανάστευση. Αν αθροίσουμε και αυτά τα λεφτά στους εθνικούς κρατικούς πόρους, τότε η Ελλάδα δεν ξοδεύει λίγα, ξοδεύει πολλά από το εθνικό της εισόδημα για ένα σύστημα Παιδείας που δεν είναι αποτελεσματικό. Νομίζω ότι όλοι 

Σελίδα 4130 

συμφωνούμε, ότι πρέπει να ανατρέψουμε αυτό το σύστημα και πρέπει να το αντικαταστήσουμε με ένα καινούριο, που, είναι πιο αποτελεσματικό και έχει το εκπαιδευτικό αποτέλεσμα που θέλουμε.

Δεύτερο συμπέρασμα που βγαίνει είναι ότι, όταν πάμε να χτίσουμε την Παιδεία του εικοστού πρώτου αιώνα, αυτό δεν μπορεί να είναι έργο ενός Υπουργού, μίας Κυβέρνησης ή ενός Κόμματος. Πρέπει να υπάρχει σταθερότητα και προοπτική στις βασικές παραμέτρους αυτού του συστήματος.

Γι' αυτό θα πρέπει να έχουμε μια ευρύτατη κοινωνική και διακομματική συμφωνία.

Εδώ, κυρίες και κύριοι συνάδελφοι, θα ήθελα να εκτιμήσετε τη μεθοδολογία που επέλεξε η Κυβέρνηση.

Το Υπουργικό Συμβούλιο, προ μηνός, συζήτησε τους βασικούς άξονες μεταρρύθμισης στο χώρο της Παιδείας και εξουσιοδότησε τον Υπουργό Παιδείας να ανοίξει ένα διάλογο με όλους τους φορείς, που εμπλέκονται στο χώρο της Παιδείας, με τους καθηγητές, με τους δασκάλους, με τους φοιτητές, με τους μαθητές, με τις οικογένειες των μαθητών και να διαμορφώσει πιο συγκεκριμένες προτάσεις, για να συνεχιστεί αυτός ο διάλογος μέσα στα πλαίσια μιας Διακομματικής Επιτροπής και να έρθουμε τελικά στη Βουλή, για να ψηφίσουμε τη μεγάλη μεταρρύθμιση στην Παιδεία με ευρύτατη κοινωνική και διακομματική στήριξη.

Το τρίτο συμπέρασμα που βγαίνει είναι, ότι για να στηριχθεί ένα καινούριο σύστημα Παιδείας, χρειαζόμαστε υποδομή. Και υποδομή δεν είναι μόνο τα χρήματα, δεν είναι μόνο η υλική υποδομή. Υποδομή είναι το ανθρώπινο υλικό. Χρειαζόμαστε δυνατά προγράμματα επιμόρφωσης, αλλαγής προσέγγισης στον τρόπο της διδασκαλίας, για να περάσουμε από το παλιό σύστημα στο καινούριο.

Αν όλα αυτά είναι στοιχεία συμφωνίας, τότε μπορούμε να κάνουμε και ένα βήμα παραπέρα, σήμερα το βράδυ ελπίζω. Νομίζω ότι θα υπάρχει αρκετή σύγκλιση σ' αυτό. Το βήμα αυτό είναι το εξής:

Πρώτα απ' όλα ότι είναι δικαίωμα του 'Ελληνα πολίτη να έχει πρόσβαση σε Παιδεία υψηλής ποιότητας. Η δωρεάν δημόσια Παιδεία είναι ο ακρογωνιαίος λίθος αυτής της φιλοσοφίας. Εκεί νομίζω ότι συμφωνούμε όλοι.

Δεν καταργούμε την ιδιωτική Παιδεία. Απλούστατα, μιας υψηλής ποιότητας δημόσια Παιδεία μπορεί να είναι το κυρίαρχο στοιχείο μπορεί να εκτοπίσει την ιδιωτική Παιδεία, γιατί θα είναι υψηλότερης ποιότητας και πιο ανταγωνιστική. Και αυτό πρέπει να το καταλάβουμε.

Η δεύτερη προσέγγιση είναι ότι στη νέα εποχή, η τριτοβάθμια εκπαίδευση στα Α.Ε.Ι. και τα Τ.Ε.Ι., πρέπει να είναι ανοιχτά στους 'Ελληνες πολίτες, που θέλουν να έχουν τριτοβάθμια Παιδεία και γνώσεις της τριτοβάθμιας Παιδείας. Οι ανοιχτοί ορίζοντες, η ανοιχτή πρόσβαση στην τριτοβάθμια εκπαίδευση δε σημαίνει και ελεύθερη αποφοίτηση. Είναι ανοιχτή η πρόσβαση. Η αποφοίτηση γίνεται από όσους μπορούν να ανταπεξέλθουν στις δοκιμασίες που θα αντιμετωπίσουν κατά τη διάρκεια της φοίτησής τους.

Τρίτη θέση είναι ότι πρέπει, επιτέλους, σ' αυτήν την εποχή να διαχωρίσουμε το θέμα της γνώσης από το θέμα της επαγγελματικής κατοχύρωσης. Το πτυχίο του πανεπιστημίου δεν είναι επαγγελματική εξασφάλιση. Το πτυχίο του πανεπιστημίου αυξάνει τις δεξιότητες στον πολίτη που έχει το πτυχίο και τις γνώσεις να αντιμετωπίσει τις συνθήκες της αγοράς.

Η απασχόληση θα λυθεί μέσα στη διαδικασία της παραγωγής, μέσα στη διαδικασία της ανάπτυξης. Και πηγαίνουμε ακριβώς προς την αντίθετη κατεύθυνση, από εκείνη την οποία υποψιάζεται η κα Παπαρήγα. 

Πηγαίνουμε στη γενική, στην ουμανιστική μόρφωση, η οποία δίνει μια ευρύτητα στις δεξιότητες του πολίτη, για να μπορεί να προσαρμόζεται στις αλλαγές τις τεχνολογικές τις σημερινές και στις απαιτήσεις της παραγωγής.

Τα πανεπιστήμια δεν είναι εργαστήρια, που είναι ενταγμένα σε μια λογική εξυπηρέτησης συγκεκριμένων επαγγελματικών απαιτήσεων. Τα πανεπιστήμια είναι για τη μόρφωση.

Τέταρτο στοιχείο, που βγαίνει νομίζω από τη συζήτηση, είναι ότι οι γενικές εξετάσεις έχουν μεν κερδίσει σε αντικειμενικότητα, αλλά έχουν χάσει το ουσιαστικό εκπαιδευτικό τους περιεχόμενο.

Μελέτες που έχουν γίνει από το Παιδαγωγικό Ινστιτούτο δείχνουν ότι δεν υπάρχει καμία συσχέτιση ανάμεσα σε αυτούς που μπαίνουν στα Α.Ε.Ι. και στα Τ.Ε.Ι. πρώτοι και σε αυτούς που αποφοιτούν από τους καλύτερους στο τέλος.

Είναι μηχανιστικός ο τρόπος επιλογής με τις γενικές εξετάσεις, όπως γίνεται σήμερα. Ούτε μέσα από το σύστημα γενικών εξετάσεων γίνεται μια εξισορρόπηση ανάμεσα στη ζήτηση και την προσφορά για τριτοβάθμια εκπαίδευση, γιατί καταστρατηγείται αυτός ο κανόνας με τη φοιτητική μετανάστευση.

'Εχουμε τους φοιτητές που έρχονται από το εξωτερικό, αναγνωρίζουν τα διπλώματά τους από το ΔΙΚΑΤΣΑ και έτσι, η ίδια η ζήτηση βρίσκει την προσφορά της στο εξωτερικό, πολλές φορές σε πανεπιστήμια αμφισβητούμενης ποιότητας.

Χρειαζόμαστε, λοιπόν, ένα άλλο σύστημα, χρειαζόμαστε την κατάργηση των γενικών εξετάσεων και την ελεύθερη είσοδο στα Α.Ε.Ι., μακροχρόνια. 

Για να γίνουν όμως, όλα αυτά, χρειάζεται το λύκειο να ξαναγίνει μια ανεξάρτητη, αυτοτελής εκπαιδευτική βαθμίδα, που το παιδί μαθαίνει εκεί. Το λύκειο δεν μπορεί να είναι ένας προθάλαμος, ένα ατελείωτο εργαστήρι εξωμηχανιστικών εξετάσεων για τα Α.Ε.Ι. και για τα Τ.Ε.Ι. Το λύκειο πρέπει να είναι μια αυτοτελής ομάδα. Και επειδή ο μαθητής στο λύκειο θα απαλλαγεί από το άγχος των γενικών εξετάσεων, θα μπορεί να αφοσιωθεί στα μαθήματά του και όχι στην παπαγαλία για τις δέσμες, για τις οποίες θα δώσει εξετάσεις αργότερα.

Για να γίνει, όμως, το λύκειο ένα καινούριο λύκειο, χρειάζεται ριζική αλλαγή στα μαθήματα, στα βιβλία, στη διδασκαλία, στον τρόπο προσέγγισης του μαθήματος και της ύλης, χρειάζεται επιμόρφωση των ίδιων των εκπαιδευτικών.

Εμείς πιστεύουμε ότι όλα αυτά μπορούν να αρχίσουν από φέτος, ότι το Σεπτέμβριο στην πρώτη λυκείου, μπορούμε να κάνουμε τα πρώτα βήματα προς αυτήν την κατεύθυνση. Στα Α.Ε.Ι. και στα Τ.Ε.Ι. θα μπορούμε να αυξήσουμε σημαντικά τον αριθμό των εισακτέων, έτσι που μεσοπρόθεσμα να φθάσουμε σε ένα σύστημα, όπου το λύκειο θα είναι αυτοτελής εκπαιδευτική βαθμίδα, δε θα υπάρχουν γενικές εξετάσεις και η πρόσβαση στην τριτοβάθμια εκπαίδευση θα είναι ελεύθερη.

Θα μου πείτε, μα είναι αυτά τα πράγματα εφικτά; Είναι εφικτά και έχουν γίνει τεχνικοοικονομικές μελέτες. Θα σας δώσω μερικά νούμερα μόνο.

Σήμερα αποφοιτούν από τα λύκεια ογδόντα πέντε χιλιάδες νέοι και νέες. Δυστυχώς, λόγω του δημογραφικού μας προβλήματος, τα επόμενα χρόνια ο αριθμός αυτός θα είναι αρκετά μικρότερος.

Εάν υπάρχει σωστός επαγγελματικός προσανατολισμός στα λύκεια, ένας πολύ μικρότερος αριθμός θα θέλει τριτοβάθμια εκπαίδευση. 'Αλλοι θα στραφούν σε τεχνικές σχολές και θα πάνε κατ'ευθείαν στην αγορά εργασίας. Αλλά εγώ δέχομαι τον αριθμό των ογδόντα χιλιάδων ως υποψήφιους για την τριτοβάθμια εκπαίδευση. Ξέρετε πόσοι μπαίνουν σήμερα; Μπαίνουν πενήντα χιλιάδες.

Τα πανεπιστήμια και τα Τ.Ε.Ι., μου λένε, ότι με την υποδομή που έχουν σήμερα, με το διδακτικό προσωπικό που έχουν σήμερα, μπορεί χωρίς κανένα κόστος και κόπο, να αυξήσουν τον αριθμό των εισακτέων βαθμιαία, κατά 30%. Με την υποδομή που έχουμε υπόψη μας -έχει ήδη αρχίσει στα πανεπιστήμια- ο αριθμός αυτός, η διαφορά μεταξύ προσφοράς και ζήτησης, πενήντα με ογδόντα χιλιάδες, μπορεί να καλυφθεί μεσοπρόθεσμα χωρίς κανένα κόπο.

'Αλλο ερώτημα που θα βάλετε: Μα τι θα τους κάνουμε όλους αυτούς τους αποφοίτους;

Πρώτα απ' όλα πρέπει να σας πω ότι η Ελλάδα είναι από τις τελευταίες χώρες σε σχέση με τους φοιτητές, σε σχέση με τον πληθυσμό της. 'Εχουμε δεκαεννέα περίπου φοιτητές στους χίλιους. Στην Ευρωπαϊκή 'Ενωση αυτή η σχέση είναι είκοσι οκτώ φοιτητές στους χίλιους. Eάν μεταφέρουμε αυτήν τη διαφορά, σημαίνει ότι πρέπει να έχουμε κάπου είκοσι τρεις 

Σελίδα 4131 

χιλιάδες παραπάνω από τις πεντήντα χιλιάδες, δηλαδή εβδομήντα τρεις χιλιάδες για να φθάσουμε το μέσο ευρωπαϊκό όρο. Μιλάω δηλαδή για νούμερα, τα οποία είναι μέσα στο όριο του εφικτού. Αυτό μπορεί να γίνει μεσοπρόθεσμα.

Τι θα γίνουν αυτοί οι φοιτητές που θα βγαίνουν από τα πανεπιστήμια; Εμείς πιστεύουμε, κυρίες και κύριοι, ότι μια κοινωνία που είναι μορφωμένη, που έχει ανοίξει τις πόρτες στην τριτοβάθμια εκπαίδευση στα παιδιά του Ελληνικού Λαού, είναι μια κοινωνία, που η ίδια μπορεί να βρει διέξοδο και στα οικονομικά της προβλήματα και να δημιουργήσει τις συνθήκες της οικονομικής και της κοινωνικής ανάπτυξης, την οποία έχει ανάγκη ο Τόπος και μπορούμε να προχωρήσουμε μπροστά.

Τα στοιχεία αυτά τα έχουμε επεξεργαστεί και τα έχουμε συζητήσει και με τους πρυτάνεις και με τους προέδρους των Τ.Ε.Ι. Σε λίγες εβδομάδες το Παιδαγωγικό Ινστιτούτο θα κάνει μια μεγάλη ημερίδα για την αναμόρφωση του λυκείου, με συμμετοχή, είμαι σίγουρος και των καθηγητών και των δασκάλων. Ο διάλογος θα τελειώσει αμέσως μετά το Πάσχα και τότε θα αρχίσουν οι διακομματικές συζητήσεις μεταξύ της Κυβέρνησης και των Κομμάτων για να καταλήξουμε σε συμπεράσματα, σε μια βάση συναίνεσης, ή αν όχι συναίνεσης, τουλάχιστον συνεννόησης, για να έχουμε τις νομοθετικές ρυθμίσεις από το Κοινοβούλιο και να βάλουμε μπροστά επιτέλους το πρόγραμμα για την Παιδεία του εικοστού πρώτου αιώνα.

Μ'αυτήν την προοπτική, νομίζω, πρέπει να δούμε και τα σημερινά προβλήματα. Να σταματήσει η μεμψιμοιρία. Να πούμε ναι, στην πρόκληση των καιρών και να δουλέψουν όλοι μαζί, οι εκπαιδευτικοί, εμείς εδώ στο Κοινοβούλιο, για την προοπτική της Παιδείας του εικοστού πρώτου αιώνα. Και αν τα δούμε τα πράγματα έτσι, τότε οι λογιστικοί ακροβατισμοί της σημερινής βραδιάς, νομίζω παίρνουν τις πραγματικές τους διαστάσεις. Είμαι σίγουρος ότι οι καθηγητές που μας παρακολουθούν, θα αναλογιστούν και οι ίδιοι τις ευθύνες τους και θα γυρίσουν στα σχολεία για να δουλεψουμε μαζί για την Παιδεία του εικοστού πρώτου αιώνα. Την έχει ανάγκη ο Τόπος. Τη θέλουμε αυτήν την Παιδεία. Μπορούμε να το κάνουμε. Είμαι σίγουρος ότι αυτό θα γίνει πραγματικότητα και η πραγματικότητα θα αρχίσει να εφαρμόζεται απ'αυτόν το χρόνο. Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Θέλω κάτι να πω, μήπως συμβάλλουμε στην εκτόνωση της κατάστασης που έχει διαμορφωθεί.

(Θόρυβος στην Αίθουσα)

Σταματήστε. Δεν είναι για αστεία τα πράγματα. Αν νομίζετε ότι είναι για αστεία, το ότι είναι κλειστά ένα και πλέον μήνα τα σχολεία τι να σας πω; Τα προβλήματα είναι δικά σας.

ΠΡΟΕΔΡΟΣ (Απόστολος Κακλαμάνης): Συνεχίστε, κύριε Πρόεδρε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Ηθελα να πω στον Υφυπουργό Οικονομικών, που προφανώς έδωσε τα στοιχεία στον Υπουργό, ότι ο πίνακας που έδωσα, είναι απολύτως σωστός και ότι τελικά, το καθαρό ποσό που θα πάρει, όπως είπα, ο πρωτοδιόριστος, είναι διακόσιες δύο χιλιάδες διακόσιες τριάντα μία δραχμές.

ΓΕΩΡΓΙΟΣ ΔΡΥΣ (Υφυπ. Οικονομικών): Εξαρτάται πώς το μετράτε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Συγγνώμη. Ακούστε κάτι. Κάνατε το ίδιο, κύριε Υφυπουργέ, και με το μισθολόγιο των στρατιωτικών και των Ενόπλων Δυνάμεων. Τώρα με θυμηθήκατε. Δεν ακούσατε που σας είπα ότι με τις ρυθμίσεις θα υπάρξουν άνθρωποι που θα πάρουν καθαρές αποδοχές λιγότερες. Σταματήστε. Κάνω μια προσπάθεια ώστε να ξεπεραστεί η αγωνία και το πρόβλημα μαθητών, καθηγητών και γονιών. Γιατί είναι πρώτο το Μετοχικό Ταμείο στην πρώτη χρονιά και είναι τριάντα χιλιάδες εκατόν πενήντα δραχμές;

Διότι στον πρωτοδιόριστο, προφανώς δεν ξέρετε, του παρακρατούν ένα μηνιάτικο για το Μετοχικό Ταμείο Πολιτικών Υπαλλήλων και μισό μηνιάτικο, το 1/24, για το Ταμείο Αρωγής.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Είναι δικαίωμα εγγραφής.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Γι'αυτό και στον πίνακα που κατέθεσα, τον πρώτο χρόνο μετά τη συμπλήρωση του, το Μ.Τ.Π.Υ., κατεβαίνει στις δέκα χιλιάδες.

'Αρα το πρόβλημα είναι όπως το είπα. Δεν πήρα, όμως, το λόγο γι'αυτό, ούτε θέλω να μου πείτε "μπράβο, έχεις δίκιο εσύ". Δεν είναι κακό να το δεχθείτε, επειδή το λέει κάποιος από την Αντιπολίτευση και πρέπει οπωσδήποτε να βγείτε και να πείτε "όχι δεν είναι έτσι".

Εγώ, κύριε Υπουργέ, καλόπιστα τελείως το λέω, γιατί το πρόβλημα πράγματι δεν είναι τέτοιο που να χωράει κομματικές αντιπαραθέσεις και αντιπολίτευση. Εγώ έκανα μια πρόταση, η οποία πιστεύω ότι είναι ρεαλιστική, που μάλιστα αν είναι αυτά τα στοιχεία, που δεν είναι ακριβή όπως σας τα είπα -για το πρώτο έτος μιλάω- τότε βρισκόμαστε σε μεγάλη προσέγγιση με την πρόταση που έκανα.

Εγώ είπα, αυτή η διαφορά των εβδομήντα πέντε χιλιάδων που λένε οι καθηγητές, να θεσμοθετηθεί από τώρα και να πείτε στο νομοσχέδιο: Το 50%, άρα οι τριάντα επτάμισι χιλιάδες δίνονται μέσα στο '97 και οι άλλες τριάντα επτάμισι χιλιάδες δίνονται μέσα στο 1998. 'Οταν επομένως υποστηρίζετε ότι τώρα δίνετε διαφορά περίπου τριακόσιες πενήντα χιλιάδες για τον πρωτοδιορισμένο, σημαίνει περίπου τριάντα τρεις χιλιάδες το μήνα. Κάνω τους υπολογισμούς με τα δικά σας στοιχεία. 'Αρα αυτό δεν είναι εξωπραγματικό με βάση τη λογική των αριθμών του κυρίου Πρωθυπουργού και του οικονομικού επιτελείου της Κυβέρνησης. Και το κάνω παράκληση τουλάχιστον ως Πρόεδρος του ΔΗ.Κ.ΚΙ., ώστε μετά, αν αποδεχθείτε αυτό που είναι λογικό, δεν είναι μαξιμαλιστικό, να κάνουμε έκκληση προς τους καθηγητές -και είμαι βέβαιος, παρ' ότι δεν έχουν εκφράσει θέση- να το αποδεχθούν για να πάνε σχολείο τα παιδιά και να σταματήσει αυτή η ταλαιπωρία. Είμαστε όλοι γονείς και ξέρουμε τι σημαίνει αυτό. Ξέρουμε τι σημαίνει για τους εκπαιδευτικούς. Μην τους βλέπουμε με τη λογική του 1%, του 1% παραπάνω. Αξίζει τον κόπο. Παιδεία, εκπαίδευση είναι.

Και πράγματι μετά από τόσα χρόνια περιοριστικής εισοδηματικής πολιτικής δεν είναι η διαφορά και το κόστος απαγορευτικά. Αυτό ήθελα να πω ως έκκληση, την οποία θέλω να επαναλάβω καλοπροαίρετα, καλόπιστα. Και πάρτε σεις το μπράβο. Για τους καθηγητές δε θέλουμε μπράβο. Εγώ τουλάχιστον δε θέλω μπράβο.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, θέλει και η κυρία Παπαρήγα να κάνει ένα σχόλιο. Θα απαντήσετε μετά. 

Ορίστε, κυρία Παπαρήγα, έχετε το λόγο.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Δε θα μπω στην ουσία αυτών που είπατε, τα συζητήσαμε, δεν έχει νόημα, είναι και βαρετό και κουραστικό να επαναλαμβανόμαστε σε ένα ζήτημα. Μιλάτε πάρα πολύ για διάλογο, συνεννόηση, διερεύνηση, αναζήτηση λύσεων.

Οπως ξέρετε -είναι μέσα στους κανόνες του κοινοβουλευτισμού- όλα αυτά τα χρόνια, όποτε μας ζητήθηκε η γνώμη, τη λέγαμε. Σε Διακομματικές παίρναμε και παίρνουμε μέρος. Δεν τα φοβόμαστε αυτά, ανεξάρτητα από το αν πιστεύουμε ότι θα έχουν θετική κατάληξη. 'Οση ώρα, όμως, μιλούσατε, μου προκλήθηκε το εξής ερώτημα. Ερώτημα είναι. Τι νόημα πια παίρνει ο διάλογος, έστω και με τα τυπικά του χαρακτηριστικά; Και θα σας πω δυο παραδείγματα, νομίζω ότι θα καταλάβετε τι λέω και θα τελειώσουμε εδώ.

Πρώτον, λίγο πολύ εμφανίσατε, ότι εδώ η συζήτηση -την οποία όλοι ακούσαμε- ανέδειξε κοινά σημεία. Ως προς εμάς έχουμε βαθιές διαφορές. Μπορεί οι τίτλοι των θεμάτων που 

Σελίδα 4132 

συζητάμε να είναι κοινοί, αλλά έχουμε βαθιές διαφορές. Επομένως δεν είναι καλό -δικαίωμά σας να έχετε αυτήν την άποψη, δικαίωμά μας να έχουμε τη δική μας- στο όνομα του ότι κάνουμε συνόψιση μιας συζήτησης, να εμφανίζουμε διαφορετική την κατάσταση.

Δεύτερον και το πιο σημαντικό. Λέτε για τα νέα εξεταστικά μέτρα, για την ελεύθερη εισαγωγή κ.λπ., ότι θα ανοίξουμε έναν διάλογο. Εγώ σας κάνω το απλό ερώτημα, τουλάχιστον για να τηρηθούν οι κανόνες του διαλόγου. Αναγγείλατε ένα καινούριο και επαναστατικό νέο μέτρο. Καλά, δεν μπορούσατε, κύριε Υπουργέ, να συζητήσετε με τα Κόμματα πριν βγείτε να πάρετε τα κανάλια σβάρνα -να το πω έτσι, με συγχωρείτε για την έκφραση-να τα εξαγγείλετε; Και τα εξαγγείλατε προς υλοποίηση.

Πήρατε και τους πρυτάνεις, που δεν είναι θεσμοθετημένο όργανο η σύναξη των πρυτάνεων. Πήγατε και στους Δελφούς. Δικαίωμά σας. Αλλά μη λέτε τώρα "βάζω και για συζήτηση τα ζητήματα". Εδώ τα δρομολογείτε και μετά κάνουμε και τη διακόσμηση του διαλόγου. Δεν έχουμε αυταπάτες. Είτε τα λέγατε κατευθείαν στα Κόμματα και αρχίζατε μετά να τα δίνετε στη δημοσιότητα, είτε όχι, μπορεί να φθάναμε στο ίδιο αποτέλεσμα, το αρνητικό. Αλλά, εν πάση περιπτώσει, αν θέλετε να παίζουμε όλοι σε ορισμένους κανόνες του κοινοβουλευτισμού, είστε οι πρώτοι υπεύθυνοι να τους τηρείτε.

Το τρίτο, τι να σας πω τώρα, παρακολουθήσαμε όλες τις διαβουλεύσεις οι Υπουργοί και η ΟΛΜΕ. Δεν λέω τι είπατε μεταξύ σας, αλλά αυτά που είπατε δημόσια. Σας παρακαλώ πολύ μην αλλάζετε τα δεδομένα. Διαφωνήσατε ή μισοσυμφωνήσατε με την ΟΛΜΕ, ας τα πει η ΟΛΜΕ αυτά, αλλά εδώ παρουσιάζετε μια διαφορετική εικόνα απ'αυτήν την εικόνα που δίνετε μέχρι τώρα.

Θα σας παρακαλέσω, λοιπόν, για άλλη μια φορά, μη δημιουργείτε την εντύπωση ότι κάνετε διάλογο.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων):Με ποιόν;

ΑΛΕΞΑΝΔΡΑ ΠΑΠΑΡΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): δρομολογείτε, όλα τα καινούρια μέτρα, τα βάζετε σε εφαρμογή και μετά έρχεσθε να παραπλανήσετε τον κόσμο, ότι ακόμα είναι προς συζήτηση.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, σας παρακαλώ το λόγο.

ΠΡΟΕΔΡΟΣ (Απόστολος Κακλαμάνης) : Ορίστε, κύριε Κωνσταντόπουλε, έχετε το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Να αναφερθώ σε μία διαπίστωση, μετά από δική σας επισήμανση και να διατυπώσω ένα ερώτημα.

Κάνατε ένα χαρακτηρισμό, ότι παραβιάζω ανοικτές πόρτες όταν αναφέρομαι στα κονδύλια του Κοινοτικού Πλαισίου Στήριξης. Γνωρίζετε, βέβαια, ότι οι δραστηριότητες αυτές καλύπτουν την περίοδο από το 1994 και μετά. Και γνωρίζετε, βεβαίως, τα στοιχεία που καταθέσατε: "Από το 1994 μέχρι το 1996 στον άξονα 4 εκπαίδευση και αρχική κατάρτιση, απορροφητικότητα 18%, συνεχιζόμενη κατάρτιση απορροφητικότητα 41%, καταπολέμηση του αποκλεισμού, απορροφητικότητα 15%, εκσυγχρονισμός της Δημόσιας Διοίκησης, απορροφητικότητα 13%".

Εάν αυτά τα στοιχεία επικαλείσθε, σας λέω ότι η κατάσταση δεν είναι ενθουσιαστική και ούτε αισιόδοξη, διότι επί τρία ολόκληρα χρόνια λίμναζαν αυτές οι συγκεκριμένες διαδικασίες. Μακάρι να πάνε γρήγορα και να ενισχυθούν, έτσι ώστε να έχουν την καλύτερη και τη μεγαλύτερη αξιοποίηση. Αυτή ήταν η επισήμανση.

Το ερώτημα: Δεν κατάλαβα καλά, κύριε Υπουργέ, συζητάμε σήμερα και βρίσκεστε σε κλίμα διαλόγου με τους εκπαιδευτικούς, ή σε συνθήκες εχθρικής αντιπαράθεσης; Διότι αν βρίσκεστε σε κλίμα διαλόγου, τότε οι αφορισμοί σας περί λογιστικών ακροβατισμών δεν έχουν αποδέκτες όσα τουλάχιστον είπαμε εμείς εδώ, αλλά έχουν αποδέκτες άλλους. 'Αλλοι επεχείρησαν προσέγγιση με λογιστικούς ακροβατισμούς. Και αναφέρομαι στον κύριο Πρωθυπουργό. Εάν λοιπόν, είστε σε συνθήκες διαλόγου, φωνάξτε τους εκπαιδευτικούς να συνεννοηθείτε. Δεν είναι δυνατόν να δίνουμε την εικόνα στην ελληνική κοινωνία, ότι κάποιοι δεν ξέρουν προπαίδεια, είτε από την Κυβέρνηση είτε από τους εκπαιδευτικούς. Αν είστε σε συνθήκες εχθρικής αντιπαράθεσης, τότε πείτε μου ποια είναι η θέση της Κυβέρνησης. 'Οτι θα πάμε μέχρι τελικής πτώσεως; Στο όνομα αυτών που είπατε, αυτή η τελική πτώση τινάζει στον αέρα την προοπτική για την Παιδεία του 2.000.

ΠΡΟΕΔΡΟΣ (Απόστολος Κακλαμάνης) : Καλώς.

Ο κύριος Υπουργός έχει το λόγο.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Για το Κοινοτικό Πλαίσιο Στήριξης, επαναλαμβάνω αυτά που είπα και πριν, ότι σήμερα αισθανόμαστε ότι έχουμε την υποδομή να υλοποιήσουμε τους στόχους μας. 

Ο κύριος Πρωθυπουργός είπε ότι πράγματι υπήρχαν καθυστερήσεις, διότι πήρε χρόνο να δημιουργήσουμε την αναγκαία υποδομή. Το γεγονός ότι για το 1996 έχουμε απορρόφηση 101%, δείχνει ότι έχουμε βρει το δρόμο προς την υλοποίηση των στόχων μας.

Αυτά τα οποία διαβάσατε, είναι αυτά στα οποία αναφέρθηκα κι εγώ πριν, ότι τα προηγούμενα χρόνια η απορροφητικότητά μας ήταν χαμηλή.

Θα ήθελα, λοιπόν, αντί να ανησυχείτε, τουλάχιστον να ενθαρρυνθείτε απ' αυτά που σας λέω. Nα ενθαρρυνθείτε που επιτέλους, η Ελλάδα στο χώρο της Παιδείας, μπορεί να απορροφήσει αυτούς τους πόρους. Μην ανησυχείτε. Βεβαίως βρισκόμαστε σε διάλογο με τους εκπαιδευτικούς. Τους κάλεσα και χθες να συνεχίσουμε το διάλογο σε θέματα που είναι ανοικτά.

Η Κυβέρνηση, το Υπουργικό Συμβούλιο, ο Πρωθυπουργός, έχουν κάνει την εκτίμηση, ότι όσον αφορά το μισθολόγιο, οι τρεις βελτιώσεις που έχουν γίνει πάνω σ' αυτό, έχουν εξαντλήσει τα περιθώρια αυτά. Υπάρχουν, όμως, σοβαρότατα θεσμικά ζητήματα, που αφορούν και το οικονομικό θέμα, τα προγράμματα επιμόρφωσης, αλλά και η πορεία της Παιδείας, θέματα που είναι ανοιχτά σε διάλογο και στα οποία υπάρχουν συγκλίνουσες απόψεις. Δε βλέπω, λοιπόν, το λόγο γιατί να διακοπεί ο διάλογος. Πρέπει και θα ήθελα αυτός ο διάλογος να συνεχισθεί κάτω από συνθήκες ομαλότητας και λειτουγίας των σχολείων, που είναι απαίτηση και της ελληνικής κοινωνίας.

'Οσον αφορά τον Πρόεδρο του ΔΗ.Κ.ΚΙ., εκτιμώ την έκκληση που έκανε. Θέλω να σας πω, όμως, ότι αύριο το Γενικό Λογιστήριο του Κράτους θα δημοσιεύσει όλες τις λεπτομέρειες του υπολογισμού του. Λαμβάνει υπόψιν και τις παρακρατήσεις που γίνονται για τους νεοεισερχόμενους και παρά ταύτα καταλήγει στο συμπέρασμα που σας είπα. Δε νομίζω ότι πρέπει να ξαναμπούμε σ' αυτές τις λεπτομέρειες.

Επαναλαμβάνω ότι, ενώ έχει κλείσει το θέμα του μισθολογίου για τους εκπαιδευτικούς το 1997, υπάρχουν προοπτικές. Μέσα από το διάλογο, μέσα από την πορεία αναβάθμισης της Παιδείας, μπορούν να δημιουργηθούν τα ερείσματα εκείνα, που θα κάνουν καλύτερες τις προϋποθέσεις για τα έτη 1998 και 1999. Αυτά μπορεί να είναι θέματα διαλόγου, που θα πάρουν κάποιες εβδομάδες, ίσως και μήνες, αλλά νομίζω με καλή διάθεση απ' όλες τις Πλευρές, μπορούμε να βρούμε το δρόμο και την προοπτική για τα επόμενα έτη.

'Ομως, πρέπει, επιτέλους, να λυθεί η απεργία και τα παιδιά να πάνε στα μαθήματά τους.

Για την κα Παπαρήγα τώρα. Εγώ δεν έσπευσα να σας βάλω σε μία συμφωνία, που δε θέλετε. Αναφέρθηκα σε τρεις αρχές, που νομίζω πως συμφωνείτε, όπως π.χ. ότι το σύστημα που έχουμε σήμερα, χρειάζεται αλλαγή. Σ' αυτό νομίζω ότι συμφωνείτε. Δεύτερον, ότι το νέο σύστημα που θα βάλουμε σε αντικατάσταση του παλιού, πρέπει να τυγχάνει μιας ευρύτερης συναίνεσης και στην κοινωνία και στα Κόμματα. Ούτε αυτό το αρνείσθε. Τρίτον, ότι για να εφαρμοσθεί ένα νέο σύστημα, όχι πρόχειρα, θα πρέπει να κτίσουμε την ανθρώπινη και υλική υποδομή. Εκεί είπα ότι υπάρχει μια γενική συναίνεση. Κι εδώ δε νομίζω ότι διαφωνείτε.

Για τα άλλα θέματα, είπα ότι υπάρχει μία σύγκλιση των

Σελίδα 4133 

απόψεων, γενικώς. Αλλά είναι δικαίωμά σας, αν δε θέλετε ελεύθερη πρόσβαση στην τριτοβάθμια εκπαίδευση, εάν δε θέλετε κατάργηση των γενικών εξετάσεων, εάν δε θέλετε αναβάθμιση του λυκείου, είναι δική σας δουλειά.

Εμείς δεν εξαγγείλαμε μέτρα. Εξαγγείλαμε προτάσεις για συζήτηση με τους αρμόδιους και είπαμε πως όταν διαμορφωθούν πιο συγκεκριμένες απόψεις, τότε θα είμαστε ώριμοι κι εμείς σαν Κυβέρνηση, να κάνουμε συγκεκριμένες προτάσεις στα Κόμματα.

Εάν θέλετε, όμως, να έχετε ένα διάλογο μαζί μου, εγώ θα είμαι πανευτυχής, αν αύριο έλθετε στο Υπουργείο Παιδείας να κάνουμε μία συζήτηση για τα θέματα της Παιδείας, να μου πείτε τις προτάσεις σας και να σας πω τις δικές μου. Εγώ δεν έχω καμία αντίρρηση να ανατρέψουμε, αν θέλετε, το πρόγραμμα που έχουμε και να αρχίσουμε διάλογο με τα Κόμματα, αρχίζοντας από το Κομμουνιστικό Κόμμα Ελλάδος.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τώρα είναι η σειρά των συναδέλφων του δευτέρου κύκλου.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, αν δεν κάνω κατάχρηση, παρακαλώ να μου δώσετε το λόγο για ένα λεπτό.

ΠΡΟΕΔΡΟΣ (Απόστολος Κακλαμάνης): Ορίστε, κύριε Τσοβόλα, έχετε το λόγο για ένα λεπτό.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ξέρω -γιατί θέλω να είμαι εντάξει απέναντι και στο Σώμα και στον κύριο Υπουργό- ότι αυτή η πρόταση που έκανα δεν μπορεί να γίνει αποδεκτή μόνο από τον Υπουργό Παιδείας. Είναι κρίμα, όμως, που δεν την έκανα και όταν ήταν ο κύριος Πρωθυπουργός, που δεν είναι αυτήν τη στιγμή, γιατί είναι ο μόνος που μπορεί να δώσει τη λύση σ' αυτό, αποδεχόμενος την πρόταση, που νομίζω ότι είναι ρεαλιστική και θα δώσει λύση στο πρόβλημα. Πρέπει να το σκεφθεί ο κύριος Πρωθυπουργός.

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος της Νέας Δημοκρατίας κ. Σταύρος Δήμας έχει το λόγο.

ΓΙΑΝΝΗΣ ΚΑΨΗΣ: Κύριε Πρόεδρε, πού είναι η Νέα Δημοκρατία;

ΠΡΟΕΔΡΟΣ (Απόστολος Κακλαμάνης): Εκπροσωπείται από τον κ. Σωτηρόπουλο.

ΓΙΑΝΝΗΣ ΚΑΨΗΣ: Δεν υπάρχει Νέα Δημοκρατία και δεν μπορούμε να καλούμεθα να ακούσουμε τη Νέα Δημοκρατία, απούσης της Νέας Δημοκρατίας.

ΠΡΟΕΔΡΟΣ (Απόστολος Κακλαμάνης): Ο κ. Σωτηρόπουλος παρακολουθεί και εκπροσωπεί το σύνολο της Νέας Δημοκρατίας.

ΣΤΑΥΡΟΣ ΔΗΜΑΣ: Κύριοι συνάδελφοι και κύριε Καψή, η Νέα Δημοκρατία υπάρχει, άλλο αν διαβουλεύεται.

Κύριοι συνάδελφοι, θα μου επιτρέψετε να ξεκινήσω από τους δύο πίνακες τους οποίους κατέθεσε η ίδια η Κυβέρνηση, από τους οποίους φαίνεται και η αναξιοπιστία των στοιχείων που δίνει.

Μάλιστα, κύριε Υπουργέ της Παιδείας, απορώ λίγο, ίσως δεν θα υπέπεσε στην αντίληψή σας, ότι ο πίνακας αυτός, τον οποίο δώσατε για τις μηνιαίες αποδοχές των εκπαιδευτικών, δεν είναι πίνακας σύγκρισης. Γιατί συγκρίνετε δύο περιόδους διαφορετικής χρονικής διάρκειας. Επομένως, επειδή δε θέλω να σας αποδώσω ότι καταφύγατε σε τρυκ και σε τέχνασμα, θα πρέπει να διορθώσετε αυτήν τη σύγκριση, η οποία δεν είναι σύγκριση.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

'Οταν συγκρίνεις ένα χρονικό διάστημα άλφα μ' ένα χρονικό διάστημα άλφα συν βήτα, φυσικό είναι να είναι μεγαλύτερη η ποσοστιαία αύξηση.

Επίσης, δε λαμβάνει υπόψη καθόλου ο κύριος Υπουργός τη μη τιμαριθμοποίηση της φορολογικής κλίμακας, που τα τέσσερα τελευταία χρόνια παραμένει αναλλοίωτη. Επομένως, το διαθέσιμο εισόδημα δεν είναι αυτό το οποίο μας λέτε. Γνωρίζουν οι εκπαιδευτικοί τι παίρνουν. Δεν είναι αληθής ο πίνακας. Δεν ήταν, λοιπόν, πραγματική η σύγκριση και επανακαταθέτω τον πίνακα, για να τον δουν και όσοι συνάδελφοι δεν έχουν συνειδητοποιήσει αυτό το κατά πλάνην, υποθέτω, τέχνασμα του κυρίου Υπουργού.

(Στο σημείο αυτό ο Βουλευτής κ. Σταύρος Δήμας καταθέτει για τα Πρακτικα τον προαναφερθέντα πίνακα ο οποίος βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου). Ο δεύτερος πίνακας τον οποίο θέλω να επικαλεστώ, είναι πάλι αυτός που κατέθεσε ο κύριος Υφυπουργός, ο οποίος αναφέρεται και διαψεύδει αυτά τα οποία είπε ο κύριος Πρωθυπουργός. Ο κύριος Πρωθυπουργός είπε, ότι επί Νέας Δημοκρατίας δεν αυξήθηκαν οι δαπάνες, λιγότερες δαπάνες διατίθεντο για την Παιδεία από τον Προϋπολογισμό απ' ό,τι τα χρόνια του ΠΑ.ΣΟ.Κ. Μάλιστα επί λέξει είπε, ότι το 1997 είναι μεγαλύτερη η αύξηση η οποία εδόθη, το ποσοστό στον Προϋπολογισμό, απ' ότι ήταν τα προηγούμενα χρόνια. Η πραγματικότητα, όπως βγαίνει από τον ίδιο τον πίνακα τον οποίο κατέθεσε ο κύριος Υφυπουργός και θα τον επανακαταθέσω, είναι ότι την τριετία -γιατί παρόμοιες περίοδοι πρέπει να συγκριθούν- 1991, 1992, 1993, συγκρινόμενη με την τριετία 1994, 1995, 1996, η αύξηση η οποία εδίδετο, η συμμετοχή των δαπανών Παιδείας στον Τακτικό Προϋπολογισμό, ήταν υψηλότερη τα χρόνια αυτά, τα οποία κυβερνούσε η Νέα Δημοκρατία από το μέσο όρο της τριετίας που κυβερνάει το ΠΑ.ΣΟ.Κ. Επομένως και σ' αυτό διαψεύδεται από τα ίδια της τα στοιχεία η Κυβέρνηση. Κρίνεται, λοιπόν, κατά πόσον η αξιοπιστία της Κυβέρνησης μπορεί να βασιστεί σ' αυτού του είδους τα στοιχεία, τα οποία οι ίδιοι δίνουν.

(Στο σημείο αυτό ο κ. Βουλευτής κ. Σταύρος Δήμας καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

Κύριοι συνάδελφοι, ένα ακόμα ερώτημα το οποίο έχω να κάνω στον κύριο Υπουργό, είναι για το θέμα της εισαγωγής στα πανεπιστήμια. Μας είπε για 30%, το οποίο μπορεί ανέτως να γίνει. Αυτό κατ' αρχήν μου θυμίζει πάλι πίσω τα παλιά τα χρόνια, κύριε Υπουργέ, 1981, όταν πήρατε τις εκλογές, μεταξύ των άλλων, γιατί είχατε υποσχεθεί τότε στον Ελληνικό Λαό εισαγωγή στα πανεπιστήμια, ελεύθερα τα πανεπιστήμια χωρίς εισαγωγικές εξετάσεις. Το θυμούνται όλοι και όσοι μας ακούνε, έστω την προχωρημένη αυτή ώρα.

Κάτι παρόμοιο μου θυμίζει, παλαιοΠΑΣΟΚική αντίληψη, δεν ξέρω πόσο έχετε συνεννοηθεί με τον Πρωθυπουργό τον εκσυγχρονιστή. Αλλά αν αυτό είναι αλήθεια, τότε γιατί ταλαιπωρήσατε τα παιδιά αυτά τα χρόνια που κυβερνάτε; Από το 1981 κυβερνάτε. Δεν ξέρατε από πέρσι, πρόπερσι, αντιπρόπερσι ότι μπορεί να μπει το 30%, έστω το 25%; Γιατί δεν επιτρέψατε να μπουν περισσότερα παιδιά αυτά τα χρόνια; Γιατί οδηγήσατε αυτά τα παιδιά στο εξωτερικό ή οπουδήποτε αλλού; Γιατί δεν τους επιτρέψατε να έχουν τη μόρφωση την οποία επιθυμούσαν;

Μην ξεχνάτε ότι είστε καθεστώς πλέον. Το ΠΑ.ΣΟ.Κ. έχει γίνει καθεστώς. Κυβερνάει από το 1981 μ'ένα μικρό διάλλειμα. Εσείς είσθε υπεύθυνοι. Γι'αυτό δεν πρέπει να το ξεχνά ο Ελληνικός Λαός. Το ΠΑ.ΣΟ.Κ. είναι καθεστώς, το οποίο κυβερνά κατ'αυτόν τον τρόπο και τα δεινά τα οποία υφίσταται ο Ελληνικός Λαός, οφείλονται σε εσάς.

Κύριοι συνάδελφοι, είναι κοινή διαπίστωση, ότι η κοινωνία μας μαστίζεται από πολύπλευρη κρίση και αυτό το είπαν όλοι απόψε. Και πράγματι, ο πιο αποτελεσματικός τρόπος, για να αντιμετωπίσουμε την κρίση, είναι μια καλύτερη Παιδεία, μια Παιδεία που να συνδυάζει τις αξίες και τα ιδεώδη του Ελληνισμού και τις σύγχρονες επιστημονικές και τεχνολογικές εξελίξεις, έξω και πέρα από μικροκομματικές σκοπιμότητες και πειραματισμούς.

Είναι ακόμη κοινή διαπίστωση απ'όλους σήμερα τους ομιλητές, ότι η Παιδεία και ειδικότερα η δημόσια εκπαίδευση συνεχώς υποχρηματοδοτούμενη, βρίσκεται σε παρατεταμένη κρίση, ανήμπορη να ανταποκριθεί στις απαιτήσεις και προκλήσεις των καιρών. 'Ακουσα τον κύριο Πρωθυπουργό να μας 

Σελίδα 4134 

λέει -και συμφωνούμε σ'αυτό- ότι τη μεγαλύτερη πρόκληση, την οποία έχει σήμερα η Χώρα, είναι η ποιοτική αναβάθμιση της Παιδείας. Αλλά, με έκπληξη τον άκουσα να συνεχίζει και να λέει, ότι αυτή η ποιοτική αναβάθμιση μπορεί να επιτευχθεί χωρίς επαρκή χρηματοδότηση, χωρίς λεφτά. Πώς θα γίνει, κύριε Υπουργέ; Με μαγεία; Ο εκσυγχρονισμός της Κυβέρνησης είναι επαναφορά της εποχής της μαγείας; Πώς θα γίνει αυτό χωρίς λεφτά;

Κύριοι συνάδελφοι, η παροχή μιας Παιδείας, σύγχρονης, ανθρωπιστικής, ανταγωνιστικής και με σταθερή προοπτική, αποτελεί condition sine qua non, για να θυμηθούμε και τα λατινικά, για να βγούμε από την κρίση η οποία μας μαστίζει. Γνωρίζω ότι η διαπίστωση είναι κοινότυπη και κουράζουν ίσως οι κοινότυπες διαπιστώσεις, αλλά θα το επαναλάβω, γιατί αυτή η επιλογή των τεσσάρων παραμέτρων, που έκανα, είναι σημαντική και δεν έγινε στην τύχη. Παιδεία σύγχρονη, ουμανιστική, ανταγωνιστική, με σταθερή προοπτική. Οι τέσσερεις αυτοί παράμετροι έχουν και κάθε μια από μόνη της νοηματική και λειτουργική αυτονομία. 'Ομως, στη σύνθεσή τους αποτελούν το συνολικό εκείνο αρχιτεκτόνημα, που στηρίζει και τη φιλοσοφία του προγράμματος της Νέας Δημοκρατίας, τη δική μας, τη φιλελεύθερη, τη σύγχρονη, την προοδευτική και τη συγχρονιστική πραγματικά αντίληψη περί Παιδείας, που μπορεί να εγγυηθεί το παιδευτικό μέλλον, αλλά και το γενικότερο μέλλον της Πατρίδας μας.

Χρειαζόμαστε πρώτα απ'όλα Παιδεία σύγχρονη. Και λέγοντας "σύγχρονη", εννοούμε μια Παιδεία ικανή να ενσωματώνει γρήγορα και αποτελεσματικά όλες τις αναγκαίες για τις απαιτήσεις της και την πρόοδό της, εξελίξεις της σύγχρονης επιστήμης. Να ενσωματώνει όλες τις προόδους, είτε αυτές αφορούν στην κατάρτιση των διδασκόντων είτε αφορούν στο curriculum και στην ανάπτυξη κατάλληλης ψυχολογίας αποδοχής στους διδασκόμενους. Να ενσωματώνει όλα τα αναγκαία για την ανάπτυξή της κρίσης και της ευχέρειας επιλογής, στοιχεία υποδομής με τη χρήση των κατάλληλων ηλεκτρονικών υπολογιστών και άλλων ανάλογων μέσων.

Δεν πρέπει ακόμη σε καμιά περίπτωση να παραβλέπεται το γεγονός, ότι αδήριτη είναι η ανάγκη και για σύγχρονες γενικότερα εγκαταστάσεις, για χώρους που να προκαλούν για δουλειά και όχι όπως συχνά συμβαίνει σήμερα, να προκαλούν με την αθλιότητά τους και με την πλημμελή κατασκευή τους. Πρόσφατο είναι το θέμα που δημιουργήθηκε στα Μεσόγεια.

Θα πω ακόμη -χωρίς καμιά προσπάθεια να φανώ συμπαθής στους εκπαιδευτικούς- ότι Παιδεία σύγχρονη -η πρώτη μας μεγάλη απαίτηση και πρόκληση, όπως είπε και ο κ. Σημίτης προηγουμένως- χωρίς πλήρη ηθική, υλική και επιστημονική αναγνώριση του ρόλου των εκπαιδευτικών, δεν μπορεί να υπάρξει. Και είναι υποκρισία να λέμε, ότι εναποθέτουμε το μέλλον των νέων μας στα χέρια τους, όταν τα χέρια αυτά είναι δεμένα, όταν αυτά τα χέρια ζητούν την ικανοποίηση των στοιχειοδεστέρων, βασικών αναγκών.

Κύριοι συνάδελφοι, το πρώτο συστατικό στοιχείο είναι η σύγχρονη Παιδεία. Το δεύτερο συστατικό στοιχείο, το οποίο είπα, είναι ότι θέλουμε μία Παιδεία και πάλι ουμανιστική, ανθρωπιστική. Το αίτημα είναι παλαιότατο. Καθοδήγησε τον αρχαίο κόσμο, το Βυζάντιο και τη σύγχρονη δυτική αναγέννηση με τον ανθρωπισμό, Στον ανθρωπισμό στηρίχθηκε. Ακόμη και η νεοελληνική Παιδεία, με όλες τις ιδεοληψίες της, ήταν ουμανιστική. Πρέπει η ανθρωπιστική Παιδεία να επιστρέψει και μπορεί να επιστρέψει.

Η σύγχρονη τεχνολογία φέρνει πλέον τη γνώση στο σπίτι του καθενός. Η συσσώρρευση απλής γνώσης στα άτομα παύει να είναι ο κύριος στόχος Παιδείας. Κύρια ανάγκη πλέον είναι η γνώση του πού θα τη βρει και πώς θα την αξιοποιήσει. Για το πρώτο απαραίτητη είναι η σύγχρονη Παιδεία -αυτό το οποίο είπα προηγουμένως- και για το δεύτερο είναι η ανθρωπιστική Παιδεία, με την ανάπτυξη της κρίσης, το εύρος και την ποιότητα των επιλογών της.

(Στο σημείο αυτό ακούγεται ο προειδοποιητικος ήχος του χρόνου λήξης ομιλίας του κυρίου Βουλευτή).

Παρακαλώ, δύο λεπτά, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Σε ένα λεπτό να τελειώσετε.

ΣΤΑΥΡΟΣ ΔΗΜΑΣ: Παρ'όλο που δικαιούμαστε είκοσι λεπτά ομιλίας, συμφωνήσαμε να μιλήσουμε δέκα λεπτά. Νομίζω ότι δικαιούμαι δύο λεπτά.

ΠΡΟΕΔΡΕΥΩΝ (Λουκάς Αποστολίδης): Δεν είναι θέμα συμφωνίας. Και στη Διάσκεψη των Προέδρων συμφώνησαν όλα τα Κόμματα για τα Κόμματα για τα δέκα λεπτά.

ΣΤΑΥΡΟΣ ΔΗΜΑΣ: Ναι, συμφώνησαν όλα τα Κόμματα. Αν εξαντλείτε, κύριε Πρόεδρε, την αυστηρότητά σας στο ένα λεπτό, θα συμμορφωθώ.

ΠΡΟΕΔΡΕΥΩΝ (Λουκάς Αποστολίδης): 'Οχι, αυτό το ξέρετε, κύριε Δήμα.

ΣΤΑΥΡΟΣ ΔΗΜΑΣ: Δεν το ξέρω. Πώς το ξέρω.

ΠΡΟΕΔΡΕΥΩΝ (Λουκάς Αποστολίδης): Το ξέρετε από άλλες φορές που έχετε έλθει στο Βήμα.

Παρακαλώ, συνεχίστε.

ΣΤΑΥΡΟΣ ΔΗΜΑΣ: Τέλος πάντων.

Κύριοι συνάδελφοι, έχουμε τις δύο άλλες παραμέτρους τις οποίες είπα. Ανταγωνιστική Παιδεία και αυτό είναι βασικότατο για μας, για τη Νέα Δημοκρατία, γιατί πιστεύουμε ότι χωρίς να είναι ανταγωνιστική η Παιδεία, χωρίς να αμείβεται και να ικανοποιείται ο ικανός, δε θα έχουμε Παιδεία, η οποία θα είναι σύγχρονη.

Η Κυβέρνηση προχώρησε στον καθορισμό του ύψους των πιστώσεων για το 1997, χωρίς προηγουμένως να υπάρξει διάλογος, χωρίς να λάβει υπόψιν τις πραγματικές ανάγκες των εκπαιδευτικών και των διαφόρων εκπαιδευτικών ιδρυμάτων.

Η αύξηση η οποία εδόθη, το 14,2% των πιστώσεων είναι εντελώς ανεπαρκής όχι μόνο για να καλύψει, κύριε Υπουργέ, τις νέες πολιτικές στην παιδεία, αλλά ούτε για να καλύψει καλά-καλά την ωρίμανση δαπανών για χρήσεις παρελθόντων οικονομικών ετών. Πώς θα μπορέσετε με αυτήν την ανεπαρκή αύξηση να αντιμετωπίσετε αυτά τα οποία εσείς είπατε προηγουμένως; Εκεί θα ήθελα μία απάντηση.

Θέλω να τονίσω ακόμη, ότι σταθερή παραμένει η θέση της Νέας Δημοκρατίας, την οποία ανέπτυξε και ο Πρόεδρός της, ότι στόχος μας είναι να διατεθεί στην παιδεία το 5% του ΑΕΠ. Γνωρίζετε τι συμβαίνει -το είπαν και άλλοι ομιλητές- στις άλλες ευρωπαϊκές χώρες. Ο μέσος όρος των κονδυλίων τα οποία διατίθενται στην παιδεία είναι πάνω από 5% επί του ΑΕΠ, ενώ στη Χώρα μας είναι 3,5% και αναμφίβολα υστερεί κατά πολύ ακόμη και από χώρες οι οποίες βρίσκονται σε παρεμφερείς οικονομικές συνθήκες με τις δικές μας.

Επίσης, κύριοι συνάδελφοι, ελέχθη -και με αυτό θα τελειώσω- ότι η Νέα Δημοκρατία απαιτεί την ταχεία απορρόφηση της χρηματοδότησης του Κοινοτικού Πλαισίου Στήριξης, αφού τα τρία προηγούμενα χρόνια από ανικανότητα και αδιαφορία του Υπουργείου Παιδείας δεν απορροφήθησαν τα κοινοτικά κονδύλια και η Παιδεία στερήθηκε ενός πραγματικά μεγάλου ποσού πεντακοσίων πενήντα δισεκατομμυρίων δραχμών. Αυτό εξ άλλου το παρεδέχθη και ο κ. Σημίτης απόψε, όταν είπε ότι εν μέρει είναι δικαιολογημένη η κριτική, δεδομένου ότι το Υπουργείο ή οι φορείς δεν είχαν την απαιτούμενη πείρα.

Κύριοι συνάδελφοι, σε αυτόν τον πολύ περιορισμένο χρόνο και πολύ αργά προσπάθησα να δώσω μερικές σκέψεις, όχι μόνο ως πολιτικός, αλλά και ως πατέρα τριών παιδιών, τα οποία βρίσκονται στη σχολική ηλικία. Και εκεί πράγματι εκφράζω την αγωνία τη δική μου και κάνω έκκληση και σε εσάς, κύριε Υπουργέ, να σταματήσει αυτή η απεργία, να δώσετε ό,τι μπορείτε για να ικανοποιήσετε τα πραγματικά αιτήματα τα οποία υπάρχουν και το μισθολογικό και το συνταξιοδοτικό και το ασφαλιστικό. Προσπαθήστε να τα ικανοποιήσετε όσο μπορείτε περισσότερο, γιατί πραγματικά οι εκπαιδευτικοί χρειάζονται τη φροντίδα της Πολιτείας.

Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Λουκάς Αποστολίδης):Και εγώ σας ευχαριστώ.

Σελίδα 4135 

 

Ο συνάδελφος κ. Γκεσούλης έχει το λόγο.

'Οσο θα κάνετε όλη τη διαδρομή, κύριε Γκεσούλη, θα χάνετε λεπτά. 

ΒΑΣΙΛΕΙΟΣ ΠΑΠΑΝΙΚΟΛΑΣ:Είναι η παρθενική του ομιλία, κύριε Πρόεδρε.

ΑΛΕΞΑΝΔΡΟΣ ΚΑΛΑΦΑΤΗΣ:Δώστε του όσο χρόνο θέλει.

ΠΡΟΕΔΡΕΥΩΝ (Λουκάς Αποστολίδης):Θα έχει την ανάλογη ανοχή του Προεδρείου. Μην ανησυχείτε και μην φωνασκείτε.

ΝΙΚΟΛΑΟΣ ΓΚΕΣΟΥΛΗΣ:Κύριε Πρόεδρε, κυρίες και κύριοι συνάδελφοι, οι σημερινές συνθήκες διεθνείς και εσωτερικές επιβάλλουν μια νέα ματιά στο δίπολο πεδίο εκπαίδευσης. Ο στόχος, όμως, παραμένει ο ίδιος. Η μόρφωση κοινωνικό δικαίωμα και όχι προνόμιο. Η κατοχή γνώσης μέσο διεύρυνσης της δημοκρατίας. Η προσφορά συγκεκριμένων εκπαιδευτικών δεξιοτήτων να υπηρετεί κοινωνικές και παραγωγικές επιδιώξεις.

Κυρίες και κύριοι συνάδελφοι, σήμερα καμιά κοινωνία δεν μπορεί να προβλέψει το τι μέλλει γενέσθαι για μεγάλο χρονικό διάστημα. Οι ραγδαίες εξελίξεις στην τεχνολογία αλλάζουν δραματικά και το τοπίο της παιδείας και της εκπαίδευσης.

Στις μέρες μας δεν ισχύει πλέον η αρχή της ειδίκευσης, αλλά της μετατρεψιμότητας της γνώσης. Δηλαδή της ικανότητας του ατόμου να προσαρμόζεται με ευκολία στα νέα δεδομένα για να ανταποκρίνεται στις απαιτήσεις των διαρκών μεταβολών. Το νέο αυτό δόγμα είναι φυσικό να απαιτεί ένα διαφορετικό τύπο πολίτη, όχι κατ' ανάγκη εξειδικευμένου, όπως πρότινος που χρειαζόταν για την παραγωγική διαδικασία, τη διαδικασία της αλυσίδας, αλλά πολίτες υπεύθυνους δημιουργικούς, επινοητικούς, ευέλικτους, συνεργάσιμους με πολύ καλή παιδεία και υψηλή επαγγελματική κατάρτιση.

Για την εκπαίδευση όμως, η αλλαγή του τρόπου παραγωγής σημαίνει και αναγκαιότητα επαναπροσδιορισμού των εκπαιδευτικών στόχων με ό,τι αυτό συνεπάγεται για τη νέα κατάσταση που έχει δημιουργηθεί στο νέο κοινωνικό καταμερισμό εργασίας.

Ας αναλογιστούμε επιπλέον ότι το σχολείο, στη σημερινή εποχή, δεν συνιστά τη μοναδική πηγή γνώσης. Αυτές βρίσκονται αποθηκευμένες στους υπολογιστές, στις τράπεζες πληροφοριών, στα διεθνή δίκτυα πληροφόρησης και ενημέρωσης. Γίνεται φανερό τότε ότι το σχολείο αποκτά και μια πρόσθετη φροντίδα, να μάθει το νέο να αντλεί, να επεξεργάζεται και να αξιοποιεί τις πληροφορίες, έτσι ώστε να είναι ικανός να συνθέτει και να παράγει νέα γνώση.

Κυρίες και κύριοι συνάδελφοι, η Ελλάδα πρέπει να προσαρμοστεί και ειδικότερα η εκπαίδευση στις σύγχρονες ανάγκες και απαιτήσεις. Πρέπει να διαδώσει την ανθρωπιστική μόρφωση, όσο γίνεται πλατύτερα και για πνευματική ανάπτυξη και για ισορροπία των πολιτών μας. Ταυτόχρονα πρέπει να εισέλθει δυναμικά στο νέο εκπαιδευτικό κόσμο που εξαπλώνεται ραγδαία σε όλα τα μήκη και πλάτη της υφηλίου. Πρέπει να μπούμε ραγδαία και γρήγορα στην κοινωνία της πληροφορίας, στην κοινωνία του μέλλοντος.

Κυρίες και κύριοι συνάδελφοι, η παιδεία απαιτεί όραμα. Η εκπαίδευση απαιτεί σχέδιο. Και τα δύο απαιτούν εθνικές κοινωνικές συμφωνίες που θα ξεκινούν από τη συναίνεση των φορέων των εκπαιδευτικών κοινοτήτων, που σκέπτονται όμως, πανεθνικά και δρουν πολιτικά και συνδικαλιστικά και όχι το αντίστροφο, όπως συχνά συμβαίνει στις μέρες μας. 

Κατόπιν έρχεται η σειρά των πολιτικών φορέων για τους οποίους η υπευθυνότητα δεν πρέπει να είναι ρητορικό σχήμα. Πρέπει να αποτελεί πράξη συνέπειας καθημερινής.

Και εδώ, δυστυχώς, έχουμε ακόμη και να διανύσουμε αρκετό δρόμο. Για μας, το ΠΑΣΟK, πάντως έχουν γίνει τα βήματα και συνεχίζουμε.

Ακόμη συνάδελφοι, θα ήθελα να τονίσω ότι η κοινωνία πρέπει να αποβάλει στερεότυπα του παρελθόντος που διασυνδέουν τη μόρφωση και το επάγγελμα, χωρίς κόστος και με αποκλειστική προβολή, μόνο οικονομίστικων αιτημάτων. Εμείς, το ΠΑ.ΣΟ.Κ., έχουμε την ευθύνη του σχεδίου και του οράματος που μας την έδωσε ο λαός στις πρόσφατες εκλογές. Οι πολίτες έχουν την ευθύνη της δράσης και της κρίσης μεθαύριο.

Κυρίες και κύριοι συνάδελφοι, νιώθω την ανάγκη με αφορμή τη σημερινή κατάσταση στο χώρο της εκπαίδευσης, ιδιαίτερα της Δευτεροβάθμιας να κάνω κάποιες διευκρινίσεις, σχετικά με τις θέσεις και τη στάση του ΠΑ.ΣΟ.Κ., απέναντι στην εκπαιδευτική κοινότητα και την κοινωνία γενικότερα. Για μας οι εκπαιδευτικοί δεν είναι απλοί εργαζόμενοι στο χώρο της εκπαίδευσης, αλλά λειτουργοί και παιδαγωγοί. Και αν κάποιοι δεν είναι, θέλουμε να τους κάνουμε να είναι παιδαγωγοί και λειτουργοί.

Δεύτερον, οι εκπαιδευτικοί είναι τμήμα της πνευματικής ηγεσίας του Τόπου μας και της κοινωνίας μας.

Τρίτον, τη μόρφωση και την παιδεία του Ελληνικού Λαού το ΠΑ.ΣΟ.Κ. την αναζητά μέσα από το δημόσιο σχολείο. Οι εκπαιδευτικοί αποτελούν ακόμα για μας του ΠΑ.ΣΟ.Κ. τμήμα της κοινωνικής μας βάσης. Το ΠΑ.ΣΟ.Κ. και η Κυβέρνησή του δεν αντιδικεί με τους εκπαιδευτικούς, γιατί τους θεωρεί συνεργάτες στη δύσκολη προσπάθεια για τη βελτίωση της Παιδείας μας.

'Εχουμε τη γνώμη ότι η κοινωνία μας στην πλειοψηφία της έχει διάθεση και προοπτική για εξέλιξη και πρόοδο. Εμείς θέλουμε τον εκπαιδευτικό σε τέτοια κοινωνική θέση που να του αποδίδεται ο κοινωνικός σεβασμός που είναι απαραίτητος για να επιτελέσει το λειτούργημά του. Εμείς του ΠΑ.ΣΟ.Κ. δεν θέλουμε τραυματισμένη την παιδεία με περιθωριοποιημένο οικονομικά τον εκπαιδευτικό. Γι' αυτό την περίοδο διακυβέρνησης της Χώρας από το ΠΑ.ΣΟ.Κ. από το 1993 έως το 1997 με αυτά που δίνει σήμερα η Κυβέρνηση με το νέο μισθολόγιο, μέσα στο δύσκολο καιρό που μας προσφέρουν τα δημόσια οικονομικά, έγινε αύξηση στους μισθούς των εκπαιδευτικών κύρια της Δευτεροβάθμιας Εκπαίδευσης, αλλά και της Πρωτοβάθμιας συνολικά 65%, με μέσο όρο πληθωρισμού αυτά τα χρόνια 10%.

Εδώ θεωρώ απαραίτητο να δώσω ακόμη δύο νούμερα, για τη σωστή και έγκυρη πληροφόρησή σας από το πιο επίσημο βήμα, το Βήμα της Βουλής.

Την περίοδο διακυβέρνησης της Χώρας από τη Νέα Δημοκρατία, δηλαδή από το 1990 έως το 1993 οι αυξήσεις των μισθών στους εκπαιδευτικούς και το γνωρίζουν πολύ καλά εκείνοι της Πρωτοβάθμιας και Δευτεροβάθμιας εκπαίδευσης ήταν 20,7% με ένα μέσο πληθωρισμό εκείνη την περίοδο 18%. Για τη σωστή ενημέρωση από τα στοιχεία του Υπουργείου Οικονομικών, αλλά και του Γενικού Λογιστηρίου του Κράτους που δεν χωρούν αμφισβήτηση, θέλω να κάνω ορατές, όσο μπορώ με λιγότερα νούμερα μερικές ακόμη αλήθειες, που στη φάση της κινητοποίησης των εκπαιδευτικών, της Δευτεροβάθμιας Εκπαίδευσης, δεν έγιναν ορατές από την κοινωνία στο σύνολό της, αλλά και στην εκπαιδευτική κοινότητα ακόμη, χωρίς καμιά διάθεση αντιπαράθεσης με τους εκπαιδευτικούς, ούτε με τους συνδικαλιστές τους, αλλά όμως υπάρχουν παρερμηνείες. Γι' αυτό, λοιπόν, θέλω εδώ να σταθώ.

Το αρχικό αίτημα των καθηγητών για μισθό πρωτοδιοριζόμενου εκπαιδευτικού καθηγητή να γίνει διακόσιες πενήντα χιλιάδες δραχμές το μήνα, ήταν ένας στόχος φιλόδοξος και ίσως και μαξιμαλιστικός. Παρ' όλα αυτά όμως για διακόσιες πενήντα χιλιάδες σήμερα μπορούμε να πούμε με υπευθυνότητα από εδώ ότι ξεπέρασε με αυτά που δίνει με το νέο μισθολόγιο η Κυβέρνηση και μιλάμε πάνω από διακόσιες εξήντα χιλιάδες. Το νούμερο είναι ακριβές.

Η απάντηση της Κυβέρνησης είναι καθαρές μηνιαίες αποδοχές στον πρωτοδιοριζόμενο καθηγητή με διακόσιες εξήντα χιλιάδες, όπως είπα στη διάρκεια του 1997. Τα επιδόματα των στελεχών εκπαίδευσης διπλασιάζονται κατά κανόνα στο νέο μισθολόγιο. Ο σχολικός σύμβουλος θα παίρνει σαράντα χιλιάδες. Διευθυντές που έπαιρναν δέκα επτάμισι χιλιάδες στο παρελθόν, θα φθάσουν τριάντα πέντε χιλιάδες.

Είναι μια αναβάθμιση των στελεχών εκπαίδευσης για να μπορούν να επιτελέσουν το έργο τους. 'Ομως, επιτρέψτε μου εδώ να κάνω μία αναφορά στον κ. 'Εβερτ και στον κ. Κωνσταντόπουλο.

Είπαν -ιδιαίτερα ο κ.'Εβερτ- ότι είναι απαράδεκτο να 

Σελίδα 4136 

συνεχίζεται μία απεργία των καθηγητών από μια παρερμηνεία που υπάρχει όσον αφορά το πόσο παίρνει ο καθηγητής ο πρωτοδιοριζόμενος εάν πράγματι παίρνει τις διακόσιες εξήντα χιλιάδες που λέει η Κυβέρνηση και ανέφερα και εγώ ή αν παίρνει τις διακόσιες δώδεκα χιλιάδες που λένε οι συνδικαλιστές της ΟΛΜΕ.

Συμφωνώ εγώ με τον κ. 'Εβερτ ότι πρόκειται για μία παρερμηνεία. 'Ομως δεν είδα τη θέση της Νέας Δημοκρατίας ποιά είναι σ'αυτήν την παρερμηνεία. Δεν το μελέτησαν όταν ήρθαν εδώ ώστε να μας πουν αν είναι διακόσιες δώδεκα χιλιάδες ή διακόσιες εξήντα χιλιάδες που λέει η Κυβέρνηση;

Γι'αυτό, λοιπόν, πρέπει υπεύθυνα να τοποθετούμεθα.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Θα ήθελα στο σημείο αυτό, κύριοι συνάδελφοι, να σας υπενθυμίσω τι κυριαρχούσε όταν η Νέα Δημοκρατία ασκούσε την εξουσία στη Χώρα μας κατά την περίοδο 1990-1993. Κυριαρχούσε τότε το ιδιωτικό πανεπιστήμιο. Και θυμόμαστε τότε τα προβλήματα της παιδείας, ιδιαίτερα της Τριτοβάθμιας εκπαίδευσης που την λύση τους την αναζητούσε μέσα από το ιδιωτικό πανεπιστήμιο. Πολύς λόγος υπήρχε τότε. Εμείς σήμερα έστω και με συγκρούσεις, έστω, αν θέλετε, και με αυτές τις παρατεταμένες και ως ένα μεγάλο βαθμό αδικαιολόγητες απεργίες, έχουμε καταφέρει -γιατί αυτό είναι το ενδιαφέρον μας- να συζητάμε για τη δημόσια εκπαίδευση, για το δημόσιο πανεπιστήμιο, γιατί πιστεύουμε ότι εκεί είναι η λύση, η ποιοτική αναβάθμιση. Μάλιστα μιλάμε για τη σημερινή μορφή του πανεπιστημίου,μιλάμε για τη μορφή των ελεύθερων κύκλων σπουδών είτε ακόμα και με τη μορφή του ανοικτού πανεπιστημίου, που θα έχει ως αποτέλεσμα τη μεγάλη αύξηση των θέσεων στα πανεπιστήμια για τους νέους, που υποχρεώνονται σήμερα να μεταναστεύουν στο εξωτερικό.

Τέλος, κύριοι συνάδελφοι, θέλω θετικά να τοποθετηθώ μέσα από ένα δημιουργικό διάλογο και να προτείνω μια εθνική εκπαιδευτική συμφωνία οκτώ σημείων, τριετούς διάρκειας, μεταξύ εκπαιδευτικών, γονέων, μαθητών και πολιτείας. 'Ισως θα ήταν λύση στη σημέρινη αδιέξοδη κατάσταση που διαμορφώθηκε στη δευτεροβάθμια εκπαίδευση, μεταξύ της πολιτείας, του Υπουργείου Παιδείας, της ΟΛΜΕ και της ΔΟΕ. Μία τέτοια λύση με προοπτική, που θα έχει απαραίτητα ποιοτικά και ποσοτικά στοιχεία που θα αποτελέσουν τις προωθητικές δυνάμεις απογείωσης της ελληνικής δημόσιας και δωρεάν εκπαίδευσης.

ΠΡΟΕΔΡΕΥΩΝ (Παναγιώτης Σγουρίδης): Είναι περασμένη η ώρα. Παρακαλώ τελειώνετε, κύριε συνάδελφε.

ΝΙΚΟΛΑΟΣ ΓΚΕΣΟΥΛΗΣ: Τελειώνω, κύριε Πρόεδρε.

Η πρόταση των οκτώ σημείων της εθνικής εκπαιδευτικής συμφωνίας έχει ξεδιπλωθεί και θα εφαρμοστεί. Η τριετία 1998-1999-2000 αφορά οκτώ σημεία.

Πρώτο, την οικονομική στήριξη των εκπαιδευτικών στην τριετία που έρχεται. Δεύτερον, την ανανέωση των αναλυτικών προγραμμάτων και βιβλίων έτσι ώστε να αποκτήσει σύγχρονο και επίκαιρο περιεχόμενο το πρόγραμμα. Τρίτον, την αναβάθμιση υποδομής,κτίρια και εποπτικό υλικό. Τέταρτο, την αναβάθμιση του παιδαγωγικού ινστιτούτου που θα πρέπει να αποτελέσει το στρατηγείο της εκπαίδευσης για τους εκπαιδευτικούς, για την παιδεία, αλλά γενικότερα και για το Υπουργείο Παιδείας. Πέμπτον, την επιμόρφωση εκπαιδευτικών. 'Εκτον, την αύξηση του χρόνου παραμονής των εκπαιδευτικών μέσα στο σχολείο. 'Εχουμε μέσο όρο στην Ελλάδα δέκα οκτώ ώρες στην δευτεροβάθμια εκπαίδευση παρουσία στην εκπαιδευτική διαδικασία, μεσα στην τάξη του εκπαιδευτικού,ενώ στην Ευρωπαϊκή 'Ενωση έχουμε είκοσι πέντε ώρες περίπου μέσο όρο.

ΠΡΟΕΔΡΕΥΩΝ (Παναγιώτης Σγουρίδης): Παρακαλώ τελειώνετε.

ΛΕΩΝΙΔΑΣ ΤΖΑΝΗΣ: Δώστε του λίγο χρόνο...

ΠΡΟΕΔΡΕΥΩΝ (Παναγιώτης Σγουρίδης): Δεν θα μου πείτε εσείς τι θα κάνω, κύριε συνάδελφε, από τη θέση του Προεδρείου. Σας παρακαλώ. Δεν θα είσθε εσείς οι προστάτες των Βουλευτών. Σας παρακαλώ πολύ.

Συνεχίστε κύριε Γκεσούλη και τελειώστε.

ΝΙΚΟΛΑΟΣ ΓΚΕΣΟΥΛΗΣ: Τελειώνω, κύριε Πρόεδρε.

'Εβδομο, τη συνεχή αξιολόγηση όλων των συντελεστών της εκπαίδευσης και του εκπαιδευτικού έργου. Πρέπει να το φέρουμε στο προσκήνιο ξανά, είναι απαραίτητο για την αναβάθμιση της εκπαίδευσης.

ΚΥΡΙΑΚΟΣ ΣΠΥΡΙΟΥΝΗΣ: Να υπάρχουν φύλλα ποιότητος. Να μην έχουν μόνο οι στρατιωτικοί, αλλά και οι εκπαιδευτικοί.

ΠΡΟΕΔΡΕΥΩΝ (Παναγιώτης Σγουρίδης): Εγκαταλείψτε τη στρατιωτική νοοτροπία, κύριε Σπυριούνη.

ΝΙΚΟΛΑΟΣ ΓΚΕΣΟΥΛΗΣ: 'Ογδοον. Τρόποι αξιοποίησης -γιατί υπάρχει και ένα άλλο κεφάλαιο ανοιχτό στο χώρο της εκπαίδευσης- ανέργων εκπαιδευτικών, τόσο στο εκπαιδευτικό σύστημα, αλλά και σε άλλες δραστηριότητες. 'Εχουμε μια στρατιά ανέργων εκπαιδευτικών. Ναι, πρέπει να ενδιαφερθούμε και γι' αυτούς και να ασχοληθούμε μαζί τους.

Κλείνω, κυρίες και κύριοι συνάδελφοι, λέγοντας ότι στο ΠΑ.ΣΟ.Κ. υπάρχει η δύναμη της θέλησης και πιστεύουμε ότι μπορούμε να κάνουμε αυτήν την προσπάθεια πράξη για την αναβάθμιση της εκπαίδευσης. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Κυρίες και κύριοι Βουλευτές, θα μου επιτρέψετε τις επαναλήψεις και την ξύλινη γλώσσα. Είναι περασμένα μεσάνυχτα, τα δημόσια σχολεία είναι κλειστά, οι καθηγητές απόψε δεν είναι στους δρόμους. Αύριο θα είναι στους δρόμους. ΠΡΟΕΔΡΕΥΩΝ (Παναγιώτης Σγουρίδης): Μας παρακολουθούν, κύριε συνάδελφε.

ΑΠΟΣΤΟΛΟΣ ΤΑΣΟΥΛΑΣ: Γι' αυτό το λέω. Θα είναι στους δρόμους, γιατί ζητάνε διακόσιες πενήντα χιλιάδες δραχμές το μήνα οι πρωτοδιόριστοι, ζητάνε περισσότερους διορισμούς και μερικά θεσμικά αιτήματα, τα οποία η Κυβέρνηση δεν ικανοποιεί. Την ίδια ώρα, όμως, ικανοποιεί άλλων αιτήματα, όπως είναι οι ρυθμίσεις χρεών, όπως είναι χάρισμα δισεκατομμυρίων στις ΠΑΕ, τρισεκατομμύρια βεβαιωμένους φόρους, τρισεκατομμύρια σε εφοπλιστές, σε μεγαλοβιομήχανους, σε εκδότες του Τύπου κ.λπ. Κάνει αγορές όπλων αξίας τρισεκατομμυρίων με αμφισβητούμενη χρησιμότητα για την άμυνα της Χώρας. Και ξοδεύει και χαρίζει, αλλά εκεί που θέλει. Στους εκπαιδευτικούς δεν το κάνει αυτό. Ασκεί αυτήν την ταξική πολιτική παροχών στο μεγάλο κεφάλαιο και λιτότητας στους εργαζόμενους.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Στους αγρότες τι κάνει;

ΑΠΟΣΤΟΛΟΣ ΤΑΣΟΥΛΑΣ: Ακόμα χειρότερα στους αγρότες, κύρε συνάδελφε.

Τα σχολεία και τα πανεπιστήμια δεν είναι μόνο χώροι παραγωγής γνώσης και ιδεολογίας. Καταβροχθίζουν πολύ μεγάλα ποσά από τα εισοδήματα των εργαζομένων. Τα περί δωρεάν παιδείας είναι μεγάλα λόγια, αλλά στην πράξη ένας μαθητής του δημοτικού κοστίζει διακόσιες εβδομήντα χιλιάδες δραχμές το χρόνο, του γυμνασίου εξακόσιες σαράντα χιλιάδες δραχμές, του λυκείου ένα εκατομμύριο εβδομήντα χιλιάδες και ένας φοιτητής δύο εκατομμύρια.

Η άρχουσα τάξη δεν είναι αδιάφορη για το τι σχολείο έχουμε. 'Ενα σχολείο το οποίο θα μάθαινε τους μαθητές να βλέπουν τον πραγματικό κόσμο, να τον ερμηνεύουν και να μπορούν να τον αλλάξουν, θα ήταν επικίνδυνο γι' αυτήν, για την πολιτική της Ευρωπαϊκής 'Ενωσης και της Λευκής Βίβλου, Θα διασκέδαζε τις θεωρίες του ευρωπαϊκού μονόδρομου, θα ανέτρεπε τις θεωρίες της αγοράς, θα καλλιεργούσε ανθρώπινες αξίες, όπως η αλληλεγγύη και η ισότητα των ανθρώπων, η ελευθερία, η ειρήνη και η άρνηση της εκμετάλλευσης.

Πώς είναι δυνατόν να θέλει η Κυβέρνηση και κάθε θιασώτης του εκμεταλλευτικού καπιταλιστικού συστήματος ένα τέτοιο σχολείο;

'Ενα μεγάλο ποσοστό των παιδιών ηλικίας μέχρι πέντε ετών δεν πάνε στους κρατικούς βρεφονηπιακούς σταθμούς, γιατί δεν τα παίρνουν. Και αντί για την ίδρυση κρατικών παιδικών κέντρων, η Κυβέρνηση φορτώνει τους υπάρχοντες στην Τοπική Αυτοδιοίκηση, χωρίς πόρους, χωρίς προγράμματα και 

Σελίδα 4137 

χωρίς εξασφάλιση των εργασιακών σχέσεων του προσωπικού. Από δέκα μέχρι και σαράντα πέντε χιλιάδες στο Βόλο γι' αυτή τη δουλειά πληρώνει το κάθε παιδί.

Σε πόσα σχολεία μιλούν, άραγε, για τα παιδιά της Αφρικής και της Ασίας, για τα εκατομμύρια που πεθαίνουν και δεν έχουν ένα κουτί γάλα, ή μια φρατζόλα ψωμί; Τι φταίει γι' αυτό; Εσείς της Κυβέρνησης ξέρετε. Τα διδάσκουν αυτά τα πράγματα στα σχολεία; Αν όχι, γιατί δεν τα διδάσκουν; Σωρεύουν μόνο στους μαθητές στο γυμνάσιο γνώσεις, χωρίς κανένα χρήσιμο σκοπό.

Και έτσι και με άλλους λόγους και για άλλους λόγους, το 20% των νέων ηλικίας δεκαπέντε εως εικοσιεννέα ετών, έχει εγκαταλείψει αυτήν την υποχρεωτική εννιάχρονη εκπαίδευση. Ο αναλφαβητισμός και ιδιαίτερα ο λειτουργικός, είναι αυξημένος. Το λύκειο αποτελεί ένα χώρο υποτιθέμενης προετοιμασίας για το πανεπιστήμιο. Δεν μιλά στα ενδιαφέροντα των εφήβων. Μερικές φορές γίνεται πολύ αποκρουστικό. Ακούστε μια αληθινή ιστορία. Πριν δυο χρόνια, επισκέφθηκα ένα σχολείο στα Γιάννενα που οι μαθητές του είχαν κάνει κατάληψη. Και τι δεν άκουγαν αυτοί οι μαθητές; Από το Υπουργείο, από τη νομαρχιακή αυτοδιοίκηση, από τις τηλεοράσεις, στο πυρ το εξώτερον, γιατί λέει χάλασαν τα μαθήματα των άλλων παιδιών που ήθελαν να τα παρακολουθήσουν. 'Ομως, αυτοί ήταν οι καλύτεροι μαθητές. Και δεν ήθελα να πω αυτό. 'Αλλο θέλω να πω. Εκεί που τους έλεγαν ότι δεν έχουν αιτήματα, ότι είναι τεμπέληδες, ότι είναι βαλτοί, τέτοιοι, αλλοιώτικοι, τους ρώτησα και εγώ γιατί, βρε παιδιά, κάνετε κατάληψη, τι ζητάτε. Και η απάντηση: Θέλουμε να γκρεμίσουμε τα Τσουμέρκα και να δούμε τη Λάρισα.

Περιχαρείς οι παριστάμενοι είπαν, να είδατε που δεν έχουν αιτήματα; Τόσο κατάλαβαν εκείνη τη φορά τι ήθελαν τα παιδιά. Δεν ήθελαν αυτό το σχολείο που είχαν και έχουν και θέλουν άλλο σχολείο. Τώρα αν πάνε στη Λάρισα ή κάπου αλλού, αυτό είναι η συμβολικότητα. 

Το λύκειο δεν διαμορφώνει συνειδήσεις, δεν προάγει την προσωπικότητα του μαθητή. Το ποσοστό των μαθητών των λυκείων που πάνε στα φροντιστήρια ξεπερνάει πια το 95%. 

Αλλά δεν εξασφαλίζει ούτε και την εισαγωγή στο πανεπιστήμιο. Και εκεί πατάει η κυβέρνηση και μιλάει για ελεύθερες εξετάσεις στα πανεπιστήμια. Αλλά, μπορούν τα πανεπιστήμια να κάνουν αυτή τη δουλειά και τι σόι πτυχία θα πάρουν και τι αντίκρισμα θα έχουν αυτά τα πτυχία. Ο Υπουργός βέβαια μας το είπε ότι δεν πρέπει να συνδέονται αυτά τα πράγματα. Εγώ θα έλεγα οτι καλά θα μπουν, πώς θα βγουν. 

Το ΚΚΕ είναι το πρώτο κόμμα που επιθυμεί οι νέοι να έχουν γνώση. Αλλά θα πρέπει να ξέρουν τι τους περιμένει είτε στο λύκειο είτε σ' αυτό το πανεπιστήμιο, όπως το περιέγραψε εδώ ο κύριος Υπουργός. Μεγάλα ποσοστά των ανέργων πτυχιούχων, 31,6% μέχρι την ηλικία των 29 χρόνων και 21,2% μέχρι τα 44. Καταλαβαίνετε ποια είναι η αξία αυτών των πτυχίων. 

Το 50% εως 80% των διδασκόντων στα ΤΕΙ είναι έκτακτοι. Καταλαβαίνετε τι προγράμματα μπορούν να υλοποιήσουν και πώς. 'Οσο για τα ΙΕΚ αυτά στη πραγματικότητα ροκανίζουν ιδιαίτερα τα ιδιωτικά, τα όποια διατιθέμενα κονδύλια και τα ΚΕΚ, εκεί είναι το μεγάλο φαγοπότι.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Και αν πηγαίνουν όλοι για γιατροί και δικηγόροι, κύριε συνάδελφε, πού θα τους βάλουμε;

ΑΠΟΣΤΟΛΟΣ ΤΑΣΟΥΛΑΣ: Θα σας απαντήσω. 

Μέσα σε ένα τέτοιο περιβάλλον, κύριοι Βουλευτές, καλούνται οι καθηγητές και οι δάσκαλοι να διδάξουν και οι μαθητές να μάθουν. Μια εκπαιδευτική πολιτική που παραπαίει. Κάθε λίγο εξαγγέλλονται αλλαγές. 'Ολες όμως περιστρέφονται στον ίδιο άξονα. 'Οσοι έχουν να πληρώσουν, μπορεί να αποκτήσουν γνώση. Οι άλλοι που θα πληρώνουν λιγότερα, το πολύ πολύ να πάρουν κάποια πτυχία-χαρτιά. 'Αλλωστε η Ευρωπαϊκή 'Ενωση και η Λευκή Βίβλος το προβλεπει: Μάθετε ανάγνωση και γραφή και για την κατάρτιση θα φροντίσουν οι πολυεθνικές.

Η δουλειά του εκπαιδευτικού αντί για λειτούργημα κατάντησε βαρετή απασχόληση. Με μεγάλα οικονομικά και επαγγελματικά προβλήματα, χαμηλοί μισθοί, πρωινές και απογευματινές βάρδιες, πολλά χρόνια δουλειάς σαν αναπληρωτές. Η προσπάθεια κατάργησης της επετηρίδας τρέφει ακόμα περισσότερο τη ρουσφετολογία και τον εκβιασμό. Η δεύτερη δουλειά είναι ο κανόνας.

Για όλα τα παραπάνω βρίσκονται στο δρόμο οι εκπαιδευτικοί, τους συμπαραστέκονται οι μαθητές και οι γονείς τους. 

Καταλαβαίνουμε πολύ καλά το πρόβλημα της Κυβέρνησης. Δεν πρόκειται για τα ψίχουλα που θα έδινε στους εκπαιδευτικούς. Φοβάται μπροστά στην αμφισβήτηση της πολιτικής της. Τρέμει στην απόρριψη του ευρωπαϊκού μονόδρομου και άλλες πολιτικές δυνάμεις έχουν πρόβλημα.

Η μεγάλη ευρωπαϊκή ιδέα, λοιπόν, είναι αυτή που γεννάει την πολιτική της λιτότητας; Πρέπει να απαντήσουν και αυτοί. Αυτή η ιδέα απαιτεί την υποβάθμιση και τη διάλυση του δημόσιου σχολείου. Γιατί εκεί το πάει η Κυβέρνηση, στη διάλυση και στην υποβάθμιση των δημόσιων σχολείων όλων των βαθμίδων και στην ενίσχυση της ιδιωτικής εκπαίδευσης. Η Κυβέρνηση και τα Κόμματα, που με ευχαρίστηση προπαγανδίζουν, αποδέχονται και υλοποιούν την ευρωπαϊκή πολιτική στις κατευθύνσεις του Μάαστριχτ, χρωστάνε εξηγήσεις πάνω σ' αυτό, και πρώτα απ' όλα στους εκπαιδευτικούς.

Η τακτική της Κυβέρνησης απέναντι στους απεργούς, λίγο διαφέρει από την τακτική της απέναντι στους αγρότες και τους ναυτεργάτες. Προσπαθείτε να παραπλανήσετε και να αποπροσανατολίσετε την κοινή γνώμη. Πότε λέτε ότι δεν έχετε χρήματα και πότε ότι δίνετε περισσότερα απ'όσα σας ζητάνε. 'Οταν είναι να δώσετε καλύτερους μισθούς, θυμάστε τα θεσμικά της Παιδείας και όταν είναι να θεσμοθετήσετε, ρίχνετε την εκπαίδευση στην Τοπική Αυτοδιοίκηση. Ζητάτε τάχα διάλογο και όταν πρέπει ν'ακούσετε τι σας λένε, τα περνάτε όλα στο ντούκου. Καμιά συζήτηση. Απλά, θέλετε κουβέντα να γίνεται.

Απειλείτε και εκβιάζετε. Τα ΜΑΤ, έκαναν επιδεικτικά την εμφάνισή τους, προσπαθήσατε να διασπάσετε τους εκπαιδευτικούς, σηκώνετε και ανεμίζετε τον "μπαμπούλα" των χαμένων ωρών της διδασκαλίας, αλλά πριν τις κινητοποιήσεις, καθόλου δεν νοιαστήκατε για τα κενά και τις χαμένες ώρες. Στο κάτω-κάτω οι μαθητές, αυτό το μήνα διδάχθηκαν τόσα χρήσιμα και ενδιαφέροντα πράγματα που ποτέ δεν άκουσαν στο σχολείο.

Επιστρατεύσατε τη θεωρία του "Κομμουνιστικού δάκτυλου". Κύριοι της Κυβέρνησης, με τόσους ξεσηκωμούς δεν θα ήταν ένας απλός δάκτυλος. Αυτό θα ήταν ολόκληρο παλαμάρι για να μπορεί να ξεσηκώνει αυτά τα πράγματα. Αν αναγκαστούν οι καθηγητές και οι δάσκαλοι να γυρίσουν στο σχολείο με σκυμμένο το κεφάλι και με άδεια τα χέρια, δεν θα έχετε να κερδίσετε τίποτα ούτε και το σχολείο.

Το ΚΚΕ, εν πάση περιπτώσει, αυτούς τους αγώνες των εργαζομένων, παρ'όλο που δεν είναι στην κατεύθυνση πάντα που το ΚΚΕ θα ήθελε, τους στηρίζει. Η Γραμματέας του Κόμματός μας, έβαλε τις θέσεις -και δεν με παίρνει ο χρόνος να τις επαναλάβω- για το τι σχολεία χρειαζόμαστε, τι Παιδεία χρειαζόμαστε και πώς αυτή μπορεί να γίνει. 'Ομως, βρίσκεται η πρόταση η δική μας σε οξεία αντιδιαστολή με την πολιτική που εφαρμόζετε εσείς. Δεν μπορεί να συμβιβαστεί -και κλείνω μ'αυτό- με μια πολιτική που φροντίζει, ενδιαφέρεται για διακόσιες οικογένειες πλούσιες, μεγαλοβιομηχάνων στη Χώρα...

ΒΑΣΙΛΕΙΟΣ ΣΩΤΗΡΟΠΟΥΛΟΣ: Δεν υπάρχουν. Είναι μόνο πέντε.

ΑΠΟΣΤΟΛΟΣ ΤΑΣΟΥΛΑΣ: Καλά, δεν πειράζει.

Δεν μπορεί να ενδιαφέρεται γι'αυτές και από την άλλη μεριά, να κάνει φιλολαϊκή Παιδεία. Γι'αυτό να μην περιμένει τη συναίνεση από το δικό μας Κόμμα. Βεβαίως, μπορούμε να κουβεντιάσουμε για όλα τα ζητήματα, αλλά είναι σε άλλη κατεύθυνση η δική μας πολιτική. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα, ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών "Αναμόρφωση μισθολογίου προσωπικού της Δημόσιας Διοίκησης και άλλες διατάξεις".

Ο κ. Κουναλάκης έχει το λόγο για δέκα λεπτά.

Σελίδα 4138 

 

Ορίστε, κύριε Κουναλάκη.

ΠΕΤΡΟΣ ΚΟΥΝΑΛΑΚΗΣ: Κυρίες και κύριοι συνάδελφοι, βρισκόμαστε στο μέσον του σχολικού έτους και η κατάσταση στην Παιδεία, δεν είναι όπως μας την περιέγραψε ο κύριος Πρωθυπουργός και λίγο πιο ήπια ο κύριος Υπουργός της Παιδείας. Είναι, δυστυχώς, εξαιρετικά αρνητική και στην Πρωτοβάθμια και στη Δευτεροβάθμια Εκπαίδευση.

Τι έχουμε εδώ; Από τη μια μεριά ένα πρωτοφανές σε διάρκεια και μαζικότητα απεργιακό κίνημα. Και επειδή έγινε μια προσπάθεια να συκοφαντηθούν απόψε οι απεργοί καθηγητές, πρέπει να πούμε τι είναι αυτό το κίνημα. Διότι ο κύριος Πρωθυπουργός μας είπε ούτε λίγο ούτε πολύ, ότι δεν ξέρουν να κάνουν λογαριασμούς και προσθέσεις. Ο κ.Αρσένης μας είπε ότι το 40% μόνο κινητοποιείται και απεργεί και οι άλλοι δουλεύουν και ότι εντός ολίγου θα πάνε στο σπίτι τους.

Θα έλεγα στο κυβερνητικό κόμμα στο οποίο απ'ό,τι ξέρω πρόσκειται και η πλειοψηφία της ΟΛΜΕ, ότι θα έπρεπε να είναι λίγο πιό ευαίσθητο απέναντι σ'έναν κλάδο μεγάλο που κινητοποιείται και απεργεί αυτό το χρονικό διάστημα.

Είναι επίσης ένα κίνημα εξαιρετικά δημοκρατικό. Αυτήν την απεργία, δεν την αποφασίζουν κάποια διοικητικά συμβούλια ομοσπονδιών ή σωματείων. Κάθε Τρίτη, μαζεύονται δεκάδες χιλιάδες εκπαιδευτικοί σε όλη την Ελλαδα και αποφασίζουν ύστερα από συζήτηση αν θα παρατείνουν ή όχι την απεργία τους. Αυτό είναι αυτό το κίνημα και όχι όπως το περιγράψατε προ ολίγου στις ομιλίες σας.

Και βέβαια αποφασίζουν με ευρύτατες πλειοψηφίες να συνεχίσουν την απεργία, με βαριές απώλειες στο εισόδημά τους. Και ειλικρινά δεν μπορώ να καταλάβω πώς είναι δυνατόν ένα ολόκληρο κίνημα να μην ξέρει να κάνει μια απλή πράξη για να δει πόσα θα κερδίσει με αυτά τα οποία προσφέρει η Κυβέρνηση και απεργεί επί έξι εβδομάδες χάνοντας εκατοντάδες χιλιάδες δραχμές, γιατί δεν ξέρει να κάνει λογαριασμό.

Μα είναι σοβαρά πράγματα, κύριε Υπουργέ; Ωρες ώρες διερωτώμαι ειλικρινά αν αυτά τα επιχειρήματα είναι δυνατόν να πείσουν οποιονδήποτε. 

'Ενα άλλο που ήθελα να πω και το οποίο δεν συζητήθηκε καθόλου εδώ απόψε είναι τι σημαίνει πρωτοδιοριζόμενος καθηγητής. Ισως ο κόσμος νομίζει ότι κάποιος τελειώνει το πανεπιστήμιο στα είκοσι δύο του χρόνια και στα είκοσι πέντε του διορίζεται. Δεν είναι όμως έτσι στους καθηγητές, διότι υπάρχει επετηρίδα και οι πρωτοδιοριζόμενοι καθηγητές συνήθως είναι τριάντα πέντε, σαράντα και σαράντα πέντε χρονών, παντρεμένοι με οικογένειες και παιδιά και ενώ ακούγεται ίσως ελκυστικό το διακόσιες είκοσι ή το διακόσιες τριάντα χιλιάδες για ένα νεαρό παιδί, για έναν οικογενειάρχη είναι ψίχουλα. Δεν μπορεί να ζήσει την οικογένειά του. Αυτά πρέπει να τα πούμε στον κόσμο γιατί ο πολίτης ακούει πρωτοδιοριζόμενος και διακόσιες τριάντα χιλιάδες και διακόσιες πενήντα και λέει τι θέλει τώρα και κατεβαίνει στους δρόμους; Δεν φθάνουν οι διακόσιες πενήντα χιλιάδες για ένα νεαρό παιδί να ζήσει; Δεν είναι όμως έτσι τα πράγματα.

Από την αλλη μεριά έχουμε νεφελώδεις, αόριστες κυβερνητικές εξαγγελίες για τομές στην παιδεία, που μένουν μετέωρες δυστυχώς, παρ' όλο που όλοι τις θέλουμε αυτές τις αλλαγές από τους ελάχιστους πόρους που διατίθενται αλλά και από την άρνηση της Κυβέρνησης να ικανοποιήσει τα δίκαια αιτήματα θεσμικά και οικονομικά των εκπαιδευτικών. Πρέπει να πω κύριε Υπουργέ, ότι η δογματική εμμονή σας στην εισοδηματική πολιτική είναι, σε πλήρη αναντιστοιχεία με το τεράστιο κοινωνικό και οικονομικό κόστος που προκαλείται από αυτή την κινητοποίηση. Είπατε να ξεχωρίσουμε τα θέματα των εκπαιδευτικών από τα θέματα της παιδείας και το μισθολογικό. Αλλά εγώ σας λέω ξεχωρίζουν αυτά τα πράγματα; Πως είναι δυνατόν να ξεχωρίσουν όταν λέμε ότι ο εκπαιδευτικός είναι η προϋπόθεση και η καρδιά οποιασδήποτε μεταρρύθμισης. Και όταν σεις λέτε κατ' επανάληψη, εδώ, για να προχωρήσουν οι μεταρρυθμίσεις χρειάζεται διάλογος κυρίως με τους φορείς της εκπαίδευσης, είναι δυνατόν να ξεχωρίσουν αυτά τα δυο πράγματα; Το μισθολογικό από τη συζήτηση για τις αναγκαίες και ριζικές αλλαγές στην παιδεία; Ηθελα όμως να πω ότι θύματα αυτής της κατάστασης δεν είναι μόνο οι καθηγητές και οι δάσκαλοι των οποίων το 50% αναγκάζεται να έχει δεύτερη δουλειά. Σήμερα διάβαζα μια στατιστική σύμφωνα με την οποία συμβαίνουν απίστευτα πράγματα. Οι μισοί καθηγητές και δάσκαλοι έχουν και δεύτερο επάγγελμα. 'Ενα μέρος βέβαια απ' αυτούς βγάζει λεφτά από τα φροντιστήρια, υπάρχουν όμως πάρα πολλοί, χιλιάδες, που είναι γκαρσόνια τη νύχτα, ταξιτζήδες, δουλεύουν σε μπαρ και κάνουν οποιαδήποτε δουλειά, για να μπορέσουν να επιβιώσουν. Σήμερα δημοσιεύθηκε στις εφημερίδες αυτή η έρευνα και το γκάλοπ. Πέστε μου, λοιπόν, είναι δυνατόν να μιλάμε για λειτουργούς της εκπαίδευσης για την καρδιά της αναμόρφωσης και εκσυγχρονισμού της παιδείας με ανθρώπους που δουλεύουν δεύτερο οκτάωρο σε άσχετες δουλειές από το επάγγελμά τους, για να επιβιώσουν αυτοί και οι οικογένειές τους.

Εγώ νομίζω, λοιπόν, ότι αν δεν αντιμετωπισθούν αυτά τα προβλήματα, αυτές οι ιδέες για τις οποίες επιμένετε -και καλά κάνετε- και θα συζητήσουμε, απλώς αναστατώνουν και αμφισβητείται η δυνατότητα υλοποίησής τους όχι μόνο από τη σημερινή σκληρή πραγματικότητα και ούτε βέβαια από τα κόμματα της αντιπολίτευσης. Οι ιδέες αυτές ευλόγως αντιμετωπίζονται με μεγάλη επιφυλακτικότητα και από τους εκπαιδευτικούς όλων των βαθμίδων, αλλά θα έλεγα και από Υπουργούς της Κυβέρνησης.

Εγώ θυμάμαι σ' αυτό το περίφημο Υπουργικό συμβούλιο που υποτίθεται ότι συζητήσατε αυτά τα πράγματα, θυμάμαι την άλλη μέρα άφηναν οι Υπουργοί να διαρρέουν ότι αυτά που λέει ο κ. Αρσένης δεν ισχύουν και ότι κάναμε μια συζήτηση στο πόδι πάρα πολύ σύντομη, ρίχτηκαν κάποιες γενικές ιδέες και βεβαίως θα δούμε πώς θα προχωρήσουν. Πρέπει εδώ ειλικρινά να απαντήσετε συγκεκριμένα. Δεν ξέρω βέβαια πως γίνεται με τον Κανονισμό, αν μπορεί ο Υπουργός να απαντήσει....

ΠΡΟΕΔΡΕΥΩΝ (Παναγιώτης Σγουρίδης): Εφ' όσον θελήσει ο Υπουργός μπορεί να ζητήσει διακοπή, αλλά ο χρόνος σας σύμφωνα με τον Κανονισμό δεν κρατείται.

ΠΕΤΡΟΣ ΚΟΥΝΑΛΑΚΗΣ: Είναι ένα άλλο θέμα το οποίο έχει πολύ ενδιαφέρον. Για το διάλογο για τις αλλαγές και τον εκσυχρονισμό έχω ακούσει τρεις ημερομηνίες. Θυμάμαι οταν συζητούσαμε τον Ιανουάριο ένα νομοσχέδιο για την παιδεία είχατε πει το Φεβρουάριο θα φέρω κάποιο νομοσχέδιο "σκούπα" που θα ρυθμίσε κάποιες εκκρεμμότητες και το Μάρτιο, μας είχατε πει, θα έρθει το νομοσχέδιο το οποίο θα μεταρρυθμίσει ουσιαστικά την παιδεία.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Δεν είπα αυτό.

ΠΕΤΡΟΣ ΚΟΥΝΑΛΑΚΗΣ: Με συγχωρείτε. Εδώ τα είπατε. 'Εχουμε τα Πρακτικά.

Αργότερα, όταν συζητήσατε με τους πρυτάνεις, αναφερθήκατε για τον Ιούνιο. 

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): 'Αλλο είναι το ένα και άλλο το άλλο. Τα έχετε μπερδέψει.

ΠΕΤΡΟΣ ΚΟΥΝΑΛΑΚΗΣ: Με συγχωρείτε. Είπατε ότι τον Ιούνιο θα έλθει εδώ νομοσχέδιο, που θα ρυθμίζει τις μεγάλες αλλαγές.

Σήμερα άκουσα τον Πρωθυπουργό να λέει: "Ελπίζουμε, μέσα στο 1997 να ρυθμιστεί νομοθετικά αυτή η αλλαγή στην παιδεία." Να σας πω κάτι; Δεν έχει και πολύ μεγάλη σημασία για δύο - τρεις μήνες. 

Να ξέρετε, όμως, ότι όλα αυτά τα οποία λέτε κάθε τόσο έχουν δημιουργήσει μια τεράστια αναστάτωση στον κόσμο και στα παιδιά και στους γονείς. Και δεν είναι δυνατόν να αφήσουμε αυτές τις περίφημες αλλαγές και μεταρρυθμίσεις σε μια εκκρεμότητα και να περνούν έτσι μήνες. 

Ξέρετε τι μου είπε μια γνωστή μου προ ημερών; 'Οτι πήγε το παιδί της, δεκαπέντε χρόνων, που άρχισε να κάνει φροντιστήριο και της είπε: "Μαμά, εγώ σταματώ το φροντιστήριο, γιατί, όπως λέει και ο Υπ. Παιδείας, σε τρία, τέσσερα χρόνια δεν θα χρειάζονται εισαγωγικές εξετάσεις. Θα μπω 

Σελίδα 4139 

άνευ εισαγωγικών εξετάσεων. 'Αρα, δεν ξαναπάω στο φροντιστήριο."

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Πολύ σωστά.

ΠΕΤΡΟΣ ΚΟΥΝΑΛΑΚΗΣ: Μην τα υποτιμάτε αυτά. Δημιουργούνται αναστατώσεις, οι οποίες πρέπει να αντιμετωπισθούν.

Να επισημάνω μερικά θέματα τα οποία αναφέρθηκαν στις ομιλίες και του κυρίου Πρωθυπουργού και του κυρίου Υπουργού Παιδείας, που νομίζω ότι δεν είναι ακριβώς έτσι όπως ειπώθηκαν. Παραδείγματος χάριν, ο κύριος Πρωθυπουργός στην ομιλία του μίλησε για τους μετανάστες και είπε ότι έγιναν μεγάλες αλλαγές κ.λπ.

Πρέπει να σας πω ότι προχθές ήμασταν με τη Διακομματική Επιτροπή και για τον απόδημο ελληνισμό και το Προεδρείο της στη Σουηδία. Υπάρχει μεγάλη πικρία εκεί. Πήγαμε και επισκεφθήκαμε το ελληνικό σχολειό. Οι γονείς πληρώνουν αρκετά χρήματα από την τσέπη τους για ένα μέρος των καθηγητών, γιατί ένα μέρος των καθηγητών προέρχεται από εκεί. Υπάρχει, όμως, μεγάλη έλλειψη εκπαιδευτικού προσωπικού για τους 'Ελληνες της Σουηδίας. 

Χθες το βράδυ είχαμε μία ολομέλεια αυτής της Επιτροπής. Και αναφέρθηκε από τον κ. Ιακώβου, που είχε επισκεφθεί το τελευταίο διάστημα τις χώρες της πρώην Σοβιετικής 'Ενωσης, όπου, όπως ξέρετε, ζουν εκατοντάδες χιλιάδες 'Ελληνες και μας είπε ότι είναι ελάχιστοι σε όλες αυτές τις χώρες οι 'Ελληνες εκπαιδευτικοί. 

'Εχουν γίνει, λοιπόν, κάποια μικρά βήματα. 'Ομως, αυτά τα μικρά βήματα δεν είναι ανάγκη να τα λέμε έτσι, με τυμπανοκρουσίες. Είναι πολύ μακριά απ' αυτά που πρέπει να γίνουν.

Δεύτερον, ο κύριος Πρωθυπουργός είπε ότι προχωρεί η επιμόρφωση. Κι έδωσε πολύ μεγάλη σημασία σ' αυτό.

Οι εκπαιδευτικοί λένε ότι, ενώ πέρσι υπήρξε μία υποτυπώδης εκπαιδευτική διαδικασία, φέτος δεν έγινε απολύτως τίποτε, όσον αφορά την επιμόρφωση. Απολύτως τίποτε! Δεν υπήρξε επιμόρφωση. Δηλαδή, από πέρσι πήγαμε πίσω. 

Τρίτον, είπατε για την επέκταση του μαθήματος της πληροφορικής. Ξέρετε, τι μας λένε οι εκπαιδευτικοί που διδάσκουν το μάθημα αυτό; 'Οτι χρησιμοποιούνται απαρχαιωμένα μηχανήματα, τα οποία έχουν αποσυρθεί από την αγορά. Και κινδυνεύει αυτό το μάθημα πια να μην έχει καμία απολύτως αξία, αν δεν υπάρξει εκσυγχρονισμός των μηχανημάτων.

Μας είπατε, επίσης -και τελειώνω μ' αυτό- ότι μπορούμε άνετα να επεκτείνουμε τον αριθμό των εισαγομένων στα Ανώτατα Εκπαιδευτικά Ιδρύματα, σταδιακά όπως είπατε. Πού, κύριε Υπουργέ; Γιατί εγώ θυμάμαι πως, όταν ο κ. Παπανδρέου πέρσι -βέβαια για προεκλογικούς σκοπούς- επεχείρησε να κάνει μία μικρή αύξηση, υπήρξαν κατηγορηματικές αρνήσεις -αν θυμόσαστε- από παντού. Βγήκαν όλα τα μεγάλα πανεπιστήμια της χώρας και είπαν ότι: "Εμείς, με τις δεδομένες συνθήκες και προϋποθέσεις, δεν είναι δυνατόν να πάρουμε κανέναν επιπλέον φοιτητή."

ΠΡΟΕΔΡΕΥΩΝ (Παναγιώτης Σγουρίδης): Εκτός του Πανεπιστημίου της Θράκης, που είπαν ότι τους απορροφούν όλους.

ΠΕΤΡΟΣ ΚΟΥΝΑΛΑΚΗΣ: Εγώ μιλώ με πρυτάνεις των μεγάλων πανεπιστημίων. Και ξέρετε τι λένε όλοι; "Ας βοηθήσουν τα περιφερειακά πανεπιστήμια λίγο, για να μπορέσουν να πάνε εκεί, που ορισμένα υπολειτουργούν."

'Ομως, είναι δυνατόν με τα περιφερειακά πανεπιστήμια να λύσουμε το πρόβλημα; Είναι δυνατόν, από τώρα να αυξήσουμε κατά 30% τον αριθμό των φοιτητών; Πώς θα γίνουν όλα αυτά τα πράγματα, κύριε Υπουργέ; 

Εγώ νομίζω ότι όλα αυτά είναι ευχές, είναι μια ωραιοποίηση της κατάστασης. Και αν πραγματικά θέλετε να αντιμετωπισθούν τα προβλήματα της παιδείας, πρέπει να συνεννοηθείτε με τους εκπαιδευτικούς και να λύσετε τα προβλήματά τους, για να αρχίσουμε πραγματικά έναν ουσιαστικό διάλογο, γιατί οι τομές είναι απαραίτητες.

Εμείς δεν λέμε όχι στους διαλόγους, ούτε λέμε εκ προοιμίου ότι είμαστε αρνητικοί σε οποιαδήποτε συνεννόηση και συναίνεση, αλλά πρέπει να οργανωθεί ένας υπεύθυνος διάλογος για να δοθούν γρήγορα λύσεις, όχι ευκαιριακές και εμβαλωματικές αλλά μακροπρόθεσμες. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Θέλετε, κύριε Υπουργέ, να πάρετε το λόγο τώρα ή μετά αφού ακούσετε την κ. Καραγιάννη;

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Θα μιλήσω μετά, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Η κ. Καραγιάννη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υπουργέ, έμεινα τελευταία και χαίρομαι που μείνατε μέχρι τελευταία στιγμή και εσείς και ο κύριος Υφυπουργός. Φαίνεται ότι τιμάτε το έργο που κάνετε και φυσικά και το Κοινοβούλιο.

'Εχω να κάνω μία διαπίστωση. Ποτέ η Παιδεία δεν αντιμετωπίστηκε σαν πρώτη προτεραιότητα στο βαθμό που χρειάζεται για να αναπτυχθεί μία χώρα.

'Οταν συνεζητείτο εδώ ο Προϋπολογισμός, ο Πρόεδρος του Κόμματός μας, ο κ. Τσοβόλας, είχε χτυπήσει τον κώδωνα του κινδύνου σε σχέση με το ποσοστό που δίνατε στον Προϋπολογισμό για την Παιδεία, το 3,5%, και είχε πει ότι η Παιδεία βρίσκεται σε μεγάλο αναβρασμό. Και φυσικά, δεν έπεσε έξω.

Πράγματι, η Παιδεία βρίσκεται σε αναβρασμό. Το καζάνι των πολύχρονων προβλημάτων που έχει η Παιδεία ξεχύλισε και αυτήν τη στιγμή έχουμε τους καθηγητές στους δρόμους να κάνουν πορείες -είναι μαζικότατες και δεν είναι τόσο μικρό το ποσοστό που είπατε, κύριε Υπουργέ- τους καθηγητές στις καφετέριες να παίρνουν το χαρτζιλίκι από τους γονείς τους για να πίνουν τον καφέ τους, οι γονείς δε να ζουν με την αγωνία πότε θα αρχίσουν τα μαθήματα και να αγωνιούν για το αν θα χαθεί η σχολική χρονιά και τι τελικά θα γίνει.

Είπε ο κ. Κουναλάκης ότι βρισκόμαστε στο μέσο της σχολικής χρονιάς. Δεν βρισκόμαστε στο μέσο της σχολικής χρονιάς, κύριε Υπουργέ. Βρισκόμαστε στο τέλος. Επειδή είμαι και εκπαιδευτικός, όταν έφθανε ο Φεβρουάριος, πιστεύαμε ότι τελείωνε η σχολική χρονιά.'Ενας μήνας μας έμενε μόνο, ο Μάρτιος. Τον Απρίλιο ήταν το Πάσχα και το Μάϊο σταματούσαμε νωρίτερα γιατί είχαμε διάφορες εκδηλώσεις, πολιτιστικές, αθλητικές, σχολικά πρωταθλήματα κ.λπ. Δυστυχώς, η σχολική χρονιά, κύριε Υπουργέ, έχει τελειώσει.

Εκείνο που έχω να πω, κύριε Υπουργέ, και σαν καθηγήτρια, είναι ότι θα πρέπει το πρόβλημα της Παιδείας να μην αντιμετωπίζεται από τον κάθε Υπουργό. Στα δώδεκα χρόνια που είναι στην Κυβέρνηση το ΠΑ.ΣΟ.Κ. έχουν αλλάξει πάρα πολλοί Υπουργοί Παιδείας. Και μάλιστα, υπάρχει μία αντίληψη στους καθηγητές όταν αγωνίζονται και κάνουν τους μεγάλους αγώνες -έκαναν το 1977-1980 μεγάλους αγώνες- το θεωρούν σαν έπαινο και τώρα και για σας, ότι θέλουν να φάνε τον Υπουργό κ.λπ. Αυτό είναι αστείο, δεν νομίζω ότι το πιστεύουν.

Πρέπει όμως, κύριε Υπουργέ, να μην αντιμετωπίζονται κομματικά και περιστασιακά τα προβλήματα της Παιδείας. Το πρόβλημα είναι σοβαρό, είναι εθνικό. Θα πρέπει να σκύψουμε στα προβλήματα της Παιδείας, τόσο η Κυβέρνηση, τα πολιτικά κόμματα, όσο και το Κοινοβούλιο και όλες οι πλευρές της Βουλής και να δεσμευθούμε να έχουμε ένα διάλογο για την υλοποίηση του προβλήματος της Παιδείας, που είπατε σήμερα. Και ξέρετε ότι τα πάντα ξεκινάνε από την Παιδεία.

Εμείς, κύριε Υπουργέ, σαν ΔΗ.Κ.ΚΙ. λέμε, ότι θα πρέπει η κοινωνία μας να δίνει πολύ μεγάλη βάση στη μόρφωση των παιδιών. Τονίσατε ότι θα ξεκινήσετε από την προσχολική, την Πρωτοβάθμια, τη Δευτεροβάθμια, την Τριτοβάθμια.

Κύριε Υπουργέ, από τη λίγη πείρα που έχω εδώ στο Κοινοβούλιο και από αυτά που παρακολουθώ στα Μέσα Μαζικής Ενημέρωσης και διαβάζω στις εφημερίδες, πιστεύω, ότι έχετε δώσει μεγάλη βαρύτητα στην Τριτοβάθμια Εκπαίδευση και σας βλέπω σαν καθηγητή του Πανεπιστημίου και αλλοιθωρίζετε -αυτήν την εντύπωση μου έχετε δώσει- να δείτε την Πρωτοβάθμια και τη Δευτεροβάθμια Παιδεία.

Μακάρι να πέφτω έξω. 'Ομως αυτήν την εντύπωση μου έχετε δώσει.

Επίσης, κύριε Υπουργέ, γίνονται συσκέψεις, καλείται την ΟΛΜΕ, γίνεται διάλογος, δίνετε εσείς συνεντεύξεις, δίνει η ΟΛΜΕ, γίνονται συζητήσεις 

Σελίδα 4140 

σε παράθυρα, γίνονται συζητήσεις κόντρα συζητήσεων. Εγώ πιστεύω ότι δεν γίνεται σοβαρός διάλογος. Γίνονται κάποιες ηχητικές διαβεβαιώσεις, κάποιες ηχητικές προβλέψεις, χωρίς σοβαρό διάλογο και χωρίς σοβαρό αποτέλεσμα. Θα πρέπει κάποια στιγμή, μιας και στην Ελλάδα γεννήθηκε η δημοκρατία και ο διάλογος, να σοβαρευτούμε όσον αφορά τις ηχηρές διακηρύξεις των κυβερνήσεων και μερικών ιθυνόντων για την Παιδεία που λένε ότι είχαμε συναντήσεις. Φυσικά στο τέλος κάποια στελέχη δίνουν την εντύπωση ότι βγαίνει κάτι από τις συναντήσεις.

Εγώ, όμως, κύριε Υπουργέ, συμμετείχα σε μία αντιπροσωπεία της ΟΛΜΕ, που πήγαμε και είδαμε τον Υπουργό παρά τω Πρωθυπουργώ, τον κ. Πασχαλίδη. Πιστεύω ότι έγινε μία συζήτηση χωρίς περιεχόμενο. Φυσικά αυτά που προβάλλονται στα Μέσα Μαζικής Ενημέρωσης είναι να τα βλέπουν αυτοί οι οποίοι δεν γνωρίζουν τα θέματα και αυτοί οι οποίοι τα γνωρίζουν σε βάθος, να προβληματίζονται και να λένε ότι τελικά κάποτε θα πρέπει να σοβαρευτούμε.

Μίλησε και ο κύριος Πρωθυπουργός, αλλά και εσείς, κύριε Υπουργέ, για το ολοήμερο σχολείο. Δεν έχουν αντίρρηση οι δάσκαλοι, απ' ό,τι συζήτησα με τον πρόεδρό τους, να κάνουν ολοήμερο σχολείο και μάλιστα να γίνει και πειραματικά στην αρχή. Να αρχίσετε από κάποια νήπια και κάποια σχολεία των κοινωνικά υποβαθμισμένων περιοχών της δυτικής Αττικής και του Πειραιά, με αυτά τα προγράμματα πιλότους που έχετε και στη συνέχεια να επεκταθούν και στα δημοτικά. 'Ομως κάνετε μία αρχή. Είπατε ότι κάπου χίλια σχολεία -αν δεν με απατά η μνήμη μου- λειτουργούν έτσι.

Θα πρέπει κύριε Υπουργέ, να σοβαρευτούμε όσον αφορά το πολυκλαδικό σχολείο, που εξαγγέλετε ότι θέλετε να δώσετε καινούρια πνοή στη μάθηση, στην τεχνολογία, να βγουν στην παραγωγή οι μαθητές. Γνωρίζετε καλά ότι τα πολυκλαδικά έγιναν στο πόδι, στο άρπα κόλλα. Επίσης, τα σχολεία αυτά έχουν περιέλθει στο δήμο και κάποιοι δήμαρχοι για να πάρουν τα προγράμματα, έχουν στήσει πρόχειρα τα πολυκλαδικά, έχουν διαλύσει κάποια γενικά λύκεια ή γυμνάσια και όλα αυτά χωρίς υλικοτεχνική υποδομή, χωρίς δασκάλους, χωρίς βιβλία. Για κάποια δε βιβλία που ήταν να διδαχθούν στα πολυκλαδικά, δεν είχαν ενημερωθεί οι καθηγητές, που καλέστηκαν να τα διδάξουν. Πώς να διδάξουν; Ούτε καν τη φιλοσοφία τους δεν ήξεραν. Ενα σεμινάριο να γίνει στους ανθρώπους αυτούς. Πώς θα διδάξουν το βιβλίο αυτό που παίρνουν στα χέρια τους στο πολυκλαδικό;

Ας σοβαρευτούμε, κύριε Υπουργέ, όσον αφορά την Παιδεία και ειδικά το πολυκλαδικό λύκειο, που λέτε ότι δώσατε είκοσι έξι δισεκατομμύρια κ.λ.π. 'Ολα αυτά είναι, νομίζω, κάποιες λέξεις -όπως είπα προηγουμένως- ηχητικές χωρίς περιεχόμενο. Θα πρέπει να δώσουμε πολύ μεγάλη βαρύτητα στην Παιδεία και ειδικά στο δάσκαλο.

Ο δάσκαλος, κύριε Υπουργέ, έχει ιστορία. Μιλάμε για τους μεγάλους διδασκάλους του Γένους. Και οι πανεπιστημιακοί και οι καθηγητές και οι δάσκαλοι και οι νηπιαγωγοί, ήταν όλοι δάσκαλοι. Εμείς σήμερα ξεχωρίζουμε. Λέμε, πανεπιστημιακοί, καθηγητές, δάσκαλοι, ενώ είναι όλοι δάσκαλοι. Και μην ξεχνάμε τους μεγάλους δασκάλους του Γένους, τον Ευγένιο Βούλγαρη, τον Βάμβα, τον Κοραή, οι οποίοι με τα ονόματά τους έχουν τιμήσει τα Ελληνικά γράμματα και την Παιδεία.

'Εκανε κάποιες προτάσεις ο Πρόεδρος του Κόμματός μας, οπότε εγώ δεν επεμβαίνω σ'αυτά, κύριε Υπουργέ. Βλέπω ότι ξεκινάτε να κάνετε ένα διάλογο. Θα μας έχετε κοντά σας, να ακούσουμε τα προβλήματα και να βοηθήσουμε σ'αυτό το δύσκολο έργο που πάτε να ξεκινήσετε. Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κα Βασιλική Αράπη-Καραγιάννη.

Ο κύριος Υπουργός έχει το λόγο για να κλείσει τη συζήτηση. Σας φθάνουν πέντε λεπτά;

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Μου φθάνουν, κύριε Πρόεδρε.

Πολύ σύντομα. Πρώτον, δέχομαι την παρατήρηση του κ. Δήμα. Τα στοιχεία που έδωσα δεν είναι πράγματι συγκρίσιμα. Συγκρίνουν δύο περιόδους κοινοβουλευτικές, Κυβέρνηση Νέας Δημοκρατίας, Κυβέρνηση ΠΑΣΟΚ και δείχνουν τις αυξήσεις κατ'αυτήν την περίοδο. Αλλά ακόμη και αν αναγάγουμε αυτά τα στοιχεία σε συγκρίσιμη βάση, πάλι οι αυξήσεις σε πραγματικές τιμές που δόθηκαν κατά την τελευταία περίοδο, είναι πολύ υψηλότερες από τις αυξήσεις που δόθηκαν επί Νέας Δημοκρατίας.

Δεν είπα ότι πρέπει να χωρίσουμε το θέμα των μισθών των εκπαιδευτικών από το θέμα της Παιδείας. Είπα ότι οι μισθοί εντάσσονται στη λογική του μισθολογίου των δημοσίων υπαλλήλων, αλλά εξετάζοντας το μισθολόγιο των δημοσίων υπαλλήλων γενικώς και ειδικότερα των εκπαιδευτικών, θα πρέπει να συνδέσουμε τα στοιχεία μας αυτά, με το πρόβλημα της Παιδείας. Γι'αυτό ακριβώς στο μισθολόγιο για το δημόσιο τομέα γίνεται μια εξαίρεση και οι αυξήσεις που δίδονται στους εκπαιδευτικούς είναι υψηλότερες από τις αυξήσεις που δίνονται στους άλλους κλάδους στο δημόσιο τομέα.

Εγώ δεν ξέρω ούτε από διαρροές, ούτε από φημολογίες, ούτε από γκάλοπ. Αυτά τα πράγματα δεν τα ακούω. Δεν ξέρω τι ξέρετε εσείς, που είσθε ειδικός σ'αυτά. Εγώ ξέρω το εξής.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Είναι διαρροές πενταλτιστών, ακοντιστών κλπ.

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Εσείς μπορείτε να με πληροφορήσετε γι' αυτά, εγώ δεν ασχολούμαι με αυτά, ασχολούμαι με αποφάσεις. Η απόφαση του Υπουργικού Συμβουλίου ήταν σαφής και την ανέλυσα και σήμερα το βράδυ.

Το Υπουργικό Συμβούλιο απεφάσισε να κινηθούμε σε ένα συγκεκριμένο πλαίσιο για την μεταρρύθμιση της Παιδείας. Το Υπουργικό Συμβούλιο επίσης απεφάσισε ότι θα ήταν καλύτερο να μην εξαγγείλουμε εμείς δέσμη μέτρων, αλλά να συζητήσουμε πρώτα μέσα σ'αυτό το πλαίσιο με τους φορείς και με τα Κόμματα και μετά να καταλήξουμε σε μια τελική διαμόρφωση της Κυβέρνησης για το νομοσχέδιο που θα καταθέσουμε στη Βουλή.

'Εχω ήδη αρχίσει αυτόν το διάλογο ο οποίος προχωράει πολύ καλά και όπως είπαμε, θα συνεχίσουμε το διάλογο αυτό και με τα Κόμματα.

'Οσον αφορά τις χρονολογίες, επειδή υπάρχει κάποια σύγχυση και επειδή είμαι ευαίσθητος σ'αυτό το θέμα, θέλω να σας πω, ότι είμαι και θα είμαι συνεπής στις ημερομηνίες.

Είχα πει ότι το Φεβρουάριο θα καταθέσω ένα νομοσχέδιο το οποίο θα αντιμετωπίζει κατά τρόπο οριστικό το ζήτημα της εξέλιξης των μελών ΔΕΠ. Αυτό πράγματι θα γίνει. Είναι έτοιμο το νομοσχέδιο να κατατεθεί στη Βουλή εντός αυτού του μηνός.

Είπα επίσης, ότι, επειδή υπάρχει μία σειρά από διατάξεις που χρειάζονται νομοθετική ρύθμιση, δυστυχώς, γιατί είναι γραφειοκρατικό το σύστημά μας, θα καταθέσω ένα νομοσχέδιο "σκούπα" το οποίο θα έχει όλες αυτές τις διατάξεις για να το συζητήσουμε στη Βουλή. Και αυτό το νομοσχέδιο είναι έτοιμο να κατατεθεί. Είμαι συνεπής στο χρονοδιάγραμμα που σας έδωσα. Να μην υπάρχει σύγχυση μεταξύ αυτών των νομοσχεδίων και του νομοσχεδίου που εκτιμώ, χωρίς να έχω δεσμευτεί ακόμη, ότι θα κατατεθεί πριν από το καλοκαίρι και θα βάλει τις βάσεις για το νέο εκπαιδευτικό σύστημα που ελπίζω να αρχίσει να εφαρμόζεται τον επόμενο Σεπτέμβριο. 'Εχω μια μικρή επιφύλαξη να σας πω, ότι θα κατατεθεί τον Απρίλιο ή το Μάϊο ή στο θερινό Τμήμα. Αυτό θα εξαρτηθεί και από την πορεία του διαλόγου με τους εκπαιδευτικούς φορείς και με τα Κόμματα.

Η δική μου εκτίμηση είναι ότι θα μπορέσουμε να τα καταφέρουμε αυτά και να είμαστε έτοιμοι με ένα νομοσχέδιο ευρύτατης στήριξης που θα συζητηθεί στη Βουλή πριν από τον Ιούνιο.

ΠΕΤΡΟΣ ΚΟΥΝΑΛΑΚΗΣ: Ο κύριος Πρωθυπουργός είπε πως ελπίζουμε μέσα στο 1997 να γίνει αυτό.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Ο κύριος Πρωθυπουργός σωστά είπε ότι έχει μία δέσμευση να τελειώσει αυτό το θέμα το 1997. Εγώ κάνω μία εκτίμηση ότι μέσα στο 1997, πριν από το καλοκαίρι, θα είμαστε έτοιμοι να συζητήσουμε αυτό το νομοσχέδιο.

Σελίδα 4141 

 

Για την επιμόρφωση έχω ζητήσει επανειλημμένα από την ΟΛΜΕ να συζητήσουμε μαζί το πρόγραμμα επιμόρφωσης. Η ΟΛΜΕ είναι μέλος της Επιτροπής Παρακολούθησης, δεν έχει κάνει προτάσεις για προγράμματα επιμόρφωσης και φυσικά θα ήθελα να έχω τις απόψεις τους και τη συμμετοχή τους πριν διαμορφώσουμε το πρόγραμμα επιμόρφωσης.

Το βρίσκω, λοιπόν, κάπως περίεργο η ΟΛΜΕ να παραπονείται για κάτι για το οποίο δεν έχει κάνει ακόμα προτάσεις.

Για το θέμα της αύξησης των εισακτέων στα πανεπιστήμια, σας πληροφορώ ότι έχω από οκτώ πανεπιστήμια, εκ των οποίων τα δύο είναι κεντρικότατα, τη διαβεβαίωση ότι το επόμενο ακαδημαϊκό έτος μπορούν, χωρίς σημαντική αύξηση των δαπανών τους να αυξήσουν τον αριθμό των εισακτέων. Με το ευέλικτο πρόγραμμα που έχουμε υπόψη μας, τον ελεύθερο κύκλο σπουδών, όπου θα μπορέσουμε να έχουμε και μια αύξηση πέρα από τα συμβατικά προγράμματα, τα πρόσθετα έξοδα θα καταβληθούν στα πανεπιστήμια από το Κοινοτικό Πλαίσιο Στήριξης.

'Ετσι το 1997 και το 1998 θα έχουμε μία εντυπωσιακή αύξηση των εισακτέων στα ΑΕΙ και ΤΕΙ. 

Βεβαίως δεν παραμελούμε τη Δευτεροβάθμια και Πρωτοβάθμια Εκπαίδευση. 'Εχετε απόλυτο δίκιο ότι η έμφαση που δίνουμε αυτήν τη στιγμή είναι για να σπάσει αυτός ο φαύλος κύκλος μεταξύ Λυκείου και Τριτοβάθμιας Εκπαίδευσης. 'Ομως για να στηριχθεί αυτό το οικοδόμημα θα πρέπει να δώσουμε ιδιαίτερη φροντίδα και προσοχή στην ποιοτική αναβάθμιση της Πρωτοβάθμιας και Δευτεροβάθμιας Εκπαίδευσης, καθώς και στα νηπιαγωγεία.

Δεν είχα χρόνο σήμερα να επεκταθώ σ'αυτά, ευχαρίστως σε μία άλλη ευκαιρία θα μιλήσουμε περισσότερο εκτεταμένα για τα πιλοτικά προγράμματα, που έχουμε αρχίσει για τα νηπιαγωγεία, για το ολοήμερο σχολείο και για τα πολυκλαδικά. Πρέπει να τονίσω, όμως, ότι αρχίζουμε από μία βάση που δεν είναι ιδιαίτερα στέρεη, η υποδομή δεν έχει μπει και ότι η πρόοδος θα είναι επίπονη.

ΠΡΟΕΔΡΕΥΩΝ (Παναγιώτης Σγουρίδης):Συνεπώς αρχίζει και ο διάλογος για την Παιδεία μέσα στη Βουλή.

ΣΤΑΥΡΟΣ ΔΗΜΑΣ:Στο τέλος έχουμε καταντήσει να είμαστε εδώ διπλάσιοι Βουλευτές από το ΠΑ.ΣΟ.Κ..

ΠΡΟΕΔΡΕΥΩΝ (Παναγιώτης Σγουρίδης):Κηρύσσεται περαιωμένη η προ ημερησίας διατάξεως συζήτηση, σύμφωνα με το άρθρο 143 του Κανονισμού της Βουλής, με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κας Αλέκας Παπαρήγα, σε επίπεδο Αρχηγών Κομμάτων, με θέμα: "Το ζήτημα της Παιδείας".

'Εχουν διανεμηθεί τα Πρακτικά της Παρασκευής, 17 Ιανουαρίου 1997 και της Δευτέρας, 20 Ιανουαρίου 1997 και ερωτάται το Σώμα αν επικυρούνται.

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης):Συνεπώς, τα Πρακτικά της Παρασκευής, 17 Ιανουαρίου 1997 και της Δευτέρας, 20 Ιανουαρίου 1997, επεκυρώθησαν.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

Με τη συναίνεση του Σώματος και ώρα 01.35', λύεται η συνεδρίαση για σήμερα Πέμπτη, 20 Φεβρουαρίου 1997 και ώρα 10.00' , με αντικείμενο εργασιών του Σώματος Κοινοβουλευτικό 'Ελεγχο, συζήτηση Επικαίρων Ερωτήσεων και στη συνέχεια νομοθετική εργασία σύμφωνα με την ημερήσια διάταξη.

Ο ΠΡΟΕΔΡΟΣ
         ΟΙ ΓΡΑΜΜΑΤΕΙΣ
 

Σελίδα 4142 
