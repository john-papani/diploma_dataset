
ΣΥΝΕΔΡΙΑΣΗ OΣT' 
Παρασκευή 15 Δεκεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές, από την Πυροσβεστική Ακαδημία, το 8ο Δημοτικό Σχολείο Πατρών και το Λύκειο Ιτέας Καρδίτσας,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Συζήτηση επικαίρων ερωτήσεων:
Α) Προς τον Πρωθυπουργό:
Σχετικά με τις προθέσεις της Κυβέρνησης ενόψη της αναθεώρησης του Συντάγματος να θεσμοθετήσει τη διαδικασία προβολής των κομμάτων από τα ραδιοτηλεοπτικά μέσα, την ανάθεση του οικονομικόύ ελέγχου στο Ελεγκτικό Συνέδριο κλπ.,
Β) Προς τους Υπουργούς:
α) Προς τον Υπουργό Γεωργίας: i) σχετικά με την ένταξη του έργου: "'Αρδευσης της πεδιάδας Δράμας-Καβάλας από τα νερά του ποταμού Νέστου" στο Γ' Κοινοτικό Πλαίσιο Στήριξης,
ii) σχετικά με τη λήψη των αναγκαίων μέτρων για την προστασία των
παραγωγών λαδιού κλπ.,
β) Προς τον Υπουργό Ανάπτυξης,
i) σχετικά με τη λήψη των αναγκαίων μέτρων για τη συγκράτηση των
τιμών των εγχώριων κρεάτων.
4) Συζήτηση επερώτησης προς τον Υπουργό Γεωργίας, σχετικά με την
πολιτική της Κυβέρνησης στον τομέα της κτηνοτροφίας,
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α) Οι Υπουργοί Ανάπτυξης και Εξωτερικών, κατέθεσαν σχέδιο νόμου: "Κύρωση του Κοινού Πρωτοκόλλου σχετικά με την εφαρμογή της Σύμβασης της Βιέννης και της Σύμβασης του Παρισιού περί αστικής ευθύνης σε περίπτωση πυρηνικού ατυχήματος",
β) Οι Υπουργοί Ανάπτυξης, Εξωτερικών και Οικονομικών, κατέθεσαν
σχέδιο νόμου: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για την επιστημονική και τεχνολογική συνεργασία",
γ) Οι Υπουργοί Περιβάλλοντος, Χωροταξίας και Δημοσίων 'Εργων, Εξωτερικών, Οικονομικών, Ανάπτυξης, Εθνικής Παιδείας και Θρησκευμάτων, Γεωργίας και Εμπορικής Ναυτιλίας, κατέθεσαν σχέδιο νόμου: "Κύρωση του Μνημονίου Κατανοήσεως μεταξύ της Ελληνικής Δημοκρατίας και της Δημοκρατίας της Τουρκίας σχετικά με τη συνεργασία για την προστασία του περιβάλλοντος",
δ) Οι Υπουργοί Εξωτερικών, Εθνικής Οικονομίας και Οικονομικών, Ανάπτυξης, Εργασίας και Κοινωνικών Ασφαλίσεων, Δικαιοσύνης, Δημόσιας Τάξης και Μεταφορών και Επικοινωνιών, κατέθεσαν σχέδιο νόμου: "Κύρωση του Προσθέτου Πρωτοκόλλου για τα Προνόμια και τις Ασυλίες του Οργανισμού Οικονομικής Συνεργασίας του Ευξείνου Πόντου (Ο.Σ.Ε.Π.)",
ΟΜΙΛΗΤΕΣ
Α. Επί των επικαίρων ερωτήσεων:
α) Προς τον Πρωθυπουργό
ΠΑΥΛΟΠΟΥΛΟΣ Π.,
ΣΗΜΙΤΗΣ Κ.,
β) Προς τους Υπουργούς:
ΑΠΟΣΤΟΛΑΚΗ Μ.,
ΚΑΤΣΙΛΙΕΡΗΣ Π.,
ΚΟΥΒΕΛΗΣ Φ.,
ΚΩΝΣΤΑΝΤΙΝΟΥ Φ.,
ΧΑΤΖΗΜΙΧΑΛΗΣ Φ.,
Β. Επί της επερώτησης:
ΑΓΓΕΛΗΣ Α.,
ΚΑΡΑΣΜΑΝΗΣ Γ.
ΝΑΚΟΣ Α.,
ΠΑΠΑΔΟΠΟΥΛΟΣ Σ.,
ΤΖΑΜΤΖΗΣ Ι.,
ΦΩΤΙΑΔΗΣ Η.,
ΧΑΤΖΗΜΙΧΑΛΗΣ Φ.,

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΟΣΤ'
Παρασκευή 15 Δεκεμβρίου 2000
-------------------

Αθήνα, σήμερα στις 15 Δεκεμβρίου 2000, ημέρα Παρασκευή και ώρα 10.36' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ. Παναγιώτη Φασούλα, Βουλευτή Α' Πειραιώς, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία ογδόντα πέντε μαθητές και τρεις
συνοδοί από την Πυροσβεστική Ακαδημία, αφού προηγουμένως επισκέφτηκαν την
έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "ΘΡΑΚΗ 2000: 80 χρόνια από την Ενσωμάτωσή της στην Ελλάδα".
Τους καλωσορίζουμε στο Κοινοβούλιο.

(Χειροκροτήματα από όλες τις πτέρυγες)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Θα παρακαλέσω τον κ. Κωνσταντίνου και τον κ. Χατζημιχάλη να προηγηθεί η συζήτηση της δεύτερης επίκαιρης ερώτησης, με αριθμό 408/16/11.12.2000 του Βουλευτή της Νέας Δημοκρατίας κ. Προκόπη Παυλόπουλου προς τον κύριο Πρωθυπουργό, σχετικώς με τις προθέσεις της Κυβέρνησης εν όψει της αναθεώρησης του Συντάγματος να θεσμοθετήσει τη διαδικασία προβολής των κομμάτων από τα ραδιοτηλεοπτικά μέσα, την ανάθεση του οικονομικού ελέγχου στο Ελεγκτικό Συνέδριο κ.λπ.
Η επίκαιρη ερώτηση του κ. Παυλόπουλου έχει ως εξής:
"Οι μεγάλες προεκλογικές δαπάνες των κομμάτων και ιδίως των μεγαλύτερων σ' εκλογική δύναμη, για την αγορά ραδιοτηλεοπτικού χρόνου καθώς και ο μεταξύ τους ανταγωνισμός για την αντίστοιχη ραδιοτηλεοπτική προβολή τους, αφήνουν να πλανώνται βαριές σκιές τόσον ως προς τις πηγές των πόρων τους όσο και ως προς τη διαφάνεια των δαπανών τους. Τούτο έχει ως αποτέλεσμα να πλήττεται καιρίως η αξιοπιστία των πολιτικών και της πολιτικής γενικότερα.
Στο πλαίσιο της διαδικασίας αναθεώρησης του Συντάγματος (βλ. άρθρα 15 παρ. 2, 29 παρ. 2 και 98 παρ. 1) η Νέα Δημοκρατία, για την αντιμετώπιση αυτής της κατάστασης, πρότεινε αφ' ενός τη θεσμοθέτηση της υποχρεωτικής και δωρεάν παραχώρησης στα κόμματα ραδιοτηλεοπτικού χρόνου κατά τις προεκλογικές περιόδους, με δεδομένο μάλιστα το γεγονός ότι η επιβολή τέτοιας υποχρέωσης στα ραδιοτηλεοπτικά μέσα δεν αντίκειται στην οικονομική τους ελευθερία, αφού κατά το Σύνταγμα διαχειρίζονται δημόσια υπηρεσία κατά παραχώρηση. Και, αφ' ετέρου, την ανάθεση της αρμοδιότητας ελέγχου των οικονομικών των κομμάτων στο Ελεγκτικό Συνέδριο.
Επειδή στα μέτρα που εξήγγειλε η Κυβέρνηση για τον έλεγχο των οικονομικών των κομμάτων δεν περιλαμβάνονται αυτές οι απαραίτητες θεσμικές τομές, ερωτάται ο Πρωθυπουργός;
Σκέπτεται ο ίδιος και η Κυβέρνηση να υιοθετήσουν, ιδίως εν' όψει της αναθεώρησης του Συντάγματος;
1. Πρώτο, τη θεσμοθέτηση της υποχρεωτικής και δωρεάν παραχώρησης
χρόνου στα κόμματα, ιδίως κατά τις προεκλογικές περιόδους, από τα ραδιοτηλεοπτικά μέσα, με παράλληλη απαγόρευση αγοράς και χρησιμοποίησης εκ μέρους τους άλλου τέτοιου χρόνου;
2. Δεύτερον, την ανάθεση του ελέγχου των οικονομικών των κομμάτων στο Ελεγκτικό Συνέδριο;"
Ο Πρωθυπουργός κ. Κώστας Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι ακούγοντας την ερώτηση του κ. Παυλόπουλου θα νόμιζε κανείς

ότι σήμερα δεν υπάρχει καμία ρύθμιση γύρω από τα θέματα αυτά. Και όμως, υπάρχει μια, θα έλεγα, εμπεριστατωμένη ρύθμιση, η οποία έχει δώσει αποτελέσματα.
Ποια είναι η ρύθμιση αυτή; Η προβολή των θέσεων των πολιτικών
κομμάτων από τα δημόσια και ιδιωτικά τηλεοπτικά μέσα γίνεται δωρεάν και συγκεκριμένα, προβλέπεται η δωρεάν μετάδοση των βασικών προεκλογικών συγκεντρώσεων, συνεντεύξεων των πολιτικών Αρχηγών, συζητήσεων στρογγυλής τραπέζης και μηνυμάτων των κομμάτων.

Δεν προβλέπεται η δωρεάν μετάδοση διαφημιστικών πολιτικών μηνυμάτων. Γι'αυτά όμως προβλέπεται ειδικό τιμολόγιο, το οποίο έχει ορισμένους
χρονικούς περιορισμούς. Προβλέπεται επίσης ανώτατη δαπάνη, που μπορούν να

καταβάλουν τα πολιτικά κόμματα για τη ραδιοτηλεοπτική προβολή τους στο 50% της δαπάνης, την οποία χρηματοδοτεί το κράτος για τις εκλογές.
Αυτή είναι η ρύθμιση. Και σε ορισμένα σημεία αυτής της ρύθμισης υπάρχει διεθνώς έντονος προβληματισμός, αν πρέπει για παράδειγμα να υπάρχει πολιτική διαφήμιση, διαφημιστικά μηνύματα.
'Οπως ξέρετε, η Κυβέρνηση αποφάσισε -και το έχει εξαγγείλει- να προτείνει στα υπόλοιπα πολιτικά κόμματα ένα διάλογο με βάση ορισμένες κατευθύνσεις για όλο το θέμα των οικονομικών των κομμάτων. Και από το διάλογο αυτό, ελπίζουμε να προκύψει κατά το δυνατόν συναινετικά μια πρόταση προς το Κοινοβούλιο πώς θα ρυθμιστούν τα θέματα.
Η πρόταση, λοιπόν, του κ. Παυλόπουλου, κατά κάποιον τρόπο, προλαμβάνει τα γεγονότα γιατί γι' αυτά τα θέματα που αφορά θα γίνει διάλογος με τα κόμματα.
'Οσον αφορά το δεύτερο σημείο της πρότασης, τον έλεγχο των οικονομικών των κομμάτων, εμείς έχουμε δηλώσει ότι η ρύθμιση η οποία υπάρχει σήμερα, αποδείχθηκε μη ικανοποιητική, γιατί δεν εξασφαλίζει διαφάνεια, δεν εξασφαλίζει επαρκή γνώση της χρηματοδότησης των κομμάτων και γι' αυτό οπωσδήποτε χρειάζεται ένας έλεγχος. Και οι ελεγχόμενοι, τα κόμματα δεν μπορεί να είναι ελεγκτές, όπως είναι σήμερα. Ποιος θα κάνει τον έλεγχο αυτό, θα προκύψει απ' αυτήν τη συζήτηση που θα γίνει για τη ρύθμιση του νέου νομοθετικού πλαισίου για τα κόμματα.
ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο. ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ότι υπάρχει θεσμικό πλαίσιο
είναι σε όλους μας γνωστό, όπως είναι όμως σε όλους μας γνωστό ότι το πλαίσιο αυτό είναι ανεπαρκές. Και αυτό αποδεικνύεται και από το ότι δεν περιόρισε τον ανταγωνισμό των κομμάτων, στο να καταναλώνουν πακτωλό χρημάτων, ιδίως τα μεγαλύτερα σε εκλογική δύναμη, κατά τη διάρκεια των εκλογών. Ούτε βεβαίως έχει καταλαγιάσει τους φόβους, τις φήμες, τις σκιές οι οποίες πλανώνται πάνω από τις πολιτικές δυνάμεις του τόπου, σε πολλές περιπτώσεις άδικα.
Το ζήτημα είναι πώς θωρακίζουμε τα κόμματα, πώς θωρακίζουμε τη
δημοκρατία και σε ό,τι αφορά τη λειτουργία των κομμάτων τα οποία υπάρχουν τώρα και σε ό,τι αφορά τον τρόπο δημιουργίας και τον τρόπο λειτουργίας κομμάτων που εξαγγέλεται ότι θα υπάρξουν στο μέλλον. Εκεί είναι το μεγάλο ζήτημα.
Το πλαίσιο είναι ανεπαρκές. Και το ερώτημα είναι το εξής: Δεν είναι
αν παραχωρείται κάποιος χρόνος. Το ζήτημα είναι αν και κατά πόσον μπορούν τα κόμματα ελευθέρως να διαγκωνίζονται στο να αγοράζουν χρόνο. Και από εκεί και πέρα, να κρίνονται πολλές φορές στις εκλογές, από το ποιος έχει περισσότερα χρήματα για να σπαταλήσει.
Κάτω απ' αυτές τις προϋποθέσεις η πρότασή μας είναι απλή. Θεωρούμε ότι πρέπει κατά το Σύνταγμα -και δεν θα υπάρχει κανένα νομικό πρόβλημα για τους ιδιωτικούς ραδιοφωνικούς και τηλεοπτικούς σταθμούς, αφού είναι δημόσιες υπηρεσίες κατά παραχώρηση και, επομένως, το Σύνταγμα αλλά και ο νόμος απλά θα μπορούσε να προβλέψει κάτι τέτοιο- να παραχωρείται χρόνος, ο οποίος θα είναι δωρεάν κατά την διάρκεια των προεκλογικών περιόδων. Αυτός θα είναι και ο μόνος χρόνος. Να μην υπάρχει δηλαδή δυνατότητα

αγοράς χρόνου, για να μην υπάρχει αυτός ο διαγκωνισμός. Και από εκεί και πέρα το Ελεγκτικό Συνέδριο, ως ελεγκτικός μηχανισμός, ο οποίος ούτως ή άλλως είναι εθισμένος και από πλευράς αντικειμενικότητας και από πλευράς ουσίας στον έλεγχο του δημόσιου χρήματος, να έχει την ευθύνη της οικονομικής λειτουργίας και του οικονομικού ελέγχου των κομμάτων.
Δεν έχει καμία αντιπολιτευτική διάθεση η πρότασή μας. Και αν την
θέτουμε υπό συζήτηση αυτήν τη στιγμή είναι γιατί αρχίζουμε τη διαδικασία αναθεώρησης του Συντάγματος στην οριστική της φάση και πρέπει από τώρα να κάνουμε μια συμφωνία σ' αυτό το επίπεδο, η οποία θα ευνοήσει και την πολιτική ζωή και θα θωρακίσει περισσότερο τη δημοκρατία.
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. ΚΩΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι, το
θέμα αυτό έχει έρθει και παλαιότερα προς συζήτηση στη Βουλή με μια πρόταση νόμου της Νέας Δημοκρατίας. Και τότε ακούστηκε περίπου η ίδια πρόταση που ακούστηκε και σήμερα ότι το κράτος να αγοράζει από τα ραδιοτηλεοπτικά μέσα χρόνο και να το διαθέτει στα κόμματα. Μάλιστα λέχθηκε, δυο ώρες, εάν θυμάμαι καλά, κάθε μέρα της προεκλογικής περιόδου. 
Φαίνεται ότι δεν είχε γίνει τότε ο υπολογισμός, γιατί βέβαια οι δυο
ώρες την ημέρα πλησιάζουν τα εκατό δισεκατομμύρια.
Πρέπει, λοιπόν, να είμαστε σ' αυτό το οποίο προτείνουμε ρεαλιστές και να προτείνουμε εφικτές λύσεις, γιατί εκατό δισεκατομμύρια (100.000.000.000) είναι μια εξωφρενική δαπάνη γι' αυτόν το σκοπό.
Το δεύτερο που θέλω να σημειώσω -ακούσαμε τον κ. Παυλόπουλο και προκύπτει από την ερώτηση- είναι ότι ο κ. Παυλόπουλος αναγνωρίζει ότι η τηλεόραση είναι δημόσια υπηρεσία. Αυτό είναι καινούριο, γιατί όταν 
πρωτοσυζητήθηκαν τα θέματα η άποψη της Νέας Δημοκρατίας ήταν διαφορετική. 'Ηταν μία άποψη που έβλεπε τις τηλεοράσεις ως ιδιωτικές επιχειρήσεις και

ως ιδιωτικές επιχειρήσεις θα έπρεπε να ακολουθούν αποκλειστικά ιδιωτικοοικονομικά κριτήρια. Εμείς λέγαμε και τότε και τώρα ότι εκτελούν και δημόσια υπηρεσία.
Θέλω να σημειώσω επίσης ότι κάθε κόμμα πρέπει να έχει και τη
δυνατότητα να χειριστεί τους πόρους του κατά ένα τρόπο που νομίζει, μέσα σε ένα ορισμένο πλαίσιο. 'Αλλος θέλει να κάνει συγκεντρώσεις, άλλος θέλει να τυπώνει εφημερίδες, άλλος θέλει τηλεοπτικό χρόνο. Δεν μπορούμε να καθορίσουμε εκ των προτέρων επακριβώς πώς θα χρησιμοποιείται ο χρόνος αυτός.
Θέλω να αναφέρω ότι πράγματι στις σκέψεις τις οποίες θα παρουσιάσει η κ. Παπανδρέου, η οποία έχει αναλάβει να κάνει το διάλογο με τα κόμματα, θα είναι και η σκέψη, από τα χρήματα, τα οποία διαθέτει το κράτος για τη χρηματοδότηση των κομμάτων, ένα ορισμένο ποσοστό να διατίθεται και για την "αγορά" τηλεοπτικού χρόνου.
Θα πρέπει όμως όλα αυτά να είναι ένα αντικείμενο μιας εκτεταμένης
συζήτησης και προσεκτικής έρευνας γιατί, όπως σας είπα, για ορισμένα θέματα υπάρχουν διαφορετικές απόψεις και θα έλεγα ότι πολύ δικαιολογημένα σε ορισμένες χώρες υπάρχει μεγάλος σκεπτικισμός για τη λεγόμενη πολιτική τηλεοπτική διαφήμιση. Να μην καθιερώσουμε καθεστώτα, τα οποία είναι αρνητικά.
Σας ευχαριστώ.
ΠΡΟΕΔΡΟΣ (Απόστολος Κακλαμάνης): Υπάρχει βέβαια και το θέμα του χρόνου, που αγοράζεται ή διατίθεται, δεν ξέρω με ποια αντιπαροχή, σε ορισμένα πολιτικά πρόσωπα διαρκούσης της βουλευτικής περιόδου με αποκλεισμό άλλων προσώπων. Δεν είναι μόνο το θέμα των κομμάτων. Είναι το θέμα και των προσώπων.
ΠΡΟΚΟΠΗΣ ΠΑΥΛΟΠΟΥΛΟΣ: Μα μιλάμε για δωρεάν χρόνο, κύριε Πρόεδρε. ΠΡΟΕΔΡΟΣ (Απόστολος Κακλαμάνης): Κύριε Παυλόπουλε, είναι και το θέμα
των προσώπων. Διότι, εμείς διαπιστώνουμε ότι από τους τριακοσίους Βουλευτές, είκοσι, τριάντα περιέρχονται τα κανάλια και δεν ξέρω αν πληρώνουν το χρόνο τους ή αν έχουν άλλου είδους αντιπαροχές. Υπάρχει η εντύπωση στον ελληνικό λαό ότι αυτοί οι είκοσι, τριάντα είναι η εικόνα των τριακοσίων.
Και αυτό είναι το μείζον, κατά τη γνώμη μου θέμα, που πρέπει να απασχολήσει και την Κυβέρνηση και την Αντιπολίτευση και όλους μας.

ΣΑΒΒΑΣ ΤΣΙΤΟΥΡΙΔΗΣ: Πάντως, κάποιοι δεν πληρώνουν, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν το ξέρω, δεν το γνωρίζω αυτό. ΣΑΒΒΑΣ ΤΣΙΤΟΥΡΙΔΗΣ: Οφείλετε να το ξέρετε.
ΠΡΟΕΔΡΟΣ (Απόστολος Κακλαμάνης): Εγώ γνωρίζω ότι είκοσι, τριάντα

πολιτικοί είναι καθημερινώς στα κανάλια και διακόσιοι ογδόντα εκπρόσωποι του ελληνικού λαού είναι υποχρεωμένοι να υφίστανται τις θετικές ή αρνητικές συνέπειες της εικόνας, που δίνουν αυτοί οι είκοσι, τριάντα. 
Πριν πάμε στις εκλογές, λοιπόν, έχουμε μια ολόκληρη βουλευτική
περίοδο. Πρέπει να εξετάσουμε με ποια κριτήρια γίνεται η εμφάνιση των διαφόρων προσώπων στα ιδιωτικά και τα δημόσια ακόμα μέσα. Δεν έχει καμία προσωπική αιχμή αυτό, είναι όμως κοινή βοή εδώ και οφείλω, ως Πρόεδρος του Σώματος, να την εκφράσω. 'Ετσι είναι, κύριοι συνάδελφοι.
ΦΛΩΡΟΣ ΚΩΝΣΤΑΝΤΙΝΟΥ: 'Ετσι και χειρότερα.
ΠΡΟΕΔΡΟΣ (Απόστολος Κακλαμάνης): Δεν έχει καμία προσωπική αιχμή, σας βεβαιώ απολύτως. 'Αλλωστε υπάρχουν πολιτικοί, που έχουν να πουν πράγματα και πολιτικοί που δεν έχουν να πουν τίποτε. Το καταλαβαίνω κι αυτό. Αλλά από κει και πέρα υπάρχουν και άλλες παράμετροι που πρέπει να μας απασχολήσουν.
Επόμενη είναι η με αριθμό 425/13.12.2000 επίκαιρη ερώτηση του
Βουλευτή του Πανελληνίου Σοσιαλιστικού Κινήματος κ. Φλώρου Κωνσταντίνου προς τον Υπουργό Γεωργίας, σχετικώς με την ένταξη του έργου "'Αρδευσης της πεδιάδας Δράμας-Καβάλας από τα νερά του ποταμού Νέστου" στο Γ' Κοινοτικό Πλαίσιο Στήριξης.
Η επίκαιρη ερώτηση του κ. Κωνσταντίνου σε περίληψη έχει ως εξής:
"Η μελέτη "'Αρδευση της πεδιάδας της Δράμας - Καβάλας από τα νερά του ποταμού Νέστου" από το φράγμα Πλατανόβρυση ύψους εξακοσίων εκατομμυρίων δραχμών περίπου έχει ετοιμαστεί και βρίσκεται στο Υπουργείο Γεωργίας από τον Οκτώβριο του 1995. 'Εκτοτε έχει δαπανηθεί ένα ποσό ύψους ενός δισεκατομμυρίου δραχμών περίπου για την έναρξη του έργου στον ταμιευτήρα Πλατανόβρυσης, ενώ η συνολική δαπάνη του τεράστιας σημασίας αναπτυξιακού έργου για την πεδιάδα εκτιμάται στα τριάντα δισεκατομμύρια δραχμές περίπου. Το έργο αυτό δεν μπορεί να ενταχθεί στο ΠΕΠ Ανατολικής Μακεδονίας Θράκης.
Ερωτάται ο κύριος Υπουργός, λοιπόν
Θα εντάξει το έργο αυτό που έχουν ζητήσει όλοι οι φορείς και οι
αγρότες του Νομού Δράμας στο Εθνικό Σκέλος τους Γ' Κ.Π.Σ.;"
Ο Υφυπουργός Γεωργίας κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είναι γνωστό ότι η χώρα
μας αντιμετωπίζει -και πιθανόν να αντιμετωπίσει και στο μέλλον- σημαντικό πρόβλημα λειψυδρίας η έλλειψης υδατικών πόρων. Είναι ένα πρόβλημα που αρκετές περιοχές της χώρας αρχίζουν να εντοπίζουν και να επισημαίνουν. Είναι ένα πρόβλημα που η ελληνική Κυβέρνηση προσπαθεί να αντιμετωπίσει με τη δημιουργία έργων υποδομής και με την οργάνωση φορέα διαχείρισης αυτών των υδάτινων πόρων.
Το ίδιο πρόβλημα εμφανίζεται και στο Νομό Δράμας. Είναι ένα

πρόβλημα γνωστό για το Υπουργείο Γεωργίας. Είναι ένα πρόβλημα που αντιμετωπίζουμε με ιδιαίτερη ευαισθησία και με μία σημαντική προσπάθεια να προχωρήσουμε στην επίλυσή του.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Είναι γνωστό ότι έχουν μειωθεί οι παροχές στις γεωτρήσεις και στις πηγές στο Νομό Δράμας. 'Εχουν κατασκευαστεί αρκετά έργα υποδομής,

αλλά δεν μπορούν να καλύψουν τις ανάγκες και γι' αυτό προβλέπεται η δημιουργία μίας σήραγγας, η οποία θα μεταφέρει το νερό του Νέστου στον κάμπο της Δράμας. 'Εχουν γίνει κάποια έργα για να αντιμετωπιστεί η υδροληψία και απομένει αυτή η σήραγγα, όπως είπα, η οποία είναι μήκους είκοσι τριών χιλιομέτρων περίπου.
Το έργο αυτό είναι ένα έργο,
το οποίο το Υπουργείο Γεωργίας εκτιμά ότι
πρέπει να γίνει. Είναι στις προτεραιότητες του Υπουργείου Γεωργίας και γι' αυτό προτείνεται από το Υπουργείο και περιλαμβάνεται ήδη στην κατάρτιση του Εθνικού Πίνακα 'Εργων για το 2002-2010.
Ελπίζουμε ότι θα καταφέρουμε, επειδή είναι αναγκαίο, να υλοποιήσουμε αυτό το έργο καταβάλλοντας κάθε δυνατή προσπάθεια.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κωνσταντίνου έχει το λόγο. ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, σήμερα για μένα -και για την
απάντηση που έδωσε τώρα ο κύριος Υφυπουργός- είναι μία μέρα σημαντική. 'Οχι γιατί χθες ο κ. Αβραμόπουλος εξήγγειλε την πρόθεσή του να κάνει κόμμα, αλλά γιατί με αυτήν την ουσιαστική παρέμβαση του Υπουργείου Γεωργίας και την ένταξη επίλυσης του τεράστιου αυτού αναπτυξιακού έργου

για τους αγρότες των Νομών Δράμας και Καβάλας -από το 2001 υποθέτω, κύριε Υπουργέ- θέλω να ευχαριστήσω για την επιλογή και την προώθηση του έργου. 
Θέλω να γνωρίζετε, κύριε Υπουργέ, όπως θα σας έχουν βεβαίως
ενημερώσει οι υπηρεσίες, ότι από τα εξακόσιες χιλιάδες στρέμματα της πεδιάδας Δράμας και ενός τμήματος της Καβάλας σήμερα αρδεύεται το 30% περίπου με άμεση επίπτωση στην αύξηση του κόστους παραγωγής των αγροτικών προϊόντων, αλλά παράλληλα απαιτείται και περισσότερη προσπάθεια χωρίς δυνατότητα διαφοροποίησης και εντατικοποίησης της παραγωγής αγροτικών προϊόντων.
Απομένει πλέον, μετά τη σημερινή θετική δέσμευση της Κυβέρνησης του
ΠΑ.ΣΟ.Κ. για το έργο αυτό και την ένταξή του στο εθνικό σκέλος του Υπουργείου Γεωργίας, η συνεχής παρακολούθησή του, ώστε να μην υπάρξουν καθυστερήσεις, να υπάρξει μία λογική χρηματοδότηση και να ολοκληρωθεί σε έναν ορίζοντα τεσσάρων, πέντε ετών.
Σε ό,τι αφορά την ευθύνη της Περιφέρειας Ανατολικής Μακεδονίας και Θράκης, αλλά ιδίως της Νομαρχίας Δράμας-Καβάλας, ήδη προχωράμε σε όλα όσα είναι αναγκαία, ώστε το θέμα νερό, όπως ήδη επισημάνατε, από μειονέκτημα της σύγχρονης εποχής να γίνει πλεονέκτημα για τους αγρότες και τα αγροτικά προϊόντα, όχι μόνο για την πεδιάδα της Δράμας, αλλά και των γειτονικών νομών, που διασχίζει ο ποταμός Νέστος.
'Εχουμε επίγνωση ότι είναι βασικότατο αναπτυξιακό έργο για το νομό μας και θα συνδράμουμε και εμείς και οι φορείς της Δράμας και Καβάλας για τη γρήγορη ολοκλήρωσή του.
Θέλω, κύριε Υπουργέ, εκ μέρους όλων των αγροτών και των φορέων τους να ευχαριστήσω την Κυβέρνηση για τη σημερινή δέσμευσή της κατά τον πιο επίσημο τρόπο εδώ στη Βουλή. Σας ευχαριστώ και πάλι.
Θα ήθελα να κάνω και μία διόρθωση, κύριε Πρόεδρε. Η επίκαιρη ερώτηση λέει για την ένταξη στο εθνικό σκέλος όχι του Γ' Κοινοτικού Πλαισίου Στήριξης, αλλά του Υπουργείου Γεωργίας.

Ευχαριστώ και πάλι, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Κύριε Χατζημιχάλη, θα προσθέσετε κάτι;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα ήθελα μόνο να προσθέσω, κύριε Πρόεδρε, ότι είναι όντως σωστή η διόρθωση, που έκανε ο κύριος συνάδελφος. Δεν αναφερόμαστε στο Γ' Κοινοτικό Πλαίσιο Στήριξης.

Εγώ απλώς θέλω να επαναλάβω την απόφαση της Κυβέρνησης, όπου είναι
δυνατόν, τέτοια έργα μικρά ή μεγάλα να εντάσσονται σε συγκεκριμένα προγράμματα ή να χρηματοδοτούνται από εθνικούς πόρους, γιατί θεωρούμε ότι η αντιμετώπιση του ελλείμματος υδάτινων πόρων είναι πρώτη προτεραιότητα για το Υπουργείο Γεωργίας και όχι μόνο.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό
431/13.12.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Ανάπτυξης, σχετικώς με τη λήψη των αναγκαίων μέτρων για τη συγκράτηση των τιμών των εγχώριων κρεάτων.
Η επίκαιρη ερώτηση του κ. Κουβέλη έχει ως εξής:
"Μετά το διατροφικό σκάνδαλο των "τρελών αγελάδων" παρουσιάζεται αυξημένη ζήτηση στην αγορά εγχώριων προϊόντων κρέατος όπως αρνιά, κατσίκια, χοιρινά, πουλερικά, με αποτέλεσμα να ανεβαίνουν συνεχώς οι τιμές τους. Το ύψος των τιμών είναι σήμερα κατά 20%-25% περίπου υψηλότερο από το ύψος των τιμών της αντίστοιχης περιόδου του 1999. Από στοιχεία που έρχονται στη δημοσιότητα προκύπτει ότι οι τιμές χονδρικής πώλησης εμφανίζουν έντονα ανοδική τάση αυτήν την περίοδο και εκτιμάται ότι η αύξηση αυτή θα οδηγήσει, την περίοδο των εορτών τα κρέατα αυτής της κατηγορίας, να πωλούνται στα κρεοπωλεία σε τιμές κατά 40% περίπου υψηλότερες της αντίστοιχης περσινής περιόδου. Επειδή οι τιμές που διαμορφώνονται από την αυξημένη ζήτηση εμφανίζουν την εικόνα της ανέλεγκτης αγοράς και πλήττουν το εισόδημα των καταναλωτών,
Ερωτάται ο κύριος Υπουργός:
Σε ποιες ενέργειες θα προβεί άμεσα για τη συγκράτηση των τιμών, ώστε να προστατευθεί η αγοραστική αξία του εισοδήματος των καταναλωτών;"
Η Υφυπουργός Ανάπτυξης κ. Αποστολάκη έχει το λόγο.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Ευχαριστώ, κύριε Πρόεδρε. Είναι γνωστό ότι το διατροφικό σκάνδαλο των "τρελών αγελάδων", όπως
το επισημαίνει και ο κ. Κουβέλης στην επίκαιρη ερώτησή του, δημιούργησε μία κρίση εμπιστοσύνης του καταναλωτικού κοινού απέναντι στο βοδινό κρέας
είτε εγχώριο είτε εισαγόμενο.
Αυτό είχε ως αποτέλεσμα τη σημαντική μείωση της ζήτησης στο βοδινό κρέας, ένα φαινόμενο που πρέπει να υπογραμμίσουμε ότι δεν παρατηρείται μόνο στον τόπο μας, μια που το διατροφικό σκάνδαλο των "τρελών αγελάδων" έπληξε την ευρωπαϊκή ήπειρο στο σύνολό της. Η μείωση που παρατηρείται ξεπερνάει το 70%.
Από την πρώτη στιγμή οι προσπάθειες του Υπουργείου Ανάπτυξης
στράφηκαν στη διασφάλιση της επάρκειας της αγοράς στα υπόλοιπα ήδη του κρέατος, που συγκεντρώνουν αυτήν τη στιγμή την προτίμηση του καταναλωτικού κοινού. Στα χοιρινά η συνολική ποσότητα αυξήθηκε περίπου 41,9% από πέρυσι, με βάση τα στοιχεία του Οργανισμού της Κεντρικής Αγοράς Αθηνών και αναφέρομαι συνολικά στις ποσότητες, οι οποίες έχουν εισκομισθεί. Στα αρνιά η συνολική ποσότητα αυξήθηκε κατά 37,5%. Στα κοτόπουλα είχαμε αύξηση των εισαγομένων κατά 60,15%.
Αυτή η προσπάθεια δεν σταμάτησε εδώ. Συνεχίσαμε στρέφοντας την προσπάθειά μας σε εισαγωγές από τρίτες χώρες, πέραν των αυξημένων ποσοτήτων, τις οποίες είχαμε καταγράψει με βάση τα στοιχεία που προανέφερα από τον Οργανισμό της Κεντρικής Αγοράς Αθηνών, ούτως ώστε με ενισχυμένες εισαγωγές, από τρίτες χώρες και κυρίως από χώρες όπου δεν ισχύουν οι ποσοστώσεις, να μπορέσουμε να ενισχύσουμε και να εξασφαλίσουμε την επάρκεια της αγοράς.
Θέλω, εκτός αυτών, να αναφέρω ότι χθες πραγματοποιήθηκε στο Υπουργείο Ανάπτυξης μία σύσκεψη με τους εκπροσώπους των εμπόρων κρεάτων και των καταστηματαρχών-κρεοπωλών. Το Υπουργείο Ανάπτυξης κατέστησε σαφές ότι οι ανατιμητικές τάσεις, οι οποίες έχουν εμφανισθεί στην αγορά, δεν θα συμφωνήσω με τις εκτιμήσεις του κ. Κουβέλη για το ύψος τους, βεβαίως υπάρχουν, είναι τάσεις που δεν δικαιολογούνται από τα στοιχεία που έχουμε σήμερα στην αγορά, από την επάρκεια, η οποία είναι εξασφαλισμένη.
Το Υπουργείο Ανάπτυξης κατέστησε σαφές ότι δεν θα επιτρέψει φαινόμενα κερδοσκοπίας. Για το λόγο αυτό γίνονται εντατικοί έλεγχοι, όχι μόνο από συνεργεία του Υπουργείου Ανάπτυξης, αλλά και από συνεργεία του Σώματος Δίωξης Οικονομικού Εκγλήματος.
Πρέπει να πω ότι, επίσης, έγινε σύσκεψη με εκπροσώπους του Συνδέσμου Ελληνικών Επιχειρήσεων Σούπερ-Μάρκετ, με τους οποίους επετεύχθη μία συμφωνία, ούτως ώστε να συμβάλουν καθοριστικά στη μείωση των τιμών από την πλευρά της πώλησης κρεάτων στα σούπερ-μάρκετ. Θα έλεγα ότι από σήμερα ήδη έχει καταγραφεί μία αποκλιμάκωση των τιμών. Οι έλεγχοι θα ενισχυθούν και πιστεύω ότι θα οδηγηθούμε τις μέρες των Χριστουγέννων σε μία αγορά, όπου η αποκλιμάκωση των τιμών θα είναι ουσιαστική.
ΠΡΟΕΔΡΕΥΩΝ (Κωνσταντίνος Γείτονας): Είναι είδηση αυτή.
Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
Θεωρώ ότι δεν πρέπει κανείς να εφησυχάζει. Είναι ακριβές, κυρία Υπουργέ, ότι τα μέτρα που προωθείτε, πράγματι καλύπτουν ένα φάσμα υποχρεώσεων, εκ μέρους του αρμοδίου Υπουργείου, προκειμένου να οδηγηθεί η αγορά στην αποκλιμάκωση των τιμών και βεβαίως να υπάρξει και επάρκεια. 
Θέλω να πιστεύω ότι ο έλεγχος θα είναι συστηματικός, δεν θα υπάρξει
χαλάρωση, διότι η κερδοσκοπία είναι προ των θυρών και έχετε αξιόλογο οπλοστάσιο νομοθετικό, προκειμένου να ελέγξετε όλους εκείνους, οι οποίοι θα θελήσουν να κερδοσκοπήσουν.
Εκείνο όμως που θέλω να επισημάνω, κυρία Υφυπουργέ,
και πιστεύω ότι θα λάβετε σχετικά μέτρα σε συνεργασία και με το συναρμόδιο Υπουργείο Γεωργίας, είναι ότι πρέπει να υπάρξει συστηματικός έλεγχος των εισαγομένων από την αλλοδαπή κρεάτων, κυρίως αμνοεριφίων, προκειμένου να εξασφαλιστεί η επάρκεια στην ελληνική αγορά.
Το λέω αυτό με την έννοια ότι, στην προσπάθειά σας να εξασφαλιστεί η επάρκεια σε αμνοερίφια της ελληνικής αγοράς για τις ημέρες των Χριστουγέννων, είναι ενδεχόμενο να έχουμε χαλάρωση του αναγκαίου υγειονομικού ελέγχου, που πρέπει να γίνεται για τα εισαγόμενα στην ημεδαπή κρέατα.
Επειδή έχω την πεποίθηση ότι και εσείς κατανοείτε ως μείζον ζήτημα το διατροφικό μοντέλο, που πρέπει να υπάρξει για την προστασία της υγείας του καταναλωτή, νομίζω ότι δεν θα παραλείψετε να εφαρμόζετε και να υλοποιείτε τα μέτρα, τα οποία εξαγγείλατε ότι θα πάρετε.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Η Υφυπουργός κ. Αποστολάκη έχει

το λόγο.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Δύο κουβέντες μόνο, κύριε Πρόεδρε.
Στην εύλογη ανησυχία του κ. Κουβέλη, θέλω να απαντήσω πως ό,τι
εισάγεται από τρίτες χώρες υποβάλλεται σε ενδελεχείς ελέγχους από τις αστυκτηνιατρικές υπηρεσίες του Υπουργείου Γεωργίας και σε ενδεχόμενη περίπτωση, που θα εντοπισθούν ακατάλληλα κρέατα, αυτά δεσμεύονται και επιστρέφονται αμέσως. Βεβαίως και οι έλεγχοι είναι εξαιρετικά εντατικοποιημένοι λόγω των ημερών.
Θέλω επίσης να τονίσω ότι δεν υπάρχει κανένας εφησυχασμός. Γνωρίζουμε πάρα πολύ καλά ότι προκειμένου οι έλεγχοι να είναι αποτελεσματικοί, οφείλουν να είναι συντονισμένοι, διαρκείς.

Γι'αυτό το λόγο, αυτό μπορώ να το εγγυηθώ και ενώπιον του Σώματος,
καθ' όλη τη διάρκεια των εορτών, οι έλεγχοι αυτοί θα είναι καθημερινοί, εντατικοποιημένοι, ούτως ώστε να μπορέσουμε να εξασφαλίσουμε, όχι μόνο την επάρκεια αυτές τις ημέρες, με τα προηγούμενα μέτρα στα οποία αναφέρθηκα, αλλά και την προστασία του εισοδήματος του 'Ελληνα καταναλωτή.
ΠΡΟΕΔΡΕΥΩΝ (Κωνσταντίνος Γείτονας): Καλά τα νέα, λοιπόν για "νηστεύοντες και μη νηστεύοντες" για το χριστουγεννιάτικο τραπέζι. 
Επίκαιρες ερωτήσεις δεύτερου κύκλου:
Πρώτη είναι η με αριθμό 432/13-12-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Γεωργίας, σχετικώς με τη λήψη των αναγκαίων μέτρων για την προστασία των παραγωγών λαδιού κλπ.
Η επίκαιρη ερώτηση του κ. Κατσιλιέρη έχει ως εξής:
"'Εντονη είναι η ανησυχία των ελαιοπαραγωγών της Μεσσηνίας, περιοχής κατ' εξοχήν ελαιοπαραγωγικής, λόγω των εξελίξεων στον τομέα του ελαιολάδου. Η ελεύθερη πτώση των τιμών και η καθυστέρηση στην καταβολή της επιδότησης για την περσινή παραγωγή, έχουν οδηγήσει τους αγρότες της περιοχής σε οικονομικό αδιέξοδο.
Η καθυστέρηση στην καταβολή της επιδότησης, σε μια χρονική περίοδο
που απαιτούνται επιπλέον χρήματα για τις ανάγκες της συγκομιδής, αλλά και των οικογενειακών υποχρεώσεων, οδηγεί τους παραγωγούς σε αναγκαστικές πωλήσεις ελαιολάδου με χαμηλές τιμές. Επιπρόσθετα, η συνέχιση του φαινομένου της εξαγωγής χύμα ελαιολάδου σε γειτονικές χώρες και η τυποποίησή του από ξένους ανταγωνιστές, έχει οδηγήσει την τιμή του σε απαράδεκτα χαμηλά επίπεδα.
'Ολα τα παραπάνω σε συνδυασμό με την ανυπαρξία μηχανισμών αντίδρασης και αντίστασης από το κράτος και τις συνεταιριστικές οργανώσεις των αγροτών, οδηγούν τους παραγωγούς μας σε αδιέξοδα και τους καθιστούν έρμαια στα χέρια των κερδοσκόπων.
Ερωτάται ο κύριος Υπουργός:
Σε ποιες ενέργειες πρόκειται να προβεί και ποια μέτρα θα λάβει,
προκειμένου να προστατευθεί η ελληνική παραγωγή ελαιολάδου και ο 'Ελληνας ελαιοπαραγωγός από τέτοιου είδους καταστάσεις, οι οποίες οδηγούν στην απαξίωση ένα από τα βασικότερα προϊόντα της χώρας μας;"
Ο Υφυπουργός Γεωργίας κ. Φώτιος Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε. Είναι αλήθεια ότι η παραγωγή ελαιολάδου στη χώρα μας είναι μια από
τις βασικότερες παραγωγές και κάθε προσπάθεια στήριξης ή ενίσχυσης αυτής της παραγωγής είναι χρήσιμη, είναι ωφέλιμη εφόσον μπορεί να είναι και αποτελεσματική. Βεβαίως πρέπει να γνωρίζουμε ότι το ελαιόλαδο υπάγεται στην κοινή οργάνωση αγοράς. Συνεπώς όποια μέτρα μπορούν να ληφθούν για
τη στήριξη του συγκεκριμένου προϊόντος δεν μπορεί να είναι μέτρα εθνικά, αλλά αποφασίζονται από τα όργανα της Κοινότητας σε διαχειριστικές επιτροπές, σε συμβούλια Υπουργών κλπ.
Είναι γνωστό επίσης, όχι μόνο για το ελαιόλαδο, αλλά για το σύνολο της παραγωγής μας, ότι οι τιμές διαμορφώνονται ελεύθερα στην αγορά και δεν υπάρχει η δυνατότητα κρατικού παρεμβατισμού, όπως πιθανόν να υπήρχε παλιότερα. Ωστόσο η χώρα μας έχει δώσει συγκεκριμένες και δύσκολες, θα έλεγα, μάχες και έχει αρκετά αποτελέσματα ιδιαίτερα θετικά. Πρώτα από όλα υπάρχει η τελευταία αναθεώρηση της κοινής οργάνωσης αγοράς. Σε αυτήν η χώρα μας διασφάλισε μια μέγιστη εθνική εγγυημένη ποσότητα περίπου τετρακοσίων είκοσι χιλιάδων τόνων και αυτή η ποσότητα θεωρείται για μας ιδιαίτερα ικανοποιητική, γιατί υπερβαίνει το μέσο όρο της επιδοτηθείσης

ποσότητας ελαιολάδου της προηγούμενης δεκαετίας, που ήταν τριακόσιες πενήντα χιλιάδες τόνοι.
Επίσης, για την περίοδο 1999-2000 η χώρα μας διασφάλισε προκαταβολή
της ενίσχυσης στην παραγωγή, που ανέρχεται σε τριακόσιες σαράντα μία (341) δραχμές το κιλό έναντι διακοσίων ογδόντα πέντε (285) που ήταν πέρυσι. Θεωρούμε ότι είναι μια ιδιαίτερα σημαντική συμβολή.
Παράλληλα, το Υπουργείο Γεωργίας προχώρησε στην έγκριση ομοιογενών ελαιοκομικών ζωνών. Δηλαδή προχωρούμε στη "ζωνοποίηση" της παραγωγής και αυτό έχει, επίσης, μια ιδιαίτερα σημαντική σημασία, γιατί σύμφωνα και με τον Κανονισμό 1273/99 από τη φετινή περίοδο τίθεται και ένας επιπλέον αντικειμενικός προσδιορισμός των αποδόσεων σε κάθε ζώνη και με βάση αυτό γίνεται και ο έλεγχος των αποδόσεων, που εισηγούνται οι νομαρχιακές αυτοδιοικήσεις. Μπορούμε, δηλαδή, σε μεγάλο βαθμό να παρακολουθήσουμε και να ελέγξουμε τη διαδικασία της παραγωγής.
Υπήρξαν συγκεκριμένες παρεμβάσεις για την προστασία, την προώθηση, αλλά και την προβολή του ελληνικού ελαιολάδου, που είναι επώνυμο και ποιοτικά άριστο. Κατοχυρώθηκαν ως προϊόντα προστατευόμενης ονομασίας, προέλευσης και γεωγραφικής ένδειξης είκοσι τέσσερα ελαιόλαδα και

δεκαπέντε επιτραπέζιες ελιές. Επίσης η ελληνική Κυβέρνηση στο Διεθνές Συμβούλιο Ελαιολάδου ζήτησε και υπάρχουν προγράμματα προώθησης της κατανάλωσης του ελαιολάδου, αλλά και των προϊόντων μας στις διεθνείς αγορές. Και μπορώ να αναφέρω ως ακραίο παράδειγμα ότι υπάρχουν προγράμματα προώθησης του ελαιολάδου στην αγορά της 'Απω Ανατολής, στην Κίνα, στην Ταϊβάν, στο Χονγκ-Κονγκ σε ισότιμη βάση με την Ισπανία και την Ιταλία. Είναι μια σημαντική προσπάθεια που καταβάλλεται και η οποία, με καλύτερη οργάνωση και των ίδιων των παραγωγών και πιστοποίηση της ποιότητας του ελληνικού ελαιολάδου, μπορεί να δώσει σημαντικά και απτά αποτελέσματα.
ΠΡΟΕΔΡΕΥΩΝ (Κωνσταντίνος Γείτονας): Στο Μεξικό όπου είχαμε πάει πρόσφατα, η κοινοβουλευτική αντιπροσωπεία, μας έλεγαν στην Ελληνική Κοινότητα, κύριε Υπουργέ, ότι γίνεται μια προσπάθεια για προώθηση του λαδιού και ήταν ευχάριστη είδηση.

Ο κ. Κατσιλιέρης έχει το λόγο.
ΠΕΤΡΟΣ ΚΑΤΣΙΛΙΕΡΗΣ: Ευχαριστώ, κύριε Πρόεδρε.
Είναι καιρός, κύριε Υπουργέ, να τελειώνουμε με το θέμα της καθυστέρησης στην καταβολή της επιδότησης του ελαιολάδου. Κάθε χρόνο τέτοιες μέρες το Υπουργείο Γεωργίας από την πλευρά του υποστηρίζει ότι είναι έτοιμο να καταβάλει τα χρήματα, αλλά δεν έχει τις καταστάσεις από τις συνεταιριστικές οργανώσεις, οι οποίες από τη δική τους πλευρά υποστηρίζουν ότι η καθυστέρηση οφείλεται στο Υπουργείο, το οποίο δεν όρισε έγκαιρα τις ελαιοκομικές ζώνες και τις διαδικασίες ελέγχου. Στη μέση βέβαια βρίσκονται οι ελαιοπαραγωγοί, οι οποίοι πληρώνουν μόνιμα το κόστος των καθυστερήσεων.
Το βασικό πρόβλημα που δημιουργεί η επαναλαμβανόμενη αυτή κατάσταση, είναι οι επιπτώσεις στην εμπορική τιμή του ελαιόλαδου, που για μια ακόμα χρονιά βρίσκεται σε εξαιρετικά χαμηλά επίπεδα. Η καθυστέρηση στην καταβολή της επιδότησης, οδηγεί τους παραγωγούς σε εσπευσμένες και αναγκαστικές πωλήσεις ελαιόλαδου σε πολύ χαμηλές τιμές.

Αποτελεί μονόδρομο, κύριε Υπουργέ, η αντιμετώπιση του
ελαιόλαδου ως εθνικού προϊόντος, αν αναλογιστούμε ότι η αξία των εξαγωγών του ελληνικού ελαιόλαδου, κυμαίνεται κάθε χρόνο στο 6% με 7% των συνολικών εξαγωγών της χώρας μας.
Για την Κυβέρνηση είναι επιτακτική η ανάγκη για στήριξη της εμπορικής τιμής του ελαιόλαδου, η οποία χρειάζεται, πρώτον, ισχυρές συνεταιριστικές και διεπαγγελματικές οργανώσεις, οι οποίες είτε δεν υπάρχουν είτε δεν έχουν ακόμα λειτουργήσει. Δεύτερον, αυστηρούς ελέγχους για να χτυπηθεί η νοθεία και οι αθρόες άνευ ορίων, εισαγωγές λαδιού από τρίτες χώρες. Τρίτον, πρωτοβουλία για τη μείωση της ψαλίδας μεταξύ της τιμής παραγωγού και καταναλωτή. Τέταρτον, διατήρηση των κοινοτικών ενισχύσεων, μέσα από ορθολογική διαχείριση των πόρων. Πέμπτον, έγκαιρη καταβολή της επιδότησης, η οποία να αποδοθεί ολόκληρη στους παραγωγούς. Και έκτον, διασφάλιση της ποιότητας και της ονομασίας προέλευσης για να σταματήσει η απαράδεκτη κατάσταση της εξαγωγής χύμα ελαιόλαδου σε ανταγωνιστικές χώρες.
Το Υπουργείο Γεωργίας προφανώς και δεν κάνει εμπόριο ελαιόλαδου. 
Μπορεί όμως να συμβάλει αποφασιστικά στην υλοποίηση των στόχων που
προαναφέρθηκαν και να διαμορφώσει έτσι καλύτερες συνθήκες για την εμπορική τιμή, αρκεί να κινηθεί με συγκεκριμένο προγραμματισμό και ταχύτητα. Αυτή είναι η απαίτηση των ελαιοπαραγωγών.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, ανέφερα προηγουμένως μια σειρά από μέτρα και παρεμβάσεις της Κυβέρνησης και του Υπουργείου Γεωργίας για να στηρίξουν το συγκεκριμένο προϊόν.
Επαναλαμβάνω ότι η στήριξη οποιουδήποτε προϊόντος δεν μπορεί να γίνεται ή δεν μπορεί να γίνεται αποκλειστικά από το Υπουργείο Γεωργίας. Χρειάζεται γι'αυτό το λόγο σε κάθε προϊόν και όχι μόνο στο ελαιόλαδο καλή οργάνωση των ίδιων των παραγωγών, μεταποιητικές διαδικασίες, που είναι απαραίτητες, συμβολή των ίδιων των παραγωγών στην ποιότητα του παραγόμενου προϊόντος, όπως επίσης και καλή ενημέρωση των ίδιων των παραγωγών για όσα συμβαίνουν γύρω μας και πέρα από μας σε ολόκληρο τον πλανήτη και αυτό βεβαίως, είναι ευθύνη και των ίδιων, αλλά και του Υπουργείου Γεωργίας.
Η προσπάθεια να στηρίξουμε ομάδες παραγωγών, διεπαγγελματικές
οργανώσεις, νέους συνεταιρισμούς, είναι προσπάθειες που έχουν άμεση σχέση με τα θέματα που θίξατε και σεις και που αναφέρονται στην προσπάθεια στήριξης προϊόντων και κυρίως στήριξης μέσω της ποιότητας και της ανταγωνιστικότητάς τους.
Η Ελλάδα είναι πρώτη σε παραγωγή ποιοτικών προϊόντων και ιδιαίτερα
ελαιολάδου, αλλά πρέπει να προχωρήσει όπως και οι 'Ελληνες παραγωγοί πρέπει να δουν με ιδιαίτερο ενδιαφέρον την προσπάθεια της ανάπτυξης της μεταποιητικής δραστηριότητας, που έχει ιδιαίτερη σημασία και που το αντιλαμβάνεσθε και σεις.
Δεν μπορεί να διακινούνται χύμα λάδια από εδώ και από κει, τη στιγμή που μ'αυτόν τον τρόπο υποβαθμίζεται σε ιδιαίτερα μεγάλο βαθμό η ποιότητα του ίδιου του προϊόντος και δυσφημείται, θα έλεγα, και στις ξένες αγορές. 
Σε σχέση με τις ενισχύσεις, θέλω να σας ενημερώσω ότι από τις
24/11/2000 με απόφαση του Υπουργού Γεωργίας, καθορίστηκαν οι διαδικασίες επανελέγχων και των ενστάσεων και έχει αρχίσει η υποβολή των καταστάσεων πληρωμών. Από τις οργανώσεις παραγωγών στις διευθύνσεις αγροτικής ανάπτυξης κάθε νομού και στη συνέχεια, μετά από τον έλεγχο που υφίστανται αυτές οι δηλώσεις από τη Γενική Διεύθυνση, τη ΔΙΔΑΓΕΠ εκδίδονται τα εντάλματα πληρωμής. Μέχρι σήμερα πρέπει να σας ενημερώσω ότι από το λογιστήριο της Διεύθυνσης Οικονομικής Διαχείρισης, έχουν εκδοθεί εντολές πληρωμής για αρκετούς νομούς μεταξύ των οποίων είναι η Ημαθία, η Ζάκυνθος, το Λασήθι, η Σάμος, το Ρέθυμνο, η Μαγνησία, η Μεσσηνία, το Ηράκλειο και η Αιτωλοακαρνανία.
Προχωρούμε γρήγορα σ'αυτήν τη διαδικασία, όπως βλέπετε, και ελπίζουμε ότι δεν θα εμφανισθούν καθυστερήσεις.
ΠΡΟΕΔΡΕΥΩΝ (Κωνσταντίνος Γείτονας): Η με αριθμό 436/13-12-2000
επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς τον Υπουργό Εμπορικής Ναυτιλίας σχετικώς με τη λήψη των αναγκαίων μέτρων για την προστασία του Αμβρακικού Κόλπου από την καταστροφή που προκαλούν οι παράνομοι αλιείς δεν θα συζητηθεί λόγω κωλύματος του κυρίου Υπουργού και διαγράφεται.
Επίσης η με αριθμό 437/13-12-2000 επίκαιρη ερώτηση του Ανεξάρτητου
Βουλευτή κ. Βασιλείου Κεδίκογλου προς τον Υπουργό Δικαιοσύνης σχετικώς με τη διαβίβαση αναφοράς στον εισαγγελέα του Αρείου Πάγου αναφερόμενη στις 
διαδικασίες στρατιωτικής αποκατάστασης του πρώην Υπουργού Δικαιοσύνης, κ. Ευάγγελου Γιαννόπουλου κλπ. δεν θα συζητηθεί λόγω κωλύματος του κυρίου Υπουργού και διαγράφεται.
Ολοκληρώθηκε η συζήτηση των επίκαιρων ερωτήσεων.
Κυρίες και κύριοι συνάδελφοι, έχω την τιμή να ανακοινώσω στο Σώμα
ότι:
1. Οι Υπουργοί Ανάπτυξης και Εξωτερικών, κατέθεσαν σχέδιο νόμου:
"Κύρωση του Κοινού Πρωτοκόλλου σχετικά με την εφαρμογή της Σύμβασης της Βιέννης και της Σύμβασης του Παρισιού περί αστικής ευθύνης σε περίπτωση πυρηνικού ατυχήματος".
2. Οι Υπουργοί Ανάπτυξης, Εξωτερικών και Οικονομικών, κατέθεσαν
σχέδιο νόμου: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για την επιστημονική και τεχνολογική

συνεργασία".
3. Οι Υπουργοί Περιβάλλοντος, Χωροταξίας και Δημοσίων 'Εργων,
Εξωτερικών, Οικονομικών, Ανάπτυξης, Εθνικής Παιδείας και Θρησκευμάτων, Γεωργίας και Εμπορικής Ναυτιλίας, κατέθεσαν σχέδιο νόμου: "Κύρωση του Μνημονίου Κατανοήσεως μεταξύ της Ελληνικής Δημοκρατίας και της Δημοκρατίας της Τουρκίας σχετικά με τη συνεργασία για την προστασία του περιβάλλοντος".
4. Οι Υπουργοί Εξωτερικών, Εθνικής Οικονομίας και Οικονομικών, Ανάπτυξης, Εργασίας και Κοινωνικών Ασφαλίσεων, Δικαιοσύνης, Δημόσιας Τάξης και Μεταφορών και Επικοινωνιών, κατέθεσαν σχέδιο νόμου: "Κύρωση του Προσθέτου Πρωτοκόλλου για τα Προνόμια και τις Ασυλίες του Οργανισμού Οικονομικής Συνεργασίας του Ευξείνου Πόντου (Ο.Σ.Ε.Π.)".
Παραπέμπονται στις αρμόδιες Διαρκείς Επιτροπές.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ'αριθμόν 24/15-11-2000 επερώτηση των Βουλευτών της Νέας Δημοκρατίας κυρίων Ανέστη Αγγελή, Ιορδάνη Τζαμτζή, Γεωργίου Καρασμάνη, Ηλία Φωτιάδη, Σταύρου Παπαδόπουλου, Γεωργίου Δεικτάκη, Κωνσταντίνου Τσιπλάκη, Ευάγγελου Πολύζου, Ευάγγελου Μπασιάκου και Αθανάσιου Νάκου, προς τον Υπουργό Γεωργίας, σχετικά με την πολιτική της Κυβέρνησης στον τομέα της κτηνοτροφίας.
'Εχω την τιμή να ανακοινώσω στο Σώμα ότι από τη Νέα Δημοκρατία για τη συζήτηση της επερώτησης ορίζεται Κοινοβουλευτικός Εκπρόσωπος ο Βουλευτής Μαγνησίας, κ. Αθανάσιος Νάκος.
Ο πρώτος επερωτών ο κ. Αγγελής έχει το λόγο.
ΑΝΕΣΤΗΣ ΑΓΓΕΛΗΣ: Κύριε Πρόεδρε, κύριοι συνάδελφοι, αλήθεια είναι ότι ζούμε σε μια εποχή που κύρια χαρακτηριστικά της είναι η παρουσία νέων δεδομένων σε όλους τους τομείς και επιπλέον βιώνεται η κοινωνική προσπάθεια της ανώδυνης προσαρμογής με το λιγότερο κόστος. Νέοι όροι όπως "Ατζέντα 2000", "παγκοσμιοποίηση", "επιτεύγματα βιοτεχνολογίας", "βιοηθική" έχουν εισέλθει στο καθημερινό λεξιλόγιο όχι μόνο των ειδικών αλλά και των απλών ανθρώπων.
Μέσα σε ένα τέτοιο περιβάλλον καλούμαστε να περιγράψουμε την κατάσταση που επικρατεί στην ελληνική κτηνοτροφία, με διάθεση άσκησης εποικοδομητικής κριτικής απέναντι στην ακολουθούμενη κυβερνητική πολιτική, που φαίνεται να μη λαμβάνει τα μηνύματα των καιρών και το νέο περιβάλλον που διαμορφώνει τη σημερινή σκληρή για τον αγροτικό και ιδιαίτερα για τον κτηνοτροφικό κόσμο πραγματικότητα. Για την ελληνική κτηνοτροφία ίσως έχει γίνει πολύς λόγος, οι πολιτικές όμως που εφαρμόσθηκαν και εφαρμόζονται θα έλεγε κανείς ότι είχαν αρνητικά αποτελέσματα. Αυτό δεν είναι αφοριστικός λόγος αλλά ζώσα σκληρή πραγματικότητα και δεν είναι απαραίτητο να επιστρατεύσουμε το συναίσθημα, το θυμικό, τον καταγγελτικό λόγο για να αποδείξουμε ότι οι κτηνοτρόφοι σήμερα είναι η πλέον αδικημένη τάξη σε μια κοινωνία αεριτζήδων και μια πολιτική που ωραιοποιεί καταστάσεις και πράγματα τυφλωμένη από τη διαχείριση της εξουσίας χωρίς συγκεκριμένο όραμα και προοπτική.
Κει επειδή είναι βέβαιο ότι, σε κάθε περίπτωση, ο διαχειριστικός
ρόλος της Kυβέρνησης είναι να εξωραϊζει την κατάσταση, οι κτηνοτρόφοι θέτουν τα ακόλουθα ερωτήματα:
1. Με ποια βάση ομιλείτε για την ανάπτυξη της κτηνοτροφίας στη χώρα
μας, όταν οι ποσοστώσεις είναι δραματικά χαμηλές; Και προς Θεού, μην επικαλείται η Kυβέρνηση εκείνο το περίφημο των εβδομήντα χιλιάδων τόνων γάλακτος, όταν γνωρίζετε πολύ καλά ότι είναι σταγόνα στον ωκεανό.
2. Για ποια διαπραγματευτική ικανότητα ομιλείτε σαν χώρα όταν η Γερμανία έχει πλέον των είκοσι οκτώ εκατομμυρίων τόνων ποσόστωση, η Ιταλία πλέον των δέκα εκατομμυρίων τόννων, η Ισπανία πλέον των πέντε εκατομμυρίων τόνων, έναντι των επτακοσίων χιλιάδων τόνων της Ελλάδος, το Λοξεμβούργο με τριακόσιες ογδόντα εννέα χιλιάδες κατοίκους έχει το ήμισυ της ποσόστωσης της Ελλάδος των δέκα και πλέον εκατομμυρίων κατοίκων; Στην Ελλάδα ανά κάτοικο η ποσόστωση είναι μόλις εξήντα πέντε κιλά, έναντι χιλίων πεντακοσίων κιλών ανά κάτοικο στην Ιρλανδία ή οκτακοσίων εξήντα τριών κιλών στη Δανία.
3. Τι γίνεται με την εισφορά του 1% υπέρ του ΕΛΟΓ; Πόσα χρήματα είναι τοποθετημένα στην ΑΤΕ και πως χρησιμοποιούνται ανταποδοτικά υπέρ των παραγωγών;
4. Γιατί υπάρχει διακύμανση τιμών στη χώρα, σε διάφορες περιοχές, με απόκλιση άνω των πενήντα δραχμών στο γάλα των προβάτων;
5. Γιατί υπάρχει τόσο μεγάλη διαφορά στην τιμή μεταξύ της τιμής παραγωγής που είναι καθηλωμένη στις τιμές του 1993 και των προϊόντων συσκευασίας από βιομηχανίες; 'Ενα λίτρο γάλακτος αξίζει όσο μισό λίτρο ύδατος. Τα διακόσια γραμμάρια γιαουρτιού έχουν διακόσιες πενήντα δραχμές, ενώ μισό λίτρο συσκευασμένο σοκολατούχο γάλακτος έχει τριακόσιες πενήντα δραχμές. Αυτές είναι ασύληπτες αναλογίες που πλήττουν τόσο τον παραγωγό, όσο και τον καταναλωτή, προς όφελος των μεσαζόντων.
6. Πώς θα αναπτυχθεί η παραγωγή βοείου κρέατος, όταν το καθεστώς
εισαγωγής μόσχων από το εξωτερικό και τρίτες χώρες και οι άδειες εισαγωγής είναι υπόθεση μερικών επιχειρηματιών; Με το σύστημα που επικρατεί στις εισαγωγές οι κτηνοτρόφοι αναγκάζονται να πληρώνουν πολύ ακριβά τους μόσχους πάχυνσης σε μεσάζοντες. Χρήσιμο είναι να μας δώσετε ένα κατάλογο εισαγωγών και ποσοτήτων ανά εισαγωγέα για να διαπιστώσουμε -και να διαπιστώσετε και εσείς- την απαράδεκτη κατάσταση που επικρατεί σε βάρος της κτηνοτροφίας και του κτηνοτρόφου.
Εδώ επιτρέψτε μας να κάνουμε προτάσεις.
Απλοποιήστε τη διαδικασία. Δώστε δικαίωμα νομαρχιακό. Και τελευταίο, αλλά όχι έσχατο, λάβετε σοβαρά υπόψη σας τις παραμεθόριες περιοχές με τους απέραντους φυσικούς βοσκοτόπους, σε μια εποχή που τόση συζήτηση γίνεται για την ποιότητα και την υγιεινή του κρέατος. Δίκαια θα αναλογιστεί κανείς ότι υπάρχει το περιοριστικό καθεστώς των ποσοστώσεων και στα ζώα ελεύθερης βοσκής. Δίκαια όμως όλοι αναρωτιώμαστε, ειδικότερα σήμερα, πώς είναι δυνατόν να επικαλείται η Κυβέρνηση, ότι η κρατούσα σχέση εβδομήντα - τριάντα υπέρ της γεωργίας θα πρέπει να αντιστραφεί υπέρ της κτηνοτροφίας; Τι θα εκτρέφουν οι κτηνοτρόφοι όταν το γάλα και το κρέας των βοοειδών αποτελεί τη σπονδυλική στήλη της κτηνοτροφίας;
'Εχετε τον κανονισμό 1257 που αναφέρεται στα σχέδια βελτίωσης των
νέων αγροτών, στις πρόωρες συντάξεις κλπ. Επί ένα χρόνο καθυστερήσατε την εφαρμογή του. Δεν σκέφτεστε το νέο κτηνοτρόφο που βλέπει την ασυνέπεια λόγων και έργων σαν ανασταλτικό παράγοντα επένδυσης, δράσης, ανάπτυξης; 
Και επειδή του Υπουργείο Γεωργίας είναι λάτρης της λογικής των
μαθηματικών -και καλά κάνει- θα πρέπει να αντιληφθεί ότι η καθυστέρηση ενός χρόνου έχει άμεσες επιπτώσεις και λειτουργεί δυσμενώς στην παραγωγικότητα της χώρας μας.
Είχαμε καταθέσει ερώτηση για τη μη εφαρμογή του κανονισμού 1257 από
τον Ιούνιο. Μας είπατε ότι η εφαρμογή ήταν υπόθεση μικρού χρονικού διαστήματος και σήμερα πλησιάζει το τέλος του χρόνου.
Επίσης είχαμε καταθέσει -και θα πρέπει να το θυμάστε- έγκαιρα
επίκαιρη ερώτηση για τη βιολογική κτηνοτροφία. Καταθέσαμε τις απόψεις, συζητήθηκαν σε πνεύμα αλληλοκατανόησης και επεκταθήκαμε στην ανάδειξη, καθώς και στην ωφελιμότητα της βιολογικής κτηνοτροφίας.
Λίγες μόνο εβδομάδες μετέπειτα ξέσπασε το θέμα των τρελών αγελάδων. Τότε φάνηκε το απαραίτητο της βιολογικής κτηνοτροφίας και ιδιαίτερα αυτήν την ώρα ας αναφερθούμε στο θέμα αυτό.
Στη χώρα μας, εξ αιτίας του χαμηλότερου ρυθμού προσαρμογής της
κτηνοτροφίας στις διεθνείς τάσεις εντατικοποίησης, εφαρμόζονται σε πολλές περιοχές συστήματα εκτροφής που πλησιάζουν σημαντικά τις απαιτήσεις της βιολογικής κτηνοτροφίας. Οι ευνοϊκές εδαφολογικές συνθήκες, οι πλούσιοι φυσικοί πόροι των ορεινών και νησιωτικών περιοχών, οι παραδοσιακές τεχνικές που ακόμη διατηρούνται σε ορισμένες αγροτικές περιοχές -και ευτυχώς- και το διαθέσιμο ντόπιο γενετικό υλικό είναι τα τεράστια πλεονεκτήματά μας.
Παράλληλα το θέμα παραγωγής ζωοτροφών είναι επίσης σημαντικό. Οι εγχώριες ζωοτροφές είναι ποιοτικές, ενώ οι εισαγόμενες, εκτός της αμφισβητούμενης ποιότητας, στοιχίζουν ετησίως άνω των ογδόντα πέντε δισεκατομμυρίων δραχμών.
'Ηρθε η ώρα να απαντήσουμε συγκεκριμένα και όχι με διάθεση αφηρημένης φρασεολογίας. Πρέπει να αντιληφθούμε όλοι και πρώτα η Κυβέρνηση ότι τα βιολογικά προϊόντα θα διεκδικήσουν το 15% της κατανάλωσης τα αμέσως επόμενα χρόνια. Δεν φθάνει να λέμε ότι υπάρχει ο Κανονισμός 1804/99 και να μην έχει ενεργοποιηθεί στην πράξη, ειδικότερα με τις σημερινές συνθήκες. Το στοίχημα δεν είναι μόνο για σήμερα, ούτε μόνο για το ποιος
θα εντυπωσιάσει, αλλά πως η πολιτεία, με τις πρωτοβουλίες της και τις καινοτομίες της, θα αναδείξει την ποιότητα των προϊόντων, με αποτέλεσμα και ουσία στην αγορά.
Αν η εξωτερική πολιτική, η παιδεία, η υγεία, απαιτούν εθνικό διάλογο, θα λέγαμε ανεπιφύλακτα ότι και το θέμα των τροφίμων, με τις συνθήκες που επικρατούν, απαιτεί εθνική γραμμή και εθνικούς στόχους. Υπάρχει ένα αρχαίο ρητό "ουδέν κακό αμιγές καλού". Στην προκειμένη περίπτωση το κακό είναι το διατροφικό πρόβλημα στην Ευρώπη. Το καλό για τη χώρα μας είναι τα συγκριτικά πλεονεκτήματα που αναλύσαμε, τα οποία μπορούν να σηματοδοτήσουν γρήγορα και αποτελεσματικά την ανάπτυξη της ποιοτικής κτηνοτροφίας, της καθαρής κτηνοτροφίας με εξαγωγική δυναμική.
Η παραγωγή ποιοτικών προϊόντων αφορά την διατροφή του ελληνικού λαού, αφορά την διατροφή δεκατριών εκατομμυρίων επισκεπτών τουριστών, αφορά την εξαγωγική πολιτική μας, προς τις χώρες της Ευρώπης. Το σημείο αυτό αποτελεί για την πατρίδα μας, την Κυβέρνηση και εσάς προσωπικά, κύριε Υφυπουργέ, το αναμφισβήτητο διαπραγματευτικό πλεονέκτημα για την αύξηση των ποσοστώσεων. Πιστεύουμε ότι είναι η κατάλληλη περίοδος να τεθεί στην ευρωπαϊκή επιτροπή. Αν λάβετε αυτήν την πρωτοβουλία, έχουμε την άποψη ότι θα δικαιωθείτε και θα δικαιωθούμε και ακόμη θα δικαιωθούν οι 'Ελληνες κτηνοτρόφοι. Η παρουσία σας στο Υπουργείο Γεωργίας θα αποτελέσει σταθμό για το μέλλον της ελληνικής κτηνοτροφίας.
Εκτός των άλλων δεν πρέπει να λησμονούμε ότι η εγχώρια κατανάλωση απαιτεί χίλιες διακόσιες χιλιάδες τόνους γάλακτος, έναντι των επτακοσίων χιλιάδων τόνων της ποσόστωσης, οι δε εισαγωγές κρέατος αντιστοιχούν στο 60% της εγχώριας κατανάλωσης. Αν στην Ευρώπη γίνεται τόσος λόγος για το περιβάλλον και την εναρμόνιση του ανθρώπου με την φύση, τότε υπάρχει περίσσια ευαισθησία για την οικολογία. Το ότι ήρθε η ώρα να το αποδείξει, το χρωστάει σε μια χώρα με τόση βιοποικιλότητα, με τόσο φως, με περίσσια προσαρμογή στην αυθεντικότητα και στην παράδοση.
ΠΡΟΕΔΡΕΥΩΝ (Κωνσταντίνος Γείτονας): "Το φως" είναι από χθες της μόδας στο πολιτικό λεξιλόγιο.
ΑΝΕΣΤΗΣ ΑΓΓΕΛΗΣ: Ναι, είναι της μόδας, αλλά μιλάμε για γνήσιο φως,
ελληνικό φως. Νομίζω ότι αυτό το εκφράζει η Νέα Δημοκρατία, κύριε Πρόεδρε.
Ακόμη το χρωστάει στον 'Ελληνα κτηνοτρόφο με οικογενειακή εκμετάλλευση που νοιάζεται για τον επιούσιο και όχι για τα υπερκέρδη της βιομηχανοποιημένης κτηνοτροφίας. Διότι το μεν πρώτο διατήρησε τη φυσικότητα και αποτελεί πρότυπο, το δε δεύτερο σκόρπισε τον όλεθρο.
Αυτήν την πρωτοβουλία πρέπει το Υπουργείο να την αναλάβει και ας
χαρακτηρίσει τις ποσοστώσεις, ποσοστώσεις βιολογικού τρόπου. Είναι κάτι ξεχωριστό, είναι μια πρόταση με περιεχόμενο, είναι η ελληνική πρόταση, είναι η ελληνική λύση.
Διότι, κύριε Υπουργέ, πρέπει επιτέλους να αντισταθούμε και ως κοινωνία. Δεν θα πρέπει μόνο παθητικά να δεχόμαστε οδηγίες και κανονισμούς, αλλά να διεκδικούμε και να απαιτούμε στις οδηγίες, προτάσεις που είναι για το συμφέρον όλων και πολύ περισσότερο για τη χώρα μας. 
Βέβαια όλος αυτός ο προβληματισμός οφείλεται στο διατροφικό πρόβλημα
που ξέσπασε με τη νόσο των τρελών αγελάδων.
Σε επερώτηση για το θέμα που κατέθεσε η Νέα Δημοκρατία τις προηγούμενες ημέρες συζητήσαμε και θέσαμε τους προβληματισμούς και τις προτάσεις μας. Για άλλη μία φορά η Κυβέρνηση αιφνιδιάστηκε. Επέδειξε προχειρότητα στον τρόπο λήψης μέτρων και ενημέρωσης του καταναλωτικού κοινού. Επεκράτησε η λογική του εφησυχασμού, οι αμφιλεγόμενες θέσεις για την εισαγωγή στη χώρα μας μολυσμένων κρεάτων από τη Γαλλία, η επίκληση οδηγιών της Κοινότητος, η αναφορά στο θεσμοθετημένο αλλά ανύπαρκτο Ε.Φ.Ε.Τ. και η αναφορά σε επιτροπές και εργαστήρια δίχως εξειδικευμένο προσωπικό και ανάλογη εργαστηριακή υποδομή.
Βέβαια, λυτρωτικά λειτουργούν τα μέτρα τα οποία ελήφθησαν σε επίπεδο Κοινότητος, αλλά είναι αμφίβολο εάν εφαρμόζονται με αποτελεσματικότητα στη χώρα μας και τούτο, διότι οι υποδομές στη χώρα μας καθώς και η διάλυση της κτηνιατρικής υπηρεσίας δεν εγγυώνται το αποτέλεσμα. Και επειδή δεν είναι σωστό να μιλούμε αφηρημένα θα σας δώσω ένα παράδειγμα -κάτι που συνέβη στο Νομό Κοζάνης- και καλό είναι να προβληματιστούμε όλοι μας με την εικόνα που παρουσίασε ο κλάδος.
Από τις αρχές του έτους η εκτροφή κτηνοτρόφου παρουσιάζει πρόβλημα. 
Το Μάϊο η έρευνα καταλήγει του Πανεπιστημίου Θεσσαλονίκης και πιστοποιεί τη νόσο SCRAPIE, μορφή εγκεφαλοπάθειας.
Αντί να ληφθούν άμεσα μέτρα σφαγής των ζώων, η σφαγή πραγματοποιείται τον Οκτώβριο και εκ των πραγμάτων προκύπτουν τα ακόλουθα δυσάρεστα: Επί μήνες παραμένει μία μολυσματική εστία εγκεφαλοπάθειας και είναι εκτεθειμένη σε κίνδυνο η οικογένεια του κτηνοτρόφου και το περιβάλλον, άσχετα αν υπάρχει άποψη ότι δεν μεταδίδεται η συγκεκριμένη ασθένεια στον άνθρωπο. Επί μήνες ο κτηνοτρόφος παραμένει σε οικονομικό αδιέξοδο και δεν μπορεί να ανανεώσει την εκτροφή. Θα αποζημιωθεί για τα σφαγέντα ζώα, αλλά δεν του επιτρέπεται να χρησιμοποιήσει τις εγκαταστάσεις.
Εάν όλα αυτά είναι κτηνοτροφική πολιτική, σε λίγα χρόνια δεν θα υπάρχει κτηνοτρόφος. Και ενώ όλα αυτά συμβαίνουν με δεδομένο το θόρυβο γύρω από τις εγκεφαλοπάθειες, σκεφθείτε τι γίνεται σε θέματα που δεν λαμβάνουν δημοσιότητα και δεν γίνονται πρωτοσέλιδα.
Ακούσαμε τον κύριο Υπουργό της Γεωργίας να επικαλείται ως επιχείρημα, ότι μόνο φέτος θανατώσαμε δεκαεννιά χιλιάδες πεντακόσια ζώα, καταβάλλοντας έξι δισεκατομμύρια (6.000.000.000) δραχμές. Αυτό μπορεί να είναι επιβεβλημένο, αλλά αποδεικνύει ότι δεν υπάρχει κτηνιατρική πολιτική στο θέμα της πρόληψης των κοινών ζωονόσων. Και επί του προκειμένου όλοι γνωρίζουμε το αξίωμα του προλαμβάνειν καλύτερο του θεραπεύειν.
Τώρα, εάν έρθουμε στην εικόνα των σφαγείων και κάνουμε μία σύγκριση
με τα ισχύοντα στην Κοινότητα, είναι βέβαιο ότι πολλά θα κλείσουν. Πρωτόγονες συνθήκες, κανένας σεβασμός στον τρόπο θανάτωσης των ζώων, εστίες μόλυνσης περιβάλλοντος, καμία εργαστηριακή υποστήριξη. Πράγματι, ο ήρωας κτηνίατρος προσπαθεί με έλεγχο μακροσκοπικό να προστατεύσει τη δημόσια υγεία. Και ειλικρινά απορεί κανείς τι γίνεται τόσα χρόνια. Είναι βέβαιο ότι το Υπουργείο θα επικαλεστεί πάλι τους αριθμούς και τον προγραμματισμό του Γ' Κοινοτικού Πλαισίου Στήριξης.
Εάν υπήρχε βούληση σε αυτήν τη χώρα και κτηνοτροφική πολιτική με
όραμα και προγραμματισμό, τόσα χρόνια με δύο Κοινοτικά Πλαίσια Στήριξης δεν θα έπρεπε σήμερα να συζητούμε γι' αυτό το θέμα.
Είναι βέβαιο ότι οι προδιαγραφές με τις οποίες γίνονται οι επενδύσεις σφαγειοτεχνικών μονάδων δεν εξασφαλίζουν τις ανάγκες, όπως σήμερα προσδιορίζονται, και αυτό φαίνεται από τις ανάγκες για μεγάλους ψυκτικούς χώρους, εργαστηριακή επένδυση, εγκαταστάσεις τεμαχισμού τυποποίησης, διαχωρισμού, αλλά και κεντρικού φορέα προώθησης προϊόντων.
'Εχουμε πολλά βήματα να κάνουμε προς αυτήν την κατεύθυνση και οι καιροί απαιτούν όραμα, επιστημονική τεκμηρίωση, δράση συμφωνίας στο αυτονόητο.
'Ενα μεγάλο θέμα είναι αυτό της χρήσης κτηνιατρικών φαρμάκων και ιδιαίτερα αντιβιοτικών αυξητικών παραγόντων, ορμονών, οιστρογόνων, νιτρικών υπολειμμάτων κλπ. Είναι φαύλος κύκλος με σοβαρές και μη προσδιορισμένες σήμερα συνέπειες.
Το Υπουργείο Γεωργίας θέσπισε νόμο για τα κτηνιατρικά φάρμακα προς τη σωστή κατεύθυνση, αλλά στην πορεία προέκυψαν προβλήματα τα οποία προσδιόρισε ο Κτηνιατρικός Σύλλογος, αλλά δίχως να δοθεί αποτελεσματική λύση έως τώρα. Ενδεικτικά αναφερόμαστε στην υποβάθμιση του ρόλου του κτηνιάτρου, ο οποίος ταυτίζεται με αυτόν του αποφοίτου των Τ.Ε.Ι., στη μη δυνατότητα του κτηνιάτρου να συνταγογραφεί και να εμπορεύεται το κτηνιατρικό φάρμακο -δεν μπορεί να ζήσει διαφορετικά- ενώ με το διαχωρισμό της εμπορίας γεωργικών και κτηνιατρικών φαρμάκων πολλοί γεωτεχνικοί, γεωπόνοι, κτηνίατροι, δασολόγοι που επί είκοσι πέντε χρόνια ασκούσαν το επάγγελμα και αναζωογόνησαν ουσιαστικά την ύπαιθρο βρέθηκαν σε αδιέξοδο.
Η χρήση του κτηνιατρικού φαρμάκου είναι ένα τεράστιο θέμα, αν
σκεφθούμε ότι οι παραγωγοί υπερβαίνουν τις δόσεις και αν αναφέρουμε εδώ, ότι η υπερβολική χρήση μπορεί να αποτελέσει αιτία θανάτου. Δεν χρειάζεται βέβαια να αναφερθούμε στη δολοφονία του Βέλγου κτηνιάτρου, όταν προσδιόρισε τη δυσάρεστη δράση συγκεκριμένου αντιβιοτικού.
'Εχουμε πρόβλημα στη διακίνηση των κτηνιατρικών φαρμάκων, τόσο στο ελεύθερο εμπόριο όσο και στις προμήθειες και στη διάθεση αυτών από το δημόσιο, που κατά καιρούς συμβαίνουν περίεργα φαινόμενα.
Σε ό,τι έχει σχέση με την πρόληψη των ζωονόσων, φυματίωση, αφθώδη πυρετό κλπ., θα λέγαμε ότι λίγοι άνθρωποι καλούνται να κάνουν τόσα πολλά
κάτω από ιδιαίτερα δυσμενείς συνθήκες και κατά συνέπεια απαιτείται τόσο επιστημονικό προσωπικό, όσο και βοηθητικό. Και αν στο τέλος υπάρχει αδυναμία προς αυτήν την κατεύθυνση, αναθέστε σε ιδιώτες κτηνιάτρους, ελεγχόμενους από το δημόσιο, τη διενέργεια προληπτικής κτηνιατρικής. Βέβαια το αποτέλεσμα το οποίο θα προκύψει θα είναι και φθηνότερο και την ανεργία του κλάδου θα αντιμετωπίσει και αποτέλεσμα θα φέρει.
'Ολα αυτά τα λέμε καλοπροαίρετα, με διάθεση αλληλοκατανόησης μέσα από την εμπειρία μας ως ασχολούμενοι με τη γεωργία και κτηνοτροφία και με την εικοσαετή άσκηση του επαγγέλματος του κτηνιάτρου.
Βέβαια όλοι οι κλάδοι της κτηνοτροφίας αντιμετωπίζουν σημαντικά προβλήματα και κατά καιρούς εκφράζουν τη διαμαρτυρία τους με κύρια απαίτηση τη ρύθμιση των χρεών από την Α.Τ.Ε. Η Ομοσπονδία Χοιροτροφικών Συλλόγων Ελλάδος, η Ομοσπονδία Αιγοπροβατοτρόφων, ο Πανελλήνιος Σύνδεσμος Παραγωγών Γάλακτος, ο Σύνδεσμος Κτηνοτροφικών Επιχειρήσεων αναφέρουν χαρακτηριστικά ότι ο κλάδος της ελληνικής κτηνοτροφίας, ένας από τους σημαντικότερους της εθνικής μας οικονομίας, καταρρέει από το βάρος της άδικης χρέωσης έναντι της Α.Τ.Ε., συμπαρασύροντας χιλιάδες οικογένειες σε πλήρη οικονομική καταστροφή. Οι αποφάσεις ρύθμισης που εξεδόθησαν την τελευταία δεκαετία από πλευράς πολιτείας ξεπερνούν τις δεκαπέντε, πλην όμως απέβησαν ατελέσφορες και το μόνο που πέτυχαν ήταν ότι οι περισσότερες εξ αυτών σε διάστημα δύο, τριών ετών διπλασίασαν το ρυθμισμένο χρέος.
'Οσον αφορά τον ν. 2789/2000 για τη ρύθμιση των πανωτοκίων, αυτός ούτε καν αγγίζει το πρόβλημα των κτηνοτροφικών χρεών, λόγω της ιδιομορφίας και των ειδικών αιτιών που το προκάλεσαν και αποτελεί εμπαιγμό για τους κτηνοτρόφους. Το γεγονός της υπερχρέωσης των κτηνοτρόφων συνιστά σοβαρότατη αδικία, διότι προκλήθηκε εξαιτίας λαθεμένων αποφάσεων της πολιτείας.
Στην ερώτηση αναφερόμαστε και στην παραγωγή γουνοδερμάτων στη χώρα
μας, ένα θέμα που ενδιαφέρει τη δυτική Μακεδονία και ειδικότερα την περιοχή της Καστοριάς -που μαστίζεται από την ανεργία και την έλλειψη εναλλακτικών προτάσεων- όπως και τις ορεινές περιοχές της χώρας μας. 
Ξέρουμε ότι θα αναφερθείτε στο εργοστάσιο που γίνεται από ιδιώτες στο
Νομό Κοζάνης. Βέβαια δεν ελήφθη σοβαρά υπόψη η πρόταση να συμμετέχουν οι παραγωγικές συνδικαλιστικές ομάδες των γουνοποιών της Καστοριάς. Αυτό όμως το οποίο δεν αντιλαμβάνεται κανείς είναι η έλλειψη σχεδιασμού ανάπτυξης του κλάδου. Η συγκεκριμένη ανάπτυξη απαιτεί κεντρικό σχεδιασμό, ειδικά κίνητρα και παράλληλη ανάπτυξη. Κινδυνεύει αυτή η σημαντική προοπτική να γίνει ιδιωτική υπόθεση και πολύ φοβάμαι ότι μπορεί να υπάρξει εργοστάσιο και να μην υπάρξουν εκτροφείς.
Ο σχεδιασμός εκ μέρους της Κυβέρνησης για την ανάπτυξη θα πρέπει να είναι συγκεκριμένος και κατά τα πρότυπα ανάπτυξης του κλάδου στη Δανία, όπως επισημάνθηκε από το τελευταίο Παγκόσμιο Συνέδριο Εκτροφέων, που φιλεξένησε η πόλη της Καστοριάς.
Κύριε Υπουργέ, η ανάπτυξη του κλάδου προσθέτει ένα σημαντικό κεφάλαιο στον τομέα της κτηνοτροφίας και αποτελεί πρόκληση για όλους μας, ιδιαίτερα όμως για εσάς.
Η Νέα Δημοκρατία έχει επιδείξει ποικιλοτρόπως το ενδιαφέρον της για
την κτηνοτροφία και δεν είναι τυχαίο ότι στηρίζεται από την τάξη των απλών ανθρώπων, που ξεχασμένοι αγωνίζονται κάτω από δυσμενείς συνθήκες, για ένα τιμημένο κομμάτι ψωμί, τον επιούσιο. Είναι οι άνθρωποι των υψηλών βουνοκορφών, αλλά και των υψηλών ιδανικών. Είναι η ξεχασμένη, αλλά τίμια Ελλάδα. Είναι η παράδοση, είναι η υπομονή, η φιλοξενία, η ελευθερία, η αγνότητα.
Είναι το λευκό χιόνι και η ελπιδοφόρα άνοιξη. Είναι η μάνα μας στην αυλόπορτα και ο πατέρας μας που επιμένει. Είναι η Ελλάδα που περιμένει. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ποιητικότατο το τέλος της ομιλίας σας, κύριε συνάδελφε.
Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, η ελληνική κτηνοτροφία ήταν πάντοτε κλάδος ο οποίος συντηρούσε την ελληνική ύπαιθρο ζωντανή. Οι καιροί, όμως, από τότε άλλαξαν και η κτηνοτροφία μας εδώ και πολλά χρόνια βρίσκεται σε τέλμα. Οι κτηνοτρόφοι μας βρίσκονται σε αδιέξοδο, βρίσκονται σε απόγνωση καταχρεωμένοι στην Αγροτική Τράπεζα. Τεράστιες είναι οι ευθύνες της

Κυβέρνησης του ΠΑ.ΣΟ.Κ. η οποία εγκατέλειψε την ελληνική κτηνοτροφία και τους κτηνοτρόφους μας τις δύο δεκαετίες που κυβερνά αυτόν τον τόπο.
Η κυβερνητική πολιτική για την κτηνοτροφία ήταν και αποδεικνύεται
καθημερινά ανεπαρκής, άτολμη και δίχως ουσιαστικά αποτελέσματα. Μια κυβερνητική πολιτική χωρίς στρατηγικό σχεδιασμό με ημίμετρα και πολύ αδιαφορία. Αδιαφορία για την τύχη χιλιάδων κτηνοτρόφων, οι οποίοι είναι υποχρεωμένοι από τη ληστρική πολιτική των πανωτοκίων που εφαρμόζει η Αγροτική Τράπεζα. Η πολιτική αυτή έχει οδηγήσει τους κτηνοτρόφους μας στη χρεοκοπία, τις κατασχέσεις περιουσιών και πολλές φορές στη φυλακή.
Στην Πέλλα, κύριε Υπουργέ, εκατοντάδες κτηνοτρόφοι κάνουν απεγνωσμένες προσπάθειες να σώσουν ό,τι μπορούν από τις μικρές περιουσίες τους. Η Αγροτική Τράπεζα είναι αμείλικτη απέναντί τους. Σε πολλές περιπτώσεις έχουν χαθεί περιουσίες. Ο τρόπος της επικείμενης κατάσχεσης έχει γεράσει αυτούς τους ανθρώπους πριν την ώρα τους. Αποτύχατε στην κτηνοτροφία.
Η αδιέξοδη πολιτική των αρνητικών ΝΕΠ, η απουσία επενδύσεων σε κτηνοτροφικές εκμεταλλεύσεις, η έλλειψη σχεδιασμού και πάνω απ'όλα η απουσία μέτρων ενίσχυσης της κτηνοτροφικής δραστηριότητας οδήγησαν την κτηνοτροφία μας στο μαρασμό. Ενώ έχουμε τεράστιες δυνατότητες, σήμερα πληρώνουμε περισσότερα από πεντακόσια δισεκατομμύρια για τις εισαγωγές ζωϊκών και γαλακτομικών προϊόντων.
Τα στοιχεία είναι συντριπτικά. Ενώ η κατανάλωση γάλακτος στη χώρας
μας είναι ένα εκατομμύριο διακόσιες χιλιάδες τόνοι η ποσόστωση της Ελλάδας είναι επτακόσιες χιλιάδες τόνοι. Η αναλογία ποσόστωσης στη χώρα μας είναι εξήντα πέντε κιλά ανά κάτοικο, ενώ στην Ιρλανδία είναι χίλια πεντακόσια κιλά ανά κάτοικο. Δεν διεκδικήσατε στην Ευρώπη ένα καλύτερο μέλλον για την κτηνοτροφία μας.
Η χώρα μας είναι ελλειμματική σε κρέας. Η εγχώρια βοοτροφία μόλις καλύπτει το 1/4 της εγχώριας κατανάλωσης κρέατος, ενώ η χοιροτροφία μας καλύπτει το 50%. 'Ολες αυτές οι ελλείψεις καλύπτονται με εισαγωγές γαλακτοκομικών προϊόντων και κρέατος.
Τα ζωοκομικά μας προϊόντα, ενώ είναι ανώτερα ποιοτικά, κάτι που επιβεβαιώθηκε τις μέρες αυτές με τον τρόμο που κατέλαβε όλη την Ευρώπη λόγω της νόσου των τρελών αγελάδων, δυστυχώς δεν μπορούν να πάρουν τη θέση που τους αρμόζει.
Εξαγγείλατε τις τελευταίες ημέρες την καταβολή των εξισωτικών αποζημιώσεων του 2000 σε περίπου εκατόν ογδόντα χιλιάδες αγροκτηνοτρόφους ορεινών, μειονεκτικών και νησιωτικών περιοχών. Δεν λέτε, όμως, την αλήθεια. Δεν τους λέτε ότι μπορούσαν να πάρουν περισσότερα χρήματα από αυτό το ευρωπαϊκό πρόγραμμα.
Σύμφωνα με τις Οδηγίες και τους Κανονισμούς της Ευρωπαϊκής 'Ενωσης οι ενισχύσεις μέχρι σήμερα μπορούσαν να είναι μέχρι εκατόν πενήντα ΕCU, δηλαδή σαράντα οκτώ χιλιάδες δραχμές ανά ζωϊκή μονάδα. Εσείς, όμως, δώσατε εβδομήντα ECU, δηλαδή είκοσι δύο χιλιάδες δραχμές. Το ίδιο θα κάνετε και φέτος. Οι παραγωγοί μας χάνουν περίπου σαράντα ένα δισεκατομμύρια δραχμές. Από το 2000 το ανώτερο ύψος ενίσχυσης μπορεί να φθάσει τα δύο χιλιάδες ευρώ ανά ζωϊκή μονάδα και η κοινοτική συμμετοχή το 75%.
Τώρα, λοιπόν, οι αγροκτηνοτρόφοι μας θα χάνουν κάθε χρόνο εξήντα
έξι δισεκατομμύρια επτά εκατομμύρια δραχμές από τα οποία τα πενήντα δισεκατομμύρια θα ήταν συμμετοχή της Ευρωπαϊκής 'Ενωσης και η χώρα μας θα έβαζε μόνο δεκαέξι δισεκατομμύρια εφτά εκατομμύρια δραχμές.
(Στο σημείο αυτό κτυπάει το προειδοποιητικό κουδούνι λήξεως του
χρόνου ομιλίας του κυρίου Βουλευτή)
Θα παρακαλέσω, κύριε Πρόεδρε, να πάρω όλο το χρόνο μου.
ΠΡΟΕΔΡΕΥΩΝ (Κωνσταντίνος Γείτονας): Ευχαρίστως.
ΙΟΡΔΑΝΗΣ ΤΖΑΜΤΖΗΣ: Ευχαριστώ, κύριε Πρόεδρε.
Πρόβλημα υπάρχει όμως και με τις επιδοτήσεις, οι οποίες αντί να καταβάλλονται στο τέλος του έτους, δίδονται στους κτηνοτρόφους μετά από έξι μήνες.
Κύριε Υπουργέ, για τη σημερινή κατάσταση της ελληνικής κτηνοτροφίας
και τις δύσκολες ώρες που περνούν οι κτηνοτρόφοι μας, η Κυβέρνησή σας φέρει ακέραια την ευθύνη. Η κτηνοτροφία μας πρέπει να σωθεί. Για να γίνει όμως αυτό απαιτείται μια σωστά σχεδιασμένη κτηνοτροφική πολιτική με στρατηγικούς στόχους. Χρειάζεται να γίνουν έργα υποδομής, να δοθούν κίνητρα στους κτηνοτρόφους και βέβαια να ρυθμιστούν τα χρέη των

κτηνοτρόφων.
Η Νέα Δημοκρατία έχει συγκεκριμένες προτάσεις η οποία και σας τις
καταθέτει. Πρώτα, πρώτα είναι απαραίτητη η λήψη νομοθετικών μέτρων
ελέγχου και πάταξης της νοθείας στην αγορά των γαλακτοκομικών προϊόντων. Δεύτερον, ανάπτυξη της βιολογικής κτηνοτροφίας και ειδικότερα της
αιγοπροβατοτροφίας για την οποία υπάρχει σημαντικό συγκριτικό πλεονέκτημα σε περιοχές, όπου η εκτροφή πραγματοποιείται κάτω από συνθήκες που δίνουν τη δυνατότητα εύκολης προσαρμογής σε βιολογική. Πριν από δεκαέξι μήνες, τον Ιούλιο του 1999, η Ευρωπαϊκή 'Ενωση εξέδωσε τον κανονισμό για τις προϋποθέσεις και τα κίνητρα ανάπτυξης της βιολογικής κτηνοτροφίας και ακόμα στη χώρα μας δεν έχουμε ουσιαστικά ξεκινήσει.
Τρίτον, να υπάρξει εφαρμογή προγραμμάτων βελτίωσης των βοσκοτόπων, ενίσχυσης της μεταποιητικής βιομηχανίας και της σφαγιοτεχνικής υποδομής. Ρύθμιση του ιδιοκτησιακού καθεστώτος των βοσκοτόπων και κατασκευή των αναγκαίων έργων υποδομής.
Τέταρτον, οργάνωση των φορέων υποστήριξης της κτηνοτροφίας με στόχο την καταπολέμηση των επιζωοτικών και ζωοανθρωπονόσων, καθώς και την προστασία της δημόσιας υγείας.
Δεν είναι δυνατόν μεγάλες κτηνοτροφικές περιοχές όπου υπάρχουν θέσεις
κτηνιάτρων, αυτές να μένουν κενές. Στην Πέλλα, η ορεινή περιοχή της 'Εδεσσας, του Γραμματικού και της 'Αρνισσας με μεγάλη κτηνοτροφική δραστηριότητα δεν καλύπτεται ουσιαστικά.
Πέμπτον, γενναία ρύθμιση όλων των δανείων με άμεση αναστολή των πλειστηριασμών και των καταλογισμών στους οφειλέτες ενός ποσού, που δεν

θα υπερβαίνει το τριπλάσιο της αξίας του αρχικού δανείου. Μέχρι σήμερα έγιναν δεκαπέντε ρυθμίσεις από την ΑΤΕ, αλλά ήταν αναποτελεσματικές. 
Μείωση του κόστους παραγωγής με μείωση του ΦΠΑ στα αγροτικά
μηχανήματα από 18% σε 8% και μείωση της τιμής του πετρελαίου και του ρεύματος για αγροτική χρήση.
'Εκτον, διεκδίκηση αύξησης των ποσοστώσεων στη χώρα μας στην Ευρωπαϊκή 'Ενωση για να πάψουν να πληρώνουν επιτέλους πρόστιμα οι κτηνοτρόφοι μας.
'Εβδομον, ορθή ρύθμιση του καθεστώτος εισαγωγών μόσχων για πάχυνση,
διότι οι κτηνοτρόφοι αγοράζουν από τους εισαγωγείς με καπέλο.
'Ογδοον, να υπάρξει μέριμνα για χορήγηση εισοδηματικού βοηθήματος στους κατά κύριον επάγγελμα κτηνοτρόφους ύψους τετρακοσίων ογδόντα χιλιάδων δραχμών για τις παραμεθόριες, μειονεκτικές και νησιωτικές περιοχές και τριακόσιες εξήντα χιλιάδες ετησίως για τις λοιπές περιοχές. 
Κύριε Υπουργέ, υιοθετείστε τις προτάσεις της Νέας Δημοκρατίας για το
καλό της ελληνικής κτηνοτροφίας, για το καλό των Ελλήνων κτηνοτρόφων. (Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Καρασμάνης. Κύριε Καρασμάνη, θα κάνετε χρήση και του χρόνου της δευτερολογίας σας; 
ΓΕΩΡΓΙΟΣ ΚΑΡΑΣΜΑΝΗΣ: Μάλιστα, κύριε Πρόεδρε. Αν χρειαστεί, ίσως
δευτερολογήσω για ένα λεπτό.
Κύριε Πρόεδρε, κύριοι συνάδελφοι, η μακροχρόνια εγκατάλειψη της
ελληνικής κτηνοτροφίας σε μια πορεία συνεχούς φθοράς και συρρίκνωσης έχει οδηγήσει τους παραγωγούς όλων των κλάδων της κτηνοτροφίας σε κοινωνικά και οικονομικά αδιέξοδα, σε κοινωνική περιθωριοποίηση των Ελλήνων κτηνοτρόφων. Και αυτό οφείλεται στην απουσία συγκροτημένης κυβερνητικής πολιτικής ή καλύτερα στην ανυπαρξία αγροτικής κτηνοτροφικής πολιτικής. Αυτή λοιπόν η ανυπαρξία πολιτικής από το 1981, ανεξαιρέτως από όλες τις κυβερνήσεις σας, είναι αυτή που κατήντησε την ελληνική κτηνοτροφία ως τον φτωχό συγγενή της αγροτικής μας παραγωγής. Αυτή είναι που πραγματικά οδήγησε στην αποεπένδυση, στην έλλειψη στοιχειώδους σύγχρονης υποδομής, στην απουσία κινήτρων για σύγχρονες μονάδες, για σύγχρονες εγκαταστάσεις με τραγική συνέπεια σήμερα να μην μπορούμε να καλύψουμε ούτε κατά προσέγγιση τις εσωτερικές ανάγκες κατανάλωσης.
Φθάσαμε σε σημείο, όπως ακούστηκε, να πληρώνουμε πάνω από πεντακόσια δισεκατομμύρια για εισαγωγές κρεάτων, γαλακτοκομικών και ζωοκομικών προϊόντων, χρήματα που, αν κάναμε την κατάλληλη πολιτική, θα έφθαναν και θα περίσσευαν και μάλιστα θα έδιναν τη δυνατότητα να ανακάμψει η ελληνική κτηνοτροφία και να ανακουφίσει τους 'Ελληνες κτηνοτρόφους.
Ο έλληνας κτηνοτρόφος ζει απομονωμένος, κοινωνικά περιθωριποιημένος. Κύριε Υπουργέ, ξέρετε ότι οι νέοι κτηνοτρόφοι δεν μπορούν να
δημιουργήσουν οικογένειες, γιατί το επάγγελμα είναι απαξιωμένο; Ευτυχώς που υπάρχουν οι ξένες από τη Γεωργία και τη Ρωσία και εν πάση περιπτώσει, μετριάζεται το κοινωνικό πρόβλημα.
Ζει, λοιπόν, ως πολίτης και εργαζόμενος β' κατηγορίας στην απομόνωση και στη σκληρότητα ενός από τα πιο τραχιά επαγγέλματα, ενός επαγγέλματος χωρίς καμιά ουσιαστική, συνδικαλιστική και συνεταιριστική κάλυψη και εκπροσώπηση.
Σ' αυτόν, λοιπόν, το σκληρά εργαζόμενο πολίτη, η πολιτεία έχει επιφυλάξει ακόμα σκληρότερα και ανάλγητα μέτρα, την καθυστέρηση της πληρωμής των επιδοτήσεων.
'Εχω καταθέσει εδώ και ένα χρόνο ερώτηση γι' αυτό που αναφέρθηκε, τα σαράντα δισεκατομμύρια που χάνουν οι 'Ελληνες κτηνοτρόφοι από την εξισωτική αποζημίωση από τις είκοσι δύο χιλιάδες στις σαράντα οκτώ χιλιάδες και ακόμα να πάρω απάντηση, για την εγκατάλειψη επί σειρά ετών στα ληστρικά επιτόκια της ΑΤΕ, με τη βάρβαρη υπερχρέωση και με το να εμπαίζεται κάθε τόσο με εξαγγελίες για ρυθμίσεις των χρεών, που αποκαλύπτεται στην πράξη κοροϊδία, ενώ πάνω από το κεφάλι του κρέμεται η κατάσχεση, ο πλειστηριασμός, ακόμα και η φυλάκιση.
Επιδεικνύεται διαπραγματευτική ανικανότητα στη διεκδίκηση και στην υπεράσπιση των συμφερόντων των Ελλήνων κτηνοτρόφων. Αποτέλεσμα αυτού είναι να έχουμε τη χαμηλότερη ποσόστωση ακόμα και από χώρες που έχουν το μισό και λιγότερο πληθυσμό. 'Ετσι έχετε αφήσει τους γαλακτοπαραγωγούς στην τύχη τους. Αποτέλεσμα είναι να πληρώσουν για την προηγούμενη γαλακτοκωμική περίοδο 1998-1999 τριάντα τρεις δραχμές το κιλό για την γαλακτοκομική περίοδο 1999-2000 πενήντα πέντε δραχμές το κιλό και ένας Θεός ξέρει τι θα πληρώσει του χρόνου. Εξαιτίας αυτής της ανυπαρξίας της πολιτικής, της κυβερνητικής αδιαφορίας, μένουν αυτήν τη στιγμή, κύριε Πρόεδρε, εφτά κέντρα ελέγχου ποιότητας γάλακτος ανενεργά. Σκουριάζουν 
μηχανήματα ακριβοπληρωμένα με την πιο σύγχρονη τεχνολογία, στις αποθήκες. Χαρακτηριστικό κραυγαλέο παράδειγμα είναι το εργαστήριο ελέγχου της

κεντρικής Μακεδονίας με έδρα την παραλίμνη Γιαννιτσών, όπου μέσα στις αποθήκες αυτός ο ακριβοπληρωμένος εξοπλισμός από το μόχθο και τον ιδρώτα του 'Ελληνα φορολογούμενου, σκουριάζουν. Ακόμη μπροστά από τριάντα μέρες έχουν πάρει δεκαοκτώ διασκευασμένα εξοπλισμένα αυτοκίνητα για το εργαστήριο αυτό και μένουν αδρανοποιημένα ακόμα, χωρίς να έχετε κάνει τις προσλήψεις σε επιστημονικό προσωπικό. Μένουν σταματημένα αυτά τα ακριβοπληρωμένα εργαστήρια, που θα μπορούσαν να φυλάξουν και να προστατεύσουν την υγεία των Ελλήνων καταναλωτών.
Θα ήθελα ακόμα να αναφερθώ στην τραγική υστέρηση της χώρας μας στο
θέμα της βιολογικής κτηνοτροφίας. Με αφορμή το τελευταίο διατροφικό θρίλερ για τις τρελές αγελάδες που έζησαν και ζουν οι Ευρωπαίοι καταναλωτές, όλες οι χώρες έχουν συνειδητοποιήσει, ότι η μόνη απάντηση μεσοπρόθεσμα και μακροπρόθεσμα είναι η βιολογική κτηνοτροφία. Και σ' όλη την Ευρώπη την ενισχύουν και την προωθούν, εκτός από τη χώρα μας, παρά το γεγονός ότι η Ελλάδα έχει απίστευτα μεγαλύτερα συγκριτικά πλεονεκτήματα με εκτεταμένες ορεινές περιοχές, με μοναδικά εχέγγυα για μία ποιοτική, ζωοκομική παραγωγή.
Κύριε Πρόεδρε, ο 'Ελληνας κτηνοτρόφος είναι η ζωή και η ψυχή της υπαίθρου. Το να τον στηρίξουμε, το να τον βοηθήσουμε να ορθοποδήσει και να του δώσουμε κίνητρα να συνεχίσει και να δραστηριοποιείται ακόμη, περισσότερο, δεν είναι απλώς υποχρέωσή μας προς αυτόν. Είναι εθνική ανάγκη, για να κρατήσουμε πραγματικά ζωντανή την περιφέρεια και ιδιαίτερα τις ορεινές μειονεκτικές περιοχές που απειλούνται ήδη από μαρασμό και ερήμωση.
Το θέμα, κύριε Υπουργέ, δεν είναι οικονομικό, oύτε καν γενικότερα αγροτικό. Το πρόβλημα είναι κοινωνικό, πολιτικό και ιδιαίτερα εθνικό. Εάν δεν το αντιληφθούμε όλοι εγκαίρως, εάν δεν το αντιληφθεί πρωτίστως η Κυβέρνηση και δεν προχωρήσουμε στη λήψη των άμεσων μέτρων, ώστε η κτηνοτροφία να ανακάμψει, θα είναι πολύ αργά.
Θα ήθελα πραγματικά να απευθυνθώ στους συναδέλφους του κυβερνώντος
κόμματος και στον κύριο Υπουργό -ο οποίος ελπίζω ότι εκφράζει τους συναδέλφους του κυβερνώντος κόμματος- και να τους πω, ότι τα μέτρα τα οποία άκουσαν είναι μέτρα και προτάσεις της Νέας Δημοκρατίας από το σύγχρονο κυβερνητικό της πρόγραμμα, μέτρα σύγχρονα, ρεαλιστικά, προσαρμοσμένα και στις τοπικές και στις ευρωπαϊκές και στις παγκόσμιες
συνθήκες. Στα μέτρα αυτά, μαζί με τους συναδέλφους μου, έχω συμβάλει, έχουν την προσωπική μου σφραγίδα.
Εάν δεν σας ικανοποιούν αυτά τα μέτρα, ελάτε να συστήσουμε μια διακομματική επιτροπή, να καθήσουμε σε ένα τραπέζι κόμματα, πολιτικοί, τεχνοκράτες και να κουβεντιάσουμε, να δούμε πως μπορούμε να αλλάξουμε αυτό το εβδομήντα - τριάντα που υπάρχει μεταξύ ζωϊκής και φυτικής παραγωγής και να το πάμε στο πενήντα - πενήντα ή τουλάχιστον στο εξήντα σαράντα.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Να καθορίσουμε μαζί τα κίνητρα, να συγκεκριμενοποιήσουμε τα ουσιαστικά, τα ρεαλιστικά, τα εφικτά μέτρα που θα ανακόψουν το σημερινό κατήφορο και θα αποτρέψουν την ολοκληρωτική κατάρρευση της κτηνοτροφίας μας. Να κρατήσουμε τους παραγωγούς και τις οικογένειές τους στις εστίες τους και στην ύπαιθρο.
Διότι η ύπαιθρος, κύριε Υπουργέ, έχει τη δική της πολιτιστική ταυτότητα, μια ταυτότητα που είναι θεματοφύλακας των αξιών του έθνους. 
Κλείνοντας θα ήθελα να σας πω το εξής: Παρατηρούμε και βλέπουμε να
γίνονται αθρόες εισαγωγές από τα Σκόπια, από το Κόσοβο, από την Αλβανία. ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ ολοκληρώστε, κύριε
συνάδελφε.
ΓΕΩΡΓΙΟΣ ΚΑΡΑΣΜΑΝΗΣ: Τελειώνω, κύριε Πρόεδρε.
Ξέρετε πάρα πολύ καλά ότι αυτήν τη στιγμή υπάρχουν συνειρμοί στο καταναλωτικό κοινό διότι πριν από λίγους μήνες κάτι ακούστηκε για βόμβες, οι οποίες είχαν τοξικά. Αντιλαμβάνεστε τις επιπτώσεις στην υγεία του καταναλωτικού κοινού. Προστατέψτε το!
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ο κ. Φωτιάδης έχει το λόγο.
ΗΛΙΑΣ ΦΩΤΙΑΔΗΣ: Κύριε Προέδρε, κύριε Υπουργέ, κύριοι συνάδελφοι, για να επιβιώσει και να αναπτυχθεί ένας ανταγωνιστικός αγροτικός τομέας στην Ελλάδα, στο πλαίσιο του συνεχώς εντεινόμενου ενδοκοινοτικού και διεθνούς ανταγωνισμού, πρέπει να γίνουν πολλά.
Ο όλος προβληματισμός και οι προτάσεις αναπτύσσονται στην αρχή της
νέας χιλιετίας, συνυπολογίζοντας τη μεγάλη διεύρυνση της Ευρωπαϊκής 'Ενωσης κατά έντεκα νέα κράτη-μέλη με σημαντικό αγροτικό τομέα. 
Απαιτείται, λοιπόν, ολοκληρωμένος σχεδιασμός της εθνικής αγροτικής
πολιτικής μας λαμβανομένου υπόψη, ότι ο ελληνικός αγροτικός τομέας που δραστηριοποιείται στο πλαίσιο αγροτικής πολιτικής της Ευρωπαϊκής 'Ενωσης, υπόκειται στις ευρύτερες ρυθμίσεις του Παγκόσμιου Οργανισμού Εμπορίου (ΠΟΕ) και λειτουργεί σε μια παγκοσμιοποιημένη αγορά και οικονομία.
Το ενιαίο αυτό σχέδιο αγροτικής ανάπτυξης πρέπει αφ'ενός μεν να εξειδικεύεται κατά κλάδο ή τομέα της παραγωγής -φυτική, ζωϊκή και βασικά προϊόντα, βαμβάκι, καπνά, ελαιόλαδο, οπωροκηπευτικά, τεύτλα, σιτηρά, ρύζι, κρέας, γάλα, ψάρια- αφ'ετέρου δε, να προσαρμόζεται σε τοπικές παραγωγικές και κοινωνικές προτεραιότητες ανά νομό και είδος καλλιέργειας. Πεδινές, ορεινές, νησιωτικές.
Επειδή το πρόβλημα των τρελών αγελάδων και της διατροφικής κρίσης, που έχει προκαλέσει, είναι και επίκαιρο και εξαιρετικά σοβαρό, μας έχει απασχολήσει πάρα πολύ.
'Εχουμε διαβάσει πολλά στον Τύπο και έχουμε ακούσει τη γνώμη πολλών
επιστημόνων σχετικά με το θέμα -δεν θα αναφερθώ- όπως και για την ποσόστωση στο γάλα. Είναι γνωστά τα προβλήματα με τα οποία έπρεπε η Κυβέρνηση να ασχοληθεί ίσως με μεγαλύτερο ενδιαφέρον ή εν πάση περιπτώσει με μεγαλύτερη σοβαρότητα.
'Εχουμε την εμπορική ανάδειξη και καθιέρωση των ελληνικών προϊόντων. Κύριε Υπουργέ, στην Ευρωπαϊκή 'Ενωση με την πλεονάζουσα παραγωγή
αγροτικών προϊόντων και με τις τιμές παραγωγού σημαντικά υψηλότερες από τις διεθνείς, η αναθεωρημένη ΚΑΠ δεν παρεμβαίνει πλέον στην αγορά με στήριξη τιμών και περιορίζεται σε απευθείας επιδοτήσεις των παραγωγών. 
Πέραν των εμπορικών αυτών λόγων, πρόσθετοι περιορισμοί στη συνεχή
αύξηση της παραγωγής τίθενται από την εξάντληση φυσικών πόρων και τις πολιτικές προστασίας και περιβάλλοντος.
Η νέα τάση λοιπόν είναι η ποιοτική γεωργία, κτηνοτροφία στη θέση της ποσοτικής.
Η ποιοτική γεωργία κτηνοτροφία αφορά μία πολυδιάστατη αγροτική

πολιτική όπως: Νέες καλλιεργητικές πρακτικές που σέβονται το περιβάλλον. Επέκταση της βιολογικής ή οικολογικής γεωργίας και κτηνοτροφίας. Προϊόντα προστατευόμενης ονομασίας, προέλευσης, γεωγραφικής ένδειξης. 'Ελεγχο και πιστοποίηση της ποιότητας των προϊόντων. Η νέα αυτή τάση συμβαδίζει με
την ανάγκη εμπορικής προβολής και διεθνούς καταξίωσης προϊόντων.
Προώθηση εξαγωγών αγροτικών, κτηνοτροφικών προϊόντων. 'Ενας τομέας με ξεχωριστή σημασία για την αγροτική και γενικότερα για την εθνική μας οικονομία, είναι το εξαγωγικό εμπόριο αγροτικών προϊόντων.
Η στρεβλή ανάπτυξη της φυτικής και ζωϊκής παραγωγής αφ' ενός και το έλλειμμα οργάνωσης στην πιστοποίηση, προβολή και εμπορία των αγροτικών μας προϊόντων έχουν οδηγήσει σε μόνιμα αρνητικά ισοζύγια, οφειλόμενα κυρίως στο ενδοκοινοτικό εμπόριο. Ενώ το ισοζύγιο εξαγωγών, εισαγωγών αγροτικών προϊόντων με τρίτες χώρες είναι θετικό -έχουμε τριακόσια τριάντα δισεκατομμύρια εξαγωγές, εκατόν ενεννήντα δισεκατομμύρια εισαγωγές, επομένως έχουμε εκατόν σαράντα δισεκατομμύρια πλεόνασμα- το ενδοκοινοτικό είναι αρνητικό. 'Εχουμε τετρακόσια ενενήντα δισεκατομμύρια εξαγωγές με εννιακόσια ενενήντα δισεκατομμύρια εισαγωγές, επομένως έχουμε τριακόσια δισεκατομμύρια έλλειμμα, κυρίως στον τομέα ζωϊκής παραγωγής. 
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Υπάρχει έκδηλη ανισορροπία στη σύνθεση της αγροτικής παραγωγής, στην οποία η κτηνοτροφία εμφανίζεται να υστερεί χαρακτηριστικά και να μειονεκτεί συγκρινόμενη με τη φυτική παραγωγή της χώρας μας. Η κτηνοτροφική παραγωγή αντιπροσωπεύει μόλις το 30% του αγροτικού προϊόντος.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Θα συνεχίσω, κύριε Πρόεδρε. Και βεβαίως, εάν ήταν ο κ. Γείτονας, θα
του ζητούσα και λίγο παραπάνω χρόνο αντίστοιχα του ύψους, γιατί προηγουμένως είπε ότι σας χαρίσαμε και ένα λεπτό από το συνάδελφο. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε συνάδελφε,
συνεχίστε.
ΗΛΙΑΣ ΦΩΤΙΑΔΗΣ: Να είσθε καλά, ευχαριστώ.
Ενδιαφέρουσες προοπτικές ανοίγονται στις νέες αγορές της Κεντρικής
και Ανατολικής Ευρώπης και των Βαλκανίων που άνοιξαν στο διεθνή ανταγωνισμό μετά τις γεωπολιτικές μεταβολές της τελευταίας δεκαετίας. 
Υπάρχουν μεγάλα περιθώρια άμεσης βελτίωσης του ελλειμματικού μας
ισοζυγίου με την ενίσχυση των εξαγωγών της αγροτικής μας παραγωγής, με έμφαση σε επώνυμα και πιστοποιημένα προϊόντα προς τις άλλες κοινοτικές αγορές.
Kυρίες και κύριοι συνάδελφοι, κύριε Υπουργέ, η επιλογή "ανταγωνιστικά προϊόντα" δεν απετέλεσε συνείδηση στον αγροτικό κόσμο της χώρας όπως η απειλή. 'Ομως, η απειλή έγινε πραγματικότητα. 'Ηρθε και το φθηνό τυρί αγελαδινού γάλακτος από τη Δανία και απείλησε τη διάλυση της εθνικής κτηνοτροφίας και την παραγωγή της φέτας που έχει βάσεις από την εποχή του Ησίοδου. Η Ελλάδα είχε σημαντικό μερίδιο στις εξαγωγές καλαμποκιού. Τώρα, το εισάγει με αποτέλεσμα τα κόστη στις ζωοτροφές να έχουν προκαλέσει άνοδο στο κόστος παραγωγής πολλών προϊόντων.
Η στρατηγική μας πρέπει να βασίζεται σε μία πρωτογενή παραγωγή που θα είναι ανταγωνιστική. Σήμερα ρόλο για την ανταγωνιστικότητα της γεωργίας και της κτηνοτροφίας μας αποτελεί η ύπαρξη, η δημιουργία και η διατήρηση βιώσιμων γεωργικών κτηνοτροφικών εκμεταλλεύσεων.
'Ενας τομέας σοβαρός τον οποίο πρέπει να προσέξουμε είναι ο τομέας της γενετικής βελτίωσης. Με τις δραστηριότητες γενετικής βελτίωσης θα αυξηθούν οι αποδόσεις των ζώων με στόχο την αύξηση της παραγωγικότητάς τους. Παράλληλα, θα πρέπει να οργανωθεί η εμπορία των παραγώγων τους, με σκοπό την κάλυψη των αναγκών της χώρας σε ζώα αναπαραγωγής υψηλής γενετικής αξίας και με την προοπτική εξαγωγής ζώων.
Οι στόχοι αυτοί θα επιτευχθούν: Πρώτον, με την περαιτέρω ανάπτυξη των προγραμμάτων γενετικής βελτίωσης των ζώων.
Δεύτερον, με τη συνέχιση και περαιτέρω με τη διατήρηση των σπάνιων
φυλών και πληθυσμών αγροτικών ζώων που παρουσιάζουν ιδιαίτερο ενδιαφέρον για τη χώρα ή για μία περιοχή, τα οποία δυστυχώς τείνουν να εξαλειφθούν. 
Τρίτον, με την οργάνωση των παραγωγών σε ενώσεις ή και οργανώσεις για
την εκτροφή καθαρών φυλών αγροτικών ζώων, όπως αυτές λειτουργούν και στις λοιπές χώρες της Ευρωπαϊκής 'Ενωσης.
Τέταρτον, με τη διάδοση της γνώσης και των μεθόδων παραγωγής.
Πέμπτον, με την πληροφόρηση.
Στους τομείς αυτούς έχουν ακόμη να γίνουν πολλά. Τα προγράμματα γενετικής βελτίωσης αποτελούν ουσιαστικό υπόβαθρο πάνω στο οποίο στηρίζεται η οργάνωση κτηνοτροφικής παραγωγής και θα πρέπει να τύχουν ξεχωριστής φροντίδας. 'Ομως, δεν υπάρχει ιδιαίτερη διεύθυνση γενετικής βελτίωσης στο Υπουργείο Γεωργίας και ο ρόλος των υφιστάμενων υπηρεσιών υποβαθμίζεται διαρκώς. Ακόμη, η ανάπτυξη των προγραμμάτων γενετικής βελτίωσης βρίσκεται στα χέρια κρατικών υπηρεσιών ενώ σε άλλες χώρες, πλην της Ευρωπαϊκής 'Ενωσης, βρίσκεται στα χέρια οργανώσεων των παραγωγών ή άλλων φορέων που λειτουργούν με ιδιωτικοοικονομικά κριτήρια.
Οι οργανώσεις των παραγωγών βρίσκονται ουσιαστικά στα σπάργανα και παρά τις προσπάθειες που καταβάλλονται στις αρμόδιες υπηρεσίες δεν έχει βρεθεί ακόμη αποτελεσματικός τρόπος προώθησής τους.
Θα πρέπει επίσης να ενισχυθεί η ανάπτυξη πρωτοβουλιών από ιδιωτικούς φορείς, οι οποίοι θα μπορούσαν να λειτουργήσουν συμπληρωματικά προς τα υφιστάμενα προγράμματα, ιδίως στον τομέα εισαγωγής νέων τεχνολογιών, όπως η πληροφορική και η βιοτεχνολογία.
Σημειώνεται ότι στη χώρα μας υπάρχει άριστο γενετικό υλικό στον τομέα της αιγοπροβατοτροφίας και στα βοοειδή, αφού είμαστε η μόνη χώρα που διαθέτει φυλές αιγοπροβάτων γαλακτοπαραγωγικής κατεύθυνσης και πρέπει να αξιοποιηθούν.
Εν τούτοις ενώ έχουν εφαρμοστεί από το Υπουργείο Γεωργίας προγράμματα καταγραφής των αυτοχθόνων φυλών δεν έχει ληφθεί ακόμα κανένα ουσιαστικό μέτρο για την επόμενη μέρα. 'Ολη η προσπάθεια εξαντλείται στη χορήγηση των επιδοτήσεων προς τους εκτροφείς των σπάνιων φυλών, οι οποίες, όπως μαθαίνω βρίσκονται σε μια φάση δραστικού περιορισμού τους.
Χρειάζονται όμως μελέτες σε βάθος του δυναμικού αυτών των πολύτιμων φυλών ώστε να αξιοποιηθούν οι ιδιότητές τους στην κτηνοτροφική μας παραγωγή. Αναφέρω μάλιστα ότι μια σχετική επιτροπή παρακολούθησης της πορείας των σπάνιων φυλών ενώ έχει συσταθεί πριν από δύο περίπου χρόνια δεν λειτούργησε ποτέ. Εν τούτοις εντόπιες φυλές θα αποτελέσουν τη βάση της προσπάθειας προς τη βιολογική κτηνοτροφία και συνεπώς είναι ουσιαστική η διατήρηση και η μελέτη τους.
'Ενας άλλος τομέας τον οποίο πρέπει να προσέξουμε, κύριε Υπουργέ,
είναι ο τομέας των βοσκοτόπων.
ΠΡΟΕΔΡΕΥΩΝ (Κωνσταντίνος Βρεττός): Αφήστε τον άλλο τομέα γιατί
τελειώσατε. Στην επόμενη επερώτηση θα τα πείτε.

ΗΛΙΑΣ ΦΩΤΙΑΔΗΣ: 'Ενα λεπτό επιγραμματικά.
ΠΡΟΕΔΡΕΥΩΝ (Κωνσταντίνος Βρεττός): Μισό λεπτό. ΗΛΙΑΣ ΦΩΤΙΑΔΗΣ: Εντάξει, κύριε Πρόεδρε.

Στον τομέα των βοσκοτόπων πρέπει να υπάρχουν έργα βελτίωσης,
ιδιαίτερα σε ορεινές και μειονεκτικές περιοχές της χώρας. Η μεταποίηση των αγροτικών προϊόντων είναι ένας σημαντικός άξονας πολιτικής στον τομέα της αγροτικής ανάπτυξης και πρέπει κάποια στιγμή να το δούμε με μεγαλύτερο ενδιαφέρον.
Υπάρχει και ένας άλλος τομέας που είναι η ενημέρωση και η πληροφόρηση. Δυστυχώς, ο χρόνος είναι πολύ λίγος. 'Ολα τα παραπάνω παραπέμπουν στην ενημέρωση εκπαίδευσης και οργάνωσης των παραγωγών αλλά και σε τεχνική εμπορική οργανωτική υποστήριξη για την αξιοποίηση των προϊόντων. 'Ολοι πρέπει να κάνουμε μια προσπάθεια.
Τελειώνοντας σαν γεωτεχνικός, κύριε Πρόεδρε, θα μου επιτρέψετε σε
δεκαπέντε δευτερόλεπτα μόνο ...
ΠΡΟΕΔΡΕΥΩΝ (Κωνσταντίνος Βρεττός): Σαν γεωτεχνικός!
ΗΛΙΑΣ ΦΩΤΙΑΔΗΣ: Η έρευνα στα πανεπιστήμια και στο ΕΘΙΑΓΕ θα είναι η κινητήρια δύναμη του κλάδου της κτηνοτροφίας τα επόμενα χρόνια. Εκεί γίνεται μια προσπάθεια την οποία νομίζω ότι πρέπει να βελτιώσετε γιατί υπάρχει έλλειψη και ερευνητών και συναδέλφων γεωπόνων που ασχολούνται με τη ζωοτεχνία, τη ζωική παραγωγή. Καθυστερεί νομίζω επί ένα χρόνο. 
Ευχαριστώ πολύ, κύριε Πρόεδρε, για την καλοσύνη που δείξατε. (Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Παπαδόπουλος έχει το λόγο. ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι,
είναι γνωστό σε όλους ότι οι κτηνοτρόφοι στη χώρα μας βρίσκονται σε άθλια οικονομική κατάσταση, εξαιτίας της ανάλγητης πολιτικής που εφαρμόζεται όλα αυτά τα χρόνια εξαιτίας της αδιαφορίας που δείχνετε σ' αυτήν την
πλέον δοκιμαζόμενη τάξη των Ελλήνων που μέρα νύχτα μοχθούν κάτω από ανθυγιεινές συνθήκες.
Επί τριακόσιες εξήντα πέντε ημέρες το χρόνο οι κτηνοτρόφοι είναι μέσα στο μαντρί, κάτω από ανθυγιεινές συνθήκες και παρ' όλα αυτά χρωστάνε προς την Αγροτική Τράπεζα. Εργάζονται μέρα νύχτα μαζί με τις οικογένειές τους ή τους υπεργέροντες γονείς τους ή και τα ανήλικα παιδιά. Παρ' όλα αυτά δεν έχουν ούτε το εισόδημα του ανειδίκευτου εργάτη του ΙΚΑ. Απεναντίας, χρωστούν στην Αγροτική Τράπεζα.
Επειδή ξέρω καλά τα της πατρίδας μου θα σας πω μόνο τούτο: Ελάτε στη δική μου περιοχή, είτε στην Προσοτσάνη είτε στο Παρανέστη είτε στο Κάτω Νευροκόπι είτε, αν θέλετε, στις πιο πλούσιες περιοχές, όπως είναι το Καλαμπάκι και το Φωτολίβος του Νομού Δράμας και τραβήξτε μια κάρτα
τυχαία ή αν θέλετε όλες τις κάρτες -το είπα πολλές φορές, αυτή είναι η αλήθεια- και θα δείτε ότι όλοι χρωστάνε.
Κύριε Υπουργέ, χρωστάνε, όχι επειδή δεν εργάζονται και είναι
τεμπέληδες. Χρωστάνε, γιατί ακριβώς δεν δίνετε τιμές τέτοιες στα προϊόντα τους, που να καλύπτουν το κόστος παραγωγής και να μένει ένα λογικό κέρδος, για να μπορούν να ζουν με αξιοπρέπεια και να ανταποκρίνονται στις υποχρεώσεις τους προς την Αγροτική Τράπεζα, οι οποίες αυτήν τη στιγμή φτάνουν σε τέτοιο σημείο που όλη την κινητή και ακίνητη περιουσία τους και αν πουλήσουν οι άνθρωποι αυτοί, δεν μπορούν να εξοφλήσουν.
Ερωτώ εσάς, αληθινά, είναι κοινωνική πολιτική, είναι πολιτική αγάπης και πρόνοιας αυτή που εφαρμόζετε τώρα απέναντι σε αυτούς τους ανθρώπους και ιδιαίτερα απέναντι στον τρόπο εξόφλησης των χρεών;
Λέτε, όμως, ψευδέστατα ότι ρυθμίστηκαν τα χρέη υπέρ των παραγωγών, υπέρ των κτηνοτρόφων και γενικότερα υπέρ των γεωργοκτηνοτρόφων με ένα τέτοιο τρόπο που θα μπορούν πραγματικά να αποπληρώσουν με δόσεις αυτά τα οποία χρωστάνε. Πάνε στην Αγροτική Τράπεζα και η Αγροτική Τράπεζα τους εμπαίζει. Τους ζητά αυτήν τη στιγμή να καταβάλουν το 25% που δεν το έχουν για να μπορούν τα υπόλοιπα να τα εξοφλήσουν με εικοσιτέσσερις δόσεις. 
Ενώ, για παράδειγμα, το αρχικό κεφάλαιο -έχω ιδία αντίληψη από
συγγενικό μου πρόσωπο- ήταν ένα εκατομμύριο οκτακόσιες χιλιάδες (1.800.000) επιδοτούμενο κατά 60%, αυτήν τη στιγμή έφτασε στα σαράντα έξι εκατομμύρια (46.000.0000) που είναι όλα πανωτόκια. 'Ερχεται η Αγροτική Τράπεζα και διεκδικεί αυτά τα τεράστια ποσά, χωρίς να χαρίζει τίποτα, ούτε μία δραχμή. Αυτή είναι η αλήθεια!
Είναι κοινωνική πολιτική να βάζετε πρόστιμα σε αυτούς τους ανθρώπους που προσπαθούν να παράγουν έστω και μία ποσότητα μεγαλύτερη γάλακτος ή κρέατος που λείπει αυτήν τη στιγμή από αυτόν τον τόπο, αντί να αναλάβετε με οποιονδήποτε τρόπο να τους βοηθήσετε;
Κύριε Υπουργέ, υπάρχουν "παραθυράκια" και να μην επικαλείστε ότι αυτήν τη στιγμή η Ευρωπαϊκή 'Ενωση μας πιέζει και μας βάζει πρόστιμα. Υπάρχουν "παραθυράκια" για να βοηθήσετε αυτούς τους ανθρώπους.
Σε αυτήν την κατάσταση στην οποία φτάσαμε, σε αυτά τα αδιέξοδα στα οποία φτάσαμε με τα κρέατα τα μολυσμένα που έρχονται αυτήν τη στιγμή από την Ευρώπη ήταν η ευκαιρία σας, η μεγάλη ευκαιρία να βοηθήσετε αυτούς τους ανθρώπους, να ζητήσετε ποσοστώσεις γάλακτος κατά τι περισσότερο και ποσοστώσεις κρέατος για να γίνουμε και εμείς αυτάρκεις.
Ξέρετε πόση είναι η ποσόστωση σε γάλα που έχει αυτήν τη στιγμή η Ελλάδα; Λίγο υψηλότερη από το Λουξεμβούργο, το οποίο είναι ένα κρατίδιο, ίσο με την ιδιαίτερη πατρίδα μου τη Δράμα. Αυτή είναι η κατάντια. Αυτή, λοιπόν, είναι η πολιτική αγάπης και πρόνοιας προς τους δοκιμαζόμενους ανθρώπους της υπαίθρου;
Χωρίς την ύπαιθρο, κύριε Υπουργέ, η Ελλάδα δεν κρατιέται ζωντανή. 
'Ηρθε, λοιπόν, η ώρα να σκύψετε στο μεγάλο πρόβλημα. 'Ηρθε η ώρα να σκύψουμε και όλοι εμείς που προερχόμαστε από αγροτικές οικογένεις μέσα σε αυτήν την Αίθουσα για να δούμε το πρόβλημά τους, γιατί πραγματικά γι' αυτούς τους ανθρώπους που ο Θεός τους έπλασε κατ' εικόνα και καθ' ομοίωση, η ομοίωση αυτήν τη στιγμή έχει εξισωθεί με τέτοια κατάσταση που οι ίδιοι οι κτηνοτρόφοι ζουν χειρότερα από τα ζώα τα οποία εκτρέφουν μέσα στο μαντρί τους. Είναι, λοιπόν, ντροπή να διαδίδετε και εσείς και τα στελέχη σας, και ο ίδιος ο Πρωθυπουργός, αν θέλετε, ότι το εισόδημα των γεωργοκτηνοτρόφων αυξήθηκε.
Ερωτώ εσάς, κύριε Υπουργέ: Πείτε μου ειλικρινά όλα αυτά τα χρόνια ένα αγροτικό προϊόν, πείτε μου ένα κτηνοτροφικό προϊόν -εκτός από τη συγκυρία
των τελευταίων ημερών με την καταστροφή που υπάρχει από τις τρελές αγελάδες που το κρέας στα χέρια του παραγωγού πήρε μια κάποια αύξηση- που στα χέρια του παραγωγού είχε ανιούσα πορεία. 'Ολα ήταν προς τα κάτω. Εσείς με μεγάλη ευκολία λέγατε ότι το εισόδημα των γεωργοκτηνοτρόφων αυξήθηκε.
Το είπα και άλλοτε, αλλά θα το πω για άλλη μια φορά. Μου θυμίζει το άρθρο του Ποινικού Κώδικα που αναφέρεται στην απάτη και λέει: "'Οστις εν γνώση του διαδίδει ψευδή γεγονότα ως αληθή". 'Ορα το ΠΑ.ΣΟ.Κ. με σκοπό να περιποιήσει στον εαυτό του παράνομο περιουσιακό όφελος, δηλαδή τις ψήφους του ελληνικού λαού, διαπράττει το αδίκημα της απάτης.
ΙΩΑΝΝΗΣ ΑΝΘΟΠΟΥΛΟΣ: Συκοφαντική δυσφήμιση είναι αυτό. 'Αλλο είναι
απάτη.
ΣΤΑΥΡΟΣ ΠΑΠΑΔΟΠΟΥΛΟΣ: Εσείς όλα αυτά τα χρόνια, αυτό διαπράττεται για να κερδίσετε την ψήφο του ελληνικού λαού.
Θέλω να πω και να επισημάνω ιδιαίτερα ότι το ΠΑ.ΣΟ.Κ., κινούμενο μέσα στην έρημο του εγωκεντρισμού και της αλαζονείας της εξουσίας, αλλά και του τρόπου σκέψης και δράσης του ίδιου του Πρωθυπουργού, δημιούργησε μια χαοτική κατάσταση σε όλες τις εκφάνσεις της ζωής, μέσα στην οποία δυναμικά "σκάλωσε τα πλοκάμια της" η διαπλοκή, απομυζώντας το μεδούλι του 'Ελληνα πολίτη και δημιουργώντας ένα κράτος κοινωνικά άδικο, ανήμπορο να απονείμει κοινωνική δικαιοσύνη και αγάπη. Ανήμπορο να απεμπλακεί από τα "πλοκάμια" της διαπλοκής και να αγκαλιάσει με αγάπη όλους τους ανήμπορους 'Ελληνες, είτε είναι μικρομεσαίοι είτε είναι επαγγελματίες έμποροι και βιοτέχνες είτε είναι γεωργοκτηνοτρόφοι που αποτελούν, όπως και εσείς συχνά λέτε, τη ραχοκοκαλιά της ελληνικής οικονομίας.
'Hλθε η ώρα να δούμε αυτούς τους ανθρώπους που μέρα νύχτα μοχθούν και δεν μπορούν αυτήν τη στιγμή να συντηρήσουν τις οικογένειές τους. 'Ηλθε, λοιπόν, η ώρα να τους βοηθήσουμε να απεμπλακούν από τα αδιέξοδα τόσο τα οικονομικά όσο και τα κοινωνικά, γιατί το ξέρετε πολύ καλά ότι πάρα πολλοί γεωργοκτηνοτρόφοι σε αυτήν τη χώρα είτε αυτοκτόνησαν είτε απεβίωσαν, αν θέλετε, από επάρατες ασθένειες είτε από εμφράγματα από το στρες που περνούν από την πολιτική που εφαρμόζεται σε αυτόν τον κλάδο. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Γεωργίας κ. Χατζημιχάλης έχει το λόγο.
Πόση ώρα θέλετε να σας δώσω, κύριε Υφυπουργέ;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα δείξει!
ΠΡΟΕΔΡΕΥΩΝ (Κωνσταντίνος Βρεττός): Σας δίνω 20' κι αν θέλετε
παραπάνω, έχετε περιθώριο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, δεν μπορώ να προσδιορίσω το χρόνο, γιατί αν χρειαστεί να απαντήσω σε κάθε πρόταση που ακούστηκε ή σε κάθε παρατήρηση που ακούστηκε από τους συναδέλφους της Νέας Δημοκρατίας, θα χρειαστεί πάρα πολύς χρόνος, ο περισσότερος από τον οποίο θα καταναλωθεί στην προσπάθεια διερεύνησης της ιδεολογικής αναφοράς, της πολιτικής που έχει η κάθε πρόταση που ακούστηκε.
Ο χρόνος θα καταναλωθεί για να μπορέσουμε να διευκρινίσουμε, γιατί
δεν αρκεί μόνο η διαπίστωση, πόσο μεγάλη σύγχυση υπάρχει στο χώρο της Νέας Δημοκρατίας σε σχέση μ' έναν ιδιαίτερα ευαίσθητο χώρο της παραγωγής, όπως είναι ο χώρος της ελληνικής κτηνοτροφίας.
'Ακουσα με έκπληξη προτάσεις που ήταν απόπειρες ουσιαστικής διερεύνησης του θέματος, έκρυβαν ειλικρινές ενδιαφέρον ως προτάσεις, οι οποίες έδειχναν άγνοια και σίγουρα έλλειψη μνήμης.
'Ακουσα προτάσεις που ζητούσαν τον κρατικό παρεμβατισμό στον τομέα της κτηνοτροφίας και όχι μόνο.
'Ακουσα προτάσεις ή θα έλεγα συνθήματα αντικοινοτικά και αυτό μου δημιούργησε μεγάλη έκπληξη. Δεν άκουσα, όμως, μία ολοκληρωμένη ανάλυση ή μία ολοκληρωμένη αντίληψη για τον τομέα της κτηνοτροφίας. Και αυτό πιστεύω ότι είναι το βασικότερο και το πρώτο θέμα που θα έπρεπε να συζητήσουμε σήμερα εδώ.
'Εγιναν φιλότιμες προσπάθειες από κάποιους συναδέλφους να 
τοποθετηθούν στο θέμα και επαναλαμβάνω ότι έκρυβαν ειλικρινές ενδιαφέρον. Δεν αρκεί όμως αυτό. Δεν μπορεί με επιμέρους μέτρα, με συνθηματολογικές κυρίως κρίσεις, με την προσπάθεια δημιουργίας πρόσκαιρων πολιτικών εντυπώσεων, να χάνουμε το στόχο, να χάνουμε την αίσθηση της πραγματικότητας, να ξεχνάμε σε ποιο τόπο βρισκόμαστε, σε ποια εποχή

βρισκόμαστε, με ποιο σύστημα δουλεύουμε, ποιο είναι το διεθνές περιβάλλον, ποιο είναι το ευρωπαϊκό περιβάλλον, ποιο είναι το περιβάλλον στην εγχώρια αγορά.
Δεν χρειάζεται να επεκταθώ σε θέματα που έχουν συζητηθεί πολλές φορές στο παρελθόν και δεν θα μπω στον πειρασμό να μπω σε μια αντιπαράθεση
γι' αυτά τα θέματα.
Οι αναθεωρήσεις της κοινής οργάνωσης αγορών, η "Ατζέντα 2000", οι διαπραγματεύσεις για την Παγκόσμια Οργάνωση Εμπορίου, οι συνθήκες με τις οποίες έγιναν οι διαπραγματεύσεις παλαιότερα, η ένταξη προϊόντων της Ελλάδας στο καθεστώς ελλειμματικών πληρωμών -επειδή άκουσα πολλά να αναφέρονται για τις ποσοστώσεις- είναι θέματα τα οποία δεν θεωρώ ότι πρέπει να αγγίξουν σήμερα, επειδή θα μας γυρίσουν στο παρελθόν και τότε θα δούμε και τις διαπραγματευτικές ικανότητες κομμάτων και κυβερνήσεων που πέρασαν από τη χώρα μας, αλλά και τα καταστροφικά αποτελέσματα αυτών των αδυναμιών, των αδυναμιών του παρελθόντος.
'Ομως, ο στόχος μου δεν είναι αυτός. Γιατί στόχος μας όλων πρέπει να είναι η πορεία προς το μέλλον και αυτό είναι που ενδιαφέρει την Κυβέρνηση και το Υπουργείο Γεωργίας.
Στόχος του Υπουργείου Γεωργίας και για τον τομέα της κτηνοτροφίας αλλά όχι μόνο είναι να προχωρήσει σε μία ολοκληρωμένη πολιτική, μια πολιτική που θα αποβλέπει και τελικά θα πετυχαίνει με συγκεκριμένα μέτρα και δράσεις, με συγκεκριμένες πρωτοβουλίες και ενέργειες την ανασυγκρότηση της υπαίθρου, την ολοκληρωμένη ανάπτυξη της υπαίθρου. 
Υπήρχε μία συνήθεια, υπήρχε μία παράδοση και μ' αυτόν τον τρόπο η Νέα
Δημοκρατία αντιμετωπίζει την πολιτική του Υπουργείου Γεωργίας αλλά και όχι μόνο. 'Ηταν η παράδοση όπου το Υπουργείο Γεωργίας ήταν ένα Υπουργείο, 
ένας μηχανισμός που προσπαθούσε να στηρίξει τιμές ή να στηρίξει προϊόντα. Εξαντλούνταν η δραστηριότητά του εκεί. Η φυσιογνωμία ενός τέτοιου

Υπουργείου Γεωργίας ανήκει στο παρελθόν. Το Υπουργείο Γεωργίας σήμερα είναι προσανατολισμένο όπως είπα, όχι στη στήριξη προϊόντων, όχι στη στήριξη τιμών, πράγμα που δεν μπορεί να κάνει άλλωστε, αλλά σε έναν ολοκληρωμένο σχεδιασμό. Αυτό είναι το ζητούμενο σήμερα στην ελληνική κοινωνία και ιδιαίτερα στην ύπαιθρο και κυρίως στις ορεινές και μειονεκτικές περιοχές.
Για να γίνει αυτό χρειάζονται διαρθρωτικές αλλαγές, χρειάζονται
αναδιαρθρώσεις στις καλλιέργειες και στις παραγωγές. Και για να προχωρήσουμε σ' αυτές τις αναδιαρθρώσεις χρειάζεται έρευνα, χρειάζονται επιστημονικά δεδομένα. Δεν χρειάζεται ερασιτεχνισμός, δεν χρειάζεται προχειρολογία. Και αυτό προσπαθεί να κάνει το Υπουργείο Γεωργίας στηρίζοντας και αναπτύσσοντας το ΕΘΙΑΓΕ ως ένα από τους βασικούς μοχλούς -αναφέρθηκε και από κάποιο συνάδελφο- με την ανάπτυξη της ελληνικής υπαίθρου.
Χρειάζεται προσπάθεια για τη μείωση του κόστους της παραγωγής, αλλά μείωση του κόστους της παραγωγής δεν είναι μόνο η μείωση των καυσίμων. Είναι η αντιμετώπιση του προβλήματος των μικρών εκμεταλλεύσεων, του μικρού κλήρου και το Υπουργείο Γεωργίας δημιούργησε και αναπτύσσει την Τράπεζα Γης για να αντιμετωπίσει μεσοπρόθεσμα ή μακροπρόθεσμα αυτό το πρόβλημα. Μείωση του κόστους παραγωγής σημαίνει χαμηλά επιτόκια, σημαίνει φθηνό χρήμα μειωμένο κόστος χρήματος.
'Ακουσα προηγουμένως ένα συνάδελφο να διαμαρτύρεται για τα χρέη στις Τράπεζες. Αν ανατρέξουμε στο παρελθόν θα δούμε πού ήταν τα επιτόκια μια κρίσιμη περίοδο για την ελληνική οικονομία την περίοδο 1989-1992 και θα δούμε πού είναι τα επιτόκια σήμερα και πού πρόκειται να οδηγηθούν. Θα δούμε, λοιπόν, ότι το κόστος του χρήματος έχει μια σημαντική μείωση και αυτό είναι μείωση του κόστους της παραγωγής. Και αυτό είναι συμβολή στην ανάπτυξη της υπαίθρου και αυτό είναι ενίσχυση στο εισόδημα των Ελλήνων παραγωγών και ιδιαίτερα των κτηνοτρόφων. Αλλά επαναλαμβάνω δεν θέλω να ξαναγυρίσω στο παρελθόν.
Ολοκληρωμένη ανάπτυξη της υπαίθρου σημαίνει υποδομές και για να αναπτύξουμε την κτηνοτροφία μας χρειαζόμαστε υποδομές και αυτές τις υποδομές, οδικούς άξονες, υδατικούς πόρους, σχέδια βελτίωσης, τα προωθούμε υλοποιώντας, ολοκληρώντας το Β' Κοινοτικό Πλαίσιο Στήριξης και συνεχίζοντας αυτές τις δράσεις μέσω του Γ' Κοινοτικού Πλαισίου Στήριξης. 
Για να αναπτύξουμε την ύπαιθρο χρειαζόμαστε καλύτερη οργάνωση των
παραγωγών και το Υπουργείο Γεωργίας με θεσμικό πλαίσιο που κατέθεσε και
με νόμο που ψηφίστηκε έδωσε κίνητρα για τους νέους συνεταιρισμούς δίνει κίνητρα για τις ομάδες παραγωγών, δίνει κίνητρα για τις διεπαγγελματικές οργανώσεις. Και είναι μια πρωτοβουλία και μία προσπάθεια που αποκτά μέρα με την ημέρα σάρκα και οστά. Οι παραγωγοί μας αρχίζουν να οργανώνονται καλύτερα, αρχίζουν να διεκδικούν αποτελεσματικότερα, αρχίζουν να παράγουν με διαφορετικό τρόπο, αρχίζουν να εισχωρούν στις αγορές όχι μόνο της Ελλάδας αλλά και του εξωτερικού. Και αυτήν την προσπάθεια τη στηρίζει το Υπουργείο Γεωργίας.
'Εξω από την καλή οργάνωση των παραγωγών χρειάζεται η ενημέρωσή τους και η διαρκής κατάρτιση και εκπαίδευση και το Υπουργείο Γεωργίας με τον Οργανισμό "ΔΗΜΗΤΡΑ" με το τηλεοπτικό κανάλι που ετοιμάζεται -σε λίγο χρονικό διάστημα θα είναι πραγματικότητα- με τα κέντρα γεωργικής εκπαίδευσης προσπαθεί να συμβάλει στην καλύτερη ενημέρωση και στην καλύτερη εκπαίδευση των Ελλήνων αγροτών.
Γιατί, για να μπούμε στην παραγωγή ποιοτικών και ανταγωνιστικών προϊόντων, χρειαζόμαστε όχι μόνο καλά οργανωμένους, αλλά και καλά ενημερωμένους αγρότες.
Η παραγωγή των προϊόντων και η εξαγωγή τους χρειάζεται στήριξη. Και το Υπουργείο Γεωργίας παρεμβαίνει και σ' αυτόν τον τομέα δημιουργώντας την "Αγροεξαγωγική Ανώνυμη Εταιρεία" -είναι πρόσφατη η δημιουργία της- με στόχο να διερευνήσει και να στηρίξει τις εξαγωγικές προσπάθειες των Ελλήνων παραγωγών, των ομάδων παραγωγών, των μεγάλων μεταποιητικών μονάδων και την επέκτασή τους στις αγορές του εξωτερικού.
Αυτό είναι συγκεκριμένη πολιτική, είναι συγκεκριμένος σχεδιασμός, που αποβλέπει στην ανάπτυξη της υπαίθρου, άρα στη στήριξη της ελληνικής κτηνοτροφίας.
Για την ανάπτυξη της κτηνοτροφίας θα αξιοποιήσουμε με ιδιαίτερη
έμφαση και με μεγάλη αποτελεσματικότητα το Γ' Κοινοτικό Πλαίσιο Στήριξης, όπως κάναμε και με το Β' Κοινοτικό Πλαίσιο Στήριξης.
Το επιχειρησιακό πρόγραμμα "Αγροτική Ανάπτυξη- Ανασυγκρότηση της
Υπαίθρου 2000-2006" είναι ήδη έτοιμο. Το πρόγραμμα αυτό περιλαμβάνει -ενδεικτικά αναφέρω- ολοκληρωμένες παρεμβάσεις στο επίπεδο της αγροτικής εκμετάλλευσης, στο επίπεδο της μεταποίησης και της εμπορίας του πρωτογενούς γεωργικού και δασικού προϊόντος. Περιλαμβάνει την εγκατάσταση νέων αγροτών, την πληροφόρηση και ενημέρωση του αγροτικού πληθυσμού, παρεμβάσεις στο γεωργικό προϊόν, αρδευτικά έργα, ολοκληρωμένα προγράμματα ανάπτυξης του αγροτικού χώρου. Είναι ένα πρόγραμμα εξακοσίων είκοσι επτά δισεκατομμυρίων δραχμών.
Παράλληλα το σχέδιο ανάπτυξης έχει ήδη εγκριθεί. Περιλαμβάνει -επιγραμματικά επίσης- την πρόωρη συνταξιοδότηση των αγροτών, την εξισωτική αποζημίωση, τα αγροπεριβαλλοντικά μέτρα και τη δάσωση των αγροτικών γαιών. Είναι ένα πρόγραμμα εννιακοσίων δεκαπέντε δισεκατομμυρίων δραχμών.
Η κοινοτική πρωτοβουλία "Leader Plus" των εβδομήντα οκτώ δισεκατομμυρίων προωθείται. Το πρόγραμμα για την αλιεία με εκατόν εννέα δισεκατομμύρια επίσης προωθείται. Είναι ένα σύνολο ενός τρισεκατομμυρίου επτακοσίων είκοσι εννέα δισεκατομμυρίων δραχμών, που θα διατεθούν για τη στήριξη των υποδομών και την ανάπτυξη της υπαίθρου, της γεωργίας, της κτηνοτροφίας μας.
Είναι, θα έλεγα, μία επιτυχία της ελληνικής Κυβέρνησης και του ίδιου του Πρωθυπουργού ότι ο αγροτικός τομέας, η πρωτογενής παραγωγή διαθέτει αυτά τα ποσά. Είναι σημαντικά ποσά. Και σ'αυτά φυσικά δεν περιλαμβάνονται τα εννέα τρισεκατομμύρια των ενισχύσεων που έχουν δεσμευθεί από την ελληνική Κυβέρνηση κατά τις διαπραγματεύσεις που έγιναν στις Βρυξέλλες. Αυτό είναι συνειδητή προσπάθεια στήριξης της ελληνικής κτηνοτροφίας, των Ελλήνων παραγωγών και ιδιαίτερα των Ελλήνων κτηνοτρόφων.
Για την ανάπτυξη της κτηνοτροφίας αναφέρθηκαν αρκετοί συνάδελφοι στη σχέση φυτικής και ζωικής παραγωγής. Είναι αλήθεια ότι η ζωική παραγωγή συμμετέχει στην ακαθάριστή της αξία της συνολικής γεωργικής παραγωγής του 30%. Η σχέση είναι 30% - 70%. Και αυτή η σχέση πρέπει να αλλάξει. Είναι απαραίτητο και γι' αυτό πρέπει να δούμε συγκεκριμένα μέτρα και δράσεις που θα οδηγούν σ' αυτήν την κατεύθυνση. Αυτός είναι ο πρώτος στόχος.

Ο δεύτερος στόχος για τη στήριξη των εισοδημάτων των Ελλήνων
κτηνοτρόφων είναι η δημιουργία συμπληρωματικών εισοδημάτων. Και η προσπάθεια για την ανάπτυξη του αγροτουρισμού στη χώρα μας είναι μία τέτοια προσπάθεια. Αυτός είναι ο στόχος. Και αυτόν το στόχο βήμα με βήμα

θα τον πετύχουμε.
Τρίτος στόχος, είναι η ανάπτυξη των ορεινών και μειονεκτικών περιοχών και η στήριξή τους. Ξέρετε, κύριοι συνάδελφοι, φαντάζομαι ότι το 62% των απασχολούμενων σε γεωργικές δραστηριότητες, κατά πλειοψηφία 'Ελληνες κτηνοτρόφοι, ζουν σε αυτές τις ορεινές και μειονεκτικές περιοχές. 'Ομως οι ορεινές και οι μειονεκτικές περιοχές δεν αναπτύσσονται μόνο με ενισχύσεις, δεν αναπτύσσονται μόνο με στήριξη προϊόντων. Αναπτύσσονται με ολοκληρωμένες δράσεις, αναπτύσσονται με ολοκληρωμένα σχέδια ανάπτυξης των συγκεκριμένων περιοχών.
Αυτά τα σχέδια αρχίζουν ήδη να υλοποιούνται και θα βρουν την πλήρη
εφαρμογή τους μέσα από την ολοκληρωτική εφαρμογή, υλοποίηση και αξιοποίηση του Γ' Κοινοτικού Πλαισίου Στήριξης. 'Ηδη το Υπουργείο Γεωργίας έχει εκπονήσει τριάντα τρεις μελέτες για την ανάπτυξη ορεινών και μειονεκτικών περιοχών και θα προχωρήσει άμεσα στην ανάθεση άλλων εκατό περίπου μελετών για να μπορέσουμε με ολοκληρωμένο σχεδιασμό να αναπτύξουμε την ελληνική ύπαιθρο και ιδιαίτερα τις ορεινές και μειονεκτικές περιοχές.
Στόχος όλης αυτής της προσπάθειας είναι να δημιουργήσουμε υποδομές, να ενημερώσουμε τους κτηνοτρόφους μας, τους παραγωγούς μας, να οργανωθούν καλύτερα οι παραγωγοί μας και οι κτηνοτρόφοι μας για να μπορέσουν να παράγουν ανταγωνιστικά προϊόντα υψηλών ποιοτικών προδιαγραφών. Αυτός είναι ο τρόπος, αυτή είναι η μέθοδος μέσω της οποίας θα μπορέσουμε να στηρίξουμε εισοδήματα, να στηρίξουμε την ύπαιθρο, τις απομονωμένες περιοχές, να εξάγουμε προϊόντα, να έχουμε όφελος όχι μόνο για τους ίδιους, αλλά για την ανάπτυξη της ελληνικής οικονομίας και της χώρας μας γενικότερα.
Για την ανάπτυξη της κτηνοτροφίας θα αξιοποιηθούν τα προγράμματα και οι ενισχύσεις που ήδη προβλέπεται να καταβληθούν, αλλά απ'ό,τι βλέπω δεν έχω το χρόνο να αναφερθώ αυτήν τη στιγμή και θα το κάνω στη δευτερολογία μου.
Θα πρέπει να στηριχθούν και στηρίζονται ήδη οι υποδομές. Και τέτοιες υποδομές γίνονται σε τυροκομεία, γίνονται σε εργαστήρια, γίνονται σε σφαγεία. Εκσυγχρονίζεται η σφαγειοτεχνική υποδομή της χώρας μας. Αναπτύσσονται μέσω του Β' Κοινοτικού Πλαισίου Στήριξης και θα συνεχίσουν να αναπτύσσονται μέσω του Γ' Κ.Π.Σ. μεταποιητικές μονάδες. Και αυτό θεωρώ ότι είναι ιδιαίτερα σημαντική πολιτική και έχει εμφανή ήδη συγκεκριμένα αποτελέσματα.
Μέσα από τη δημιουργία των υποδομών αυτών -και όχι μόνο- προσπαθούμε να αξιοποιήσουμε όπως ανέφεραν κάποιοι συνάδελφοι τα συγκριτικά πλεονεκτήματα της χώρας. Κάποιοι ανακάλυψαν τη βιολογική κτηνοτροφία τώρα λόγω της διατροφικής κρίσης. 'Ομως το Υπουργείο Γεωργίας ασχολείται με τη βιολογική γεωργία και την κτηνοτροφία εδώ και πάρα πολύ καιρό. Προγράμματα εφαρμόζονται ήδη για τη βιολογική γεωργία στη φυτική παραγωγή και αρχίζουν να εφαρμόζονται -έχουν υπογραφεί ήδη οι κοινές υπουργικές αποφάσεις οι αναγκαίες- και στη ζωική παραγωγή.
Υπάρχουν πρότυπα για την παραγωγή βιολογικά παραγόμενων προϊόντων. Δεν αρκεί, όμως, μόνο αυτό. 'Εχει γίνει μία σημαντική προσπάθεια. Η βιολογική κτηνοτροφία όπως ξέρετε δεν είναι υπόθεση χρηματοδοτήσεων και ενισχύσεων μόνο, είναι υπόθεση συνείδησης, διαμόρφωσης συνείδησης, είναι υπόθεση μιας διαφορετικής σχέσης του ανθρώπου με την παραγωγή του και με τη φύση. Και αυτή η συνείδηση δεν διαμορφώνεται μόνο με ενισχύσεις, αλλά και με άλλες πρωτοβουλίες. Σε αυτήν την κατεύθυνση καταβάλλεται σημαντική προσπάθεια από τον Oργανισμό Πιστοποίησης και Επίβλεψης Γεωργικών Προϊόντων, τον ΟΠΕΓΕΠ, και αυτή η προσπάθεια καταβάλλεται σε συνεργασία με τις παραγωγικές οργανώσεις. 'Ηδη έχουν διαμορφωθεί πρότυπα για το χοιρινό κρέας. 'Ηδη ετοιμάζονται για την πτηνοτροφία, ήδη μπορούμε άμεσα, γρήγορα να προχωρήσουμε στην παραγωγή βιολογικών προϊόντων στον τομέα της αιγοπροβατοτροφίας. Γιατί υπάρχουν συγκριτικά πλεονεκτήματα, γιατί είναι εκτατικές εκμεταλλεύσεις, γιατί μια σειρά προϋποθέσεων που απαιτούνται από την Ευρωπαϊκή 'Ενωση εκπληρούνται ήδη με τον παραδοσιακό τρόπο οικοτροφής και ανάπτυξης των συγκεκριμένων κλάδων.
Δεν αρκεί, όμως, μόνο η βιολογική γεωργία και κτηνοτροφία. Θα πρέπει να δώσουμε ιδιαίτερη βαρύτητα και δίνουμε ιδιαίτερη βαρύτητα στην παραγωγή προϊόντων ποιότητας, στην παραγωγή προστατευόμενων προϊόντων προστατευόμενης ονομασίας προέλευσης, στην παραγωγή προϊόντων
προστατευόμενης γεωγραφικής ένδειξης. Τέτοιες προσπάθειες γίνονται. 'Εχουμε ήδη είκοσι τυριά κατοχυρωμένα ως προϊόντα προστατευόμενης ονομασίας προέλευσης και το γνωστό μέλι του Μαινάλου και συνεχίζουμε αυτήν την πρωτοβουλία. 'Ομως αυτό δεν είναι κυβερνητική ευθύνη μόνο. Η Κυβέρνηση μπορεί να ενισχύει, αλλά χρειάζεται η πρωτοβουλία των ίδιων των παραγωγών, ατομικά του καθένα και του συνόλου των παραγωγών μέσω των οργανώσεών τους. Και αυτήν την πρωτοβουλία προσπαθούμε να ενισχύουμε και το κάνουμε.
'Εξω από αυτό χρειάζονται φυσικά και άλλες παρεμβάσεις που θα στηρίζουν και θα προστατεύουν τα προϊόντα, αλλά και τη δημόσια υγεία, όπως ένταση των ελέγχων, υλοποίηση των προγραμμάτων εκρίζωσης των ασθενειών. Και έχουμε αντιμετωπίσει με μεγάλη επιτυχία τον καταρροϊκό πυρετό τα προηγούμενα χρόνια και το κάνουμε και τώρα, τον αφθώδη πυρετό στους τρεις Νομούς στον 'Εβρο, στη Ροδόπη και στην Ξάνθη και το κάναμε με μεγάλη επιτυχία, με σκληρές προσπάθειες και με τη συνεργασία των Ελλήνων κτηνοτρόφων αντιμετωπίζουμε σήμερα τη σπογγώδη εγκεφαλοπάθεια των βοοειδών. Γι' αυτούς τους ελέγχους έχουν κατατεθεί πολλά στοιχεία.

Είναι αλήθεια, όπως ανέφερε κάποιος συνάδελφος, ότι θανατώσαμε
δεκαεννέα χιλιάδες πεντακόσιες ζώα και καταβάλαμε έξι δισεκατομμύρια δραχμές για να προστατεύσουμε τον καταναλωτή από κοινές ζωονόσους. 
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Σε λίγο τελειώνω, κύριε Πρόεδρε.

Είναι αλήθεια παράλληλα ότι εφαρμόζουμε συγκεκριμένο πρόγραμμα στον
'Εβρο, το Πρόγραμμα "ΕΒΡΟΣ", στα σύνορα με την Τουρκία και στα νησιά μας για την επιτήρηση και τον έλεγχο των εξωτερικών νοσημάτων. Είναι το πρόγραμμα μέσω του οποίου ανακαλύψαμε τον αφθώδη πυρετό και πήραμε άμεσα μέτρα. Αυτό το πρόγραμμα χρηματοδοτείται από την Ευρωπαϊκή 'Ενωση και έχει ιδιαίτερη αποτελεσματικότητα και γι'αυτό θα επεκταθεί. Είναι αλήθεια επίσης ότι έγιναν χιλιάδες μέχρι τώρα έλεγχοι στα κέντρα των κτηνιατρικών ιδρυμάτων κατά το 1999 και κατά το πρώτο εξάμηνο του 2000, χιλιάδες έλεγχοι και αναλύσεις ιστολογικές, μικροβιολογικές, τοξικολογικές, εμβολιασμοί. Δεν χρειάζεται να αναφέρω νούμερα γιατί θα κουράσω και γιατί ο χρόνος είναι περιορισμένος. Να αναφέρω μόνο τα κρισιμότερα.
Εκατόν πενήντα τρεις χιλιάδες περίπου αναλύσεις δειγμάτων σε τρόφιμα ζωικής προέλευσης. Ποιος τα κάνει αυτά; Κάποιες υπηρεσίες τα κάνουν και για κάποιο λόγο. Εκατόν ογδόντα επτά χιλιάδες αναλύσεις περίπου σε όλα τα είδη των ζώων για διαγνώσεις και για προγράμματα ασθενειών, γιατί υπάρχουν τέτοιες ασθένειες. Κάποιοι ανακάλυψαν τώρα τη σπογγώδη εγκεφαλοπάθεια, η ελληνική Κυβέρνηση όμως και το Υπουργείο Γεωργίας δίνουν καθημερινή μάχη τα τελευταία χρόνια για την αντιμετώπιση και την εκρίζωση και άλλων ασθενειών, όπως είναι η βρουκέλωση. Εμβολιάστηκαν ένα εκατομμύριο τριακόσιες τριάντα επτά χιλιάδες αιγοπρόβατα. Ελέχθηκαν για τη βρουκέλωση εκατόν πενήντα επτά χιλιάδες αιγοπρόβατα, όπως επίσης και εκατόν ογδόντα δύο χιλιάδες βοοειδή για τη φυματίωση και εκατόν εβδομήντα πέντε χιλιάδες για τη βρουκέλωση. 'Εγιναν επιθεωρήσεις σε καταστήματα τροφίμων. Ογδόντα τρεις χιλιάδες ενιακόσια τριάντα καταστήματα ελέγχθηκαν από τους ελεγκτικούς μηχανισμούς της ελληνικής Κυβέρνησης και τέσσερις χιλιάδες εξακόσιες δέκα επτά τόνοι ζωικών τροφίμων έχουν κατασχεθεί ήδη. Είναι έλεγχοι που κάνουν κάποιες υπηρεσίες τις οποίες εσείς προσπαθείτε να υποβαθμίσετε. Είναι γνωστό ότι το Υπουργείο Γεωργίας χρειάζεται και άλλο προσωπικό, αλλά είναι γνωστό επίσης ότι το προσωπικό που υπάρχει κάνει σημαντικές προσπάθειες για να αντιμετωπίσει προβλήματα και συμβάλλει αποτελεσματικά στην προστασία όχι μόνο των Ελλήνων καταναλωτών, αλλά και των Ελλήνων παραγωγών. Εξαιρέσεις πάντα υπάρχουν, ανάγκες πάντα υπάρχουν, αλλά δεν μπορεί να ισοπεδώνουμε μια κατάσταση απλώς και μόνο για να δημιουργήσουμε πρόσκαιρες εντυπώσεις, γιατί οι πρόσκαιρες εντυπώσεις δηλητηριάζουν τη συνείδηση των παραγωγών, των καταναλωτών, του ελληνικού λαού, πολύ περισσότερο όταν στηρίζονται σε ψευδή στοιχεία.
Η εκτίμησή μας είναι ότι στον τομέα της κτηνοτροφίας υπάρχουν πάρα
πολύ σημαντικές προοπτικές ανάπτυξης. Αν δούμε τα στοιχεία που έχουμε στη διάθεσή μας και έχετε και εσείς στη διάθεσή σας, τότε θα δούμε και ποιοι
μπορεί να είναι οι βασικοί στόχοι. 'Εχουμε κάλυψη σε πρόβειο γάλα 100%. Πρέπει να δώσουμε βάρος στα ποιοτικά χαρακτηριστικά του. 'Εχουμε κάλυψη σε αιγοπρόβειο κρέας κατά 87% των αναγκών της εγχώριας αγοράς. Πρέπει να δώσουμε βάρος στην αύξηση της παραγωγής και στη βελτίωση των ποιοτικών χαρακτηριστικών. Προϊόντα ονομασίας προέλευσης, όπως ανέφερα πριν, γεωγραφικής ένδειξης, συνδυασμό της αιγοπροβατοτροφίας με τη μεταποίηση. Μικρές ευέλικτες τυροκομικές μονάδες οι οποίες θα παράγουν προϊόντα ονομασίας προέλευσης και γεωγραφικής ένδειξης είναι ένας από τους βασικούς μας στόχους.
Στον τομέα του αγελαδινού γάλακτος υπάρχει ένα πρόβλημα. Καλύπτουμε
το 50% των αναγκών της εγχώριας αγοράς, όμως είναι η ελληνική Κυβέρνηση, η Κυβέρνηση του ΠΑ.ΣΟ.Κ., που κατάφερε το 1993 να πάρει εκατό χιλιάδες τόνους ποσόστωση επιπλέον και είναι η Κυβέρνηση του ΠA.ΣΟ.Κ. που πριν από λίγο καιρό πήρε εβδομήντα χιλιάδες τόνους επιπλέον για να καλύψει

ανάγκες αυτής της ποσόστωσης. Δεν μας αρκεί και γι' αυτό η Κυβέρνηση διαρκώς διεκδικεί και απαιτεί την αύξηση της εθνικής ποσόστωσης. 
Ωστόσο παράλληλα πήραμε συγκεκριμένα μέτρα -και είναι σημαντικά- για
την εξυγίανση του κυκλώματος στη διαχείριση του γάλακτος, μέτρα που προσπαθούν να βγάλουν τον αέρα από τους παραγωγούς, μέτρα που προσπαθούν να στηρίξουν τους παραγωγούς που έχουν μονάδες, που είναι πραγματικοί παραγωγοί και όχι παραγωγοί που έχουν δικαιώματα απλά και μόνο στα χαρτιά, χωρίς ίχνος παραγωγικής μονάδας.
Στον τομέα της χοιροτροφίας καλύπτουμε τις ανάγκες της εγχώριας
αγοράς κατά 55%. 'Αρα, υπάρχουν προοπτικές ανάπτυξης. Γι' αυτό και πρόσφατα το Υπουργείο Γεωργίας έθεσε τη χοιροτροφία στις αναπτυσσόμενες εκμεταλλεύσεις, ώστε να μπορούν, όποιες προτάσεις γίνονται επενδυτικές, αναπτυξιακές, να ενισχύονται. Το ίδιο κάναμε και για τα γουνοφόρα ζώα. Eντάσσονται στο Γ' Κοινοτικό Πλαίσιο Στήριξης και θα στηριχτούν με κάθε δυνατό τρόπο.
Στον τομέα της χοιροτροφίας είναι έτοιμη ήδη η διεπαγγελματική οργάνωση με πρωτοβουλία των ίδιων των παραγωγών. 'Εχουν διαμορφωθεί ήδη τα πρότυπα για την πιστοποίηση ποιοτικά παραγόμενων προϊόντων της χοιροτροφίας, προϊόντα που θα πιστοποιηθούν άμεσα από τους ελεγκτικούς μηχανισμούς και τον οργανισμό πιστοποίησης και επίβλεψης το γνωστό ΟΠΕΓΕΠ. Το ίδιο ισχύει και για την πτηνοτροφία.
Και εδώ είναι έτοιμη η διεπαγγελματική οργάνωση και εδώ καλύπτουμε
σημαντικό κομμάτι, το 87% σε κρέας, το 98% σε αυγά της εγχώριας παραγωγής και εδώ υπάρχουν σημαντικές δυνατότητες παραγωγής προϊόντων ποιοτικών προδιαγραφών.
Με όλα αυτά που αναφέρω, πιστεύω ότι δίνω μία ολοκληρωμένη εικόνα για τον τρόπο με τον οποίο η ελληνική Κυβέρνηση αντιμετωπίζει το πρόβλημα της ανάπτυξης της ελληνικής κτηνοτροφίας. Δεν θέλησα να μπω σε αναλυτικά στοιχεία -θα το κάνω στη δευτερολογία μου αν χρειαστεί- που έχουν σχέση είτε με τις ενισχύσεις είτε με τα προτεινόμενα έργα είτε με τους πόρους που θα διατεθούν είτε ακόμη και απολογιστικά με τους πόρους που διατέθηκαν μέχρι σήμερα. Δεν το κάνω αυτό, γιατί κατ' αρχήν είναι γνωστό στους 'Ελληνες κτηνοτρόφους. Οι 'Ελληνες κτηνοτρόφοι δεν χρειάζονται όψιμο ενδιαφέρον. Χρειάζονται ουσιαστική ενημέρωση και κυρίως αίσθηση ότι γνωρίζουμε τα προβλήματά τους και ότι βρισκόμαστε δίπλα τους για να τους ενημερώσουμε, για να τους στηρίξουμε, για να δημιουργήσουμε υποδομές, για να δώσουμε δυνατότητες ώστε οι ίδιοι να πάρουν πρωτοβουλίες να αναπτύξουν την παραγωγή τους, να επεκταθούν, να καλύψουν τις ανάγκες της εγχώριας αγοράς, να επεκταθούν στο εξωτερικό, να αλλάξουν τρόπο ζωής, να ζήσουν με καλύτερες ποιότητες σε καλύτερες συνθήκες σε μία ύπαιθρο που κάποιοι θέλουν να μαραζώνει και κάποιοι αγωνίζονται για να μη γίνει αυτό. 
ΑΘΑΝΑΣΙΟΣ ΝΑΚΟΣ: Ποιοι θέλουν να μαραζώνει; Οι εχθροί του έθνους; ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Νάκο -καλώς ήλθατε
στη διαδικασία, θα έχετε τη δυνατότητα να πάρετε το λόγο- ποιοι θέλουν; 'Οσοι, κύριε Νάκο, προσπαθούν να διαχέουν φήμες, όσοι προσπαθούν να σπέρνουν τη σύγχυση στους 'Ελληνες παραγωγούς με ψευδή στοιχεία, όσοι δεν έχουν αίσθηση της πραγματικότητας, αλλά γνωρίζουν την ελληνική κτηνοτροφία από την ανάγνωση εγκυκλίων. Αυτοί, κύριε Νάκο, χαίρονται να λένε ότι η ύπαιθρος μαραζώνει. Κάποιοι άλλοι δεν αρκούνται ούτε στις

διαπιστώσεις ούτε στη συνθηματολογία. Μοχθούν για να την αναπτύξουν. Με όλα αυτά αγαπητοί συνάδελφοι, θέλω να επιμείνω σε έναν και μόνο
στόχο. Ο στόχος δεν είναι η στήριξη τιμών και προϊόντων. 'Οποιος 
προσπαθεί να παραπλανήσει τους 'Ελληνες κτηνοτρόφους, λέγοντας ότι μπορεί να δώσει παροχές, όποιος προσπαθεί να παραπλανήσει τους 'Ελληνες κτηνοτρόφους, λέγοντας ότι μπορεί να στηρίξει ο ίδιος ή οποιαδήποτε κυβέρνηση τιμές ή προϊόντα, ψεύδεται και δημιουργεί συνθήκες αρνητικές, ιδιαίτερα για την ανάπτυξη της ελληνικής κτηνοτροφίας.
Η ελληνική κτηνοτροφία χρειάζεται ολοκληρωμένο σχέδιο. Και το ολοκληρωμένο σχέδιο υπάρχει, όπως ανέφερα προηγουμένως, εφαρμόζεται και έχει απτά αποτελέσματα. Αυτά τα αποτελέσματα, επειδή ο χρόνος με πιέζει, θα τα αναφέρω στη δευτερολογία μου.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Αθανάσιος Νάκος έχει το λόγο.
ΑΘΑΝΑΣΙΟΣ ΝΑΚΟΣ: Κύριε Πρόεδρε, ο κύριος Υπουργός, όπως πάντα, μας είπε ότι δεν καταλαβαίνουμε και ότι μόνο η Κυβέρνηση και ο κύριος Υπουργός καταλαβαίνει. Αφού καταλαβαίνει, πώς είναι δυνατόν χρόνο με το χρόνο η κτηνοτροφία να πηγαίνει από το κακό στο χειρότερο; Πώς γίνεται; Κάποιοι πρέπει να ευθύνονται.
Πώς γίνεται να έχει συρρικνωθεί η παραγωγή βοοειδών σε λιγότερο από
20%; Αν δε, αναλογιστούμε τα εισαγόμενα, αυτά που ελληνοποιούνται, πιθανόν η παραγωγή βοοειδών να έχει συρρικνωθεί στο 10%. Πώς γίνεται να καταλαβαίνουν και να έχουν συρρικνώσει τη χοιροτροφία στο 50%; Ακόμη και στην αιγοπροβατοτροφία, δεν είμαστε αυτάρκεις. Πού ήταν η κτηνοτροφία η ελληνική πριν από μερικά χρόνια και πού πήγε σήμερα;
Διαπιστώσεις επί διαπιστώσεων. Χρειάζονται, λέει, διαρθρώσεις και έρευνα. Σε ποιον το λέει; Σε εμάς λέει τι χρειάζεται και πρέπει να το κάνουμε; Δεν είναι επί είκοσι χρόνια αυτές οι πολιτικές, οι οποίες οδήγησαν την κτηνοτροφία σ' αυτό το σημείο; Πόσα χρόνια ακόμη θα γίνεται έρευνα από το ΕΘΙΑΓΕ, ούτως ώστε να παρθούν πρακτικά μέτρα, που θα αναζωογονήσουν την κτηνοτροφία και θα δώσουν ένα ελάχιστο εισόδημα στον 'Ελληνα κτηνοτρόφο, ο οποίος βρίσκεται σε απελπιστική κατάσταση;
Και θα επαναλάβω, γιατί φαίνεται ότι δεν ακούστηκαν, πρακτικά
πράγματα, τα οποία έπρεπε να έχουν γίνει και δεν έχουν γίνει. Μίλησε ο πρώτος ομιλητής για την καθυστέρηση εφαρμογής του κανονισμού 1257. Τι πιο απλό; Περιμένουν, λέει, οι αγρότες, οι νέοι κτηνοτρόφοι, τα σχέδια βελτίωσης, τις πρόωρες συντάξεις και όλα αυτά τα οποία περιλαμβάνονται στις διατάξεις του κοινοτικού κανονισμού.
Και ενώ υπήρξε υπόσχεση για την έναρξη καταβολής, εκταμίευσης και εκροών από τις αρχές του έτους, φτάσαμε στο τέλος της χρονιάς να μην έχει δοθεί ούτε μια δραχμή. Σ' αυτό μπορεί να μας απαντήσει; Τώρα για το τι χρειάζεται και για το τι διαπιστώσεις γίνονται, νομίζω ότι δεν δικαιούται να τις κάνει.
Νόθευση του υγιούς ανταγωνισμού, είπαν οι συνάδελφοι. Υπάρχουν συστήματα ελέγχου; Υπάρχει νοθεία στο γάλα; Υπάρχει λαθραία εισαγωγή; 'Εχουν καταγγελθεί από όλες τις πλευρές. Υπάρχουν καθημερινές καταγγελίες. Ποια ήταν η πολιτική της Κυβέρνησης στο να περιορίσει, που κανονικά θα έπρεπε να εξαφανίσει, αυτό το φαινόμενο;
Είπε ο κ. Καρασμάνης για τα επτά Κέντρα Ελέγχου Ποιότητας Γάλακτος ότι ο πανάκριβος μηχανολογικός εξοπλισμός, ο εργαστηριακός εξοπλισμός σκουριάζει. Ανέφερε και το συγκεκριμένο παράδειγμα για το Κέντρο Ελέγχου Ποιότητας της Κεντρικής Μακεδονίας. Εδώ θα μας πει ο κύριος Υπουργός γιατί σκουριάζουν τα μηχανήματα που έχει ακριβοπληρώσει ο 'Ελληνας φορολογούμενος;
Θα μας απαντήσει γιατί η ποσόστωση του αγελαδινού γάλακτος είναι περίπου στο μισό από την κατανάλωση; Θα μας απαντήσει γιατί η αναλογία ανά κάτοικο της ποσόστωσης είναι εβδομήντα κιλά και στην Ιρλανδία είναι χίλια πεντακόσια; Θα μας απαντήσει γιατί έχει δεκαπλάσια ποσόστωση το Λουξεμβούργο, μια λιλιπούτεια χώρα και εμείς δεν είμαστε αυτάρκεις; Θα μας απαντήσει γιατί δεν εκμεταλλεύτηκε αυτό που λέγαμε, τη νόσο των τρελών αγελάδων, στις αλλεπάλληλες συσκέψεις που έγιναν στις Βρυξέλλες, για να διεκδικήσει και να πάρει ένα ακόμη ποσοστό ποσόστωσης;
Εγώ δε λέω ότι είναι αλήθεια -και το έχουμε πει και σ' αυτήν την Αίθουσα- αλλά είναι μερικοί επιστήμονες που ισχυρίζονται ότι από τα
αιματάλευρα μπορεί να υπάρξει πρόβλημα και με το αγελαδινό γάλα. Ας το χρησιμοποιήσει αυτό ως επιχείρημα η ηγεσία του Υπουργείου Γεωργίας και με αυτό ας διεκδικήσει τουλάχιστον μια αύξηση της ποσόστωσης, να μικρύνει η συνυπευθυνότητα, να μείνουν δέκα δραχμές στις τσέπες των κτηνοτρόφων, οι οποίοι βρίσκονται σε απελπιστική κατάσταση.
Αναφερθήκαμε στο δικαίωμα εισαγωγής. 'Εχει συσσωρευτεί σε ορισμένους και αυτοί πουλάνε με "καπέλο". Εμπορεύονται το δικαίωμα. Είναι υγιής λειτουργία της αγοράς αυτή; Καταγγελία συγκεκριμένη από χρόνια: Το κακό έχει παραγίνει. Υπάρχει κάτι που μπορεί να κάνει το Υπουργείο ή κοιτάει ως απλός θεατής;
Ρυθμίσεις: Υπήρξε πριν από την πτώση της κυβέρνησης της Νέας
Δημοκρατίας μια σοβαρή ρύθμιση των κτηνοτροφικών χρεών. Αυτή παραπέμφθηκε στις καλένδες. 'Εκτοτε έγιναν δεκαπέντε ρυθμίσεις, οι οποίες δεν είναι αποτελεσματικές. Και το ότι δεν είναι αποτελεσματικές αποδεικνύεται από το ότι οι κτηνοτρόφοι, οι οποίοι τα ζυγίζουν τα πράγματα, δεν μπαίνουν στις ρυθμίσεις. Και δεν μπαίνουν όχι επειδή είναι ανόητοι, αλλά επειδή δεν τους βολεύουν, δεν θεραπεύουν το κακό.
Καμία ουσιαστική ρύθμιση δεν έγινε και πρέπει επιτέλους να σταματήσουν οι διαδικασίες των κατασχέσεων και να τραβηχτεί μία γραμμή και να πούμε ότι πρέπει να γίνει μια γενναία ρύθμιση, που θα βάλει τέλος στα σημερινά αδιέξοδα, να γίνει μια καινούρια αρχή. Η κατάσταση δε των χοιροτροφικών μονάδων, στην οποία αναφέρθηκε, είναι τραγική. Χθες ακόμη
ο Σύνδεσμος Ελλήνων Χοιροτροφέων κατήγγειλε ότι αδυνατεί να τα βγάλει πέρα λόγω των συσσωρευθέντων χρεών, των πανωτοκίων, της μη ύπαρξης ρυθμίσεων, όλης αυτής της δυσλειτουργίας της αγοράς που υπήρχε τα προηγούμενα χρόνια. Πώς θα στηριχτεί, λοιπόν, η χοιροτροφία, η οποία παράγει το 50% της κατανάλωσης;
Μας είπατε για τα σφαγεία. Να σας πω ένα παράδειγμα: Τώρα που
μιλούσαμε, κύριε Υπουργέ, μου τηλεφώνησαν από το Κεραμίδι και τα Κανάλια, για να μου ζητήσουν να παρέμβω στο Δήμαρχο Βόλου να κάψουν τα εντόσθια, διότι η κτηνιατρική υπηρεσία δεν τους επιτρέπει να σφάξουν στο Κεραμίδι και στα Κανάλια -τώρα που είναι Χριστούγεννα- και είναι μία υποχώρηση που έκανε η κτηνιατρική υπηρεσία. Γιατί, στην πραγματικότητα, για να σφάξουν μία γίδα έπρεπε να πάνε στη Γυρτώνη, εβδομήντα χιλιόμετρα από την Κερασιά, το Κεραμίδι και τα Κανάλια και να πληρώσουν πέντε χιλιάδες για τα σφάγια και πέντε χιλιάδες τα μεταφορικά, δέκα. 'Εντεκα χιλιάδες δραχμές κάνει η γίδα. Κι ο άνθρωπος λέει: "Εγώ τι θα πάω στο σπίτι μου, αφού σφάξω όλες μου τις γίδες"; Αυτή είναι η πραγματικότητα και σ' αυτά πρέπει να απαντήσετε.
Εγκατάλειψη των κτηνιατρικών υπηρεσιών: Κάνουν απεργία μεθαύριο. 
'Ημασταν μαζί στη Λάρισα στο συνέδριο που έκαναν οι γεωπόνοι. Σας εξέθεσαν για άλλη μια φορά -και δεν ήταν προσκείμενοι στη Νέα Δημοκρατία εκεί μέσα, η πλειοψηφία είναι προσκείμενη σε σας- και σας κατήγγειλαν την αδυναμία να λειτουργήσουν, να κάνουν τον οποιονδήποτε έλεγχο. Σας είπαν ότι το μόνο που κάνουν είναι να συμπληρώνουν καταστάσεις, δεν κάνουν ελέγχους και ζήτησαν οργάνωση, για να κάνουν ελέγχους. Αυτό σας ζήτησαν όλοι οι γεωτεχνικοί της Ελλάδος. Και εσείς ήρθατε εδώ και μας υπερηφανεύεστε για την κατάσταση των υπηρεσιών. Το ξέρετε ότι κοιτάνε μόνο τα πιστοποιητικά, όταν μπορούν και τίποτε άλλο, δεν κάνουν κανέναν άλλο έλεγχο.
Χάθηκε η μεγαλύτερη ευκαιρία που μπορούσαμε να έχουμε, για να προβάλουμε και να εκμεταλλευτούμε το συγκριτικό πλεονέκτημα της κτηνοτροφίας, που ήταν οι συνθήκες διατροφής, τώρα, με τη νόσο των "τρελών αγελάδων". Χάθηκε, διότι ήμασταν απροετοίμαστοι όλα αυτά τα χρόνια.
Μας μιλήσατε για τη βιολογική κτηνοτροφία. Δεκαέξι μήνες πέρασαν, κύριε Υπουργέ, από την υιοθέτηση τον Ιούλιο του 1999 -που και αυτή έγινε με καθυστέρηση- του κοινοτικού Κανονισμού για τις προϋποθέσεις και τα κίνητρα ανάπτυξης της βιολογικής κτηνοτροφίας. Πιστεύετε ότι είναι ένα απλό λειτουργικό σύστημα αυτό το οποίο παρουσιάσατε προχθές υπό την πίεση και υπό το κράτος των εντυπώσεων της νόσου των "τρελών αγελάδων";
Το Υπουργείο Γεωργίας είναι η αρχή έγκρισης των οργανισμών ελέγχου. Το Υπουργείο Γεωργίας, σύμφωνα με αυτά που λέτε, είναι "εποπτεύουσα αρχή της "ΑΓΚΡΟΤΣΕΡΤ" ως αρχή αξιολόγησης, επίβλεψης, πιστοποίησης και ελέγχου των εγκεκριμένων οργανισμών, που θα πιστοποιούν βιολογικά προϊόντα".

Ακόμα, όμως, δεν έχει γίνει τίποτα προς αυτήν την κατεύθυνση. Δεν
έχουν αρχίσει να αξιολογούν τους μηχανισμούς που θα κάνουν την
πιστοποίηση και θα είναι ουσιαστικά η αρχή για τη βιολογική κτηνοτροφία. Ο οργανισμός αυτός, ο ΑΓΚΡΟΤΣΕΡΤ, δεν έχει προχωρήσει στην αξιολόγηση των φορέων που θα αναλάβουν το έργο της πιστοποίησης των διαδικασιών και δεν έχουν εκδοθεί ακόμη οι εγκύκλιοι με τα κίνητρα και τις προδιαγραφές για

τη βιολογική κτηνοτροφία.
'Ερχομαι στο θέμα των ζωοτροφών. Πενήντα περίπου είναι οι βιομηχανίες που παράγουν ζωοτροφές. Σαράντα είναι τα μέλη του Συνδέσμου. Αυτές οι νόμιμες, οι πιστοποιημένες -όχι πιστοποιημένες κανονικά- οι γνωστές βιομηχανίες παραγωγής ζωοτροφών παράγουν το 40% των κρεαταλεύρων και πτηναλεύρων. Η συνολική κατανάλωση είναι ένα εκατομμύριο οκτακόσιες χιλιάδες τόνοι των συνθέτων αυτών ζωοτροφών. Το υπόλοιπο 60% παρασκευάζεται είτε από τους κτηνοτρόφους τους ίδιους είτε από τεσσερισήμισι χιλιάδες λειτουργούντα εργαστήρια παρασκευής ζωοτροφών. 
Υπάρχει έλεγχος σε αυτά; Μπορείτε να ισχυριστείτε ότι υπάρχει έλεγχος
σε αυτά τα εργαστήρια, τα οποία ούτε καταγεγραμμένα είναι ούτε τα γνωρίζει κανείς ούτε ξέρει κανείς τι ανακατεύουν, ούτε μπορεί κανείς να ξέρει τι ταίζουν τα ζώα;
Για όλα αυτά, για τις ζωοτροφές, υπάρχουν δύο όλα και όλα εργαστήρια ελέγχου: 'Ενα στη Λυκόβρυση και ένα στη Λάρισα.
Πείτε μου εάν αυτά τα εργαστήρια ελέγχου ζωοτροφών μπορεί να ελέγξουν πενήντα βιομηχανίες και τεσσερισήμισι χιλιάδες εργαστήρια και κτηνοτροφικές μονάδες, οι οποίες παράγουν οι ίδιες με δικούς τους τρόπους ζωοτροφές.
Εφαρμογή κανόνων και ελέγχου ζητούν αυτοί οι οποίοι θέλουν να είναι νόμιμοι και να δώσουν μια ποιοτική και ελεγμένη επιστημονικά τροφή. Ζητούν μητρώο παραγωγών και ελέγχου. Ζητούν το αυτονόητο, δεν ζητούν κάτι το παράλογο. Ζητούν αυτό που ζητάει όλος ο ελληνικός λαός: Να αρχίσει να υπάρχει μια διαδικασία διασφάλισης της υγείας του.
Δεν θα επαναλάβω τα όσα είπαμε την προηγούμενη φορά για τον ΕΦΕΤ. 
Απορώ με την εμμονή της ηγεσίας του Υπουργείου Γεωργίας, η οποία θα έπρεπε να διεκδικήσει την υπαγωγή του ΕΦΕΤ στο Υπουργείο Γεωργίας.
Ξέρετε ποιο ήταν το έργο του ΕΦΕΤ για τη νόσο των τρελών αγελάδων; Το είπε εξάλλου η κ. Παπανικολάου στη χθεσινή ημερίδα, στην οποία ακούστηκαν αυτά που ακούστηκαν και δεν χρειάζεται να τα επαναλάβω.
Σας είπε ο γιατρός για την κτηνιατρική συνταγή. Σας είπε για το
πρόβλημα, το πρακτικό πρόβλημα που υπάρχει στα χωριά με τη διακίνηση των κτηνιατρικών φαρμάκων. Σας είπε γι' αυτά τα οποία πρακτικά αντιλαμβάνεται ο πολιτικός, ο οποίος έρχεται σε επαφή με το λαό και δεν είναι αποκομμένος απ' αυτόν.
Μιλήσατε επίσης και για την ποιότητα και για την πιστοποίηση ποιότητος, για την ονομασία προέλευσης και για τη γεωγραφική ένδειξη. Εξήντα ένα προϊόντα, κύριε Υπουργέ, αποσύρθηκαν από την πιστοποίηση μεταξύ των οποίων πασίγνωστα προϊόντα -τα μήλα Πηλίου τα "ΖΑΓΟΡΙΝ"επειδή δεν έχετε υπηρεσία να φτιάξει τους φακέλους και να κατοχυρώσει τα εξήντα ένα αγροτικά προϊόντα. Κρύβετε παρεμπιπτόντως και την αλήθεια από πάρα πολλούς, οι οποίοι θα βρεθούν προ εκπλήξεως σε λίγες μέρες.
Εκδώσαμε ανακοίνωση και καταθέσαμε και ερώτηση για την αρρώστια που
απειλεί τα εσπεριδοειδή της Πελοποννήσου και ειδικότερα του Νομού Αργολίδος.
Υπάρχει τριστέζα, κύριε Υπουργέ, ή δεν υπάρχει; Και αν υπάρχει, τι σκοπεύετε να κάνετε; Διότι όπως γνωρίζετε -αν γνωρίζετε- είναι όπως η πυρκαγιά. Μπορεί σε μια βδομάδα να καταστρέψει όλη την παραγωγή των εσπεριδοειδών. Είναι ανάστατοι κάτω στην Αργολίδα. 'Εχουν εντοπίσει επτά δείγματα. Σας καταγγείλαμε ότι διαλύσατε το όλο πλέγμα της
φυτοπροστασίας και μας απαντήσατε ότι λειτουργεί μια χαρά.
Ξέρετε πού οφείλεται αυτή η ασθένεια; Οφείλεται στην αλόγιστη, χωρίς κανέναν έλεγχο, εισαγωγή δενδρυλλίων από την Ισπανία. Κουβάλησαν μαζί και την αρρώστια. Αν καταστραφεί όλος αυτός ο κόσμος, θα τους αποζημιώσετε; Σήμερα κάνετε κάτι ή κρύβεσθε πίσω από το δάκτυλό σας, μη βλέποντας αυτήν την κατάσταση;
Εμείς καταθέσαμε τις πολιτικές μέσα από τις διαρθρωτικές αλλαγές που χρειάζονται και τη διαδικασία με τις συμπληρωματικές απασχολήσεις, με τη μείωση του κόστους παραγωγής, με τα κίνητρα, με όλη αυτήν την πολιτική, με τις σύγχρονες μορφές οργάνωσης των αγροτών, ως γενικότερη πολιτική την
οποία πρέπει να ακολουθήσετε και την έχει καταθέσει η Νέα Δημοκρατία και δεν κουράζεται να την επαναλαμβάνει σε πρώτη ευκαιρία.
Πέρα όμως από αυτό που βάζει κανείς ως στόχο, ως όραμα και το οποίο χρειάζεται κάποιο χρονικό διάστημα για να το αγγίξει, υπάρχουν και τα καθημερινά προβλήματα, τα οποία ζητούν λύση, ζητούν θεραπεία. Εμείς σήμερα δεν σας αναφέραμε τη γενική μας πολιτική, που μπορούμε να το κάνουμε σε μια άλλη ευκαιρία, παρ'ότι το έχουμε κάνει χιλιάδες φορές. Σας είπαμε χειροπιαστά πράγματα, πράγματα καθημερινά, αυτά που ταλαιπωρούν.
'Οταν λοιπόν δεν μπορείτε να επιλύσετε αυτά τα καθημερινά, τα
τρέχοντα, των ελέγχων, της ύπαρξης κράτους, μας μιλάτε για όραμα μετά από είκοσι χρόνια; Σ'αυτά πρέπει να δώσετε απάντηση, κύριε Υπουργέ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Αγγελής έχει το λόγο.
ΑΝΕΣΤΗΣ ΑΓΓΕΛΗΣ: Κύριε Πρόεδρε, κύριοι συνάδελφοι, κύριε Υπουργέ, σε καμιά περίπτωση η Νέα Δημοκρατία δεν θέλει να υποβαθμίσει το διάλογο, ούτε να μη χαιρετίσει κάποιες θετικές ενέργειες που γίνονται στο Υπουργείο Γεωργίας. Αλλά υποχρέωσή της είναι, με υπεύθυνο λόγο, με συγκεκριμένα στοιχεία, να προσπαθεί να επιτελεί το χρέος της αλλά και να αφυπνίσει το Υπουργείο Γεωργίας να αντιμετωπίσει τα προβλήματα που υπάρχουν με αποτελεσματικό τρόπο, κάτι το οποίο δεν βλέπουμε.
Υπάρχει μία φράση την οποία επικαλείται ο Υπουργός Γεωργίας κ. Ανωμερίτης, που λέει ότι πρέπει να εγκαταλείψουμε τις αποσπασματικές αντιμετωπίσεις και με οικονομικό ρεαλισμό, κοινωνική ευαισθησία και όραμα προοπτικής να προωθήσουμε μια εθνική, αγροτική στρατηγική. Θα συμφωνήσω απόλυτα με αυτό το πνεύμα, αν δεν επαναλαμβάνεται συνέχεια.
'Εχετε εφεύρει μια τακτική, που ενώ κυβερνάτε χρόνια τώρα, υπάρχει
μια τυποποιημένη απάντηση, η οποία σαν αρχή έχει το "πρέπει". Η αντικειμενική πραγματικότητα όμως είναι ιδιαίτερα αποκαλυπτική. 'Οσο και αν προσπαθεί η Κυβέρνηση, επί της ουσίας πειστική απάντηση δεν υπάρχει. Και επειδή ο πολιτικός λόγος πρέπει να είναι συγκεκριμένος επί των ερωτημάτων, έχουμε να καταθέσουμε τα ακόλουθα, μετά την ομιλία σας. Βέβαια τα περισσότερα από αυτά ακούσθηκαν.
Ο κανονισμός 1257 καθυστέρησε πράγματι επί ένα χρόνο. Είναι κάτι το
οποίο ομολογείται, προσπαθώντας βεβαίως να το ενσωματώσετε στη γενικότερη καθυστέρηση της έγκρισης του Γ' Κοινοτικού Πλαισίου Στήριξης. Οι κτηνοτρόφοι και ιδιαίτερα οι νέοι κτηνοτρόφοι βγάζουν τα συμπεράσματά τους για τη συνέπεια λόγων και έργων σ'αυτήν τη χώρα.
Μιλήσατε για την αγορά. Η αγορά λειτουργεί με τους κανόνες του ανταγωνισμού. Συμφωνούμε, αλλά σε δικό σας έντυπο, προσπαθώντας να μειώσετε το κόστος παραγωγής ομιλείτε για τις βασικές πρώτες ύλες -και καλά κάνετε- πολλαπλασιαστικό υλικό, φυτοφάρμακα, λιπάσματα, λιπαντικά ή άλλα υλικά και υπάρχει συμφωνία για την μη αύξηση των τιμών. Σωστό είναι, αλλά μην επικαλείσθε τον ελεύθερο ανταγωνισμό, όταν σας λέμε για τη διαφορά που υπάρχει μεταξύ τυποποιημένων προϊόντων και της τιμής που απολαμβάνει ο αγρότης. Αυτή είναι μία αντικειμενική πραγματικότητα. 
Αναφέρετε ότι τα πράγματα πάνε καλά για τους αγρότες και για τους
κτηνοτρόφους. Μα ήδη στο έντυπο, το οποίο μας αποστείλατε, δημοσιεύετε στοιχεία της EUROSTAT και ομολογείτε ότι το αγροτικό εισόδημα για την περίοδο '96-'99 μειώθηκε κατά 1,3%.

Σας ακούσαμε να αναπτύσσετε το θέμα της βιολογικής κτηνοτροφίας. Υπάρχουν δράσεις, υπάρχουν προσπάθειες, δεν υπάρχει όμως
απορροφητικότητα. 'Ενα 3% στο συγκεκριμένο κλάδο, ενώ η Αυστρία έχει απορροφητικότητα 20%-25%
Είναι να απορεί κανείς με τη σιωπή του Υπουργείου, γιατί θα έπρεπε να
γνωρίζουν ότι το ύψος των επιδοτήσεων που θα ισχύσουν για τα επόμενα
χρόνια προσδιορίζεται για κάθε αιγοπρόβατο δώδεκα χιλιάδες πεντακόσιες

ογδόντα δραχμές, για γαλακτοφόρες αγελάδες σαράντα επτά χιλιάδες, για μοσχίδες πάχυνσης τριάντα πέντε χιλιάδες, για χοιρομητέρες περίπου εκατόν είκοσι έξι χιλιάδες και για κυψέλες δεκατέσσερις χιλιάδες η κάθε μια κυψέλη.
Βέβαια για την ανάπτυξη της βιολογικής κτηνοτροφίας δεν χρειάζεται μόνο οικονομική διάσταση, χρειάζεται και συνείδηση, συμφωνούμε απόλυτα. Αλλά αυτή πρέπει να τη δημιουργήσουμε μέσω της ενημέρωσης και όσον αφορά την πληροφόρηση και τον οργανισμό ΔΗΜΗΤΡΑ, είμαστε σύμφωνοι, αρκεί να
ενεργοποιηθεί με σωστό προσωπικό και κατά την άποψή μας πρώτα αυτό θέλει η εκπαίδευση.
Πιστεύουμε ότι οι αποφάσεις της "Ατζέντας" για την αναθεώρηση της ΚΑΠ αποτελούν πλήγμα για τη βοοτροφία, διότι αποφασίστηκε μείωση κατά 8% του συνολικού αριθμού των επιδοτούμενων ζώων, εννοώ θηλάζουσων αγελάδων. Διότι αποφασίστηκε ο αριθμός των ζώων που πριμοδοτούνται από εκατόν σαράντα εννέα χιλιάδες επτακοσίων εβδομήντα οκτώ να κατέλθει στις εκατόν τριάντα οκτώ χιλιάδες πέντε, με συνέπεια να έχουμε έντεκα χιλιάδες επτακόσια εβδομήντα τρία ζώα μη επιδοτούμενα.
Παρηγοριά βέβαια είναι η επιδότηση που ανήλθε από 144,9 ευρώ σε 200ευρώ, ενώ είναι γνωστό ότι τα μέλη μπορούν να αυξήσουν την επιδότηση με πρόσθετη ενίσχυση των 50ευρώ, εκ των οποίων 24,15 χρηματοδοτούνται από την Ευρώπη.
Στο γάλα οι σαράντα τέσσερις χιλιάδες οκτακόσιοι τόνοι ποσόστωσης για τη γαλακτική περίοδο 2000-2001 είναι σταγόνα στον ωκεανό και είναι πρόκληση να διαφημίζεται. Ακολουθούν βέβαια και είκοσι πέντε χιλιάδες τόνοι για το 2001-2002.
Τώρα, ο τρόπος κατανομής, τη στιγμή που η εγχώρια αγορά έχει ανάγκη
από ένα εκατομμύριο διακόσιες χιλιάδες τόνους, είναι φυσικό να δημιουργεί δυσαρέσκεια. Η Ολλανδία με τον ίδιο πληθυσμό έχει έντεκα εκατομμύρια ποσόστωση, το επαναλαμβάνουμε για ευνόητους λόγους. Θέση και δική μας και δική σας θα πρέπει να είναι να ευνοούνται οι νέοι αγρότες, αλλά κυρίως οι ξεχασμένες παραμεθόριες και νησιωτικές περιοχές. Εάν μοιραστεί η ποσόστωση των σαράντα έξι χιλιάδων οκτακοσίων τόνων στις διακόσιες είκοσι 
δύο γαλακτοφόρες αγελάδες, το ποσό ανά ζώο ανέρχεται στα διακόσια λίτρα. Περισσότερο τζίρο δηλαδή, είκοσι χιλιάδες ανά αγελάδα. Το καθαρό δεν
είναι δύο, τρεις χιλιάδες ανά ζώο. Καταλαβαίνετε, λοιπόν, πόσο δραματική είναι η κατάσταση. 'Ετσι προκύπτουν οι υπερβάσεις των τριάντα επτά χιλιάδων διακοσίων σαράντα ενός τόνων και ακολουθούν και τα πρόστιμα της συνεπευθυνότητας και χάνονται δισεκατομμύρια από τους παραγωγούς.

'Οσον αφορά αυτό το θέμα, μέσα από τη σκέψη προκύπτει η πραγματική
ανάγκη σε ποσοστώσεις στην οποία αναφερθήκατε, αλλά θα πρέπει να εντατικοποιηθεί ο αγώνας, για να υπάρξει κάποιο αποτέλεσμα.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ.)
Στην Ελλάδα έχουμε επί των επτακοσίων τόνων υπέρβαση τριάντα
επτά χιλιάδες τόνων, δηλαδή ένα ποσοστό 6%, ενώ στην Ολλανδία με
έντεκα χιλιάδες τόνους, έχουμε 0,5% δώδεκα φορές περισσότερο υπέρβαση κάνει η Ελλάδα.
Σε ό,τι έχει σχέση με το επιστημονικό προσωπικό, παντού υπάρχει
έλλειψη ειδικευμένου προσωπικού. 'Ηδη ο γεωτεχνικός κόσμος με τις απεργιακές κινητοποιήσεις και τις θέσεις του αποδεικνύει τη διάλυση των υπηρεσιών, που σαν συνέπεια έχει το μαρασμό της γεωργικής και κτηνοτροφικής παραγωγής. Μας λέτε ότι εμβολιάστηκαν εναντίον της βουκέλωσης ένα εκατομμύριο τριακόσιες τριάντα έξι χιλιάδες τριακόσια ένα αιγοπρόβατα. Δεν μας λέτε όμως ότι δεν εμβολιάστηκαν δέκα εκατομμύρια μείον αυτά που εμβολιάστηκαν. Καταλαβαίνετε πόσο μεγάλο είναι το πρόβλημα.
Εφαρμόζατε παλαιότερα τον εμβολιασμό στα αμνοερίφια, το εγκαταλείψατε δύο-τρία χρόνια, πλάκωσε η βουκέλωση σ'όλη την Ελλάδα και μετά βέβαια θα εμβολιάσουμε τα ζώα. Αυτά είναι λάθη τα οποία πληρώνουμε.
Μας λέτε ότι η πρακτική χορήγηση πρωτεϊνούχων ζωοτροφών ζωικής προέλευσης στα μηρυκαστικά δεν ακολουθήθηκε στην Ελλαδα και την άλλη στιγμή, σε άλλη παράγραφο ο ίδιος ο Υπουργός λέει ότι χρησιμοποιήθηκαν στην Ελλάδα τριάντα χιλιάδες τόνοι κρεατάλευρα και οστεάλευρα.
Επί της ουσίας, με τις θέσεις σας αποδεικνύεται ότι ο κτηνοτρόφος
έχει αφεθεί στο έλεος των καιρών.
Τελειώνοντας, εμείς σαν Νέα Δημοκρατία έχουμε συγκεκριμένο προγραμματικό λόγο, τον έχουμε καταθέσει, αν χρειαστεί μπορούμε να αναφερθούμε, σας δείχνουμε καλοπροαίρετα το δρόμο που πρέπει να ακολουθήσετε και δεν φθάνει να ονομάζετε ένα σχέδιο για την ασφάλιση σχέδιο του "Ησίοδου", γιατί μας θυμίζει τη μάχη της φέτας που χάσατε, ασχέτως αν ήταν γνωστή από την εποχή του Ησίοδου.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν
στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, σαράντα εννέα μαθητές και τρεις συνοδοί από το 8ο Δημοτικό Σχολείο Πατρών.
Η Βουλή τους καλωσορίζει.
( Χειροκροτήματα από όλες τις πτέρυγες)
Θα ήθελα να πω στα παιδιά ότι σήμερα έχουμε κοινοβουλευτικό έλεγχο
και στην Αίθουσα παρευρίσκονται οι Βουλευτές, οι οποίοι ερωτούν και ο Υπουργός ο οποίος απαντά.
Ο κύριος Υπουργός έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, παρακαλώ, το λόγο για ένα λεπτό. ΠΡΟΕΔΡΕΥΩΝ (Παναγιώτης Σγουρίδης): 'Εχετε πάρει τη δευτερολογία σας
ολόκληρη.
ΓΕΩΡΓΙΟΣ ΚΑΡΑΣΜΑΝΗΣ: 'Ενα λεπτό, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Τι θα πείτε σε ένα λεπτό;
Ορίστε, πείτε μας.
ΓΕΩΡΓΙΟΣ ΚΑΡΑΣΜΑΝΗΣ: Θα αναφερθώ σε ένα σημαντικό θέμα που και εσάς σας απασχολεί, κύριε Πρόεδρε. Είναι τα περίφημα πανωτόκια. Βέβαια έχει εξαντληθεί το θέμα, διότι το είχαμε κουβεντιάσει κατ'επανάληψη. 
ΠΡΟΕΔΡΕΥΩΝ (Παναγιώτης Σγουρίδης): Τι σχέση έχουν τα πανωτόκια, κύριε
συνάδελφε;
ΓΕΩΡΓΙΟΣ ΚΑΡΑΣΜΑΝΗΣ: Στις ερωτήσεις που κάναμε προς το Υπουργείο Γεωργίας παίρνουμε απαντήσεις -προχθές μάλιστα- ότι όλα πάνε καλά με το νόμο των πανωτοκίων. Ενώ από την άλλη πλευρά ακούσαμε τον Υπουργό Εθνικής Οικονομίας ότι πήρε κάποια μέτρα. Τουλάχιστον να υπάρχει ένας συγχρονισμός.
ΠΡΟΕΔΡΕΥΩΝ (Παναγιώτης Σγουρίδης): Δεν είναι θέμα του παρόντος.
Να μη γράφεται τίποτα στα Πρακτικά απ'αυτά που λέει ο κ. Καρασμάνης. Ορίστε, κύριε Υπουργέ, έχετε το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, θα επιμείνω σ'αυτό που είπα και στην πρωτολογία μου. 'Εχουμε δύο επιλογές. 'Η να προσπαθήσουμε να δημιουργήσουμε εντυπώσεις για όσους μας ακούν ή κυρίως για όσους μας βλέπουν, ή να μιλήσουμε ουσιαστικά, σοβαρά, αποτελεσματικά, με νηφαλιότητα, αλλά με επιχειρήματα, βασισμένοι στην επιστημονική γνώση, στα πραγματικά δεδομένα και στις προτάσεις του καθένα για την ανάπτυξη του συγκεκριμένου κλάδου.
Δεν μπορεί να πέφτουμε σε αντιφάσεις απλά και μόνο για λόγους
εντυπωσιασμού.
Κύριε Νάκο, πριν από λίγο καιρό μας κατηγορήσατε ότι δεν εκσυγχρονίζουμε τη σφαγιοτεχνική υποδομή της χώρας, ότι δεν αναπτύσσουμε σφαγεία, ότι δεν κλείνουμε παράνομα σφαγεία που λειτουργούν κλπ.
Σήμερα μας φέρατε παράδειγμα το Κεραμίδι και μας είπατε ότι οι
καημένοι σας πήραν τηλέφωνο μόλις τώρα, για να σας πουν ...
ΑΘΑΝΑΣΙΟΣ ΝΑΚΟΣ: Γιατί δεν τα έχετε κάνει αυτά;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Παρακαλώ, μη με διακόπτετε. Από τα Κανάλια, λοιπόν, πρέπει να πάνε στην Kυρτώνη και τι να κάνουμε
γιατί δεν έχουμε υποδομές.
Αυτό λέμε κι εμείς, κύριε Νάκο, να δημιουργηθούν οι υποδομές. Τα
σφαγεία ποιος τα κάνει; Η Κυβέρνηση; Η Κυβέρνηση θέλετε να αναλάβει αυτή την παραγωγική δραστηριότητα; Αν θέλετε, να το πείτε ευθέως, ότι δηλαδή η Νέα Δημοκρατία προτείνει το Υπουργείο Γεωργίας να αναλάβει επιχειρηματικές δραστηριότητες. Αν δεν θέλετε κάτι τέτοιο, τότε να ενημερώσετε τους παραγωγούς, τους δημάρχους, τις δημοτικές αρχές και τους ιδιώτες επιχειρηματίες ότι έχουν τη δυνατότητα να ενισχυθούν από το Γ' Κοινοτικό Πλαίσιο Στήριξης, όπως είχαν τη δυνατότητα να ενισχυθούν και από το Β' Κοινοτικό Πλαίσιο και να κάνουν σύγχρονες υποδομές.
Επειδή το πρόβλημα της καταστροφής των υλικών ειδικού κινδύνου δεν
είναι ένα πρόβλημα που χρονίζει, έπρεπε να το ξέρει ο κ. Νάκος. Αλλά είναι μία απόφαση που πάρθηκε πριν από δύο μήνες και αναφέρεται στη σπογγώδη εγκεφαλοπάθεια των βοοειδών. Γι' αυτό και πρέπει να εκσυγχρονίσουμε ακόμα περισσότερο τις υποδομές, γι' αυτό και πρέπει να υπάρξουν κλίβανοι στα σφαγεία, για να καταστραφούν τα υλικά ειδικού κινδύνου σωστά και γι' αυτό εμείς αυτή τη δαπάνη τη βάζουμε ως επιλέξιμη δαπάνη στο Γ' Κοινοτικό Πλαίσιο Στήριξης. Και είμαστε ήδη σε επαφή με το ΥΠΕΧΩΔΕ για να δούμε και τις προδιαγραφές, ώστε αυτές οι μονάδες που δημιουργούνται και που θα χρηματοδοτηθούν από το Γ' Κοινοτικό Πλαίσιο Στήριξης να μην έχουν αρνητικές επιδράσεις στο περιβάλλον.
Αυτό είναι πολιτική, κύριοι συνάδελφοι. Το άλλο είναι μικροπολιτική
συνθηματολογία και προσπάθεια δημιουργίας εντυπώσεων. Και αυτό δεν εξυπηρετεί τους 'Ελληνες κτηνοτρόφους.
Αναφερθήκατε στα αιματάλευρα και στο γάλα που πιθανόν να μεταδίδει σπογγώδη εγκεφαλοπάθεια. Αυτό δημιουργεί κλίμα σύγχυσης, καχυποψίας για τα ελληνικά προϊόντα, αναστάτωση και ανασφάλεια και αφέλεια. Γιατί με αυτό το στοιχείο, που δεν στηρίζεται σε επιστημονικά δεδομένα, θέλετε να πάμε στους κουτόφραγκους και να πούμε ότι επειδή πιθανόν να υπάρχει αυτό, δώστε μας επιπλέον ποσόστωση γάλακτος. Αυτό δεν είναι σοβαρή πολιτική. Αυτό είναι τυχοδιωκτισμός.
ΓΕΩΡΓΙΟΣ ΚΑΡΑΣΜΑΝΗΣ: Βαριές εκφράσεις.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): 'Ετσι είναι. Δεν μπορεί να δημιουργούμε εντυπώσεις με τέτοιον τρόπο, ούτε μπορούμε να καλλιεργούμε κλίμα σύγχυσης. Και αυτό το κλίμα σύγχυσης καλλιεργήθηκε πολλές φορές σκόπιμα ή από άγνοια και για τη σπογγώδη εγκεφαλοπάθεια στη χώρα μας εδώ και πάρα πολύ καιρό.
Μας κατηγόρησε κάποτε η Νέα Δημοκρατία, μέχρι να καταλάβει τι συμβαίνει, ότι δεν ελέγχουμε τα κρέατα και αφήνουμε απροστάτευτο τον 'Ελληνα καταναλωτή όσον αφορά τη σπογγώδη εγκεφαλοπάθεια των βοοειδών. Γιατί δεν ήξερε μέχρι τότε ότι ο έλεγχος στα κρέατα δεν μπορεί να
γίνει. Αλλά ο έλεγχος γίνεται στον εγκέφαλο των βοοειδών.
Αναφέρεσθε στη νόθευση του ανταγωνισμού. Ανέφερα προηγουμένως τους
ελέγχους που γίνονται, τις εξετάσεις που γίνονται, τις δεσμεύσεις προϊόντων. Θα αναφέρω και την επιτροπή που συστήθηκε από το Υπουργείο Γεωργίας, για να αντιμετωπίσει ένα οξυμένο πρόβλημα. Η επιτροπή αυτή, που ελέγχει τις απομιμήσεις γαλακτοκομικών προϊόντων, έφερε ήδη αποτελέσματα και πρόκειται άμεσα να υπάρξει αγορανομική διάταξη. Μετά από γνωμοδότηση του Νομικού Συμβουλίου και την αποδοχή αυτής της γνωμοδότησης αυτής της επιτροπής από τον Υπουργό Γεωργίας, δεν επιτρέπεται να κυκλοφορούν γαλακτοκομικά προϊόντα, τα οποία είναι τύποις γαλακτοκομικά προϊόντα και 
στην ουσία έχουν μέσα ποσοστά φυτικών ελαίων, λιπών και άλλων στοιχείων. Απομιμήσεις τυριών δεν επιτρέπονται με ονομασία στην ετικέτα τους γαλακτοκομικού προϊόντος ή ακόμα και φωτογραφίες που θα παραπέμπουν σε γαλακτοκομικό προϊόν.
'Ετσι, λοιπόν, αντιμετωπίζεται και μάλιστα με αποτελεσματικό τρόπο,
υπεύθυνα, επιστημονικά και ολοκληρωμένα και για την υγεία των

καταναλωτών αλλά και για την παραγωγή των Ελλήνων κτηνοτρόφων.
Υπάρχει καθυστέρηση στον 1257. Είναι άγνωστο σε σας γιατί υπήρξε καθυστέρηση στην έγκριση του Γ' Κοινοτικού Πλαισίου Στήριξης; Είναι άγνωστες σε σας οι διαπραγματεύσεις που έκανε η ελληνική Κυβέρνηση με την Ευρωπαϊκή 'Ενωση για να υπερασπιστεί τα συμφέροντα της χώρας και των Ελλήνων παραγωγών; Αν είναι άγνωστο, δεν δικαιολογείστε. Αν είναι γνωστό, δεν επιτρέπετε να κάνετε πολιτική γι' αυτόν τον τομέα και σ' αυτό το επίπεδο, γιατί ξέρετε ότι δόθηκαν σκληρές μάχες για να οδηγηθούμε στα αποτελέσματα που οδηγηθήκαμε. Λόγω αυτών των διαπραγματεύσεων υπήρξε καθυστέρηση.
Και απ' αυτές τις διαπραγματεύσεις κερδίσαμε. Γι' αυτό και τα τόσα τρισεκατομμύρια που διατίθενται για παράδειγμα στον αγροτικό τομέα.
Να δούμε λοιπόν τι έγινε; Μήπως βρισκόμαστε σε μια εικονική πραγματικότητα;
Υπάρχει ήδη σε σχέση με το Γ' Κοινοτικό Πλαίσιο Στήριξης αμέσως μετά την έγκριση η σύσταση των διαχειριστικών αρχών. Δεν ανακοινώθηκε προχθές; Και για το "LEADER"και για το πρόγραμμα αγροτικής ανάπτυξης και για την αλιεία. Αυτό σημαίνει δουλειά υποδομής.
Υπάρχουν οι κοινές υπουργικές αποφάσεις για τις επενδύσεις στον αγροτικό τομέα, για τα σχέδια βελτίωσης, για τους νέους αγρότες, οι κοινές υπουργικές αποφάσεις για το σχέδιο αγροτικής ανάπτυξης. Αυτές είναι ήδη εγκεκριμένες όπως επίσης είναι εγκεκριμένο και το σχέδιο για τα αγροπεριβαλλοντικά, για τις δασώσεις των γεωργικών γαιών. Αυτά όλα δεν είναι αποφάσεις; Δεν υπάρχουν; Δεν έχουν δημοσιευθεί; Είναι καθυστερήσεις; 'Η δεν τα γνωρίζετε;
Να πάμε σε άλλα αποτελέσματα, σε άλλα μέτρα, στο τι εφαρμόστηκε όλο
αυτό το χρονικό διάστημα; Το 1993 να δώσω ένα παράδειγμα για την καταστροφή της κτηνοτροφίας μας, στην οποία αναφέρεστε ο μέσος όρος εκμεταλλεύσεων ήταν έξι αγελάδες στη βοοτροφία. Το 2000 είναι δώδεκα αγελάδες. Και αυτό έχει ιδιαίτερη σημασία, αν σκεφθούμε ότι το 63% της
συνολικής εκτροφής είναι με μέσο όρο τέσσερις αγελάδες η μονάδα.
Αυξήθηκε η μέση παραγωγή γάλακτος, δηλαδή η απόδοση. Πώς αυξήθηκε; Με προσπάθειες γενετικής βελτίωσης και με υποδομές. Από τρεις τόνους το 1993 σε τεσσεράμισι τόνους το 2000. Και όπου υπάρχουν ελεγχόμενες μονάδες έχουν μέσα απόδοση έξι κόμα επτά τόνους ανά αγελάδα το χρόνο. Αυτό είναι βελτίωση, είναι στήριξη της ελληνικής παραγωγής. Αλλά είναι με σχέδιο. 
Αναφέρεστε στις ποσοστώσεις του γάλακτος. Δεν ξέρετε πώς ξεκινήσαμε
με τις ποσοστώσεις; Δεν είναι η κυβέρνηση του 1993, η κυβέρνηση του ΠΑ.ΣΟ.Κ., που πήρε τους εκατό χιλιάδες τόνους επιπλέον; Δεν είναι η κυβέρνηση του ΠΑ.ΣΟ.Κ. που πήρε πρόσφατα τις εβδομήντα χιλιάδες τόνους επιπλέον; Απ' αυτές κατανεμήθηκαν οι σαράντα χιλιάδες οκτακόσιες τόνοι και πρόκειται άμεσα με τον καινούριο χρόνο -θα αρχίσει να ισχύει από 1.4.2001- να κατανεμηθούν και οι υπόλοιποι είκοσι πέντε χιλάδες τόνοι. 
Αυτοί θα μπορέσουν να βοηθήσουν να ξεπεράσουμε το πρόβλημα της
υπέρβασης που είναι τριάντα επτά χιλιάδες με τριάντα οκτώ χιλιάδες τόνοι ετησίως για φέτος. Θα ξεπεραστεί το πρόβλημα και δεν θα υπάρχουν τα πρόστιμα.
Να δούμε όμως ποιοι είναι οι υπερβατικοί κυρίως παραγωγοί και γιατί δημιουργούνται; Θα τοποθετηθούμε σ' αυτό; Θα συμφωνήσουμε με τα μέτρα που πήρε η ελληνική Κυβέρνηση, με το Υπουργείο Γεωργίας για τη διαχείριση των ποσοστώσεων του γάλακτος; Τα έχετε υπόψη σας αυτά τα μέτρα; Γιατί οι 'Ελληνες παραγωγοί τα έχουν υπόψη τους και συμφωνούν. Είναι μέτρα που πάρθηκαν με συμφωνία δική τους, για να φύγει ο αέρας από την παραγωγή και για να έχει το δικαίωμα στην ποσόστωση, στην παραγωγή, στη διάθεση του προϊόντος του γάλακτος ο πραγματικός παραγωγός και όχι ο αεριτζής και ο μεταπράτης που διαχειρίζεται ποσόστωση χωρίς να έχει παραγωγική μονάδα. Διαφωνείτε με αυτά τα μέτρα ή συμφωνείτε; 'Η δεν είναι μέτρα καν. Εκτός και αν δεν τα γνωρίζετε. Θα έπρεπε τότε να ενημερωθείτε από κάποιους 'Ελληνες παραγωγούς.
Αναφέρεστε στη βιολογική γεωργία και τη βιολογική κτηνοτροφία. Πόσα χρόνια ισχύει πριν η βιολογική γεωργία; Πόσα προγράμματα εφαρμόζονται μέχρι τώρα; Πόσο αυξάνονται οι στρεμματικές αποδόσεις και η ένταξη σ' αυτά τα σχέδια; Με ποιανού πρωτοβουλία; Δηλαδή είναι ανύπαρκτο το Υπουργείο Γεωργίας και η ελληνική Κυβέρνηση;
Αναφέρεστε στη βιολογική κτηνοτροφία, όταν προέκυψε η δεύτερη κρίση
της διατροφικής αλυσίδας. Τότε είναι η πρώτη φορά που άρχισε να ασχολείται η Νέα Δημοκρατία με τη βιολογική κτηνοτροφία. Εγώ χαίρομαι γι' αυτά. Χαίρομαι να ακούω συναδέλφους της Νέας Δημοκρατίας να αναφέρονται διαρκώς στη βιολογική κτηνοτροφία, στην οικολογία στην προστασία του περιβάλλοντος. Είναι ιδιαίτερα σημαντικό. Είναι σημαντικό, γιατί διαμορφώνει μία συνείδηση και αυτή είναι η προσπάθεια όλων και αυτό πρέπει να γίνει. Αλλά όταν αυτή η συνείδηση διαμορφώνεται, δεν πρέπει να διαμορφώνεται στρεβλά. Και στρεβλή διαμόρφωσης συνείδησης είναι η απαίτηση ενίσχυσης επιδοτήσεων κανονισμών, γιατί όπως είπα δεν είναι μόνο αυτό η βιολογική γεωργία και η βιολογική κτηνοτροφία.
Και αυτή η προσπάθεια έχει ξεκινήσει πάρα πολύ καιρό πριν. Και έχει
ξεκινήσει με τη συνειδητή ένταξη σε αυτή τη διαδικασία των Ελλήνων παραγωγών, των Ελλήνων κτηνοτρόφων. Οι 'Ελληνες χοιροτρόφοι στους οποίους αναφερθήκατε, κύριε Νάκο, οι ίδιοι, σε συνεργασία με τον ΟΠΕΓΕΠ, με πρωτοβουλία τους δημιούργησαν πρότυπα για την παραγωγή πιστοποιημένων ποιοτικών προϊόντων. Οι ίδιοι δημιούργησαν τα πρότυπα, σε συνεργασία με τον ΟΠΕΓΕΠ. Και δεν το έκαναν τώρα. Το Υπουργείο Γεωργίας, το ίδιο, έβαλε τη χοιροτροφία στις προωθούμενες εκμεταλλεύσεις. Και δεν το έβαλε τώρα που προέκυψε η διατροφική κρίση. Το έβαλε πριν, όπως και για τα γουνοφόρα ζώα. Το έβαλε πριν, γιατί είχε σχεδιασμό, είχε πρόγραμμα, είχε ολοκληρωμένη μελέτη, είχε στρατηγική για την ανάπτυξη της ελληνικής κτηνοτροφίας. Αυτά είναι πολιτικές, δεν είναι μικροπολιτικές.
'Ο,τι έγινε στη βοοτροφία και στο γάλα, στην αναθεώρηση της κοινής
οργάνωσης αγορών, στις πριμοδοτήσεις, δεν έγινε στην αιγοπροβατοτροφία; Η αύξηση του ποσοστού ειδικής ενίσχυσης, που καταβάλλεται στους παραγωγούς ελαφρών αρνιών των ορεινών και μειονεκτικών περιοχών από 70% στο 90%, όφελος δώδεκα εκατομμύρια Ευρώ ανά έτος, τίνος πολιτική είναι; Ποιος ενδιαφέρεται γι' αυτό; Η αύξηση του συντελεστή χρήσης των δικαιωμάτων από
70% σε 90% στην αιγοπροβατοτροφία, τίνος πολιτική είναι; Ποιος ενδιαφέρεται γι'αυτό;
Για τη μελισσοκομία δεν αναφερθήκατε. Μπορώ να αναφέρω μία σειρά προγραμμάτων, προϊόντα προστατευόμενης ονομασίας προέλευσης. Εφαρμογή του κανονισμού 2019 για τα μικρά νησιά του Αιγαίου. 'Εγκριση προγράμματος της Ευρωπαϊκής 'Ενωσης για το 2001, προϋπολογισμός ένα δισεκατομμύριο τετρακόσια εκατομμύρια. Ποιος ασχολείται με αυτά τα πράγματα; Ποιος προσπαθεί να τα υλοποιήσει και να τα εφαρμόσει;
Το γάλα με τον κανονισμό 951, αξιολογήθηκαν και εντάχθηκαν ενενήντα
ένα έργα, προϋπολογισμού τριάντα επτά δισεκατομμυρίων διακοσίων εκατομμυρίων.
Στα ΠΕΠ και για τα τυριά μόνο και όχι σήμανση, ενίσχυση επενδύσεων γεωργικών προϊόντων ποιότητας κλπ., έχουμε δύο τρισεκατομμύρια εκατόν ογδόντα επτά δισεκατομμύρια πεντακόσια ογδόντα τέσσερα εκατομμύρια, με επιχορήγηση με 85% γι'αυτές τις μονάδες μέχρι τώρα. Αξιολογήθηκαν εκατόν πενήντα αιτήματα φορέων. Ποιος τα κάνει αυτά; Αυτό δεν είναι πολιτική της ελληνικής Κυβέρνησης για να στηρίξει προϊόντα ποιοτικών προδιαγραφών; Μέσω του INTERREG για τη βελτίωση του γάλακτος, της υποδομής για το γάλα, εκατόν εξήντα τέσσερα αιτήματα φορέων αξιολογήθηκαν για την προμήθεια και εγκατάσταση δεξαμενών πρόψυξης για το γάλα, που ξέρετε ότι είναι πολύ σημαντικό. Προϋπολογισμός τρία δισεκατομμύρια εξακόσια εκατομμύρια. Εβδομήντα εννέα αιτήματα για προμήθεια βυτίων μεταφοράς γάλακτος, προϋπολογισμός οκτακόσια εκατομμύρια με επιδότηση 60% σε είκοσι τρεις παραμεθόριους νομούς της χώρας. Αυτά τίνος πολιτική είναι; Ποιος ενδιαφέρεται γι' αυτήν την πολιτική; Δεν βελτιώνουν την ποιότητα των παραγόμενων προϊόντων; Δεν βελιώνουν το εισόδημα των παραγωγών; Δεν είναι βελτίωση υποδομών;
ΓΕΩΡΓΙΟΣ ΚΑΡΑΣΜΑΝΗΣ: Για τα επτά κέντρα γάλακτος;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα σας απαντήσω και
γι'αυτά.
Να πάμε στη μεταποίηση και την εμπορία του κρέατος με τον κανονισμό
951 που ίσχυε μέχρι τώρα; Το σύνολο των έργων, τυποποιητήρια, κρεαταγορές, αλαντοποιεία, εκατόν σαράντα μία μονάδες, προϋπολογισμός πενήντα επτά δισεκατομμύρια τετρακόσια εξήντα δύο εκατομμύρια. Ποιος τα κάνει αυτά; Με τίνος ενδιαφέρον γίνονται όλες αυτές οι προσπάθειες; 
Αναφερθήκατε στα σφαγεία. Θα σας απαντήσω και για τα σφαγεία. 'Εχουμε
σήμερα εκατό περίπου σφαγεία -ενενήντα επτά για την ακρίβεια- που πληρούν βασικούς υγειονομικούς όρους και τριάντα που έχουν και κωδικό Ε.Ο.Κ. Η 
συνολική δυναμικότητα αυτών είναι εκατόν σαράντα χιλιάδες τόνοι. Ολοκληρώνεται ο εκσυγχρονισμός άλλων εβδομήντα εννέα από το Β' Κοινοτικό

Πλαίσιο Στήριξης μέσα στο 2000. Η δυναμικότητα αυτών εξήντα χιλιάδες τόνοι. Αυτό σημαίνει ότι στο τέλος του 2000 το 70% των αναγκών της αγοράς θα καλύπτεται από σύγχρονη παγιοτεχνική υποδομή, από σύγχρονα σφαγεία. 
ΠΡΟΕΔΡΕΥΩΝ (Παναγιώτης Σγουρίδης): Kύριε Υφυπουργέ, σας παρακαλώ να
συντομεύσετε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Συντομεύω, κύριε Πρόεδρε.
Εκατόν είκοσι έξι επενδυτικά σχέδια με προϋπολογισμό επιλέξιμο
πενήντα δύο δισεκατομμύρια εννιακόσια δεκατέσσερα εκατομμύρια (52.914.000.000) δραχμές έχουν ενταχθεί και ολοκληρώθηκαν με το Β' Κοινοτικό Πλαίσιο Στήριξης.
Να πάμε στις ζωοτροφές; Το ίδιο έγινε και με αυτό.
Τελειώνω, κύριε Πρόεδρε, πολύ σύντομα με τα εξής: Δίνονται οικονομικές ενισχύσεις για τα μικρά νησιά του Αιγαίου. Το ξέρετε. Ενισχύθηκαν επενδύσεις για την ορθολογική ανάπτυξη και τον εκσυγχρονισμό των εγκαταστάσεων που υπάρχουν. Τα είπε ο κ. Νάκος και έφυγε. Αυτό είναι το ενδιαφέρον του για την ελληνική κτηνοτροφία. Δεν περίμενε ούτε την απάντηση.
ΓΕΩΡΓΙΟΣ ΚΑΡΑΣΜΑΝΗΣ: Είμαστε εμείς εδώ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είσαστε εσείς εδώ, που
ήλθατε τώρα, αλλά λείπατε προηγουμένως.
ΓΕΩΡΓΙΟΣ ΚΑΡΑΣΜΑΝΗΣ: 'Οχι, εδώ ήμασταν.
(Θόρυβος στην Αίθουσα)
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δικαιούμαι να έχω έντονο ύφος, κύριοι συνάδελφοι, γιατί το ενδιαφέρον για την ελληνική κτηνοτροφία δεν είναι στιγμιαίο. Είναι μόνιμο, είναι διαρκές.
ΑΝΕΣΤΗΣ ΑΓΓΕΛΗΣ: 'Ολων μας το ενδιαφέρον. Μην το μονοπωλείτε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): 'Ολων. Εγώ θα έλεγα,
λοιπόν, όλων των παρισταμένων.
ΠΡΟΕΔΡΕΥΩΝ (Παναγιώτης Σγουρίδης): Ναι, κύριε Υπουργέ, όμως συντομεύετε. Είναι προτιμότερο να αναφερθείτε σε αυτά που έχετε να πείτε. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Τελειώνω, κύριε Πρόεδρε. ΗΛΙΑΣ ΦΩΤΙΑΔΗΣ: Κύριε Υφυπουργέ, μη μας αφαιρείτε το δικαίωμα να
δείξουμε και εμείς ότι ενδιαφερόμαστε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αντιθέτως, αναφέρθηκα στους παρευρισκόμενους με ιδιαίτερα κολακευτικά λόγια.
ΠΡΟΕΔΡΕΥΩΝ (Παναγιώτης Σγουρίδης): Ας αφήσουμε τους διαλόγους που
είναι επί της διαδικασίας. Επί της ουσίας ας μιλήσουμε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Τόνισα και στην πρωτολογία μου ότι εκφράστηκαν απόψεις που είχαν ιδιαίτερο ενδιαφέρον, ειλικρινές ενδιαφέρον και αγωνία. Με αυτές συμπλέω, γιατί είναι κοινή η προσπάθεια -και πρέπει να είναι κοινή η προσπάθεια- για την ελληνική κτηνοτροφία. 
Ακούστηκαν, όμως, απόψεις, εκφράστηκαν απόψεις ή και ανακρίβειες που
δημιουργούν προβλήματα, γιατί δημιουργούν σύγχυση, γιατί θολώνουν το τοπίο και γιατί στην ελληνική κτηνοτροφία δεν χρειαζόμαστε, κατά τη γνώμη μου, θολό τοπίο.
Κλείνοντας θέλω να κάνω μία και μόνο αναφορά, να δώσω μία και μόνο διαβεβαίωση προς τους συναδέλφους που ενδιαφέρονται, αλλά κυρίως προς τους 'Ελληνες παραγωγούς μας και ιδιαίτερα τους κτηνοτρόφους:
'Οπως μέχρι τώρα και στα πλαίσια του Β' Κοινοτικού Πλαισίου Στήριξης και όχι μόνο, έτσι από εδώ και πέρα στα πλαίσια του Γ' Κοινοτικού Πλαισίου Στήριξης, αλλά και στα πλαίσια της εθνικής πολιτικής για την ανάπτυξη της κτηνοτροφίας, το ενδιαφέρον θα είναι αμέριστο και η παρέμβαση και η προσπάθεια στήριξης θα είναι αποτελεσματική.
Οι 'Ελληνες κτηνοτρόφοι το ξέρουν. Πρέπει να δημιουργήσουμε κάποιους όρους, κάποιες προϋποθέσεις, όχι μόνο για να απορροφήσουμε τα δεκάδες τρισεκατομμύρια που υπάρχουν και για την ανάπτυξη της ελληνικής κτηνοτροφίας, αλλά και γιατί πρέπει να διαμορφώσουμε μία καινούρια συνείδηση και κάποιες σχέσεις συνεργασίας, συμπόρευσης, αλληλοενημέρωσης και στήριξης ανάμεσα στην ελληνική πολιτεία και τους 'Ελληνες κτηνοτρόφους.
Η προοπτική της ελληνικής κτηνοτροφίας είναι ενταγμένη στην ολοκληρωμένη ανάπτυξη της υπαίθρου. Και αυτή την ολοκληρωμένη ανάπτυξη της υπαίθρου θα επιδιώξουμε με κάθε τρόπο, αξιοποιώντας κάθε δυνατό χρηματικό ποσό που διατίθεται, κάθε ικμάδα της δύναμης της ελληνικής Κυβέρνησης.
Σας ευχαριστώ πολύ.
ΓΕΩΡΓΙΟΣ ΚΑΡΑΣΜΑΝΗΣ: Για τα επτά κέντρα γάλακτος δεν μας είπατε. ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να
ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "ΘΡΑΚΗ 2000: 80 Χρόνια από την ενσωμάτωση στην Ελλάδα", σαράντα μαθητές και τρεις συνοδοί καθηγητές από το Λύκειο Ιτέας Καρδίτσας. Η Βουλή τους καλωσορίζει.
(Χειροκροτήματα απ' όλες τις πτέρυγες)
Θα ήθελα να πω στα παιδιά ότι έχουμε κοινοβουλευτικό έλεγχο και στην Αίθουσα βρίσκονται οι Βουλευτές που ερωτούν και ο Υπουργός ο οποίος απαντά.
Κύριοι συνάδελφοι, κηρύσσεται περαιωμένη η συζήτηση επί της υπ'αριθμόν 24/15.11.2000 επερωτήσεως των Βουλευτών της Νέας Δημοκρατίας κυρίων Ανέστη Αγγελή, Ιορδάνη Τζαμτζή, Γεωργίου Καρασμάνη, Ηλία Φωτιάδη, Σταύρου Παπαδόπουλου, Γεωργίου Δεικτάκη, Κωνσταντίνου Τσιπλάκη, Ευάγγελου Πολύζου, Ευάγγελου Μπασιάκου και Αθανάσιου Νάκου προς τον Υπουργό Γεωργίας, σχετικά με την πολιτική της Κυβέρνησης στον τομέα της κτηνοτροφίας.
Στο σημείο αυτό δέχεστε, κύριοι συνάδελφοι, να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και 13.37' λύεται η συνεδρίαση για τη
Δευτέρα 18 Δεκεμβρίου 2000 με αντικείμενο εργασιών του Σώματος νομοθετική εργασία: Μόνη συζήτηση επί των σχεδίων νόμων: α) Κύρωση του Κρατικού Προϋπολογισμού και των Προϋπολογισμών ορισμένων Ειδικών Ταμείων και Υπηρεσιών οικονομικού έτους 2001, β) Κύρωση του Απολογισμού του Κράτους οικονομικού έτους 1999, γ) Κύρωση του Ισολογισμού του Κράτους οικονομικού έτους 1999, σύμφωνα με την ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

