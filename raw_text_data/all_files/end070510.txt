ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΚΣΤ΄
Πέμπτη 10 Μαίου 2007 

ΘΕΜΑΤΑ 
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών Δ. Χριστοφιλογιάννη και Β. Κεγκέρογλου, σελ.
3. Ανακοινώνεται ότι τη συνεδρίαση παρακολουθούν μαθητές, από το 8ο Δημοτικό Σχολείο Νίκαιας, το 2ο Δημοτικό Σχολείο Θρακομακεδόνων, το 20ο Δημοτικό Σχολείο Πατρών, το Δημοτικό Σχολείο Μουσικών Αχαϊας  και το 21ο Δημοτικό Σχολείο Βόλου, σελ.
4. Ανακοινώνεται ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει τις Εκθέσεις της στις αιτήσεις της Εισαγγελικής Αρχής για τη χορήγηση αδειών άσκησης ποινικής δίωξης κατά Βουλευτών.σελ.
5. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 11 ΜαΪου 2007, σελ.
4. Συζήτηση επικαίρων ερωτήσεων:
α) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη συνέχιση του προγράμματος «Βοήθεια στο σπίτι» κ.λπ. σελ.
β) Προς τον Υπουργό Απασχόλησης και Κοινωνικής Προστασίας,
i) σχετικά με την επαναπρόσληψη του προσωπικού στο ξενοδοχείο «CORCYRA BEACH» κ.λπ. σελ.
ii) σχετικά με τα προβλήματα στο νομικό πλαίσιο για την εφαρμογή της αρχής της ίσης μεταχείρισης ανεξαρτήτως φύλου, καταγωγής, πεποιθήσεων κ.λπ. σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με την αεροδιακομιδή ασθενών από τα νησιά. σελ. 
δ) Προς τον Υπουργό Οικονομίας και Οικονομικών, σχετικά με την καταβολή των δεδουλευμένων στους εργαζόμενους της εταιρίας « Μακεδονική Βιομηχανία Μετάλλου Α.Ε.», στη Δράμα, τη διασφάλιση των θέσεων εργασίας κ.λπ. σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. ΚΑΤΑΘΕΣΗ ΣΧΕΔΙΟΥ ΝΟΜΟΥ
Οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας και Υγείας και Κοινωνικής Αλληλεγγύης κατέθεσαν σχέδιο νόμου: «Δημιουργία Φορέα Διαχείρισης Ολοκληρωμένου Προγράμματος Δια Βίου Μάθησης, Ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις». σελ.
2. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση ως Κώδικα του Οργανισμού του Υπουργείου Εξωτερικών». σελ. 
3. Αποχώρηση Βουλευτών του ΠΑ.ΣΟ.Κ. επί του σχεδίου νόμου του Υπουργείου Εξωτερικών. σελ. 

ΟΜΙΛΗΤΕΣ
Α) Επί Διαδικαστικού Θέματος:
ΒΑΡΒΙΤΣΙΩΤΗΣ Μ. σελ.
ΚΑΜΜΕΝΟΣ Π. σελ.
ΚΑΣΣΙMΗΣ Θ. σελ.
ΚΑΣΤΑΝΙΔΗΣ Χ. σελ.
ΚΩΝΣΤΑΝΤΟΠΟΥΛΟΣ Ν. σελ.
ΛΟΒΕΡΔΟΣ Α. σελ.
ΜΑΓΚΡΙΩΤΗΣ Ι. σελ.
ΜΠΟΛΑΡΗΣ Μ. σελ.
ΝΙΩΤΗΣ Γ. σελ.
ΠΑΠΑΧΡΗΣΤΟΣ Ε. σελ.
ΣΟΥΡΛΑΣ Γ. σελ.

Β) Επί των επικαίρων ερωτήσεων:
ΓΙΑΚΟΥΜΑΤΟΣ Γ. σελ.
ΓΙΑΝΝΟΠΟΥΛΟΣ Α. σελ.
ΚΟΥΒΕΛΗΣ Φ. σελ.
ΝΑΚΟΣ Α. σελ.
ΠΑΠΑΓΕΩΡΓΙΟΥ Γ. (Ν. Ευβοίας) σελ.
ΡΗΓΑΣ Π. σελ.
ΤΖΕΚΗΣ Α. σελ.
ΤΣΙΟΓΚΑΣ Δ. σελ.
ΦΩΛΙΑΣ Χ. σελ.

Γ) Επί του σχεδίου νόμου του Υπουργείου Εξωτερικών:
ΒΑΡΒΙΤΣΙΩΤΗΣ Μ. σελ.
ΒΟΥΛΤΕΨΗ Σ. σελ.
ΚΑΜΜΕΝΟΣ Π. σελ.
ΚΑΝΕΛΛΗ Λ. σελ.
ΚΑΣΣΙΜΗΣ Θ. σελ.
ΚΩΝΣΤΑΝΤΟΠΟΥΛΟΣ Ν. σελ.
ΛΟΒΕΡΔΟΣ Α. σελ.
ΜΑΓΚΡΙΩΤΗΣ Ι. σελ.
ΜΠΟΛΑΡΗΣ Μ. σελ.
ΝΙΩΤΗΣ Γ. σελ.
ΠΑΠΑΧΡΗΣΤΟΣ Ε. σελ.



      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΡΚΣΤ ΄
    Πέμπτη 10 Μαΐου 2007
    
      Αθήνα, σήμερα στις 10 Μαΐου 2007, ημέρα Πέμπτη και ώρα 10.33΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Γεώργιο Παπαγεωργίου, Βουλευτή Ευβοίας, τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η ΄Ενωση Καταναλωτών Λέσβου ζητεί την εφαρμογή ενός σύγχρονου χάρτη υποχρεώσεων για την ακτοπλοΐα.
2) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Σύλλογος Πολυτέκνων Λάρισας και Περιχώρων  ζητεί την αλλαγή του άρθρου 16 του ν.3454/2006.
3) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε δημοσίευμα εφημερίδας στο οποίο ζητείται η λήψη μέτρων για τη φύλαξη, συντήρηση και ανάδειξη του αρχαιολογικού χώρου της Επισκοπής των Λουλουδιών Κίτρους Πιερίας.
4) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Σύλλογος Επιτυχόντων μη Διοριστέων  Πανελλήνιου Γραπτού Διαγωνισμού Α.Σ.Ε.Π. 1998 ζητεί τον άμεσο διορισμό των μελών του.
5) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία ο κ. ΄Ιων Κόντε ζητεί την επίλυση κληρονομικού και φορολογικού του προβλήματος.
6) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία η ΄Ενωση Προσωπικού Λιμενικού Σώματος Λέσβου – Λήμνου – Αγίου Ευστρατίου υποβάλλει προτάσεις της για το σχέδιο νόμου  «Συνεταιρισμοί θαλάσσιας αλληλασφάλισης».
7) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία ο Δήμος Αιγείρου Ροδόπης ζητεί τη χρηματοδότηση της συντήρησης των σχολικών κτηρίων της περιοχής του.
8) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία ο Δήμος Αιγείρου Ροδόπης ζητεί χρηματοδότηση για την ανόρυξη γεωτρήσεων.
9) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία η Οργανωτική Επιτροπή του παγκόσμιου πρωταθλήματος ρυθμικής γυμναστικής ζητεί την άμεση χρηματοδότηση των εργασιών επισκευής του ΕΑΚ Πατρών.
10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δικηγορικός Σύλλογος Σύρου διαμαρτύρεται για την απόσπαση πρωτοδίκη από το Πρωτοδικείο Σύρου.
11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος και Φορείς Νήσου Σερίφου ζητούν την άμεση τοποθέτηση ιατρών στο αγροτικό ιατρείο Σερίφου.
12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Δρυμαλίας Κυκλάδων ζητεί την άμεση πλήρωση των κενών θέσεων ιατρών στα Περιφερειακά Ιατρεία Απεράθου και Κορωνίδας.
13) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ιωάννης Παπαδόπουλος ζητεί να μοριοδοτηθούν οι κάτοικοι του χωριού Πέλλα για προσλήψεις προσωπικού στην αρχαιολογική υπηρεσία.
14) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παύλος Μούλας ζητεί την ηλεκτροδότηση της κατοικίας του στον ΄Αγιο Αθανάσιο Πέλλας.
15) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αλέξανδρος Παπαδόπουλος, εκπρόσωπος αγγλικής εταιρείας πληροφορικής ζητεί πληροφορίες προκειμένου να δραστηριοποιηθεί η εταιρεία του στην Ελλάδα.
16) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Θεόδωρος Κυριαζής διαμαρτύρεται για υποχρεωτική εισφορά του στον Γ.Ο.Ε.Β..
17) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αθανάσιος Φάκαλος, φαρμακοποιός διαμαρτύρεται για τον τρόπο διάθεσης των φαρμάκων από τις φαρμακευτικές εταιρείες.
18) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Χρήστος Μητκούδης, ζητεί να χορηγηθεί επίδομα παραπληγίας στην ανάπηρη κουνιάδα του.
19) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Δέσποινα Κουζουτζάκ ζητεί να της χορηγηθεί ο τίτλος ιδιοκτησίας κτήματος στο Αμύνταιο Πέλλας.
20) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ηλίας Χατζηαντωνίου ζητεί να του χορηγηθεί αναπηρική σύνταξη από το Ι.Κ.Α.. 
21) Η Βουλευτής Λέσβου κ. ΧΡΙΣΤΙΑΝΑ ΚΑΛΟΓΗΡΟΥ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία ο Δήμος Πλωμαρίου Λέσβου διαμαρτύρεται για την αλματώδη αύξηση των ενοικίων των πεζοδρομίων και κοινοχρήστων χώρων στο λιμάνι Πλωμαρίου Λέσβου.
22) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ  κατέθεσε αναφορά με την οποία ο Δήμος Μακρακώμης Φθιώτιδας ζητεί την αποζημίωση των ακτινιδοπαραγωγών της περιοχής του, που οι καλλιέργειές τους επλήγησαν από δυσμενείς καιρικές συνθήκες.
23) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά με την οποία ο Δήμος Κεραμωτής Καβάλας ζητεί τη σύσταση Δημοτικού Λιμενικού Ταμείου και τη μεταφορά σ΄ αυτό των αρμοδιοτήτων του Οργανισμού Λιμένος Καβάλας Α.Ε..
24) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Πανελλήνιος  Σύλλογος Θεατρολόγων ζητεί τη δημιουργία οργανικών θέσεων και την πρόσληψη θεατρολόγων στην πρωτοβάθμια και δευτεροβάθμια εκπαίδευση.
 25) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πρόεδρος της Κοινότητας Φολέγανδρου Νομού Κυκλάδων ζητεί χρηματοδότηση για την αντιμετώπιση της λειψυδρίας.
 B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5912/20-3-07 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 6938Β/5-4-07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω σχετική ερώτηση, σας γνωρίζουμε τα εξής:
     Η οικοδομική άδεια ανέγερσης του κτηρίου ΚΤΕΟ στο Ο.Τ. 22 του ρυμοτομικού σχεδίου του Δήμου Αλίμου Ν. Αττικής εκδόθηκε από την Δ/νση Πολεοδομίας Νοτίου Τομέα της Νομαρχίας Αθηνών, μετά την αρ. ΦΕΚ/58433/3651/12-10-2006 Απόφαση του Υπουργείου Μεταφορών.
     Σχετικά με την έγκριση ή μη της Μελέτης Περιβαλλοντικών επιπτώσεων του έργου, η αρμόδια Δ/νση του ΥΠΕΧΩΔΕ ενημέρωσε την ενδιαφερομένη εταιρεία ΚΤΕΟ Αθηνών ΑΕ, ότι επειδή η επιχείρηση δεν διαθέτει χώρο στάθμευσης για περισσότερα από 200 οχήματα, εξαιρείται από την διαδικασία της περιβαλλοντικής αδειοδότησης (υποβολή Μελέτης Περιβαλλοντικών Επιπτώσεων και Έκδοση Απόφασης Περιβαλλοντικών Όρων).
     Επειδή η εν λόγω δραστηριότητα δεν συμπεριλαμβάνεται στις 10 ομάδες δραστηριοτήτων, όπως αυτές αναφέρονται στο παράρτημα Ι, της ΚΥΑ: ΗΠ 15393/2332/02 - ΦΕΚ 1022/Β/5-8-02, Περί κατάταξης δημοσίων και ιδιωτικών έργων σε κατηγορίες.
     Τέλος, σας γνωρίζουμε ότι, η αρμόδια Πολεοδομική Υπηρεσία που εξέδωσε την οικοδομική άδεια έχει διακόψει τις οικοδομικές εργασίες επειδή διαπιστώθηκε ότι έχει γίνει εσφαλμένος υπολογισμός ως προς τα υψόμετρα.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      2. Στην με αριθμό 5334/9-3-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 6820Β/2-4-07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην παραπάνω σχετική ερώτηση, σας γνωρίζουμε ότι:
     Ο Δήμος Ηρακλείου - «Γραφείο Προγραμματικής Σύμβασης Υ.ΠΕ.ΧΩ.Δ.Ε.-ΥΠ.ΠΟ.-Δ.Ε.ΠΟ.Σ.-ΔΗΜΟΥ ΗΡΑΚΛΕΙΟΥ για την αναβάθμιση της Παλιάς Πόλης», διαβίβασε στο Υ.ΠΕ.ΧΩ.Δ.Ε. - Δ/νση Πολεοδομικού Σχεδιασμού, απόσπασμα της μελέτης «Προστασία και Ανάδειξη της παλιάς πόλης του Ηρακλείου» που τμήμα της οποίας ήδη προωθείται για έγκριση από τους αρμόδιους φορείς, καθώς και καταγραφή του κτηριακού αποθέματος (καρτέλες) του οποίου στην ανωτέρω μελέτη προτείνεται η διατήρηση και προστασία.
     Η εν λόγω Υπηρεσία προωθεί σταδιακά την αξιολόγηση των κτηρίων που έχουν προταθεί στα πλαίσια της μελέτης «Προστασία και Ανάδειξη της παλιάς πόλης του Ηρακλείου» και το χαρακτηρισμό των αξιόλογων κτηρίων τα οποία θεωρεί ότι πληρούν τις προϋποθέσεις του άρθρου 3 του Ν. 2831/00 (Φ.Ε.Κ. 140/A/13.6.2000) ώστε να χαρακτηριστούν διατηρητέα.
     Ήδη, με την υπ' αριθ. πρωτ. 39472/23-9-04 σχετική Υπουργική Απόφαση (Φ.Ε.Κ. 890/Δ/5-10-04) χαρακτηρίστηκαν ως διατηρητέα 47 κτήρια.
     Όσον αφορά στον υφιστάμενο παραδοσιακό κτιριακό πλούτο σε άλλα αστικά κέντρα του Ν. Ηρακλείου, η Υπηρεσία επιλαμβάνεται των προτάσεων για αξιολόγηση κτηρίων σχετικά με το χαρακτηρισμό τους ως διατηρητέων, που διαβιβάζονται από τις τοπικές αρμόδιες υπηρεσίες.
     Το κυκλοφοριακό πρόβλημα των αστικών κέντρων του Ν. Ηρακλείου είναι δυνατόν να επιλυθεί με την εκπόνηση ειδικών κυκλοφοριακών μελετών με μέριμνα των αντίστοιχων Δήμων.
     Τέλος, σύμφωνα με την από 27-01-2004 Προγραμματική Σύμβαση δεκαετούς διάρκειας, που έχει υπογραφεί μεταξύ των ΥΠΠΟ, ΥΠΕΧΩΔΕ, ΤΑΠ και του Δήμου Ηρακλείου για την αναστήλωση των Ενετικών Τειχών του Χάνδακα και για την Αναβάθμιση της Παλιάς Πόλης του Ηρακλείου, η οποία ανανεώνει και διευρύνει το αντικείμενο της παλαιότερης (22-12-1995), το ΥΠΕΧΩΔΕ έχει την υποχρέωση να χρηματοδοτεί με την μορφή επιχορήγησης το Δήμο Ηρακλείου, για την υλοποίηση έργων που αφορούν την ανάπλαση της Αγ. Τριάδας και λοιπές δράσεις αναβάθμισης της παλιάς πόλης. Το ποσό που αναλογεί στο ΥΠΕΧΩΔΕ ανέρχεται συνολικά σε 12.389.222,31 ευρώ και αποτελεί αναπορρόφητο υπόλοιπο της από 22-12-1995 Προγραμματικής Σύμβασης.
     Η υπόψη Προγραμματική Σύμβαση υλοποιείται σταδιακά όσον αφορά τις υποχρεώσεις του Υ.ΠΕ.ΧΩ.ΔΕ. με την έκδοση αποφάσεων Υπουργού ΠΕΧΩΔΕ για την έγκριση πιστώσεων, σύμφωνα με την εξέλιξη των έργων, την αποστολή των σχετικών παραστατικών από το Δήμο και τη δυνατότητα εκταμίευσης από το ΕΤΕΡΠΣ. Μέχρι σήμερα έχουν εκδοθεί αποφάσεις Υπουργού ΠΕΧΩΔΕ για έγκριση πίστωσης 1.217.901,69 ευρώ (95870/1041/7-3-1997) και 437.021,27 ευρώ (180173/5-3-2007) στο Δήμο Ηρακλείου για το έργο «Ανάπλαση Παλιάς Πόλης Ηρακλείου» και έχουν εκταμιευθεί μέσω ΕΤΕΡΠΣ 816.948,58 ευρώ.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      3. Στην με αριθμό  6342/29.3.07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 21625/18.4.07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης, η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Ασημίνα Ξυροτύρη-Αικατερινάρη, σχετικά με την συσσώρευση όγκου απορριμμάτων στην έκταση του πρώην στρατοπέδου Παύλου Μέλα και της επίσπευσης των διαδικασιών παραχώρησης της εν λόγω έκτασης στο Δήμο Σταυρούπολης Ν. Θεσ/νίκης, σας γνωρίζουμε, ύστερα από ενημέρωση που είχαμε από τον εν λόγω Δήμο, ότι το ιδιοκτησιακό καθεστώς του στρατοπέδου παραμένει στην ευθύνη του Υπουργείου Εθνικής Άμυνας και τη διαχείριση του έχει η Υπηρεσία Αξιοποίησης και Μετεγκατάστασης Στρατοπέδων.
      Σας επισυνάπτουμε σχετικά, την αριθμ. 12303/12-4-2007 απάντηση του Δήμου Σταυρούπολης, που αναφέρεται αναλυτικά στο θέμα.
      Για περαιτέρω ενημέρωση, αρμόδιο να απαντήσει είναι το συνερωτώμενο Υπουργείο Εθνικής Άμυνας.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό  6128/26.3.07 ερώτηση του Βουλευτή κ. Λάζαρου Λωτίδη δόθηκε με το υπ’ αριθμ. 21633/18.4.07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ αριθμ. 6128/26-3-2007 ερώτησης που κατέθεσε ο βουλευτής Κοζάνης κ. Λάζαρος Λωτίδης, αναφορικά με την επιβολή του τέλους 2% επί των ακαθαρίστων εσόδων των καταστημάτων εστίασης και αναψυχής από τους Οργανισμούς Τοπικής Αυτοδιοίκησης του νομού Κοζάνης, σας γνωρίζουμε τα ακόλουθα:
      Το προβλεπόμενο από τις διατάξεις του άρθρου 1 του Ν.339/76, όπως ισχύει, και του άρθρου 20 του Ν.2539/97, τέλος διαμονής παρεπιδημούντων και τέλος επί των ακαθαρίστων εσόδων διαφόρων ειδών καταστημάτων υγειονομικού ενδιαφέροντος, παρά το νομοθετικό χαρακτηρισμό τους ως «τέλη», είναι στην πραγματικότητα φόροι, αφού αποδίδονται στον οικείο οργανισμό Τοπικής Αυτοδιοίκησης (Ο.Τ.Α) από τους κατά νόμο υπόχρεους, χωρίς να υπάρχει υποχρέωση ειδικής αντιπαροχής προς τους φορολογούμενους (ΣτΕ 2817/2000, Γνωμ. ΝΣΚ Ολ. 47/1994). Συνεπώς δεν υφίσταται υποχρέωση της τήρησης της αρχής της ανταποδοτικότητας.
      Το τέλος 2% επί των ακαθαρίστων εσόδων επιβάλλεται ευθέως από το νόμο και ως εκ τούτου η είσπραξή του από τους υπόχρεους είναι υποχρεωτική στις περιπτώσεις των οργανισμών Τοπικής Αυτοδιοίκησης (Ο.Τ.Α), όπου ισχύει το σύστημα του αντικειμενικού προσδιορισμού της αξίας των ακινήτων, ενώ για τους υπόλοιπους Ο.Τ.Α η είσπραξη του τέλους αυτού είναι δυνητική και για την επιβολή του απαιτείται έκδοση σχετικής απόφασης από το δημοτικό ή κοινοτικό συμβούλιο. Αντίστοιχα η επιβολή του τέλους διαμονής παρεπιδημούντων είναι υποχρεωτική μόνο για τους Ο.Τ.Α. που ορίζονται με το άρθρο 2 του Ν.339/76, ενώ για τους υπόλοιπους είναι προαιρετική και επίσης απαιτείται σχετική απόφαση του δημοτικού / κοινοτικού συμβουλίου.
      Τα ανωτέρω τέλη βαρύνουν τον πελάτη, αναγράφονται ξεχωριστά στα εκδιδόμενα, κατά τις κείμενες διατάξεις, στοιχεία και εισπράττονται από αυτόν που εκδίδει το λογαριασμό, ο οποίος υποχρεούται να τα αποδώσει στο οικείο δημόσιο ή δημοτικό ταμείο, υποβάλλοντας ταυτόχρονα σχετική δήλωση. Ελλείψει υποβολής των σχετικών δηλώσεων και απόδοσης του τέλους από τους υπόχρεους, οι Ο.Τ.Α. δύνανται, σύμφωνα με το άρθρο 47 του ν.1416/1984 και τα άρθρα 6 και 7 του ν.Ι080/1980, να ζητούν τα αναγκαία στοιχεία από τις Δημόσιες Οικονομικές Υπηρεσίες και τους λοιπούς φορείς του Δημοσίου, προκειμένου να προβούν σε βεβαίωση των σχετικών οφειλών για τα τελευταία πέντε έτη (άρθρο 2 του ν.344/1968). Η υποχρέωση δε των επιχειρήσεων να αποδώσουν στους οικείους Ο.Τ.Α τα τέλη δεν επηρεάζεται από την ενδεχόμενη παράλειψή τους να τα εισπράξουν από τους πελάτες τους.
      Τέλος επισημαίνεται ότι επανειλημμένως δόθηκε η δυνατότητα στους συγκεκριμένους υπόχρεους, βάσει σχετικών νομοθετικών ρυθμίσεων, να προβούν σε τμηματική εξόφληση της κύριας οφειλής τους, χωρίς πρόστιμα και προσαυξήσεις εκπρόθεσμης καταβολής, με πλέον πρόσφατη τη διάταξη του άρθρου 9, παρ.5 του ν.3345/2005, που καταλάμβανε οφειλές που είχαν βεβαιωθεί ή μη μέχρι την 16η Ιουνίου 2005 και ίσχυε μέχρι την 16η Δεκεμβρίου 2005.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
     5. Στην με αριθμό 6344/29.3.07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ.36767/ΙΗ/19.4.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 6344/29-3-2007, την οποία κατέθεσε η Βουλευτής κ. Ασημίνα Ξηροτύρη - Αικατερινάρη και στα θέματα της αρμοδιότητάς μας, σας γνωρίζουμε τα ακόλουθα:
      α) Σχετικά με την καθυστέρηση πληρωμής των εκπαιδευτικών για το πρόγραμμα Πρόσθετnς Διδακτικής Στήριξης σχολικού έτους 2006-07, σας ενημερώνουμε ότι αναπροσαρμόστηκε το Τεχνικό Δελτίο των προγραμμάτων ΠΔΣ των σχολικών ετών 2004-05 και 2005-06 με την εξ ολοκλήρου ένταξη των προγραμμάτων αυτών στο Γ΄ ΚΠΣ. Για το λόγο αυτό κατατέθηκε τροποποιημένο Τεχνικό Δελτίο και αναμένεται η έγκρισή του. Το γεγονός αυτό έχει ως αποτέλεσμα να καθυστερήσει η χρηματοδότηση των προγραμμάτων ΠΔΣ σχολικών ετών 2006-07 και 2007-08 από το ΠΔΕ.
      Εν αναμονή της έγκρισης του νέου τροποποιημένου τεχνικού δελτίου στο αμέσως προσεχές διάστημα, οι αρμόδιες υπηρεσίες του ΥΠΕΠΘ έχουν κάνει όλη την απαιτούμενη προπαρασκευή, ώστε αμέσως μετά την έγκριση της τροποποίησης, να γίνει η καταβολή των χρημάτων στους εκπαιδευτικούς.
      β) Η ωριαία αντιμισθία των εκπαιδευτικών ανέρχεται στο ύψος των 9,2 ευρώ αντιμετωπίζεται από πιστώσεις του τακτικού προϋπολογισμού του ΥΠ.Ε.Π.Θ.
      γ) Το ΥΠΕΠΘ, προώθησε στη Βουλή επείγουσα νομοθετική ρύθμιση, προκειμένου η δαπάνη για την αμοιβή των καθαριστριών των σχολείων της Πρωτ/θμιας και Δευτ/θμιας Εκπαίδευσης να καλύπτεται από τις πιστώσεις του προϋπολογισμού του Υπουργείου Εθνικής Παιδείας και Θρησκευμάτων.
      Μέχρι τότε οφείλουν να καταβάλουν τις αποδοχές τους οι Σχολικές Επιτροπές, όπως ορίζεται στη διάταξη της παραγράφου 5 του προοιμίου της αρ. 78031/Δ4/31-7-06 Κ.Υ.Α. ( ΦΕΚ 1199 και 1673 τ. Β/2006 ), με την οποία συστήθηκαν οι οργανικές θέσεις ΙΔΑΧ των ανωτέρω καθαριστριών.
      Για τη στέρηση των δεδουλευμένων, μέρους των καθαριστριών, την ευθύνη φέρουν αποκλειστικά οι ΟΤΑ, από τους προϋπολογισμούς των οποίων, βάσει των κείμενων διατάξεων, αντλείται η δαπάνη για την αμοιβή των καθαριστριών των σχολείων.
      Εξάλλου, σύμφωνα με διάταξη της προωθούμενης ρύθμισης, τα ποσά που θα καταβληθούν από τους ΟΤΑ το έτος 2007 για την αμοιβή των καθαριστριών, θα τους επιστραφούν.
      Ο Υφυπουργός
      ΓΕΩΡΓΙΟΣ ΚΑΛΟΣ»
      6. Στην με αριθμό 4391/15-2-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/6852/9-3-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σας γνωρίζουμε ότι, για το θέμα της εμπορίας ανθρώπων με σκοπό τη σεξουαλική εκμετάλλευση (trafficking), αλλά και γενικότερα για την εμπορία ανθρώπων, ενημερώθηκε η Εθνική Αντιπροσωπεία με το 7017/4/6555 από 10-11-2006 έγγραφό μας, σε απάντηση της 358/19-10-2006 ερώτησης, που κατέθεσε ο ανωτέρω κ. Βουλευτής.
      Πέραν αυτών, για το τρέχον έτος, ο σχεδιασμός της πολιτικής δημόσιας τάξης και ασφάλειας βασίστηκε σε εμπεριστατωμέγη μελέτη και ανάλυση των δεδομένων της εγκληματικότητας, της διαφοροποίησης των ποιοτικών χαρακτηριστικών των διαπραττόμενων εγκλημάτων, των επιστημονικών ερευνών, των απόψεων κοινωνικών φορέων και πολιτών και της διεθνούς εμπειρίας. Εξετάστηκε, επίσης, η απόδοση και η αποτελεσματικότητα των αστυνομικών Υπηρεσιών, ενώ ελήφθησαν υπόψη οι απόψεις και οι προτάσεις των διευθυντών των Υπηρεσιών μας.
      Ο κεντρικός στρατηγικός στόχος της πολιτικής δημόσιας τάξης και ασφάλειας για το τρέχον έτος είναι «Αστυνομία με ανθρώπινο πρόσωπο και νόμιμη δράση». Για την επίτευξη του στόχου αυτού αναπτύσσονται δράσεις, οι οποίες στηρίζονται στο τρίπτυχο της πρόληψης των εγκλημάτων, της καταστολής και της συνεργασίας με τις Υπηρεσίες άλλων Υπουργείων, τους πολίτες, τους Ο.Τ.Α. και άλλους φορείς και αποσκοπούν στην αποτελεσματικότητα της Αστυνομίας στην πρόληψη, τη μείωση των εγκλημάτων και την εξιχνίαση αυτών, την καλύτερη και αποτελεσματικότερη αστυνόμευση, την πληρέστερη εξυπηρέτηση των πολιτών και την αναβάθμιση του προσφερόμενου έργου, ώστε να εξασφαλισθούν καλύτερες συνθήκες τάξης και ασφάλειας, ενισχυθεί περαιτέρω και εμπεδωθεί το αίσθημα ασφάλειας και αναβαθμισθεί η ποιότητα ζωής των πολιτών.
      Επισημαίνεται ότι, βασικές προτεραιότητες της πολιτικής αυτής, για το τρέχον έτος, είναι η αντιμετώπιση του οργανωμένου εγκλήματος, της τρομοκρατίας και της μικροεγκληματικότητας, η καταπολέμηση της μάστιγας των ναρκωτικών και της εμπορίας ανθρώπων, η αντιμετώπιση της παράνομης μετανάστευσης, η προστασία των ανηλίκων, θυμάτων και παραβατών, και η ποιότητα ζωής των πολιτών.
      Για την αποτελεσματικότερη αντιμετώπιση της εγκληματικής αυτής συμπεριφοράς: με τις διατάξεις του π.δ. 48/2006 αναδιαρθρώθηκαν Αστυνομικές Υπηρεσίες της Ελληνικής Αστυνομίας στις Γενικές Αστυνομικές Διευθύνσεις Αττικής και Θεσσαλονίκης και συγκεκριμένα στις Διευθύνσεις Ασφάλειας Αττικής και Θεσσαλονίκης ιδρύθηκαν και λειτουργούν Τμήματα Καταπολέμησης Εμπορίας Ανθρώπων που υπάγονται στις Υποδιευθύνσεις Αντιμετώπισης Οργανωμένου Εγκλήματος, αντίστοιχα. Παράλληλα, αποφασίσθηκε η συγκρότηση ομάδων antitrafficking σε 12 Αστυνομικές Διευθύνσεις της χώρας. Οι ομάδες αυτές, αφού στελεχώθηκαν με το κατάλληλο προσωπικό και εφοδιάσθηκαν με τον αναγκαίο εξοπλισμό, άρχισαν να λειτουργούν από 20-1-2006.
      Πέραν αυτών, ύστερα από πρωτοβουλία μας, πρόσφατα στην Αθήνα πραγματοποιήθηκε η επίσημη παρουσίαση του σχεδίου «ΙΛΑΕΙΙΡΑ» για την αντιμετώπιση και καταπολέμηση της παράνομης διακίνησης ανθρώπων με επίσημο προσκεκλημένο τον Αντιπρόεδρο της Ευρωπαϊκής Επιτροπής αρμόδιο για τη Δικαιοσύνη, την Ελευθερία και την Ασφάλεια. Επίσης, μεταξύ άλλων, παρέστησαν οι επικεφαλής των Διεθνών Οργανισμών EUROPOL, EUROJUST και FRONTEX, ο εκπρόσωπος της INTERPOL, επικεφαλής των Αστυνομιών 21 χωρών, των Οργανισμών SECI και ΡAMECA, καθώς και εκπρόσωποι των Πρεσβειών των χωρών Η.Π.Α. και Μ. Βρετανίας.
      Υπενθυμίζεται ότι το σχέδιο «ΙΛΑΕΙΡΑ» το προτείναμε για πρώτη φορά στο Συμβούλιο Υπουργών Δικαιοσύνης και Εσωτερικών στο Λουξεμβούργο την 27 και 28-4-2006, καθώς και στη συνεδρίαση του Συμβουλίου την 1 και 2-6-2006 και έτυχε ευρείας αποδοχής.
      Πρόκειται για ένα σχέδιο Εθνικού και Διασυνοριακού επιπέδου Επιχειρησιακής Διυπηρεσιακής δράσης του Αρχηγείου της Ελληνικής Αστυνομίας, το οποίο εντάσσεται στο πλαίσιο ενός συνολικού σχεδιασμού, που για πρώτη φορά λαμβάνει χώρα σε πανευρωπαϊκό επίπεδο και έχει ως σκοπό τον συντονισμό όλων των εμπλεκομένων φορέων, ώστε μέσα από συγκεκριμένες δράσεις των χωρών της Νοτιοανατολικής Ευρώπης να επιφέρει μια συνεκτική προσέγγιση στο πλαίσιο της εσωτερικής ασφάλειας εντός της Ευρωπαϊκής Ένωσης. Με το σχέδιο «ΙΛΑΕΙΡΑ» επιδιώκεται να αναπτυχθεί ταυτόχρονη δράση όλων των χωρών, σε επίπεδο αφενός διωκτικών αρχών και αφετέρου υποστηρικτικής συνδρομής των θυμάτων, ώστε να υπάρξουν βέλτιστα αποτελέσματα στην αντιμετώπιση της εμπορίας ανθρώπων. Η Ελλάδα επιθυμεί και μπορεί να τεθεί στην πρωτοπορία σε αυτή τη μάχη-για την καταπολέμηση της εμπορίας ανθρώπων- ιδιαίτερα στην περιοχή της Νοτιοανατολικής Ευρώπης.
      Σε ό,τι αφορά την αναφερόμενη στην ερώτηση υπόθεση, σας ενημερώνουμε ότι από το Τμήμα Δίωξης Λαθρομετανάστευσης Αγίου Αθανασίου της Γενικής Αστυνομικής Διεύθυνσης Θεσσαλονίκης και όχι, όπως αναφέρεται στην ερώτηση, από Υπηρεσία της Αστυνομικής Διεύθυνσης Ημαθίας, την 1-11-2006, στη Βραχιά Θεσσαλονίκης συνελήφθη ένας αλλοδαπός από τη Βουλγαρία, έχοντας παραβιάσει τον επιτρεπόμενο χρόνο παραμονής του στο έδαφος SCHENGEN (ενενήντα ημέρες ανά εξάμηνο), καθώς είχε εισέλθει την 28-6-2006 στην Αυστρία (παράβαση άρθρων 6, 70, 73 και 76 του ν. 3386/2005). Κατά τη σύλληψή του, του επιδόθηκε νομότυπα το πληροφοριακό δελτίο, στη γλώσσα του, που προβλέπεται στις περιπτώσεις αυτές, ενώ την 3-11-2006 με δήλωσή του παραιτήθηκε από τα προβλεπόμενα ένδικα μέσα. Την 10-11-2006, από την ανωτέρω Υπηρεσία μας ο εν λόγω αλλοδαπός απελάθηκε μέσω του Αστυνομικού Τμήματος Προμαχώνα με έξοδά του. Επισημαίνεται δε ότι, από τα τηρούμενα στις αρμόδιες Υπηρεσίες μας στοιχεία, δεν προκύπτει ουδεμία αναφορά ή καταγγελία του εν λόγω αλλοδαπού, κατά τη διάρκεια της κράτησής του, σχετικά με παράνομη κράτηση του ιδίου ή της συζύγου του και την υποβολή τους σε βασανιστήρια από δουλεμπόρους.
      Ωστόσο, την 7-2-2007 ο αξιωματικός σύνδεσμος της Βουλγαρίας στη χώρα μας ενημέρωσε την αρμόδια Διεύθυνση του Αρχηγείου Ελληνικής Αστυνομίας, για μία υπόθεση παράνομης κατακράτησης προσώπων εκ Βουλγαρίας, μεταξύ των οποίων και η σύζυγος του προαναφερόμενου απελαθέντος αλλοδαπού, σε περιοχή των ορίων των νομών Ημαθίας και Πιερίας.
      Κατόπιν των ανωτέρω, από το Τμήμα Καταπολέμησης Εμπορίας Ανθρώπων της Υποδιεύθυνσης Αντιμετώπισης Οργανωμένου Εγκλήματος της Διεύθυνσης Ασφαλείας Θεσσαλονίκης, με τη συνδρομή του Τμήματος Ασφαλείας Βέροιας, την 8-2-2007 εντοπίσθηκε σε αγροτική περιοχή στο Άδενδρο Θεσσαλονίκης, όπου κρατείτο παράνομα, η σύζυγος του αναφερόμενου αλλοδαπού. Για την υπόθεση αυτή συνελήφθησαν τρεις (3) Βούλγαροι, οι οποίοι με τη σχηματισθείσα σε βάρος τους δικογραφία, για εμπορία ανθρώπων με σκοπό την εργασιακή εκμετάλλευση, προσήχθησαν στον αρμόδιο Εισαγγελέα Πρωτοδικών Θεσσαλονίκης και διατάχθηκε η προσωρινή τους κράτηση.
      Επισημαίνεται ότι η προαναφερόμενη παθούσα με μέριμνα του Τμήματος Καταπολέμησης Εμπορίας Ανθρώπων και στα πλαίσια εφαρμογής των διατάξεων του π.δ. 233/2003 περί αρωγής και προστασίας θυμάτων εμπορίας ανθρώπων, μεταφέρθηκε στον ξενώνα «Κέντρο Αποκατάστασης Θυμάτων Βασανιστηρίων» στην Θεσσαλονίκη για φιλοξενία και ψυχολογική στήριξη. Λόγω δε της σοβαρότητας της καταστάσεώς της, με συνοδεία αστυνομικών, διεκομίσθη αρκετές φορές στο Ιπποκράτειο Νοσοκομείο Θεσσαλονίκης για την παροχή ιατροφαρμακευτικής περίθαλψης. Επίσης, από την ανωτέρω Υπηρεσία μας, ενημερώθηκε το Εθνικό Κέντρο Κοινωνικής Αλληλεγγύης (Ε.Κ.Κ.Α.) του Υπουργείου Υγείας και Κοινωνικής Αλληλεγγύης. Ωστόσο, την 16-2-2007, η εν λόγω παθούσα εξέφρασε την επιθυμία να επιστρέψει στην πατρίδα της και ακολουθήθηκε η διαδικασία του ασφαλούς επαναπατρισμού της με μέριμνα του Εθνικού Κέντρου Κοινωνικής Αλληλεγγύης (Ε.Κ.ΚΑ.) και του Διεθνούς Οργανισμού Μετανάστευσης (ΔΟΜ) της χώρας μας. Ακολούθως, οδηγήθηκε στον Συνοριακό Σταθμό Προμαχώνα, όπου παρελήφθη από μέλος του Διεθνούς Οργανισμού Μετανάστευσης (ΔΟΜ) Βουλγαρίας.
      Τέλος, σε ότι αφορά τα αναφερόμενα στην ερώτηση "περί αδιαφορίας που δείχνει η Ελληνική Αστυνομία στις καταγγελίες αλλοδαπών για βασανισμό και κράτησή τους", σας ενημερώνουμε ότι, από την έρευνα της υπόθεσης αυτής, προέκυψε ότι ο σύζυγος της εν λόγω παθούσας από το χρόνο της απελάσεώς του έως την καταγγελία του στις Βουλγαρικές Αρχές δεν γνώριζε για την κακοποίηση της συζύγου του και όταν το πληροφορήθηκε ενημέρωσε αμέσως τις αρχές της χώρας του, οι οποίες διαβίβασαν επείγον αίτημα συνδρομής προς το Αρχηγείο της Ελληνικής Αστυνομίας, με αποτέλεσμα οι αρμόδιες Υπηρεσίες μας να δραστηριοποιηθούν ταχύτατα και αποτελεσματικά και συνεπώς οι σχετικές αιτιάσεις δεν ανταποκρίνονται στην πραγματικότητα.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      7. Στην με αριθμό 6189/27-3-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 3079/18-4-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας ενημερώνουμε για τα εξής:
      Α) Το έργο της ύδρευσης από τον ποταμό Αλιάκμονα σχεδιάστηκε για την εξασφάλιση της ύδρευσης της Θεσσαλονίκης, που ετροφοδοτείτο από ένα δίκτυο γεωτρήσεων και από τις πηγές των παρακείμενων ορεινών όγκων (δίκτυο Αραβησσού, Νάρρες κ.λ.π).
      Το έργο από τον Αλιάκμονα περιλαμβάνει τα ακόλουθα έργα που έχουν περαιωθεί:
      α) Το σύστημα των αγωγών μεταφοράς του νερού από τις πηγές του ποταμού στη Βαρβάρα Ημαθίας μέχρι τα Διυλιστήρια νερού στη Σίνδο.
      β) Τις εγκαταστάσεις επεξεργασίας νερού (Διυλιστήρια).
      γ) Τα νέα δίκτυα αγωγών διανομής ποσίμου νερού μετά τα διυλιστήρια προς τις δεξαμενές ύδρευσης της πόλης.
      Μέχρι στιγμής οι ανάγκες της πόλης είναι περίπου 230,000 κ.μ. την ημέρα, υλοποιήθηκε το 1ο στάδιο της Α΄ φάσης του έργου που εξασφαλίζει την παροχή πρόσθετων 150,000 κ.μ. νερού και τα υπόλοιπα 80.000 εξασφαλίζονται από άλλους υδροφορείς.
      Β) Η διαχείριση των συνολικών παροχών των διαθέσιμων πηγών νερού γίνεται από την ΕΥΑΘ Α.Ε. ανάλογα με τις υφιστάμενες προτεραιότητες και ανάγκες της πόλης. Για την πλήρη κάλυψη των αναγκών των συνδεδεμένων παροχών και των προγραμματιζόμενων μελλοντικών συνδέσεων της πόλης και προβλέπεται μεσοπρόθεσμα η παροχή 300.000 κυβικών νερού την ημέρα, μετά την ολοκλήρωση και του 2ου σταδίου της Α΄ φάσης με την επέκταση των εγκαταστάσεων του Διυλιστηρίου.
      Ήδη ολοκληρώθηκε την 2/8/2005 από την ΕΥΔΕ/ΥΑΕΛΜ Θεσσαλονίκης και το Πανεπιστήμιο Θεσσαλονίκης ερευνητικό πρόγραμμα για τη βελτιστοποίηση της κροκίδωσης και διύλισης του νερού στις υφιστάμενες εγκαταστάσεις του διυλιστηρίου, τα αποτελέσματα του οποίου θα χρησιμοποιηθούν και για την επέκταση των εγκαταστάσεων. Ήδη εκπονείται από την ΕΥΔΕ/ΥΑΕΛΜ Θεσσαλονίκης η «Μελέτη επέκτασης Εγκατάστασης Επεξεργασίας Νερού Θεσσαλονίκης (Ε.Ε.Λ.Θ.), Φάση Α2», προϋπολογισμού 652.715 ευρώ η οποία αφορά στη μελέτη όλων των απαιτούμενων έργων για την επέκταση της υφισταμένης εγκατάστασης επεξεργασίας νερού, ώστε η δυναμικότητα των διυλιστηρίων να ανέλθει στα 300.000 κ.μ/ημ. Η σχετική σύμβαση υπογράφηκε στις 8/5/06, με προθεσμία περαίωσης 6 μήνες μετά την έγκριση της προμελέτης (που ήδη εκπονείται).
      Με την ολοκλήρωση της μελέτης θα υπάρξει η ωριμότητα για να ζητηθεί η χρηματοδότηση της κατασκευής της επέκτασης των εγκαταστάσεων του Διυλιστηρίου και η δυνατότητα επεξεργασίας 300,000 κ.μ. την ημέρα, προϋπολογισμού κατ εκτίμηση 23MΕ.
      Γ) Οι εργασίες και οι δαπάνες συντήρησης του δικτύου της ύδρευσης - σύμφωνα με το άρθρο 6 της γενικής σύμβασης μεταξύ του Δημοσίου, της ΕΥΑΘ Α.Ε. και της ΕΥΑΘ Παγίων, είναι αρμοδιότητα της ΕΥΑΘ Α.Ε., η οποία είναι ο διαχειριστής του συστήματος και ο πάροχος των υπηρεσιών ύδρευσης και αποχέτευσης.
      Επίσης σύμφωνα με το σχετικό νόμο προσδιορίζεται η συνολική περιοχή δραστηριότητας της ΕΥΑΘ που εκτείνεται για την ύδρευση στις περιοχές των δήμων Θεσσαλονίκης, Αμπελοκήπων, Καλαμαριάς, Νεαπόλεως, Συκεών, Αγ. Παύλου, Μενεμένης, Πολίχνης, Τριανδρίας, Ελευθ. Κορδελιού, Ευόσμου, Σταυρούπολης, Πανοράματος καθώς και στη ΒΙΠΕΘ. Παράλληλα προβλέπεται η επέκταση της δραστηριότητάς της με σύμβαση μεταξύ ΕΥΑΘ Α.Ε., ΕΥΑΘ Παγίων και του αντίστοιχου δήμου, η οποία επικυρώνεται με διυπουργική απόφαση 5 υπουργών.
      Ο Υφυπουργός
      Θ. ΞΑΝΘΟΠΟΥΛΟΣ»
      8. Στην με αριθμό 4739/26-2-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 24061/ΙΗ/13-4-07 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      « Απαντώντας στην ερώτηση με αριθμό 4739/26-2-07 την οποία κατέθεσε ο Βουλευτής κ. Φώτης Κουβέλης, σας γνωρίζουμε τα ακόλουθα:
      Η επιλογή θεαμάτων για μαθητές είναι ένας θεσμός που αφορά θεάματα που παρουσιάζονται σε μαθητές σε ώρες διδασκαλίας. Η διαδικασία καθορίστηκε από την αριθμ. Γ2 5595/27-10-94 Εγκύκλιο του ΥΠ.Ε.Π.Θ., η οποία ισχύει ως σήμερα. Η σύνθεση της Επιτροπής επιλογής θεαμάτων καθορίζεται με την αριθμ. 2028235/3765/0022 (ΦΕΚ 862/29-9-97 τ.Β΄) Κοινή Υπουργική Απόφαση των Υπουργών Εθνικής Παιδείας και Θρησκευμάτων και Οικονομικών. Συγκεκριμένα η Επιτροπή είναι εννεαμελής και απαρτίζεται: από έναν εκπαιδευτικό Α.Ε.Ι., ο οποίος προεδρεύει, τέσσερις εκπαιδευτικούς Πρωτοβάθμιας και Δευτεροβάθμιας Εκπαίδευσης, έναν εκπρόσωπο της Εταιρείας Ελλήνων Θεατρικών Συγγραφέων, έναν εκπρόσωπο του Σωματείου Ελλήνων Ηθοποιών, έναν εκπρόσωπο της Εταιρείας Ελλήνων Σκηνοθετών, έναν εκπρόσωπο της Ένωσης Ελλήνων θεατρικών και μουσικών Κριτικών.
      «Έργο της ομάδας εργασίας είναι να παρακολουθεί και να κρίνει την καταλληλότητα και ποιότητα των παραστάσεων: Θεάτρου, κουκλοθεάτρου, Καραγκιόζη και κινηματογραφικών ταινιών, που προορίζονται για τους μαθητές της Πρωτοβάθμιας και Δευτεροβάθμιας Εκπαίδευσης και να συνεδριάζει για να εισηγείται για τη χορήγηση της σχετικής άδειας ή την ανάκλησή της, όταν διαπιστώνει παρεκκλίσεις από τις σχετικές εγκυκλίους. »
      Ένα απόσπασμα θεατρικού έργου με θέμα τις ευαίσθητες σχέσεις γovέων-παιδιών, όσο σαφές και αν είναι, επηρεάζει ως παράσταση και εικόνα με τρόπο ταχύ και άμεσο το μαθητή, χωρίς ωστόσο να του παρέχει δυνατότητα επακριβούς ερμηνείας, ώστε να έχει μια ολοκληρωμένη αντίληψη των χαρακτήρων και της δράσης τους και να μπορεί να κρίνει και να αναπτύξει τον προσωπικό του προβληματισμό, κυρίως όταν αυτό απευθύνεται σε μαθητές της ευαίσθητης γυμνασιακής ηλικίας, που δεν γνωρίζουν τι προηγείται και τι έπεται του αποσπάσματος.
      Το σκεπτικό αυτό δεν αναφέρεται φυσικά στα αυτοτελή θεατρικά έργα, των οποίων αποσπάσματα παρουσιάζονται στην παράσταση, που το καθένα από μόνο του είναι άριστο.
      Η παράσταση εξ’ άλλου έχει εγκριθεί κατά πλειοψηφία από την επιτροπή αξιολόγησης για όλες τις τάξεις του Λυκείου.
      Τέλος, η πολιτική ηγεσία του Υπουργείου δεν επιβάλλει στην Επιτροπή που προβλέπεται από το Νόμο άποψη, ούτε κατευθύνει προς διάφορες επιλογές, γεγονός που θα ήταν ανεπίτρεπτο.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      9. Στην με αριθμό 6145/26.3.07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 1038648/2336/Β0010/17.4.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της πιο πάνω ερώτησης που κατατέθηκε στην Βουλή από τον Βουλευτή κ. Φώτη Κουβέλη και αφορά την χορήγηση άδειας αμμοληψίας από τον ποταμό Μόρνο σε περιοχές αρμοδιότητας Κτηματικών Υπηρεσιών Ν. Αιτωλ/νίας και Φωκίδας καθώς και το θέμα της λήψης μέτρων για την προστασία των περιοχών αυτών από αυθαίρετες αμμοληψίες, σας γνωρίζουμε τα εξής:
      Όπως μας γνώρισε με σχετικό έγγραφό της, η αρμόδια Κτηματική Υπηρεσία Ν. Αιτωλ/νιας, η Επιτροπή Καθορισμού των ορίων και θέσεων αμμοληψίας (άρθρο 100 του Π.Δ. 284/88) Ν. Αιτωλ/νίας, αποφάσισε την μη χορήγηση του δικαιώματος της χρήσης έκτασης στην κοίτη του ποταμού Μόρνου για αμμοληψία στην εταιρεία Τεχνική Ναθαναηλίδης - ΤΕ. ΝΑ. ΑΤΕΒΕ, δεδομένου ότι μετά την επί τόπου αυτοψία που διενήργησε η ανωτέρω Κτηματική Υπηρεσία την 20/3/07, διαπιστώθηκε ότι « κατάντι της γέφυρας της Εθνικής Οδού Ναυπάκτου - Ιτέας και στα αναχώματα προστασίας του ποταμού Μόρνου (ανατολικά και δυτικά), υπάρχουν τοίχοι αντιστήριξής τους (μπετόν, ζαρζανέτ) για την προστασία τους. Το δε εύρος της κοίτης του Μόρνου στο τμήμα αυτό δεν είναι μεγαλύτερο των 150 μέτρων (από το ανατολικό έως το δυτικό ανάχωμα). Κατά συνέπεια η οριογραμμή του περιγράμματος του πολυγώνου της προτεινόμενης έκτασης για αμμοληψία, δεν έχει απόσταση μεγαλύτερη των 100 μέτρων τόσο από το δυτικό ανάχωμα όσο και από το ανατολικό. Επίσης στη στέψη των αναχωμάτων αναπτύσσεται κοινόχρηστος δρόμος. Βάση της νομοθεσίας απαγορεύεται η αμμοληψία σε απόσταση μεγαλύτερη των 100 μέτρων από τεχνικά έργα ή δημόσια - δημοτική οδό κ.λ.π.» (περίπτωση ε΄ άρθρον 1 της 42279/24-11-1938 κοινής Υπουργικής Απόφασης "περί ορισμού χώρων εξ΄ ών απαγορεύεται η εξόρυξη και λήψη άμμου, αμμοχώματος κ.λ.π.") .
      Από τα παραπάνω συνάγεται ότι δικαίως δεν χορηγήθηκε η άδεια αμμοληψίας στην προαναφερόμενη περιοχή αφού η απόσταση της θέσης αμμοληψίας δεν καλύπτει τους περιορισμούς της νομοθεσίας.
      Επίσης όπως μας γνώρισε η αρμόδια Κτηματική Υπηρεσία Φωκίδας με σχετικό έγγραφό της, για την αμμοληψία που αιτήθηκε η προαναφερόμενη εταιρεία, στο τμήμα του ποταμού Μόρνου που βρίσκεται εντός των ορίων του νομού Φωκίδας, έχει εκδοθεί η υπ' αριθμ. 22/10-1-2007 απόφαση του Γενικού Γραμματέα Περιφέρειας Στερεάς Ελλάδας «περί έγκρισης εξόρυξης αμμοχάλικου από τον ποταμό Μόρνο », κατόπιν μελέτης και εγκρίσεως περιβαλλοντικών όρων για την αμμοληψία και κατόπιν γνωμοδότησης της αρμόδιας Επιτροπής θέσεων αμμοληψίας.
      Όσον αφορά την διαφοροποίηση στην αντιμετώπιση των δύο περιπτώσεων, σας γνωρίζουμε ότι τα αιτήματα εξετάζονται ιn concreto, συγκεκριμένα λαμβανομένων υπόψη των ιδιαιτέρων συνθηκών της κάθε περίπτωσης, την τυχόν επιβάρυνση που θα υποστεί το περιβάλλον από την διενεργούμενη αμμοληψία και λοιπών παραγόντων, που ανάγονται στη διακριτική ευχέρεια της Διοίκησης που καλείται κάθε φορά να εφαρμόσει τις σχετικές διατάξεις.
      Για το θέμα της προστασίας της περιοχής από παράνομες αμμοληψίες, σας γνωρίζουμε ότι οι αρμόδιες Υπηρεσίες μας προβαίνουν σε αυτοψίες είτε κατόπιν καταγγελιών είτε αυτεπάγγελτα για την διαπίστωση παράνομων αμμοληψιών, όμως, όπως μας πληροφόρησαν, μέχρι σήμερα δεν έχει γίνει δυνατός ο εντοπισμός των παρανομούντων.
      O Υφυπουργός
      Π. ΔΟΥΚΑΣ»
    10. Στην με αριθμό 4568/21-2-07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 829/18-4-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Θ. Καράογλου, για τα θέματα της αρμοδιότητάς μας, σας πληροφορούμε τα εξής:
     Το Δεκέμβριο του 1991 ψηφίστηκε από το Συμβούλιο της Ε.Ε. η Οδηγία 91/676/ΕΟΚ «για την προστασία των υδάτων από τη νιτρορύπανση γεωργικής προέλευσης», με στόχο τη λήψη των αναγκαίων μέτρων για τη μείωση της ρύπανσης των νερών αλλά και την πρόληψη της ρύπανσης που προκαλείται από τα νιτρικά γεωργικής προέλευσης.
     Με την με αριθ. 16190/1335/1997 ΚΥΑ (ΦΕΚ 519/Β) η ελληνική νομοθεσία εναρμονίστηκε με την Οδηγία 91/676/ΕΟΚ.
     Η χώρα μας σε εφαρμογή του άρθρου 3 της Οδηγίας κατάρτισε κατάλογο με τις περιοχές που χαρακτηρίζονται ως ευπρόσβλητες από τη νιτρορύπανση, ο οποίος περιλάμβανε αρχικά τις περιοχές της Δυτικής και Ανατολικής Θεσσαλίας, του Κωπαϊδικού πεδίου, του Αργολικού πεδίου και τη λεκάνη του Πηνειού Ηλείας. Το 2001 ο κατάλογος αυτός συμπληρώθηκε με τις περιοχές του κάμπου Θεσσαλονίκης- Κιλκίς- Πέλλας- Ημαθίας, της λεκάνης του Στρυμόνα του Ν. Σερρών και της πεδιάδας Άρτας- Πρέβεζας. Οι παραπάνω περιοχές περιγράφονται στις αριθμ. 19652/1906/1999 (ΦΕΚ 1575/Β/5-8-1999) και 20419/2522/2001 (ΦΕΚ 1212/Β/18-9-2001) ΚΥΑ αντίστοιχα.
     Ο χαρακτηρισμός μιας περιοχής ως ευπρόσβλητης από τη νιτρορύπανση και η οριοθέτησή της γίνεται από το Υ.ΠΕ.ΧΩ.Δ.Ε (επισπεύδουσα αρχή) σε συνεργασία με τα συναρμόδια Υπουργεία μεταξύ των οποίων και το Υπουργείο Αγροτικής Ανάπτυξης και Τροφίμων, λαμβάνοντας υπόψη δεδομένα όπως αυξημένες τιμές νιτρικών στα υπόγεια και επιφανειακά ύδατα της συγκεκριμένης περιοχής μετά από μετρήσεις που πραγματοποιεί το Υ .ΠΕ.ΧΩ.Δ.Ε.
     Σε εφαρμογή του άρθρου 5 της Οδηγίας και προκειμένου να ληφθούν μέτρα για την προστασία από τη νιτρορύπανση γεωργικής προέλευσης των νερών που βρίσκονται στην ευπρόσβλητη ζώνη του κάμπου Θεσσαλονίκης-Πέλλας-Ημαθίας, με την αρ. 16175/824/12.4.2006 ΚΥΑ (ΦΕΚ 530/Β') εκδόθηκε Πρόγραμμα Δράσης το οποίο αποτελεί ένα σύνολο κανόνων - υποχρεώσεων των παραγωγών των οποίων οι εκμεταλλεύσεις βρίσκονται μέσα στη ζώνη αυτή. Η εφαρμογή των υποχρεωτικών μέτρων των Προγραμμάτων Δράσης από τους εν λόγω παραγωγούς αποτελεί απαραίτητη προϋπόθεση τόσο για την είσπραξη της ενιαίας ενίσχυσης, (Νέα ΚΑΠ- πολλαπλή συμμόρφωση) όσο και για την ένταξη σε κάποιο αγροπεριβαλλοντικό μέτρο.
     Οι κανόνες αυτοί σχετίζονται κυρίως με:
      -  Την υποχρέωση εφαρμογής ενός μέγιστου επιτρεπτού ορίου αζωτούχου λίπανσης.
      -  Την εφαρμογή της κατάλληλης δόσης λίπανσης στον κατάλληλο χρόνο με σκοπό τον περιορισμό των απωλειών αζώτου λόγω έκπλυσης ή επιφανειακής απορροής.
      - Την υποχρέωση των παραγωγών να χρησιμοποιούν ορθολογικά συστήματα άρδευσης και να εφαρμόζουν αριθμό αρδεύσεων και δόση άρδευσης ώστε να μειωθεί ο κίνδυνος διάβρωσης λόγω επιφανειακή ς απορροής. Επιπλέον, να εφαρμόζουν πρακτικές για την μείωση της βαθιάς διήθησης και την παράλληλη προστασία των υδάτινων πόρων από την εξάντληση.
      - Την ορθολογική διαχείριση των κτηνοτροφικών αποβλήτων για την μείωση της σημειακής ρύπανσης από αζωτούχες ενώσεις.
      - Τη διατήρηση της αυτοφυούς βλάστησης κατά την φθινοπωρινή και χειμερινή περίοδο στις επικλινείς εκτάσεις και γενικότερα σε περιοχές υψηλού κινδύνου έκπλυσης νιτρικών.
      - Την λήψη των κατάλληλων μέτρων για την ασφαλή μεταφορά και αποθήκευση των λιπασμάτων.
     Ως συμπληρωματικά μέτρα για την προστασία των υδάτων από τη νιτρορύπανση και ενόψει του σχεδιασμού του Προγράμματος Αγροτικής Ανάπτυξης (Π.Α.Α) για την Τέταρτη Προγραμματική Περίοδο (2007-2013), η Δ/νση Φυτικής Παραγωγής του Υπουργείου Αγροτικής Ανάπτυξης και Τροφίμων έχει υποβάλλει πρόταση προς την Διαχειριστική Αρχή για εφαρμογή επιδοτούμενου προγράμματος για την «προστασία των ευαίσθητων στα νιτρικά περιοχών» σε έξι ευπρόσβλητες στη νιτρορύπανση περιοχές, μεταξύ των οποίων και η περιοχή του κάμπου Θεσσαλονίκης-Πέλλας-Ημαθίας.
     Στη Δράση αυτή, εφόσον εγκριθεί από τις αρμόδιες υπηρεσίες της Ε.Ε., θα μπορούν να συμμετέχουν εθελοντικά οι παραγωγοί που οι εκμεταλλεύσεις τους βρίσκονται εντός της ευπρόσβλητης ζώνης και οι οποίοι θα ενισχύονται ετησίως για πέντε έτη για την απώλεια εισοδήματος που θα έχουν από την εφαρμογή συγκεκριμένων δεσμεύσεων, οι οποίες είναι επιπλέον των υποχρεώσεων που απορρέουν από την εφαρμογή του Προγράμματος Δράσης.
     Το Υπουργείο Αγροτικής Ανάπτυξης και Τροφίμων, ως αρμόδιο για τη χορήγηση των εγκρίσεων κυκλοφορίας στα φυτοπροστατευτικά προϊόντα, φυτοφάρμακα (φ.π.), τα εγκρίνει μόνο όταν από τη χρήση τους δεν αναμένεται ρύπανση των υδάτων και εφόσον πληρούν τις απαιτήσεις που καθορίσθηκαν με το Π. Δ/γμα 115/97 (ΦΕΚ 104/Α΄) περί «Έγκρισης, διάθεσης στην αγορά και ελέγχου φυτοπροστατευτικών προϊόντων σε συμμόρφωση προς την οδηγία 91/414/ΕΟΚ του Συμβουλίου όπως έχει συμπληρωθεί», που εκδόθηκε σε εναρμόνιση της ελληνικής νομοθεσίας με την οδηγία 91/414 της Ε.Ε. Σύμφωνα με τις διατάξεις αυτές, θα πρέπει να αποδεικνύεται όταν χρησιμοποιούνται τα Φ.Π. σύμφωνα με τα αναφερόμενα στην έγκρισή τους, είναι κατάλληλα για το σκοπό που προορίζονται και δεν έχουν μη αποδεκτή επίδραση στο περιβάλλον, τους χρήστες τους και τους καταναλωτές των παραγόμενων προϊόντων.
     Στην ετικέτα κάθε φυτοπροστατευτικού προϊόντος αναγράφονται με λεπτομέρεια όλες οι απαραίτητες πληροφορίες για την ορθή αποθήκευση και χρήση του, διασφαλίζοντας τον άνθρωπο και το περιβάλλον.
     Αρμόδιες Υπηρεσίες για τον έλεγχο της ορθής χρήσης των φυτοπροστατευτικών προϊόντων, σύμφωνα με το άρθρο 15 του Ν. 721/77, είναι οι κατά τόπους Διευθύνσεις Γεωργίας των Νομαρχιακών Αυτοδιοικήσεων.
     Επίσης για την ορθή χρήση και φύλαξη των φυτοπροστατευτικών προϊόντων, από τους αγρότες παρότι σε κάθε συσκευασία αναγράφονται όλες οι απαραίτητες οδηγίες και προφυλάξεις γίνονται συνεχείς ενημερώσεις, κυρίως μέσω των κατά τόπους Διευθύνσεων Γεωργίας των Νομαρχιακών Αυτοδιοικήσεων και διενεργούνται τακτικοί έλεγχοι, επιτόπιοι ή εργαστηριακοί.
     Συμπληρωματικά των ανωτέρω σας διαβιβάζουμε συνημμένα το με αριθμ. πρωτ. 894/9-3-2007 έγγραφο του Ειδικού Γραμματέα του Γ΄ ΚΠΣ.
     Ο Υφυπουργός
     Α. ΚΟΝΤΟΣ»)
    Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 11 Μαΐου 2007.
    Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
    1. Η με αριθμό 524/8.5.2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικά με την αξιοποίηση των εγκαταστάσεων του Θεραπευτηρίου Ψυχικών Παθήσεων Χανίων.
    2. Η με αριθμό 527/8.5.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Απασχόλησης και Κοινωνικής Προστασίας, σχετικά με την επαναπρόσληψη των απολυμένων από τη Βιομηχανία «ΑΦΟΙ ΣΤΑΘΟΥΔΑΚΗ Ο.Ε.», τις διακρίσεις σε βάρος μεταναστών εργαζομένων κ.λπ..
    3. Η με αριθμό 525/8.5.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Αγροτικής Ανάπτυξης και Τροφίμων, σχετικά με τα προβλήματα και τις προοπτικές της Ένωσης Αγροτικών Συνεταιρισμών Κισσάμου-Χανίων.
    Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
    1. Η με αριθμό 523/8.5.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Ανάπτυξης, σχετικά με την υπογειοποίηση της γραμμής μεταφοράς ενέργειας υπερυψηλής τάσεως που περνά από την περιοχή του Ληλάντιου Πεδίου κ.λπ..
    2. Η με αριθμό 528/8.5.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Οικονομίας και Οικονομικών και Ανάπτυξης, σχετικά με τη λειτουργία της «Βιομηχανίας Φωσφορικών Λιπασμάτων» κ.λπ..
    3. Η με αριθμό 526/8.5.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Απασχόλησης και Κοινωνικής Προστασίας και Υγείας και Κοινωνικής Αλληλεγγύης, σχετικά με τα ελλείμματα στο Ταμείο Σύνταξης και Ασφάλισης Υγειονομικών.
    ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
    Πρώτη είναι η με αριθμό 513/7.5.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη συνέχιση του προγράμματος «Βοήθεια στο σπίτι» κ.λπ..
      Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής:
      «Επί κυβερνήσεων ΠΑ.ΣΟ.Κ. ξεκίνησε στους δήμους η εφαρμογή του προγράμματος «Βοήθεια στο Σπίτι», που σκοπό έχει την εξασφάλιση μιας αξιοπρεπούς και αυτόνομης διαβίωσης των ηλικιωμένων και ατόμων με αναπηρίες. Το πρόγραμμα αυτό, που ως γνωστόν συγχρηματοδοτείται από την Ευρωπαϊκή Ένωση, λήγει στις 30 Ιουνίου 2007. 
      Η πολιτεία όμως αντί να προχωρήσει σε μία σειρά ενεργειών, ώστε να διασφαλιστεί η συνέχιση της λειτουργίας των μονάδων μετά τον Ιούνιο με χρηματοδότηση από  εθνικούς πόρους, αδιαφορεί να δώσει οριστικά μόνιμη λύση όπως οφείλει. Επίσης, παντελής είναι η αδιαφορία της για τους τρεις χιλιάδες επτακόσιους εργαζομένους, οι οποίοι έχουν προσληφθεί με διαδικασίες Α.Σ.Ε.Π. και καλύπτουν πάγιες και διαρκείς ανάγκες. 
      Με αυτά τα δεδομένα, ερωτώνται οι αρμόδιοι Υπουργοί, σε τι ενέργειες θα προβούν, ώστε, πρώτον, να προχωρήσουν στην ένταξη των δομών «Βοήθεια στο Σπίτι» στον προϋπολογισμό του κράτους, προκειμένου να εξασφαλιστεί η συνέχιση και η λειτουργία τους και μετά το τέλος της συγχρηματοδότησης (30-6-2007), δεύτερον, να δημιουργήσουν μόνιμες δομές κοινωνικών υπηρεσιών στους Ο.Τ.Α. με χρηματοδότηση από εθνικούς πόρους και τρίτον, την ένταξη των ιδίων εργαζομένων σ’ αυτές, λαμβάνοντας υπ' όψιν την εμπειρία τους και την προϋπηρεσία τους.».
      Στην επίκαιρη ερώτηση του κ. συναδέλφου θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης. 
      Ορίστε, κύριε Υφυπουργέ, έχετε το λόγο για τρία λεπτά.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι απορίας άξιον να τίθενται αυτά τα ερωτήματα από ένα συνάδελφο, ερωτήματα τα οποία έχουν απαντηθεί κατ’ επανάληψιν. Έχει δεσμευθεί έμπρακτα η Κυβέρνηση και γνωρίζουν και οι δήμαρχοι, αλλά και όλοι οι εμπλεκόμενοι τι πρόκειται να γίνει με αυτά τα σημαντικά πράγματι προγράμματα. Φαίνεται ότι οι προτεραιότητες του κυρίου συναδέλφου είναι για άλλες περιοχές και για άλλα θέματα.
      Έρχομαι στην αρχή της ερώτησης. Πενήντα μία δομές το Υπουργείο Εσωτερικών, πενήντα μία δομές το Υπουργείο Υγείας και περίπου χίλιες δομές το Υπουργείο Απασχόλησης. Αυτά χρηματοδοτήθηκαν από το Ευρωπαϊκό Κοινωνικό Ταμείο. Έληγαν αυτά τα προγράμματα στις 30-6-2006. Ουδεμία πρόνοια είχε ληφθεί για το τι θα γίνει μετά τις 30-6-2006, ούτε αν αυτοί θα συνεχίσουν, ούτε αν οι συμβάσεις των απασχολούμενων θα μετατρέπονταν σε αορίστου χρόνου, ούτε είχε ληφθεί καμμία πρόνοια για τις κοινωνικές δομές των δήμων.
      Τι κάναμε εμείς, λαμβάνοντας υπ' όψιν το καθεστώς που παραλάβαμε. Πρώτον, με προσπάθειες παρατάθηκε η ισχύς των προγραμμάτων αυτών για ένα χρόνο και χρηματοδοτούνται από την Ευρωπαϊκή Ένωση μέχρι τις 30-6-2007. Εάν ο κύριος συνάδελφος θεωρεί ότι αυτό είναι ήσσονος σημασίας ή ότι έγινε με αυτόματο τρόπο, καλό είναι να μας το πει. 
      Επίσης, με το π.δ. 164/2004 μετετράπη η σχέση εργασίας που είχαν, σε σχέση εργασίας αορίστου χρόνου για το μισό περίπου αριθμό των ατόμων που απασχολούνται σ’ αυτές τις κοινωνικές δομές. Με νομοθετική ρύθμιση που κάναμε, αυτοί εντάσσονται στα οργανογράμματα των δήμων, ανεξάρτητα αν ήταν σε επιχειρήσεις ή υπηρετούσαν σε νομικά πρόσωπα δημοσίου δικαίου των δήμων ή παρείχαν υπηρεσίες σε κάποιο δήμο. 
      Έχουν ήδη υπογραφεί οι Κοινές Υπουργικές Αποφάσεις για παράταση των προγραμμάτων μέχρι τις 30-8-2008. Αυτή τη στιγμή βρίσκονται στο Εθνικό Τυπογραφείο προς δημοσίευση. 
      (Στο σημείο αυτό χτυπά το κουδούνι λήξεως του χρόνου ομιλίας του κυρίου Υφυπουργού)
      Η Κυβέρνηση έχει αναλάβει την πληρωμή από εθνικούς πόρους αυτών των προγραμμάτων για το διάστημα μέχρι τις 30-8-2008. Με αλλεπάλληλες εγκυκλίους και επισημαίνοντας όλο το πλέγμα των διατάξεων που υπάρχει, ακόμη και αυτό το νόμο που δίνει επιπλέον μοριοδότηση κατά 50% σε αυτούς οι οποίοι για λίγο χρονικό διάστημα δεν υπήχθησαν στις διατάξεις του π.δ. 164/2004, θα δοθεί η εντολή και η συμβουλή συγχρόνως προς τους δήμους να οργανώσουν τις κοινωνικές δομές σε μόνιμη βάση. 
      Περιμένουμε, σύμφωνα με τη διαδικασία του νόμου, να οργανώσουν οι δήμοι προγράμματα, ούτως ώστε να υπάρχει η μόνιμη εξυπηρέτηση των ατόμων που πράγματι έχουν ανάγκη, όπως είναι το «Βοήθεια στο Σπίτι», τα Κέντρα Ημερησίας Φροντίδας Ηλικιωμένων, τα προγράμματα για τα Άτομα με Ειδικές Ανάγκες, βρεφονηπιακοί και νηπιακοί σταθμοί και όλες αυτές οι δράσεις.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υφυπουργέ. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μια φράση ακόμα και τελειώνω, κύριε Πρόεδρε.
      Ήδη έχουν πληρωθεί όσοι εξ αυτών με το Προεδρικό Διάταγμα έγιναν αορίστου χρόνου και περιμένουμε τις καταστάσεις να συνεχίσουμε να πληρώνουμε τους δήμους για τα άτομα που, με το π.δ. 164/2004 και επαναλαμβάνω με τη νομοθετική ρύθμιση, είτε υπηρετούσαν στο Δήμο είτε υπηρετούσαν σε επιχειρήσεις των δήμων, ούτως ώστε να τακτοποιηθούν και επιπλέον οι δήμοι να αποκτήσουν μία υπηρεσία μόνιμη, προκειμένου να  παρέχουν αυτές τις πάρα πολύ σημαντικές για τον πολίτη υπηρεσίες. 
      Θεωρούμε ότι κάτι άλλο, εκτός από όλο αυτό το πλέγμα το οποίο αποσκοπούσε και αποσκοπεί στη στήριξη των κοινωνικών δράσεων, δεν θα μπορούσε να γίνει. Αν δε ληφθεί υπ’ όψιν το σημείο από το οποίο παραλάβαμε, η όλη πρόνοια που είχε τεθεί από την απελθούσα κυβέρνηση, θα δει κανείς ότι πήγαμε από το μηδέν, αν όχι στο άπειρο, πάντως κάπου που να είναι εξασφαλισμένες και οι δομές και οι εργαζόμενοι. 
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, θα σας κρατήσω τον επιπλέον χρόνο που μιλήσατε από τη δευτερολογία. 
      Ο συνάδελφος κ. Παπαγεγεωργίου έχει το λόγο για δύο λεπτά. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Ευχαριστώ, κύριε Πρόεδρε. 
      Κατ’ αρχάς, αντιπαρέρχομαι την επιτίμηση του κυρίου Υπουργού, όσον αφορά το πρόσωπό μου, θυμίζοντας του την υποχρέωση και το καθήκον που έχει ο Βουλευτής, επειδή εδώ δεν έρχεται ατομικά, αλλά έρχεται ως εκπρόσωπος του λαού που τον ψηφίζει και εν προκειμένω του ευβοϊκού λαού. Σας μεταφέρω την κραυγή αγωνίας όλων αυτών των παιδιών, τα οποία πραγματικά επιθυμούν να έχουν πιο οριστικό, βέβαιο και σίγουρο μέλλον. 
      Όσον αφορά αυτό που μας αναφέρατε ότι παραλάβατε  μηδέν, αυτό από μόνο του αποδεικνύεται ότι δεν είναι αληθινό, γιατί παραλάβατε ήδη ένα πρόγραμμα το οποίο λειτουργούσε, το οποίο είχε εμπνευστεί, οργανώσει η προηγούμενη κυβέρνηση και όπως κάθε  καινούργια καινοτομία, χρειάζεται κάποιο χρόνο για να πιστοποιηθεί αν πράγματι εξυπηρετεί, αν πράγματι είναι χρήσιμη και αν πράγματι είναι γόνιμη. Ο χρόνος απέδειξε ότι πράγματι αυτά τα παιδιά καλύπτουν πάγιες και διαρκείς ανάγκες και θα έλεγε κανείς ότι εξυπηρετούν και πάγιες και διαρκείς ανάγκες, όπως είναι η μοναξιά των ηλικιωμένων, τα προβλήματα των πασχόντων ανθρώπων κ.ο.κ.
      Ασφαλώς γνωρίζουμε ότι έχετε δεσμευτεί για την παράταση του προγράμματος, αλλά αυτό αντιλαμβάνεστε ότι δεν μπορεί να είναι μια μόνιμη λύση. Εκείνο που θέλουν όλοι αυτοί οι εργαζόμενοι και νομίζω ότι αυτό απαιτεί και ο ελληνικός λαός, αλλά και τα άτομα που χρειάζονται αυτές τις φροντίδες για περίθαλψη, που χρειάζονται την ευαισθησία και όλες αυτές πραγματικά τις σωστές λειτουργίες που γίνονται, είναι να λειτουργήσουν στους δήμους αυτοτελείς υπηρεσίες κοινωνικής φροντίδας, οι οποίες βεβαίως  θα χρηματοδοτούνται από εθνικούς πόρους και κεντρικούς πόρους, γιατί δεν είναι σωστό να φορτώνουμε τους δήμους με καινούργιες υπηρεσίες χωρίς χρηματοδότηση, ούτως ώστε πράγματι, αυτός ο τομέας να καταστεί ένα μόνιμο καθεστώς, να ξεφύγει από τα όρια των προγραμμάτων, των παρατάσεων και  ούτω καθ’ εξής και να είναι μία μόνιμη υπηρεσία στους δήμους.  Και βεβαίως θα έχουν προτεραιότητα και πρέπει να έχουν προτεραιότητα όλοι αυτοί οι άνθρωποι που επί χρόνια εργάζονται και έχουν αποκτήσει τη σχετική εμπειρία. Αυτό είναι το νόημα της επίκαιρης ερώτησής μας και όχι ότι θέλουμε να έχουμε άγονες αντιπαραθέσεις.
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο για δύο λεπτά. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, αυτά τα οποία προτείνει ο κ. συνάδελφος είναι αυτά που κάναμε. Μόνιμες δομές στους δήμους, χρηματοδότηση από εθνικούς πόρους, τακτοποίηση των εργαζόμενων με το π.δ. 164/2004 και με το ν. 3205/2003 που δίνει μοριοδότηση επιπλέον 50%, ούτως ώστε η εμπειρία αυτών των ατόμων να μην πάει χαμένη και ήδη πληρώνονται από εθνικούς πόρους αυτοί που γίνονται αορίστου χρόνου. 
      Αυτά που ο κύριος συνάδελφος προτείνει, αυτά έχουμε κάνει. Το ερώτημα είναι, τα προηγούμενα χρόνια που  λειτουργούσαν οι δομές η κυβέρνηση του ΠΑ.ΣΟ.Κ τι έκανε; Αυτά τα κάναμε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Τότε, γιατί χρειάζεται να το παρατείνετε κάθε τόσο, αφού είναι κάτι μόνιμο; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Η απάντηση, κύριε συνάδελφε, είναι ότι οι δήμοι δεν έχουν προχωρήσει ακόμη στην τακτοποίηση των δομών…
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Άρα έχουμε δρόμο. Αυτό είναι.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας παρακαλώ πολύ! 
      …και ενεργούν σύμφωνα με τον καινούργιο Δημοτικό και Κοινοτικό Κώδικα που τα προβλέπει όλα αυτά, του οποίου η ισχύς άρχισε προ τεσσάρων μηνών. Εμείς προτρέπουμε, ενθαρρύνουμε, συμβουλεύουμε και πιέζουμε τους δήμους να προχωρήσουν προς αυτήν την κατεύθυνση.
      Λογικό όμως είναι –για να λέμε και του στραβού το δίκιο- σε τέσσερις μήνες οι  δημοτικές αρχές –ιδίως οι νέες δημοτικές αρχές- να μην έχουν προλάβει να κάνουν όλα αυτά τα οποία εμείς κάνουμε πράξη.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Εισερχόμεθα στην με αριθμό 519/7-5-2007 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με την επαναπρόσληψη του προσωπικού στο ξενοδοχείο «CORCYRA BEACH» κ.λπ.
      Συγκεκριμένα, το περιεχόμενο της επίκαιρης ερώτησης του κ. Τσιόγκα έχει ως εξής: 
      «Παρά τις δεσμεύσεις που δόθηκαν κατά τη διάρκεια της συζήτησης στη Βουλή της 464/16-4-2007 επίκαιρης ερώτησή μας, σχετικά με τη διασφάλιση των θέσεων εργασίας στο ξενοδοχείο «CORCYRA BEACH», καθώς επίσης και τις δεσμεύσεις που αναφέρονται στο πρακτικό της σύσκεψης που πραγματοποιήθηκε στις 16-4-2007 στο Υπουργείο Απασχόλησης και Κοινωνικής Προστασίας, το οποίο κατατέθηκε και στα Πρακτικά της Βουλής, η εταιρεία Louis επαναπροσέλαβε μόνο ένα μικρό μέρος των εργαζομένων και όχι όλο το εποχιακό προσωπικό, όπως είχε δεσμευτεί. 
      Ερωτάται ο κύριος Υπουργός, τι μέτρα προτίθεται να πάρει η Κυβέρνηση, ώστε να υλοποιηθούν οι δεσμεύσεις για επαναπρόσληψη όλου του εποχιακού προσωπικού από 1η Μάη από την εταιρεία». 
      Στην επίκαιρη ερώτηση του κ. συναδέλφου θα απαντήσει ο Υφυπουργός Απασχόλησης και Κοινωνικής Προστασίας.
      Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος για τρία λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, καμιά φορά η υπερβολή για την υπερβολή, είναι υπερβολή. Και το λέω αυτό, διότι ο συνάδελφος λέει ότι προσελήφθη ένα μικρό μέρος του προσωπικού. Από τους εκατόν τριάντα, οι ενενήντα δύο εργάζονται σήμερα και τηρήθηκαν οι συμφωνίες που κάναμε στο Υπουργείο τον Απρίλιο κατά κεραία και απόλυτα. 
      Την 1η Μαΐου είχαμε αποφασίσει στο πρακτικό του τριμελούς συμβουλίου που κάναμε τότε ότι την 1η Μαΐου θα αρχίσουν να εργάζονται κανονικά οι εργαζόμενοι, βάσει των συμφωνιών που υπήρχαν, επειδή ήταν σε εποχικό επάγγελμα και είχαν πέντε μήνες στο Τ.Ε.Β.Ε.. 
      Πράγματι, 2 Μαΐου το Σ.Ε.Π.Ε., η Επιθεώρηση Εργασίας Κέρκυρας, επισκέφτηκε την επιχείρηση και διαπίστωσε ότι απασχολούνται –στις 2 Μαΐου- ενενήντα δύο μισθωτοί, από τους εκατόν τριάντα, με ποσοστό πληρότητας του ξενοδοχείου 45,77%. Η διοικητική απόφαση 20/97 λέει ότι όταν το ξενοδοχείο έχει πληρότητα πάνω από 80%, θα απασχολούνται όλοι. Αυτό όμως ίσχυε μέχρι τις 25 Μαΐου, γιατί σήμερα εργάζονται ενενήντα δύο. 
      Στις 25 Μαΐου το ξενοδοχείο δεσμεύτηκε ότι είτε έχει πληρότητα είτε όχι –κανονικά, βάσει της διοικητικής απόφασης 20/97 θα έπρεπε να έχει 80% πληρότητα και να τους προσλάβει όλους- να προσλάβει και τους άλλους σαράντα. 
      Άρα, κύριε Τσιόγκα, ποιοι είναι οι λίγοι που εργάζονται; Σήμερα εργάζονται ενενήντα δύο από τις 2 Μαΐου, όπως είχαμε πει, και οι υπόλοιποι σαράντα θα αρχίσουν να εργάζονται στις 25 του μηνός. Θέλετε να κάνετε πρόβλημα εκεί που δεν υπάρχει πρόβλημα; Ονειρεύεστε ανεργία; 
      Σας έχω πει ξανά ότι όσο είμαστε στο Υπουργείο -και θα είμαστε για πολλά χρόνια- θα είμαστε δίπλα στον εργαζόμενο. Παρακολουθούμε από κοντά τις συμφωνίες και η εργασιακή νομοθεσία τηρείται απόλυτα.
      Για να ξεκαθαρίσω κάτι, κύριε Πρόεδρε, θα ήθελα να πω ότι η εμπλοκή του Υπουργείου Απασχόλησης με το «CORCYRA BEACH» είναι μόνο εργασιακή. Εμείς κάναμε έλεγχο για να δούμε την ποιότητα ζωής, την ασφάλεια και την υγεία για τους εργαζόμενους και δεν έχουμε καμμία άλλη σχέση. Το αν θα λειτουργεί ή όχι είναι θέμα του Υπουργείου Τουριστικής Ανάπτυξης.
      Εγώ, λοιπόν, καθ’ όσον με αφορά και έχω οριστεί από την πολιτεία να υπερασπίζω τα δικαιώματα και το ιερό δικαίωμα στην απασχόληση, θα ήθελα να πω ότι αυτό τηρείται κατά νόμο και απόλυτα, κύριε Τσιόγκα. 
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, μπορείτε να μας πείτε μία κουβέντα για τα Τσιμέντα Χαλκίδας;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Τι να πω, κύριε Πρόεδρε; Σ’ αυτή τη χώρα πρέπει κάποτε να σταματήσει η λάσπη, η συνδικαλιστική και κομματική. 
      ΠΡΟΕΔΡΕΥΩΝ (Ιωάννης Τραγάκης): Πήγε καλά; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σήμερα λειτουργεί, κύριε Πρόεδρε, ενώ δεν λειτουργούσε.
      Θα ήθελα να προσθέσω και άλλη μία κουβέντα, κύριε Πρόεδρε. Ας σκεφτούμε όλοι ότι το βράδυ πρέπει να πάμε στη γυναίκα μας και τα παιδιά μας το μεροκάματο και να βάλουμε πρώτα αυτό και μετά τα άλλα. 
      ΔΗΜΗΤΡΙΟΣ ΤΣΙΟΓΚΑΣ: Να σταματήσετε να κάνετε σπέκουλα σε βάρος των εργαζομένων και των συνδικαλιστών στα Τσιμέντα Χαλκίδας!
      ΠΡΟΕΔΡΕΥΩΝ (Ιωάννης Τραγάκης): Κύριε Τσιόγκα, πήρατε το λόγο ήδη. 
Πάμε στο «CORCYRA BEACH». 
      ΔΗΜΗΤΡΙΟΣ ΤΣΙΟΓΚΑΣ: Όχι, δεν πήρα το λόγο, κύριε Πρόεδρε, γιατί ήμουν στην τριμερή, στο Υπουργείο Εργασίας. Βεβαίως, εκεί δεσμεύτηκε ο Υπουργός ότι οι εργαζόμενοι θα έχουν όλα τα εργασιακά τους δικαιώματα, τα οποία ποδοπατούνται από τους Γάλλους της «LAFARGE». 
      ΠΡΟΕΔΡΕΥΩΝ (Ιωάννης Τραγάκης): Ωραία. Τι το ήθελα το ερώτημα; Πάμε τώρα στην επίκαιρη ερώτηση. 
      ΔΗΜΗΤΡΙΟΣ ΤΣΙΟΓΚΑΣ: Πάμε στην επίκαιρη ερώτηση, λοιπόν. 
      Και επειδή και εμείς παρακολουθούμε καθημερινά, κύριε Πρόεδρε, τις εξελίξεις στο ξενοδοχείο της Κέρκυρας, θα σας διαβάσω τι είπε ο κ. Γιακουμάτος εδώ, σε αυτήν την Αίθουσα, στην επίκαιρη ερώτηση που κάναμε στις 19 Απριλίου.
      Είπε, λοιπόν, ο κ. Γιακουμάτος: «Από την 1η Μαΐου 2007 οι εργαζόμενοι στο «CORCYRA BEACH» για μας,  στο Υπουργείο Απασχόλησης είναι εν δυνάμει εργαζόμενοι. Θα πληρώνονται κανονικά, θα ασφαλίζονται κανονικά και αλί και τρισαλί σε αυτόν που δεν θα το κάνει!» 
      Γιατί; «Δεν είναι απειλή» -λέει- «αλλά είναι εφαρμογή της εργατικής νομοθεσίας. Σήμερα είναι εποχιακά εργαζόμενοι. Έληξε το επίδομα ανεργίας και οφείλει εκ της εργατικής νομοθεσίας να τους επαναπροσλάβει.» 
      Κύριε Πρόεδρε, απευθύνομαι σε εσάς. Είπε ότι από την 1η Μαΐου θα δουλεύουν και θα πληρώνονται και αν θα δουλεύουν, θα πληρώνονται. Να μας απαντήσει. Αυτοί που δεν δουλεύουν μέχρι σήμερα θα πληρωθούν, ναι ή όχι; Θα πιάσουν δουλειά κανονικά; Θα τους κολληθούν τα ένσημα, ναι ή όχι; 
      Και βέβαια, δεν είναι μόνο αυτό. Εμείς το είπαμε ότι από την 1η Μαΐου –σήμερα είναι 10 Μαΐου- έχουν προσλάβει ένα μέρος απ’ αυτούς. Οι υπόλοιποι είναι απ’ έξω. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τον αριθμό πείτε! 
      ΔΗΜΗΤΡΙΟΣ ΤΣΙΟΓΚΑΣ: Η εργοδοσία του «CORCYRA BEACH» καλλιεργεί στους εργαζόμενους την αντίληψη ότι δήθεν τους πιέζουμε, δήθεν τους κυνηγάμε κ.λπ., ότι και τα άλλα ξενοδοχεία δεν έχουν ξεκινήσει και δεν έχουν προσλάβει το προσωπικό. 
      Άρα, κύριε Υπουργέ, είναι γενικότερο το πρόβλημα με τους ξενοδόχους, οι οποίοι κλέβουν τους εργαζόμενους με τις δικές σας πλάτες. Γιατί τους κάνετε πλάτες. Γιατί όλα αυτά που είπατε –οι δεσμεύσεις και οι διαβεβαιώσεις από την πλευρά του Υπουργείου- αποδείχθηκαν λόγια του αέρα. Το ξενοδοχείο λειτουργεί σχεδόν με το μισό προσωπικό. Αφήνει ξεκρέμαστους τους υπόλοιπους απ’ έξω και μέσα έχει εντατικοποίηση όλων όσων εργάζονται. 
      Επιβεβαιώνεται για άλλη μία φορά ότι η εργοδοσία –και η συγκεκριμένη από την «CORCYRA BEACH», αλλά και οι άλλοι ξενοδόχοι- απολαμβάνει την πλήρη στήριξη της Κυβέρνησης και, βέβαια, έχει ασυλία και κάλυψη από την Κυβέρνηση σε βάρος των εργαζομένων. Γιατί αυτή τη δουλειά που πρέπει να τη βγάλει το σύνολο του προσωπικού τη βγάζουν σήμερα οι μισοί. Και έχουμε και χτυπήματα στα εργασιακά δικαιώματα. Εμείς δεν έχουμε τίποτα. 
      Πρέπει εδώ να απαντήσετε, κύριε Υπουργέ, για τις συνθήκες υγιεινής και ασφάλειας που επικρατούν στο ξενοδοχείο «CORCYRA BEACH», αλλά και σε όλα τα ξενοδοχεία. Γιατί σήμερα, 10 Μαΐου, δεν έχουν προσληφθεί οι ξενοδοχοϋπάλληλοι σε όλα τα ξενοδοχεία στην Ελλάδα, ενώ οι ξενοδόχοι είναι υποχρεωμένοι να τους προσλάβουν από την 1η Μαΐου. Πού είναι οι έλεγχοι που κάνετε; Όχι μόνο στο «CORCYRA BEACH», όπου αποδείχθηκε ότι ήταν λόγια του αέρα αυτά που είπατε στις 19 Απριλίου, αλλά έχουμε να κάνουμε με όλους τους ξενοδόχους στην Ελλάδα, που τους αφήνουν απλήρωτους, που τους κρατούν απ’ έξω και δεν τους προσλαμβάνουν, όταν πρέπει, όταν είναι η συμφωνία κ.λπ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Ορίστε, κύριε Υφυπουργέ, έχετε το λόγο για δύο λεπτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ απορώ με την υπομονή αυτού του λαού! 
      ΔΗΜΗΤΡΙΟΣ ΤΣΙΟΓΚΑΣ: Πώς σας αντέχει να λέτε ψέματα κάθε μέρα!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Λύκος στα πρόβατα, λύκος στα πρόβατα, σε λίγο, κύριε Πρόεδρε, δεν θα μας πιστεύει κανένας! Και αυτό πρέπει να το λάβουμε σοβαρά υπ’ όψιν. Η πολιτική πρέπει να ξαναβρεί την αξιοπιστία της και την ηθική της. Η ηθική της δεν είναι ότι ολίγοι εργάζονται, όταν από τους εκατόν τριάντα εργάζονται οι ενενήντα δύο! Δεν είναι οι μισοί! Αυτό είναι το ένα. 
      ΔΗΜΗΤΡΙΟΣ ΤΣΙΟΓΚΑΣ: Άλλα λέτε και άλλα κάνετε! Ιδού τα Πρακτικά της 19ης Απριλίου. 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, παρακαλώ!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Παθαίνετε ταραχή, όταν παίρνετε απάντηση. Εμείς σας ακούμε με θρησκευτική ευλάβεια. Εσείς γιατί ταράζεστε, αφού είστε με το δίκιο; 
      ΔΗΜΗΤΡΙΟΣ ΤΣΙΟΓΚΑΣ: Με το δίκιο και ήρεμοι είμαστε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα, λοιπόν; 
      Η συμφωνία που κάναμε, κύριε Πρόεδρε -τηρήθηκε ακριβώς κατά κεραία- ήταν ότι την 1η του μηνός Μαΐου το ξενοδοχείο, ως όφειλε, θα είχε προσλάβει βάσει νόμου, δηλαδή βάσει της Διοικητικής Απόφασης 20/1997….
      ΔΗΜΗΤΡΙΟΣ ΤΣΙΟΓΚΑΣ: Άλλα είπατε εδώ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το νόμο τηρώ. Λέει, λοιπόν, ο νόμος…
      ΔΗΜΗΤΡΙΟΣ ΤΣΙΟΓΚΑΣ: Εδώ είναι γραμμένα, στα Πρακτικά! «Αλί και τρισαλί!» είπατε. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ενοχλεί, κύριε Πρόεδρε, η αλήθεια και οι μάσκες πέφτουν! Οι μάσκες θα πέσουν. 
      Όσο είμαι εγώ στο Υπουργείο, οι μάσκες θα πέσουν. Δεν θα είστε ποτέ δίπλα στους εργαζόμενους, θα είναι το κράτος. Υπάρχει κράτος κοινωνικά ευαίσθητο, που προστατεύει τους εργαζόμενους.
      Τηρώ το νόμο που λέει ότι μέχρι το 80% από πρώτη του μηνός πιάνουν δουλειά. Οι ενενήντα δύο έπιασαν δουλειά και στις 25 Μαΐου θα δουλέψουν και οι άλλοι σαράντα, σύμφωνα με την εργασιακή απόφαση του 1997. Διαβάστε την.
      Δώσαμε στη δημοσιότητα -και καλέσαμε και τα κόμματα- τον έλεγχο του Σ.Ε.Π.Ε. που κάναμε για να δούμε την ασφάλεια και την υγεία των εργαζομένων.
      Είναι τρομακτικό να λέγεται ότι κλέβουν με τις πλάτες του Υπουργείου. Δεν ξέρω αν κρίνει εξ ιδίων τα αλλότρια, ο κύριος συνάδελφος. Εμείς σας πληροφορώ, κύριε συνάδελφε, δεν έχουμε τέτοια λογική. Σας λέω λοιπόν ότι το «CORCYRA BEACH» σύμφωνα με την έκθεση, από πλευράς τεχνικού ελέγχου και επιθεώρησης εργασίας, είναι εντάξει. Επίσης, είναι σε συνεργασία με την Πρόεδρο του Εργατικού Κέντρου, με τους εργαζόμενους. Και τώρα έρχεται εδώ ο κ. Τσιόγκας να μας πει «άλλα λόγια να αγαπιόμαστε». 
      Θέλω να ξέρετε, κύριε Τσιόγκα, πως ό,τι δεσμεύτηκα, ό,τι υποσχέθηκα, το έκανα πράξη και μάλιστα κατά πολύ περισσότερο απ’ ότι προβλέπει η εργατική νομοθεσία.
      ΔΗΜΗΤΡΙΟΣ ΤΣΙΟΓΚΑΣ: Είπατε ότι καταργήθηκε η ταξική διαφορά ανάμεσα στους ξενοδόχους και τους υπαλλήλους.
      ΠΡΟΕΔΡΕΥΩΝ (Ιωάννης Τραγάκης): Παρακαλώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για μας και για τη φιλελεύθερη αντίληψη που έχουμε, οι πολίτες δεν είναι αφεντικά και εργαζόμενοι, είναι Έλληνες και Ελληνίδες με ίσα δικαιώματα κι από το Σύνταγμα και από την κοινοβουλευτική δημοκρατία.
      ΔΗΜΗΤΡΙΟΣ ΤΣΙΟΓΚΑΣ: Υπάρχουν εκμεταλλευτές και εκμεταλλευόμενοι.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η πάλη των τάξεων έχει καταργηθεί εδώ και πολλά χρόνια.
      Αυτό που κοιτάμε εμείς είναι να εξασφαλίσουμε μια ποιότητα ζωής…
      ΔΗΜΗΤΡΙΟΣ ΤΣΙΟΓΚΑΣ: Επαναλαμβάνετε τον κ. Λάσκαρη τον Υπουργό Εργασίας…
      ΠΡΟΕΔΡΕΥΩΝ (Ιωάννης Τραγάκης): Παρακαλώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ενοχλεί πάρα πολύ -και βλέπουμε και υστερικές εκδηλώσεις καμμία φορά όχι εδώ, γενικά- ότι αυτή η Κυβέρνηση το Γενάρη του 2004 παρέλαβε την ανεργία στο 11,7% και σήμερα είναι στο 8,6%. Ενοχλεί που έχει πέσει η ανεργία κατά 3,1 μονάδες.
      Εμείς προτιμάμε να ενοχλείστε εσείς και να μην ενοχλούνται οι άνεργοι όπου είχαν θηλιά στο λαιμό την ανεργία. Σήμερα πάμε καλά, έχουμε πτωτική τάση και πιστεύουμε ότι με δουλειά ακόμη θα πάμε ακόμη καλύτερα.
      ΔΗΜΗΤΡΙΟΣ ΤΣΙΟΓΚΑΣ: Μοιράσατε τη μία θέση εργασίας σε δύο μερικής απασχόλησης…
      ΠΡΟΕΔΡΕΥΩΝ (Ιωάννης Τραγάκης): Παρακαλώ.
      Τρίτη είναι η με αριθμό 521/7.5.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Εσωτερικών, Δημόσιας Διοίκησης και Αποκέντρωσης, σχετικά με τα προβλήματα στο νομικό πλαίσιο για την εφαρμογή της αρχής της ίσης μεταχείρισης ανεξαρτήτως φύλου, καταγωγής, πεποιθήσεων κ.λπ.
      Η επίκαιρη ερώτηση του κυρίου συναδέλφου, έχει ως εξής:
      «Σύμφωνα με την έκθεση-πόρισμα την οποία έχει συντάξει η Εθνική Επιτροπή για τα Δικαιώματα του Ανθρώπου (Ε.Ε.Δ.Α.) διαπιστώνεται ότι υπάρχουν πολλά κενά και προβλήματα στο νομικό πλαίσιο για την εφαρμογή της αρχής ίσης μεταχείρισης ανεξαρτήτως φύλου, καταγωγής, πεποιθήσεων, αναπηρίας κ.λπ. Παράλληλα επισημαίνεται ότι δεν γίνεται σωστή εφαρμογή ακόμη και διεθνών συνθηκών.
      Ειδικότερα αναφέρεται ότι δεν προστατεύονται αποτελεσματικά τα δικαιώματα στους εργασιακούς χώρους, δεν παρέχεται η δυνατότητα να εγγράφονται σε επαγγελματικούς συλλόγους όσοι έχουν πολιτογραφηθεί Έλληνες πολίτες και δεν τυγχάνει της ανάλογης εφαρμογής το π.δ. 105/2003, που αναφέρεται στο βάρος της απόδειξης όταν το άτομο θεωρεί ότι είναι θύμα διάκρισης.
      Επειδή στην ίδια έκθεση η Ε.Ε.Δ.Α. αναφέρει ότι «το Σώμα Επιθεωρητών Εργασίας (Σ.Ε.Π.Ε.) δυσκολεύεται να ανταποκριθεί ακόμη και στις κλασικές του αρμοδιότητες λόγω ανεπαρκούς στελέχωσης και έλλειψης υλικοτεχνικής υποδομής και υλικών μέσων.
      Ερωτώνται οι κύριοι Υπουργοί:
      Ποια είναι η θέση τους αναφορικά με τις επισημάνσεις που αναφέρονται στην έκθεση της Εθνικής Επιτροπής για τα Δικαιώματα του Ανθρώπου για μη εφαρμογή στην πράξη των νομοθετικών μέτρων για τις συγκεκριμένες κοινωνικές κατηγορίες πολιτών;
      Ποια συγκεκριμένα μέτρα προτίθενται να λάβουν, ώστε να εφαρμοστούν και στη χώρα μας οι διεθνείς κανόνες για τους εργαζόμενους-πολίτες αυτής της κατηγορίας και ποιο το χρονοδιάγραμμα υλοποίησής τους;»
Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και τρεις συνοδοί δάσκαλοι από το 8ο Δημοτικό Σχολείο Νίκαιας, από την περιφέρειά μου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
       Έντονο το χειροκρότημα.
      Ο κ. Γιακουμάτος έχει το λόγο για τρία λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Εγώ χειροκρότησα δυνατά, γι’ αυτό ήταν έντονο.
      Κύριε Πρόεδρε, έχει πολύ δίκιο ο συνάδελφος κ. Κουβέλης. Θέλω να τον ενημερώσω ότι η χώρα μας για πρώτη φορά δεν είναι ουραγός στις κοινοτικές οδηγίες και στην ενσωμάτωση της κοινής ευρωπαϊκής πολιτικής και ειδικότερα σε ένα πολύ σημαντικό  θέμα, όπως είναι το θέμα -και φέτος, το 2007, χαρακτηρίστηκε από τη γερμανική προεδρία  ως έτος όπου καταργούνται οι διακρίσεις, έτος ίσων ευκαιριών- της κατάργησης των διακρίσεων και των ίσων ευκαιριών. Εγώ φέτος, για πρώτη φορά -αν και δεν είμαι λάτρης της ευρωπαϊκής γεωγραφικής ξενάγησης, είμαι Ελληνολάτρης- πήγα στο Βερολίνο και εκπροσώπησα το Υπουργείο Απασχόλησης στην εκδήλωση αυτή που πραγματικά ήταν πολύ πετυχημένη -κάναμε κι εδώ εκδήλωση- για την κατάργηση  των διακρίσεων και των ίσων ευκαιριών. 
      Αυτή η Κυβέρνηση, κύριε Πρόεδρε, έχει δώσει πολύ σημαντικό αγώνα για την κατάργηση των διακρίσεων, είτε αυτή αφορά φυλετικές, εθνοτικές, θρησκευτικές ή άλλες πεποιθήσεις. Και βέβαια έχουμε ενσωματώσει στην εθνική μας νομοθεσία όλες τις οδηγίες και τη 43 και την 78 και τη 2002 του Ευρωπαϊκού Συμβουλίου. Και όλες αυτές οι ενσωματώσεις των οδηγιών έγιναν σε αυτά τα τρία χρόνια, που καθυστερούσαν χρόνια. 
      Εμείς πιστεύουμε ότι στο ελληνικό έδαφος προστατεύονται πλέον οι διακρίσεις με νόμο. Εμείς δεν πιστεύουμε ότι μπορεί να υπάρχει Έλληνας πολίτης που να παρανομεί αν έχει φυλετική, εθνοτική ή θρησκευτική ή άλλη γενετήσια διάκριση.
      Γι’ αυτό, όσον αφορά όλες τις εφαρμογές, κύριε Κουβέλη, η Ελλάδα έφερε το ν.3304/2005, όπου βάλαμε και τη σεξουαλική παρενόχληση στο χώρο εργασίας, μια τομή με σκληρά πρόστιμα και με σκληρή τιμωρία, γιατί πιστεύω πραγματικά  ότι πρέπει ο Έλληνας εργαζόμενος να μην έχει καμμία ενόχληση, είτε αυτή είναι περιβαλλοντική, είτε είναι διευθυντική, είτε είναι οτιδήποτε άλλη. Και μάλιστα, κύριε Κουβέλη, θα σας πω  ότι με το ν. 3385/2005 τριπλασιάσαμε τα πρόστιμα που αφορούν το Σ.Ε.Π.Ε., τα διοικητικά. Έχει δικαίωμα σήμερα το Σ.Ε.Π.Ε., κύριε Πρόεδρε, να φθάσει μέχρι 3.000.000 ευρώ, να διαλύσει η επιχείρηση που δεν σέβεται την εργατική  νομοθεσία, που δεν υπακούει στους κανόνες του κράτους. Για πρώτη φορά έγινε αυτό, όταν παλαιότερα, πριν το 2004, ήταν 5.000 και 30.000 ευρώ το πρόστιμο και κανένας δεν το πλήρωνε.
      Το δεύτερο, κύριε Πρόεδρε, τριπλασιάσαμε τις ποινικές ευθύνες. Κι εδώ η σεξουαλική παρενόχληση –ένα παράδειγμα, κύριε Κουβέλη-  έχει μέχρι τρία χρόνια φυλακή και 30.000 ευρώ πρόστιμο, αν κάποιος παρενοχλήσει κάποιον εργαζόμενο είτε άνδρα, είτε γυναίκα. Άρα, κύριε Κουβέλη, και άλλα πρέπει να γίνουν και άλλα κάνουμε. 
      Όμως, μην κατηγορείτε αυτή την Κυβέρνηση ότι δεν προστατεύει αυτά τα άτομα, είτε με αναπηρία, είτε τα άτομα που έχουν κάποια ιδιαιτερότητα, είτε έχουν τις δικές τους απόψεις. Σε μία ευνομούμενη δημοκρατία, όπως είναι η Ελλάδα, σύγχρονη ευρωπαϊκή δημοκρατία, ενσωματώνουμε και παλεύουμε, είμαστε πρωταγωνιστές, όσον αφορά να δώσουμε ίσες ευκαιρίες σε όλους.
      ΠΡΟΕΔΡΕΥΩΝ ( Ιωάννης Τραγάκης):  Ευχαριστούμε τον κύριο Υφυπουργό.
      Ο κ. Κουβέλης έχει το λόγο.
      ΦΩΤΗΣ  ΚΟΥΒΕΛΗΣ:  Κύριε Υφυπουργέ, είναι  προφανές ότι δεν κατηγορώ, ελέγχω και διεκδικώ την εφαρμογή των νόμων που αναφέρονται στο σεβασμό των εν γένει δικαιωμάτων και ειδικότερα των εργασιακών που σας αφορούν εν προκειμένω  με τη συγκεκριμένη αρμοδιότητα που έχετε. Δεν είναι  έτσι όπως τα είπατε. Η Εθνική Επιτροπή για τα  Δικαιώματα του Ανθρώπου, η (Ε.Ε.Δ.Α.), η οποία, όπως ξέρετε, λειτουργεί παρά τω Πρωθυπουργώ, διαπιστώνει με αντικειμενικότητα ότι δεν έχετε ενσωματώσει στην ελληνική νομοθεσία διατάξεις κοινοτικών οδηγιών. Κι εγώ θα είμαι συγκεκριμένος, κύριε Υφυπουργέ. Δεν έχετε ενσωματώσει στους δικονομικούς κώδικες τις διατάξεις του π.δ.105. Αν τις έχετε ενσωματώσει, ιδού πεδίον δόξης λαμπρόν να μου το αποδείξετε.
Δεν έχετε εξασφαλίσει την ίση μεταχείριση σε πρόσβαση υπηρεσιών και αγαθών. Και ορθά επισημαίνει η Εθνική Επιτροπή για τα Δικαιώματα του Ανθρώπου ότι δεν έχετε εξασφαλίσει την πρόσβαση -με βάση την αρχή της ίσης μεταχείρισης- επί παραδείγματι στη στέγη. 
      Σας λέει η Ευρωπαϊκή Ένωση -και επιμένει και η Εθνική Επιτροπή για τα Δικαιώματα του Ανθρώπου- ότι το Σώμα Επιθεωρητών Εργασίας θα πρέπει να εξασφαλίζει λειτουργική και προσωπική ανεξαρτησία και να μην είναι υπηρεσία του ελληνικού κράτους, όπως την έχετε. Σας λέει η Εθνική Επιτροπή για τα Δικαιώματα του Ανθρώπου ότι έχουμε αποκλεισμούς σε μειονεκτούσες ομάδες Ελλήνων πολιτών. Και αυτό δεν μπορείτε να το αρνηθείτε. Πρέπει να ενεργοποιηθούν οι διαδικασίες, έτσι ώστε αυτό, το οποίον αποτελεί νομοθετική πρόβλεψη, να αποτελεί και καθημερινό αποτέλεσμα, προκειμένου να εξασφαλίζεται η αρχή της ίσης μεταχείρισης.
      Κύριε Υφυπουργέ, οι εργαζόμενοι στον ιδιωτικό τομέα -κυρίως οι εργαζόμενες γυναίκες- γνωρίζετε πάρα πολύ καλά ότι κάθε μέρα βιώνουν την άνιση μεταχείριση με ανασφάλιστη εργασία ή με εν μέρει ασφαλιζόμενη εργασία, με «σπασμένο» ωράριο, προκειμένου να περιγράφεται, κατά την έννοια του νόμου, το δικαίωμά τους και να μην μπορούν να εξασφαλίζουν εκείνα τα εργασιακά αποτελέσματα που προβλέπει η ευρωπαϊκή, αλλά και η ελληνική νομοθεσία.
      Αυτό λοιπόν διεκδικούμε, προκειμένου η αρχή της ίσης μεταχείρισης να μην είναι εξαγγελλόμενη υπόσχεση, αλλά να προκύπτει ως καθημερινό, υπέρ των εργαζομένων, αποτέλεσμα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Κουβέλη.
      Κύριε Υφυπουργέ, έχετε το λόγο για δύο λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Κουβέλη, καλά κάνετε και τα λέτε. Αυτή είναι η αποστολή σας. Ζητώ συγνώμη αν είπα «καταγγέλλετε». Ήταν φραστικό λάθος.
      Επειδή λέτε για τις διαφορές που υπάρχουν μεταξύ ανδρών και γυναικών στο χώρο της εργασίας, θα σας θυμίσω το ν. 3488 του 2006 –είστε έγκριτος νομικός- ο οποίος ξεκάθαρα αφορά στην πρόσβαση στην απασχόληση, στην επαγγελματική εκπαίδευση,  στην ανέλιξη, στους όρους και στις συνθήκες εργασίας. Και πράγματι ένας νόμος διορθώνει ατέλειες, διευρύνει το πεδίο εφαρμογής προηγούμενων νόμων και εισάγει ρυθμίσεις που επιτρέπουν τη μετάβαση στα ίσα δικαιώματα αυτός είναι ο ν. 3488. Είναι νόμος του κράτους. Σ’ αυτόν, μάλιστα, έχουμε δώσει μεγάλη σημασία. Γι’ αυτό και σας είπα ότι έχουμε –διοικητικά και ποινικά- πολύ μεγάλες ευθύνες.
      Εγώ σας είπα τι ενσωματώσαμε και τι κάναμε και ότι πρωταγωνιστούμε. Μάλιστα, στα τέλη του 2007 το Υπουργείο Απασχόλησης έχει αναλάβει μια δέσμευση από τη χορωδία της Ευρωπαϊκής Ένωσης να κάνει μία εκδήλωση. Εκεί θα διεξαχθεί μια ημερίδα όπου θα αναλυθούν όλα τα προβλήματα, τι έχει γίνει και τι δεν έχει γίνει. Θα γίνει δηλαδή ένας απολογισμός και για την Ευρώπη και ειδικά για την Ελλάδα. Και εκεί, κύριε Κουβέλη, θα έχουμε λήξει όλα τα θέματα.
      Αντιλαμβάνεστε ότι στην πολιτική θαύματα δεν γίνονται. Έχουμε ένα χαμένο έδαφος στην πολιτική είκοσι χρόνια, προσπαθούμε να το προσαρμόσουμε μέσα σε τρία χρόνια και δεν είμαστε ικανοποιημένοι. Πολλά απομένουν να γίνουν ακόμα, κύριε Κουβέλη. Πάρα πολλά. Κυρίως όμως πρέπει να γίνει κατανοητό από όλους ότι η καταπολέμηση των διακρίσεων δεν επιτυγχάνεται μόνο μέσα από ένα θεσμικό πλαίσιο, όσο σύγχρονο και αν είναι, όσο και να το παλεύεις. Συνδέεται άρρηκτα και με την καταπολέμηση των στερεοτύπων της κοινωνίας μας. 
      Θα πρέπει, λοιπόν, όλοι μαζί να κάνουμε έναν αγώνα για να αποκτήσουν ουσιαστικό περιεχόμενο αυτοί οι νόμοι, αυτά τα πλαίσια, αυτές οι ευρωπαϊκές οδηγίες. Και όπως σας είπα, η Ελλάδα δεν είναι ουραγός, πλέον. Πρωταγωνιστεί. Και άλλα χρειάζονται και άλλα θα γίνουν.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κυρίες και κύριοι συνάδελφοι, εισερχόμεθα στις επίκαιρες ερωτήσεις δεύτερου κύκλου:
      Πρώτη είναι η με αριθμό 515/7-5-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Υγείας και Κοινωνικής Αλληλεγγύης, σχετικά με την αεροδιακομιδή ασθενών από τα νησιά κ.λπ..
      Η επίκαιρη ερώτηση του κ. Ρήγα έχει ως εξής:
      «Άλλη μια ζωή χάθηκε στις Κυκλάδες εξαιτίας της πλήρους διάλυσης του συστήματος αεροδιακομιδών και των σοβαρότατων προβλημάτων λειτουργίας των υγειονομικών μονάδων των νησιών.
      Μια νέα γυναίκα στην Πάρο με σοβαρό πρόβλημα υγείας διακομίζεται στο Κέντρο Υγείας του νησιού και ο υπεύθυνος γιατρός διαπιστώνει την ανάγκη άμεσης μεταφοράς της σε μονάδα παροχής τριτοβάθμιας υγειονομικής φροντίδας.
      Καλείται το Ε.Κ.Α.Β., το οποίο δηλώνει αδυναμία πραγματοποίησης της αεροδιακομιδής και αναθέτει την μεταφορά της ασθενούς σε ιδιωτικό σκάφος στο νοσοκομείο της Σύρου. Το σκάφος που διενεργεί τη μεταφορά στη Σύρο είναι αλιευτικό, νηολογημένο στη Νάξο και η ασθενής μεταφέρεται τοποθετημένη ανάμεσα σε δίχτυα, σε ανοιγμένες κονσέρβες και προσωπικά αντικείμενα των αλλοδαπών μελών του πληρώματος. Στο Νοσοκομείο της Σύρου όπου τελικά διακομίστηκε η γυναίκα άφησε την τελευταία της πνοή. Ως αιτία θανάτου της αναφέρεται «εγκεφαλικό επεισόδιο».Το τραγικό αυτό περιστατικό που στοίχισε τη ζωή μιας γυναίκας θέτει πελώρια ερωτήματα σχετικά με την προστασία της ζωής και της υγείας των νησιωτών. 
      Με βάση τα παραπάνω, κύριε Υπουργέ, ερωτάστε:
      1. Έχει διακοπεί πλέον η αεροδιακομιδή ασθενών από τα νησιά προς τις υγειονομικές μονάδες του κέντρου τις νυχτερινές ώρες;
      2. Το αλιευτικό σκάφος νηολογίου Νάξου που χρησιμοποιήθηκε για τη μεταφορά της ασθενούς από την Πάρο στη Σύρο έχει υπογράψει σχετική σύμβαση με το Ε.Κ.Α.Β.; Αν ναι, ποιοι είναι οι όροι αυτής της σύμβασης;».
      Στην επίκαιρη ερώτηση του κ. συναδέλφου θα απαντήσει ο Υφυπουργός Υγείας και Κοινωνικής Αλληλεγγύης.
      Ορίστε, κύριε Υφυπουργέ, έχετε το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, θα πρέπει να ξέρετε ότι οι αεροδιακομιδές από τα κυκλαδίτικα νησιά δεν έχουν περιοριστεί, αλλά αντίθετα έχουν αυξηθεί. Θα έλεγα ότι εγώ θα ήμουνα ευτυχής αν δεν είχαν αυξηθεί, αλλά είχαν περιοριστεί, γιατί έτσι πραγματικά θα δείχναμε ότι έχουμε ένα δυνατό σύστημα υγείας. 
      Επειδή, κύριε συνάδελφε, θέλετε να πληροφορηθείτε ακριβώς τα νούμερα, θα σας έλεγα ότι από τα κυκλαδίτικα νησιά το 2006 είχαμε τριακόσιες ογδόντα έξι αεροδιακομιδές και το πρώτο τρίμηνο του 2007 έχουμε εκατόν εβδομήντα πέντε αεροδιακομιδές, οπότε οι αεροδιακομιδές γίνονται όπου ιατρικά υπάρχει επιστημονική εκτίμηση ότι πρέπει να γίνει αεροδιακομιδή και εφόσον, βέβαια, επιχειρησιακά αυτή είναι επιτρεπτή. 
      Στη δεύτερη ερώτησή σας ακριβώς για το αλιευτικό σκάφος νηολογίου Νάξου, θέλω να σας πω ότι το Ε.Κ.Α.Β. δεν έχει υπογράψει καμία σύμβαση με κανένα αλιευτικό  μέσο ή οποιοδήποτε άλλο μέσο. Την αρμοδιότητα και ευθύνη όσον αφορά τη διακομιδή ενός περιστατικού με ένα πλωτό μέσο την έχει το Υπουργείο Εμπορικής Ναυτιλίας και αφού, βέβαια, εξαντληθούν οι δυνατότητες που παρέχονται από το Υπουργείο Εμπορικής Ναυτιλίας, αξιοποιώντας τα πλωτά του μέσα. Εάν δεν υπάρχει δυνατότητα –είτε αυτά είναι εκτός λειτουργίας είτε είναι σε άλλη επιχειρησιακή αποστολή- τότε το Υ.Ε.Ν. ναυλώνει ένα αξιόπλοο σκάφος για τη διακομιδή των ασθενών. 
      Δεν γνωρίζω –και πιστεύω αυτά τα οποία γράφετε- ότι η διακομιδή έγινε με ένα αλιευτικό σκάφος. Μάλιστα, η περιγραφή και εμένα μου δημιουργεί απορία, αλλά δεν μου είναι και τόσο πολύ συμπαθής η κατάσταση, περιστατικά να μεταφέρονται με αλιευτικά σκάφη, ιδιαίτερα δε, να είναι ο ασθενής στο κατάστρωμα, ή σε οποιαδήποτε καταπακτή του αλιευτικού. Αυτές είναι ακριβώς οι απαντήσεις όσον αφορά τις δύο ερωτήσεις σας. 
      Θα πρέπει να γνωρίζετε ότι μετά τα τρία τραγικά επεισόδια το 2001-2003 που χάσαμε δεκατέσσερις ανθρώπους και τρία ελικόπτερα, όλη η διαχείριση των διακομιδών ανετέθη στην Πολεμική Αεροπορία στο σμήνος Σ.Ε.Α.Β.. Η Πολεμική Αεροπορία, λοιπόν, έχει όλη την επιχειρησιακή αποστολή και πραγματικά, γίνεται με τις καλύτερες των προϋποθέσεων και συνθηκών και θα έλεγα ότι πολλές φορές γίνεται κάτω από αντίξοες συνθήκες. 
      Για το συγκεκριμένο περιστατικό θα ήθελα να σας ενημερώσω –προφανώς έχετε και εσείς την ενημέρωση ως Κυκλαδίτης- ότι επρόκειτο περί μιας νέας γυναίκας ηλικίας σαράντα τεσσάρων ετών, η οποία διεκομίσθη σε κωματώδη κατάσταση στο Κέντρο Υγείας της Πάρου, εξετάσθη από τον υπεύθυνο εκεί συνάδελφο, διαπιστώθηκαν όλα τα κλινικά της συμπτώματα και αξιολογήθηκε και από τον ίδιο –παράλληλα και στο Ε.Κ.Α.Β.-Σ.Ε.Α.Β. υπάρχει ειδικός γιατρός που στη συζήτηση που κάνουν και στην ανταλλαγή απόψεων στη διαφοροδιαγνωστική εκτίμηση του περιστατικού- ότι δεν θα έπρεπε να γίνει αεροδιακομιδή, αλλά θα έπρεπε να αντιμετωπιστεί στο Νοσοκομείο της Σύρου, που και επάρκεια διαθέτει και πολύ καλό στελεχιακό δυναμικό. 
      Τα  υπόλοιπα, κύριε Πρόεδρε, θα τα πω στη δευτερολογία μου. 
    ΠΡΟΕΔΡΕΥΩΝ (Ιωάννης Τραγάκης): Ο κ. Ρήγας έχει το λόγο για δύο λεπτά.
    ΠΑΝΑΓΙΩΤΗΣ ΡΗΓΑΣ: Κύριε Υπουργέ, στις Κυκλάδες η υγεία νοσεί και νοσεί βαρύτατα! Δεν ξέρω από πού αντλείτε τις πληροφορίες σας, για να μας παρουσιάσετε μία τόσο ρόδινη κατάσταση σ’ έναν νομό, που μαζί με το ακτοπλοϊκό πρόβλημα, το πρόβλημα της υγείας το βάζει σε πρώτη προτεραιότητα. Έχετε πολύ κακούς πληροφοριοδότες σχετικά με τη λειτουργία των μονάδων υγείας στις Κυκλάδες.
     Όσον αφορά στις αεροδιακομιδές, είναι το τέταρτο θύμα που θρηνούμε στις Κυκλάδες εξαιτίας της διάλυσης του συστήματος κι έχετε τεράστια ευθύνη. Με αριθμούς δεν καλύπτετε την πραγματικότητα. Το περιστατικό είναι έτσι όπως το περιγράψατε, μόνο με μία διαφορά: Και από το γιατρό του Κέντρου Υγείας της Πάρου και από τους γιατρούς του νοσοκομείου όπου διακομίσθηκε, η ανάγκη αεροδιακομιδής κρίθηκε άμεση. Είναι ακριβώς αντίθετα από αυτά που ισχυρίζεστε. Δεν ξέρω ποιος σας έδωσε την πληροφορία. Από την Πάρο είπαν «επειγόντως με ελικόπτερο» και αντ’ αυτού πήγε στην κατάσταση που σας περιέγραψα. Εάν θεωρείτε ότι για κάποιον με εγκεφαλικό επεισόδιο αυτή ήταν η ιδανική συνθήκη, τότε θα ήθελα πολύ καλά να το γνωρίζω. 
     Όμως, δεν είναι μόνο η Πάρος. Θα παρακαλούσα να κάνετε μία έρευνα και στο Νοσοκομείο της Σύρου, να δείτε πόσα περιστατικά τον τελευταίο καιρό έχουν αντιμετωπίσει, που αδυνατούν να τα αεροδιακομίσουν, εξαιτίας της αδυναμίας του συστήματος να ανταποκριθεί. Πολυτραυματίας στις 5 Απριλίου δεν μπορούσε να μεταφερθεί από τη Σύρο στην Αθήνα. 
    Αντιμετωπίζουμε καθημερινά τέτοια περιστατικά. Και συμπληρώνουμε αυτήν τη στιγμή τη διάλυση του συστήματος με την αδυναμία του Υ.Ε.Ν. να χρησιμοποιήσει τα σκάφη του Λιμενικού να κάνει διακομιδές, γιατί τα σκάφη αυτά είναι παροπλισμένα. Γι’ αυτό αναγκάστηκε το Υ.Ε.Ν. να πάρει το αλιευτικό με τα δίχτυα, τους αλλοδαπούς και όλα αυτά τα κουτιά ριγμένα στην κουβέρτα και να μεταφέρει την ασθενή. Αυτά τα περιστατικά, όμως, είναι πολύ αυξημένα, ειδικά στα μικρά νησιά. 
    Στη Θηρασιά, όπου υπάρχει ελικοδρόμιο και οι κάτοικοι την τελευταία φορά που πήγα μου είπαν «να το ζευγαρίσουμε, γιατί δεν το χρησιμοποιούμε». Ξέρετε τι συμβαίνει στη Θηρασιά; Όταν κάποιος αρρωστήσει στη Θηρασιά, θα πρέπει να διακομισθεί στο Κέντρο Υγείας της Σαντορίνης, να διαγνωστεί από το Κέντρο Υγείας εκεί ότι πρέπει να μεταφερθεί, για να πάει από τη Σαντορίνη στην Αθήνα. Από τη Θηρασιά στη Σαντορίνη θα έχει πεθάνει ο άρρωστος, κύριε Υπουργέ.
     Κοιτάξτε αυτά τα περιστατικά, να αναλάβει κάποιος να ασχοληθεί με τα προβλήματα υγείας στις Κυκλάδες και να δείτε ότι η κατάσταση δεν είναι αυτή που περιγράφετε.
     Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο για δύο λεπτά. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, δεν θα έπρεπε να θρηνολογείτε, αλλά θα έπρεπε κι εσείς να προσφέρετε τις υπηρεσίες σας, ώστε να αποκτήσουν τα κυκλαδίτικα νησιά, ο κυκλαδίτικος σχηματισμός, ένα καλύτερο σύστημα. 
      Θα σας πω, λοιπόν, επειδή κάνετε αναφορά στις Κυκλάδες, που είναι ένας ιδιαίτερος σχηματισμός πολυνησίας, συγκριτικά με όλα τα άλλα ευρωπαϊκά κράτη, ότι το περιφερειακό μας δίκτυο υγείας σε επίπεδο ανεπτυγμένων κέντρων υγείας, όπως επίσης και στο επίπεδο των περιφερειακών ιατρείων είναι σε μία κατάσταση πολύ καλή. Βεβαίως, θέλει βελτιώσεις.
      Επειδή είπατε όμως για το συγκεκριμένο περιστατικό, όσον αφορά στην αεροδιακομιδή του κι επειδή εγώ το βλέπω και ιατρικά -γι’ αυτό σας το είπα ακριβώς πως εκρίθη από τους συναδέλφους σε πρώτη εκτίμηση- δεν σημαίνει ότι όποιο περιστατικό διακομίζεται σε κέντρο υγείας της Πάρου, της Νάξου, της Σαντορίνης ή της Μυκόνου, θα πρέπει να διακομίζεται αμέσως. Τα περιστατικά πρέπει να αντιμετωπίζονται στους οικείους σχηματισμούς. Υπάρχουν πολλοί καλοί συνάδελφοι εκεί κι εφόσον βέβαια κριθεί αναγκαίο, μετά να γίνει μία δευτερογενής αεροδιακομιδή σ’ ένα μεγάλο νοσοκομείο. 
      Όσον αφορά, λοιπόν, στο συγκεκριμένο περιστατικό, όπως διακομίσθηκε με ανισοκορία και σε βαθύ κόμμα, εκρίθη ότι καλύτερα θα ήταν να αντιμετωπιστεί στο Νοσοκομείο της Σύρου, για να έχει και αιμοδυναμική ευστάθεια, αλλά παράλληλα να έχει και καρδιοαναπνευστική επάρκεια. Γι’ αυτό πήγε στη Σύρο, γιατί η Σύρος απείχε λιγότερο και ο χρόνος ήταν πολύ λιγότερος από το σχεδιασμό της αεροδιακομιδής. 
      Την επόμενη ημέρα που το περιστατικό διασωληνώθηκε, αφού βέβαια υπήρχε συγκεκριμένη διάγνωση από ένα εκτεταμένο εγκεφαλικό έμφρακτο με ένα μεγάλο οίδημα του εγκεφάλου, εκεί ακριβώς τέθηκε το θέμα της αεροδιακομιδής. 
      Εκεί θα μπορώ να πω με ειλικρίνεια ότι δεν έγινε η αεροδιακομιδή –καίτοι ήταν διασωληνωμένο το περιστατικό, βλέπω και τον εντατικολόγο κ. Γρηγοράκο εδώ- διότι πράγματι, εμένα μου αρέσει να μιλάω με ειλικρίνεια, αντιμετωπίζοντας τα θέματα και πολιτικά, αλλά και ιατρικά, ότι δεν υπήρχε ένα κρεβάτι εντατικής θεραπείας να υποδεχθεί το περιστατικό αυτό. 
      Αλλά θα σας έλεγα, κύριοι συνάδελφοι, ναι, είναι ανάγκη τη δεδομένη στιγμή που κάποιος έχει τέτοια κλινική εικόνα, ώστε απαιτείται μια μονάδα εντατικής θεραπείας, να έχει προσβασιμότητα. Όχι όμως ότι και όλα τα περιστατικά, τα οποία θα μπουν στη μονάδα εντατικής θεραπείας, θα ιαθούν και θα πάρουν εξιτήριο. Αυτά όσον αφορά το περιστατικό. 
      Και βεβαίως, επειδή γίνεται μια προκαταρκτική εξέταση που το αποτέλεσμα θα το έχουμε στη λήξη του μηνός, θα σας δοθεί και εσάς, για να έχετε την πλήρη εικόνα όλης αυτής της υποθέσεως. 
      Θα γνωρίζετε, μάλιστα, ότι η Πάρος αποκτά και αυτή ένα δικό της αεροσκάφος, το οποίο, σύμφωνα με τις δηλώσεις του δημάρχου κ. Ραγκούση, θα είναι «αξιόμαχο» περί τα τέλη του μηνός Μαΐου, όπως ακριβώς λειτουργεί και του Ιδρύματος Νομικού της Σαντορίνης, αντίστοιχο αεροσκάφος. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Εισερχόμαστε στη συζήτηση της δεύτερης επίκαιρης ερώτησης με αριθμό 520/7-5-2007, του Βουλευτή του ΚΚΕ κ. Άγγελου Τζέκη προς τους Υπουργούς Ανάπτυξης και Οικονομίας και Οικονομικών, σχετικά με την καταβολή των δεδουλευμένων στους εργαζόμενους της εταιρίας «Μακεδονική Βιομηχανία Μετάλλου Α.Ε.», στη Δράμα, τη διασφάλιση των θέσεων εργασίας κ.λπ.
      Η επίκαιρη ερώτηση του κυρίου συναδέλφου έχει ως εξής:
      «Σε επίσχεση εργασίας βρίσκονται οι εργαζόμενοι στην εταιρεία «Μακεδονική Βιομηχανία Μετάλλου Α.Ε.» στη βιομηχανική περιοχή της Δράμας, επειδή έχουν να πληρωθούν μεγάλο χρονικό διάστημα και δεν γνωρίζουν τι θα γίνει με το εργοστάσιο. Να σημειωθεί, ότι οι εργαζόμενοι έχουν δικαιωθεί με τελεσίδικες δικαστικές αποφάσεις που δεν υλοποιούνται.
      Η εταιρεία αυτή, που ανήκει σε Ιταλούς επιχειρηματίες, επιδοτήθηκε με 3.863.618 ευρώ για τις επενδύσεις και με την υποχρέωση δημιουργίας εβδομήντα οκτώ θέσεων εργασίας. Όμως, όχι μόνο δεν υλοποίησε τις υποχρεώσεις της, αλλά αφού εισέπραξε τις επιδοτήσεις, αδιαφορεί για τη λειτουργία του εργοστασίου και την πληρωμή των δεκαοκτώ εργαζομένων.
      Ο Νομός Δράμας, είναι γνωστό ότι αντιμετωπίζει σοβαρά προβλήματα: ανεργία, μετεγκατάσταση βιοτεχνιών, επιπτώσεις της Κ.Α.Π. στους αγρότες και άλλα.
      Η κατάσταση αυτή διαμορφώθηκε από την πολιτική που εφαρμόζει η Κυβέρνηση της Νέας Δημοκρατίας, η οποία συνεχίζοντας την πολιτική των προηγούμενων Κυβερνήσεων του ΠΑ.ΣΟ.Κ., έχει ως στόχο την ενίσχυση, επιδότηση, μέσω των δήθεν αναπτυξιακών νόμων, του Συμφώνου Οικονομικής Ανασυγκρότησης Βαλκανίων (Σ.Ο.Α.Β.), την αύξηση των κερδών των μεγαλοεπιχειρηματιών.
      Ερωτώνται οι κ.κ. Υπουργοί τι μέτρα θα πάρουν για:
      Να πληρωθούν άμεσα οι εργαζόμενοι όσα τους οφείλονται και να διασφαλιστούν οι θέσεις εργασίας.
      Την επιστροφή των επιδοτήσεων από τους Ιταλούς επιχειρηματίες, αφού δεν υλοποίησαν τις υποχρεώσεις τους βάσει των νόμων». 
      Στην επίκαιρη ερώτηση του κ. συναδέλφου θα απαντήσει ο Υφυπουργός Οικονομίας και Οικονομικών. 
      Ορίστε, κύριε Υφυπουργέ, έχετε το λόγο για τρία λεπτά.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Κύριε Πρόεδρε, κύριοι συνάδελφοι, ευχαριστώ για την ερώτηση. Συνοπτικά θα πω ότι η εταιρία «Μακεδονική Βιομηχανία Α.Ε.» ιδιοκτησίας δυο Ιταλών μετόχων, υλοποίησε δύο επενδύσεις συνολικού ύψους επενδεδυμένου κεφαλαίου 8,6 εκατομμυρίων ευρώ, πήραν επιχορήγηση 3,85 εκατομμύρια ευρώ, με την υποχρέωση να δημιουργήσουν εβδομήντα οκτώ μόνιμες θέσεις εργασίας. Τον προηγούμενο χρόνο οι εργαζόμενοι κατήλθαν σε επίσχεση εργασίας, με αποτέλεσμα να κλείσει το εργοστάσιο. Τον Οκτώβριο του 2006 στα γραφεία της περιφέρειας Ανατολικής Μακεδονίας και Θράκης έγινε μια τριμερής σύσκεψη, όπου εργοδότες και εργαζόμενοι δεσμεύτηκαν σε ορισμένα κοινά σημεία, με στόχο να συνεχιστεί η λειτουργία της επιχειρήσεως, πράγμα το οποίο έγινε στο αμέσως επόμενο διάστημα. Αλλά το Μάρτιο του 2007, οι εργαζόμενοι ξαναπροχώρησαν για διεκδίκηση δεδουλευμένων σε επίσχεση εργασίας, με αποτέλεσμα σήμερα το εργοστάσιο να είναι κλειστό. 
      Ήδη ο βασικός μέτοχος της εταιρίας έχει αποστείλει στο Γενικό Γραμματέα της Περιφέρειας μια επιστολή, με την οποία δηλώνει την πρόθεσή του για έξοδο από το πρόβλημα, με την μεταβίβαση του 50% των μετοχών σε ενδιαφερόμενο επενδυτή. 
Ο Γενικός Γραμματέας έχει ξεκινήσει μια διαδικασία διαλόγου, με στόχο να λειτουργήσει το εργοστάσιο και όχι να κλείσει. Ευχή του Υπουργείου είναι πραγματικά να βρεθεί μια λύση, έτσι ώστε οι εργαζόμενοι να εισπράξουν τα δεδουλευμένα. Όχι μόνο να εισπράξουν τα δεδουλευμένα, αλλά να συνεχίσουν να δουλεύουν σε μια ζωντανή επιχείρηση. Επιθυμία μας και ευχή μας είναι, αυτή η επιχείρηση να ξανανοίξει και να δουλέψει για τον λόγο για τον οποίο επενδύθηκαν τόσα κεφάλαια. Και βεβαίως, αν τίποτα απ’ όλα αυτά δεν ευοδωθεί, τότε θα έρθει η σειρά της εφαρμογής του νόμου. Ο νόμος λέει ότι όταν δεν τηρούνται οι προϋποθέσεις και οι υποχρεώσεις του επενδυτή, τότε τα χρήματα της επιδότησης επιστρέφονται. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
    Κύριε Τζέκη έχετε το λόγο. 
    ΑΓΓΕΛΟΣ ΤΖΕΚΗΣ: Κύριε Υπουργέ, κατά την δική μας γνώμη, δεν φτάνει μόνο η επιθυμία και η ευχή της Κυβέρνησης. Εδώ πρέπει να υπάρξουν συγκεκριμένες αποφάσεις από πλευράς της Κυβέρνησης διά μέσου του γενικού γραμματέα της περιφέρειας. Και όπως σωστά είπατε, από πέρυσι είναι γνωστό το πρόβλημα. Δηλαδή, γνωρίζουμε εδώ και ένα χρόνο ότι αυτοί οι συγκεκριμένοι επιχειρηματίες από την Ιταλία αθέτησαν τους όρους που προέβλεπαν οι νόμοι. Δεν δημιούργησαν δηλαδή, τις εβδομήντα οκτώ θέσεις εργασίας. Δημιουργούσαν προβλήματα στην πληρωμή των εργαζομένων. Άρα, δηλαδή, θα έπρεπε να επέμβει άμεσα η Κυβέρνηση δια της περιφέρειας και βέβαια, να τις απειλήσει ότι θα δώσουν πίσω και τις επιδοτήσεις που πήραν. Είναι χρήματα του ελληνικού λαού. 
    Αντ’ αυτού, τι βλέπουμε; Βλέπουμε τους συγκεκριμένους επιχειρηματίες να «γράφουν στα παλιά τους τα παπούτσια» και τους νόμους, αλλά και τις δικαστικές αποφάσεις. Γιατί έχω εδώ μπροστά μου την εξώδικο η οποία λέει ότι με τις δυο τελεσίδικες αποφάσεις πήγαν οι εργαζόμενοι μπροστά του και αυτός είπε «δεν αναγνωρίζω καμία δικαστική απόφαση». Που σημαίνει τι; Σημαίνει ότι και η κυβερνητική πολιτική είναι εκείνη που διευκολύνει αυτούς τους επιχειρηματίες να συμπεριφέρονται με αυτό τον τρόπο στους εργαζόμενους αλλά και στην τοπική κοινωνία της Δράμας, που όπως και εσείς καλά γνωρίζετε, κύριε Υπουργέ, και ανεργία έχει και με τους αγρότες, έχουμε πρόβλημα σοβαρό λόγω της Κοινής Αγροτικής Πολιτικής. Μετεγκατάσταση μεγάλων βιοτεχνιών σημαίνει ότι ο παραγωγικός ιστός μπορεί να υπάρχει, αλλά δεν υπάρχει πολιτική βούληση για την ανάπτυξη της περιοχής. 
    Εμάς δεν μας εξασφαλίζει αυτό που μας είπατε: «θα δούμε, ευχή εκφράζουμε, τι θα κάνουμε, θα βρούμε κάποιον αγοραστή». Γι’ αυτό πρέπει να γίνει συγκεκριμένος σχεδιασμός. Θα πληρωθούν άμεσα οι εργαζόμενοι; Θα αναγκαστεί αυτός ο συγκεκριμένος επιχειρηματίας να σεβαστεί τους αστικούς νόμους που εσείς ψηφίζετε εδώ; Για να μην ακούμε -αυτό που ακούμε- ότι θα εφαρμοστεί ο νόμος προς όλους, ενώ βλέπουμε ότι όταν είναι να εφαρμοστούν νόμοι από την πλευρά των εργαζομένων  εφαρμόζονται με αυστηρότητα και αυταρχικότητα, αλλά όταν είναι να εφαρμοστούν απέναντι σε επιχειρηματικούς ομίλους εκεί εκφράζουμε μόνο ευχή. 
    Εμείς θα παρακολουθήσουμε, κύριε Πρόεδρε, την συγκεκριμένη περίπτωση, γιατί τη θεωρούμε σοβαρή. Αυτή η βιομηχανία μπορεί πραγματικά να αναπτύξει την περιοχή. Δεν είναι μόνο οι εβδομήντα οχτώ μόνιμες θέσεις. Είναι και μια σειρά μικροεπαγγελματίες που γύρω απ’ αυτήν τη βιομηχανία μπορούν πραγματικά να αναπτυχθούν. 
    Άρα, λοιπόν, θέλω στην δευτερολογία σας να μας δώσετε συγκεκριμένη απάντηση και όχι ευχή. Θα λειτουργήσει και πότε το εργοστάσιο; Με ποιες προϋποθέσεις και πότε θα πληρωθούν οι εργαζόμενοι;
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Κύριε Υφυπουργέ, έχετε το λόγο για δύο λεπτά. 
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κατ’ αρχάς θέλω να ξεκαθαρίσω ένα πράγμα. Η επένδυση είναι ιδιωτική. Εντάξει;
    ΑΓΓΕΛΟΣ ΤΖΕΚΗΣ: Με λεφτά του ελληνικού λαού. 
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Και 6,5 εκατομμύρια του επενδυτή. 
    ΑΓΓΕΛΟΣ ΤΖΕΚΗΣ: Μέσα από τις υπερτιμολογήσεις. Τα ξέρετε αυτά.
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ακούστε, κύριε Τζέκη. Αν ξέρετε τόσα που δεν ξέρουμε εμείς, ελάτε να τα καταγγείλετε, αν έχετε την καλοσύνη. 
    ΑΓΓΕΛΟΣ ΤΖΕΚΗΣ: Τα ξέρετε πολύ καλά εσείς. 
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Εγώ βάσει στοιχείων μιλάω και όχι βάσει σεναρίων. Η επένδυση είναι 8,5 εκατομμύρια. Η επιχορήγηση είναι 3,8. Τα ίδια κεφάλαια είναι 4,8. 
    ΑΓΓΕΛΟΣ ΤΖΕΚΗΣ: Το 45%. 
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Αν ξέρετε εσείς να κάνετε έτσι επενδύσεις, να κάνετε και εσείς καμία τέτοια. 
    ΑΓΓΕΛΟΣ ΤΖΕΚΗΣ: Άμα μου δώσετε τζάμπα χρήμα, θα κάνω και εγώ. 
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Εγώ έχω στοιχεία βάσει των οποίων έχει πληρωθεί. 
    Δεύτερο. Είναι πολύ εύκολο να εφαρμόσουμε σήμερα τον νόμο.
    ΠΡΟΕΔΡΕΥΩΝ (Ιωάννης Τραγάκης): Ένα λεπτό. 
    Κύριε Δαϊλάκη προσχωρήσατε εκεί; Καλά κάθεστε!
      ΑΓΓΕΛΟΣ ΤΖΕΚΗΣ: Τον ενδιαφέρει άμεσα, γιατί αφορά την περιφέρειά του και γνωρίζει από πρώτο χέρι το αντικείμενο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Τζέκη, όλοι γνωρίζουμε. Επιτρέψτε μου, αλλά δεν αναγνωρίζω σε κανέναν περισσότερη ευαισθησία για τους εργαζομένους από οποιονδήποτε άλλο.
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, μπορώ να έχω το λόγο;
      ΑΓΓΕΛΟΣ ΤΖΕΚΗΣ: Και ένα χρόνο;
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Όση ευαισθησία έχετε εσείς, άλλη τόση έχουμε εμείς και το αποδεικνύουμε έμπρακτα.
      ΑΓΓΕΛΟΣ ΤΖΕΚΗΣ: Και ένα χρόνο;
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Η Δράμα έχει τα υψηλότερα επενδυτικά κίνητρα από οποιονδήποτε άλλο.
      Όσον αφορά τώρα τη συγκεκριμένη επένδυση: Είναι εύκολο να πούμε ότι εφαρμόζουμε το νόμο και κλείνουμε το εργοστάσιο μια κι έξω αύριο. Ποιο είναι, όμως, το ζητούμενο; Να μην κλείσουν οι επιχειρήσεις, να μη χαθούν θέσεις δουλειάς, να συνεχίσουν οι επιχειρήσεις να λειτουργούν, για να μπορέσουν και να παράγουν και να επιτελούν το σκοπό, για τον οποίο επιχορηγήθηκαν και να δώσουν μεροκάματο σε εβδομήντα οκτώ, σε ογδόντα, σε εκατό εργαζομένους. Αυτός είναι ο στόχος μας, γι’ αυτό και δώσαμε αυτές τις επιδοτήσεις.
      Από εκεί και πέρα, όμως, δεν είναι σε θέση κανένας –ούτε εγώ ούτε η Κυβέρνηση- να πει πότε ο επενδυτής θα ανοίξει την επιχείρηση. Εκείνο, όμως, το οποίο εμείς μπορούμε να κάνουμε δια του Γενικού Γραμματέα της Περιφέρειας, είναι να παράσχουμε τις καλές υπηρεσίες, ούτως ώστε να βρεθεί λύση μεταξύ επιχειρηματία και εργαζομένων. Να δοθεί η δυνατότητα, οι εργαζόμενοι να εισπράξουν τα δεδουλευμένα και να διατηρήσουν το μεροκάματο που έχουν.
      ΑΓΓΕΛΟΣ ΤΖΕΚΗΣ: Οι εργαζόμενοι έκαναν μεγάλο «σκόντο».
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Βεβαίως, έκαναν. Το σπίτι τους είναι η δουλειά τους. 
      Από εκεί και πέρα, ο επενδυτής θα καθίσει στο τραπέζι να συζητήσει. Λέει ότι βρήκε έναν νέο επενδυτή, που θα διευκολύνει τη λειτουργία. Μακάρι να τον βρήκε, μακάρι να διευκολύνει τη λειτουργία και μακάρι να γίνει η επαναλειτουργία. Αυτό θέλουμε όλοι.
      Ας περιμένουμε, λοιπόν, τις διαπραγματεύσεις. Διότι είναι προτιμότερο, μέσα από μία καλόπιστη διαπραγμάτευση να λειτουργήσει μία επιχείρηση, για να μη διαρραγούν και οι σχέσεις εργοδότου και εργαζομένων, οι οποίοι αύριο θα δουλεύουν κάτω από την ίδια στέγη, παρά μέσα από απειλές ή εκφοβισμό. Διότι, κακά τα ψέματα, μία επιχείρηση δεν λειτουργεί με απειλές. 
      Περιμένουμε, λοιπόν –και είμαι βέβαιος, εφόσον υπάρχει η καλή διάθεση- να επαναλειτουργήσει η επένδυση. Κι εδώ είμαστε –κι εσείς κι εμείς- για να παρακολουθούμε το θέμα. 
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, μπορώ να έχω το λόγο;
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Νομίζω ότι σε αυτό συμφωνούμε. Δική σας ευχή. Δική μας ευχή και προσπάθεια θα είναι η επαναλειτουργία της επιχειρήσεως, ούτως ώστε να αποκατασταθεί και η νομιμότητα και η λειτουργικότητα και η παραγωγικότητα και βεβαίως, η απασχόληση αυτών των εργαζομένων. Κακά τα ψέματα, από εκεί περιμένουν να ζήσουν τα παιδιά τους.
      Θέλω, λοιπόν, να σας βεβαιώσω ξανά, ότι το ενδιαφέρον το δικό μας για την τύχη των εργαζομένων και των επιχειρήσεων, είναι τουλάχιστον όσο και το δικό σας.
      Ευχαριστώ πολύ.
      ΑΓΓΕΛΟΣ ΤΖΕΚΗΣ: Ναι, αλλά ένα χρόνο δεν το είδαμε.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε Υφυπουργέ.
      Κύριε Δαϊλάκη, ζητάτε εντόνως το λόγο, αλλά δεν έχω το δικαίωμα να σας τον δώσω. Βεβαίως, αναγνωρίσαμε όλοι, με την παρουσία σας εδώ, το ενδιαφέρον για τη συγκεκριμένη περίπτωση του εργοστασίου στη Δράμα. Είναι έμπρακτο, λοιπόν, το ενδιαφέρον σας.
      Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
      Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις Εκθέσεις της στις αιτήσεις της Εισαγγελικής Αρχής για τη χορήγηση αδειών άσκησης ποινικής δίωξης κατά Βουλευτών.
      Επίσης, οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας και Υγείας και Κοινωνικής Αλληλεγγύης κατέθεσαν σχέδιο νόμου: «Δημιουργία Φορέα Διαχείρισης Ολοκληρωμένου Προγράμματος Δια Βίου Μάθησης, Ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις».
      Παραπέμπεται στην αρμόδια Διαρκή Επιτροπή
      Η υπ’ αριθμ. 522/7.5.2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Εμπορικής Ναυτιλίας, σχετικά με την καθυστέρηση άντλησης του πετρελαίου από το «Sea Diamond» κλπ., διαγράφεται λόγω κωλύματος του κυρίου Υπουργού.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Κυρία Ξηροτύρη, δεν έχετε το δικαίωμα λόγου. Πείτε μου, όμως, γιατί διαμαρτύρεστε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, έχει παραγίνει το κακό, χωρίς αιτία να αναβάλλονται οι επίκαιρες ερωτήσεις και μάλιστα αυτής της φύσεως, όπου οι κάτοικοι της Σαντορίνης, αλλά και όλη η Ελλάδα, αγωνιούν γι’ αυτή την άντληση.
      Ο Υπουργός με ειδοποίησε χθες στις 16.00’ μέσω μιας γραμματέως του, ούτε καν μέσω του διευθυντού του γραφείου του. Και ο Υπουργός είναι εδώ. Αυτό είναι απαράδεκτο!
      ΠΡΟΕΔΡΕΥΩΝ (Ιωάννης Τραγάκης): Γνωρίζετε ότι αυτή τη στιγμή ο  κύριος Υπουργός είναι στην αρμόδια επιτροπή και υπερασπίζεται νομοσχέδιό του.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Βεβαίως. Μπορούσε να έρθει για δύο λεπτά, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Δεν έχει Υφυπουργό. Τι να κάνουμε; Ένας είναι. Δεν είναι δύο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μπορούσε να έρθει για πέντε λεπτά εδώ. Αυτή την ώρα έχει τελειώσει η επιτροπή.
      ΠΡΟΕΔΡΕΥΩΝ (Ιωάννης Τραγάκης): Δεν μπορούσε να είναι συγχρόνως σε δύο σημεία.
      Σας ευχαριστώ πάρα πολύ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Εισερχόμεθα στη συζήτηση της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση ως Κώδικα του «Οργανισμού του Υπουργείου Εξωτερικών»».
	Θα ήθελα να υπενθυμίσω ότι στη Διάσκεψη των Προέδρων έχει αποφασιστεί η συζήτηση του νομοσχεδίου να γίνει σε μία έως δύο συνεδριάσεις. 
	Επίσης, από το Γενικό Γραμματέα της Κοινοβουλευτικής Ομάδας της Νέας Δημοκρατίας λάβαμε επιστολή με την οποία ορίζεται για τη σημερινή συνεδρίαση ως Κοινοβουλευτικός Εκπρόσωπος ο κ. Βαρβιτσιώτης.
	Το λόγο έχει η εισηγητής της Νέας Δημοκρατίας κ. Βούλτεψη.
	ΣΟΦΙΑ ΒΟΥΛΤΕΨΗ: Ευχαριστώ πολύ, κύριε Πρόεδρε.
	Συζητάμε σήμερα στην Ολομέλεια το νέο Οργανισμό του Υπουργείου Εξωτερικών. Θα ήθελα από την αρχή να υπενθυμίσω σε όλους πως, αν και ήλθε με τη μορφή των κωδίκων, στην Επιτροπή Εξωτερικών και Άμυνας έγινε εξαντλητική συζήτηση και ακούστηκαν όλες οι απόψεις. Έγιναν δύο πολύωρες συνεδριάσεις, καθώς και μία μαραθώνια ακρόαση φορέων, στη διάρκεια της οποίας προέκυψε μία σειρά από ενδιαφέρουσες διαπιστώσεις. 
      Αν και δεν μπορώ να πω ότι είμαι αισιόδοξη, ελπίζω ότι η συζήτηση στην Ολομέλεια δεν θα αποτελέσει μία απλή μεταφορά των όσων συζητήθηκαν στην Επιτροπή, κυρίως επειδή βρεθήκαμε για άλλη μία φορά να συζητάμε, όχι την ουσία ενός νομοθετήματος, αλλά διάφορα συντεχνιακά προβλήματα, όπως παρουσιάστηκαν από τους εκπροσώπους μερικών από τις δέκα περίπου ενώσεις εργαζομένων, οι οποίες αρκετές φορές εκφράζουν αλληλοσυγκρουόμενες απόψεις, που πιθανόν και να υπονομεύουν τον κοινό σκοπό. Παρά το γεγονός ότι είναι θεμιτές οι συνδικαλιστικές διεκδικήσεις, πιστεύω ότι δεν είναι δυνατό να μονοπωλούν τη συζήτηση για ένα νομοθέτημα, που σκοπό έχει να βελτιώσει την οικονομική μας διπλωματία. 
	Πιστεύω επίσης ότι τα προβλήματα των εργαζομένων δεν λύνονται με οργανισμούς και νόμους. Απαιτούν συνεννόηση, συνεργασία και αποβολή της δημοσιοϋπαλληλικής ή συντεχνιακής νοοτροπίας. Επιπλέον, πιστεύω ότι καταργείται η αρχή της ισότητας, όταν η Βουλή καταλήγει να συζητεί επί ώρες για θέματα που απασχολούν λιγότερους από χίλιους εργαζόμενους, οι οποίοι διαθέτουν μισθολογική και επαγγελματική εξασφάλιση, αλλά δεν διατίθεται ο ίδιος χρόνος και το ίδιο ενδιαφέρον για τα εκατομμύρια των Ελλήνων που ζουν μέσα στην ανασφάλεια ή με τον κίνδυνο της φτώχειας, πολύ περισσότερο επειδή –επιτρέψτε μου να επιμείνω- οι υπάλληλοι του Υπουργείου των Εξωτερικών είναι υπάλληλοι αυξημένων ευθυνών, καλούνται να προσφέρουν τις υπηρεσίες τους υπό αντίξοες συνθήκες, ενώ απαιτούνται ιδιαιτέρως λεπτοί χειρισμοί και διαρκής εγρήγορση, καθώς η δουλειά τους σχετίζεται με την εικόνα της χώρας στο εξωτερικό, που βασίζεται στη σωστή άσκηση της διπλωματίας. 
	Με το νομοσχέδιο που συζητούμε εισάγεται μία σειρά από καινοτομίες που σκοπό έχουν να ανταποκριθεί η ελληνική διπλωματία στις απαιτήσεις των καιρών, στο νέο διεθνές περιβάλλον, στην αναβάθμιση της διπλωματικής θέσης της Ελλάδας και στην ανάγκη να διαδραματίζει η χώρα μας ουσιαστικό ρόλο, ενισχύοντας την εκτός συνόρων θέση της. Η ακινησία και η απλή παρακολούθηση των γεγονότων δεν ταιριάζει σ’ ένα σύγχρονο Υπουργείο Εξωτερικών και οπωσδήποτε δεν εξυπηρετεί τις εθνικές και διεθνείς ανάγκες της χώρας μας.
	Αιχμή του δόρατος αυτών των καινοτομιών είναι η ενίσχυση της οικονομικής διπλωματίας, με σκοπό την ενίσχυση των διεθνών οικονομικών σχέσεων της πατρίδας μας και τη συμβολή του Υπουργείου Εξωτερικών στην οικονομική ανάπτυξη και την ευημερία του τόπου. 
      Εδώ και πολλές δεκαετίες η οικονομική διπλωματία έχει εξελιχθεί σε μία γραφειοκρατική και αντιπαραγωγική διαδικασία με τα γραφεία οικονομικών και εμπορικών υποθέσεων να μετακινούνται, από πλευράς υπαγωγής τους, από Υπουργείο σε Υπουργείο. Η επιδιωκόμενη στροφή προς την οικονομική διπλωματία βρισκόταν κάθε φορά αντιμέτωπη με επικάλυψη αρμοδιοτήτων, με αποτέλεσμα να προκαλούνται φαινόμενα σύγχυσης και αδυναμίας συντονισμού.
      Ήδη από το 2004 η νέα Κυβέρνηση αποφάσισε να επενδύσει στην εξωστρέφεια και να κινητοποιήσει το μηχανισμό άσκησης της οικονομικής διπλωματίας. Μόνο το 2006 με ευθύνη ή πρωτοβουλία του Υπουργείου των Εξωτερικών οργανώθηκαν οκτώ επίσημες επισκέψεις του Προέδρου της Δημοκρατίας και του Πρωθυπουργού, δώδεκα επιχειρηματικές αποστολές και οκτώ μικτές διυπουργικές επιτροπές με σκοπό την προώθηση των οικονομικών μας συμφερόντων στο εξωτερικό. 
	Η προσπάθεια αυτή θα ήταν καταδικασμένη σε αποτυχία αν δεν επεδιώκετο η συλλογική δράση χωρίς στεγανά με τη συμμετοχή του συνόλου των διπλωματικών υπαλλήλων που θα αποκτήσουν όλοι οικονομική παιδεία. Δεν είναι λογικό στην εποχή μας σ’ έναν τόσο νευραλγικό τομέα να απασχολείται μικρός μόνο αριθμός εξειδικευμένων υπαλλήλων που σε αρκετές περιπτώσεις αναπτύσσουν τη δράση τους αυτόνομα και χωρίς να συνεργάζονται και να ανταλλάσσουν πληροφορίες με τους διπλωματικούς υπαλλήλους. Έτσι βλάπτεται η χώρα. 
      Ουσιαστικά στις πρεσβείες μας λειτουργούν αυτήν τη στιγμή δύο κέντρα που, δυστυχώς, δεν αποτελούν σε πολλές περιπτώσεις συγκοινωνούντα δοχεία και δεν τελούν υπό ενιαία καθοδήγηση. Έτσι ενισχύονται φαινόμενα συντεχνιακών συμπεριφορών που οδηγούν σε συγκρούσεις και παραφωνίες οι οποίες με τη σειρά τους, όπως εκ του αποτελέσματος προκύπτει, βλάπτουν τη χώρα.
      Έτσι, στο μέλλον όλοι οι νέοι διπλωματικοί υπάλληλοι θα λαμβάνουν την αναγκαία οικονομική εκπαίδευση και σταδιακά θα αναλαμβάνουν υπηρεσία στα γραφεία οικονομικών και εμπορικών υποθέσεων στη θέση των υπαλλήλων οικονομικών και εμπορικών υποθέσεων που θα αποχωρούν από την ενεργό υπηρεσία. Στο μεσοδιάστημα οι ήδη υπηρετούντες οικονομικοί υπάλληλοι θα συνεχίσουν να προσφέρουν τις υπηρεσίες τους, πλήρως διασφαλισμένοι από πλευράς υπηρεσιακής εξέλιξης, έως ότου συνταξιοδοτηθούν.
      Στη διάρκεια αυτής της μακράς και ομαλής μεταβατικής περιόδου, κάτι το οποίο θα εξασφαλιστεί απόλυτα από την ηγεσία του Υπουργείου των Εξωτερικών, ο Οργανισμός προβλέπει μια σειρά μεταρρυθμίσεων εκπαιδευτικού περιεχομένου. Δύο από τα επτά πρωτεύοντα μαθήματα εισαγωγής στη Διπλωματική Ακαδημία θα είναι οικονομικά, ενώ διπλασιάζεται ο χρόνος εκπαίδευσης από έξι μήνες σε ένα χρόνο και το πρόσθετο εξάμηνο αφιερώνεται αποκλειστικά σε θέματα οικονομικής διπλωματίας σε συνεργασία με την Εθνική Σχολή Δημόσιας Διοίκησης. Επιπλέον, όλοι οι νέοι διπλωματικοί υπάλληλοι θα υπηρετούν υποχρεωτικά σε γραφεία οικονομικών και εμπορικών υποθέσεων, γεγονός που θα αποτελεί προϋπόθεση για την προαγωγή τους.
      Ειδικά για την πλήρωση θέσεων Προϊσταμένων σε γραφεία οικονομικών και εμπορικών υποθέσεων, προβλέπεται ως προϋπόθεση η ανάληψη τέτοιων καθηκόντων, τριετής ή πενταετής προηγούμενη εμπειρία σε γραφείο οικονομικών και εμπορικών υποθέσεων. Με τον τρόπο αυτό εξασφαλίζεται ενιαία εκπαίδευση και εργασιακή εμπειρία όλων των διπλωματών μας.
      Παράλληλα, αποφασίστηκε η ενίσχυση των γραφείων οικονομικών και εμπορικών υποθέσεων, ενώ θα δημιουργηθεί και σύστημα αξιολόγησης της δράσης των συγκεκριμένων γραφείων, όσον αφορά στην απόδοση και τον προγραμματισμό τους.
      Η αξιολόγηση, αγαπητές και αγαπητοί συνάδελφοι, αποτελεί ένα κρίσιμο ζήτημα για την ελληνική κοινωνία και νομίζω ότι ειδικά στο θέμα της οικονομικής διπλωματίας έχει πολύ μεγάλη σημασία.
      Για πρώτη φορά, επίσης, εξασφαλίστηκε κονδύλι για την προβολή των πιο δυναμικών κλάδων της ελληνικής οικονομίας, με την ανάπτυξη προγραμμάτων και πρωτοβουλιών, την αξιοποίηση των πληροφοριών, της τεχνολογίας και τη δικτύωση.
      Το Υπουργείο Εξωτερικών οφείλει, αγαπητοί συνάδελφοι, και είναι, εκτός από πολιτικό και παραγωγικό. Η οικονομική διπλωματία δεν πρέπει και δεν είναι μια απλή υποστηρικτική δραστηριότητα, αλλά αναπόσπαστο κομμάτι της εξωτερικής μας πολιτικής. Γι’ αυτό, άλλωστε, και με τον παρόντα Οργανισμό δημιουργείται Ειδική Γραμματεία Αξιοποίησης Διεθνών Προγραμμάτων. 
      Παράλληλα, συστήνεται θέση Αναπληρωτή Γενικού Γραμματέα Διεθνών Οικονομικών Σχέσεων και Αναπτυξιακής Συνεργασίας με έδρα τη Θεσσαλονίκη, ώστε να καταστεί ευχερέστερη και αποτελεσματικότερη η συνεργασία της χώρας μας με τα κράτη της Βαλκανικής. Η ανάγκη για τέτοια δραστηριότητα κατέστη ακόμη επιτακτικότερη από το γεγονός ότι η Βουλγαρία και η Ρουμανία ανήκουν πλέον στην Ευρωπαϊκή Ένωση και προσελκύουν το ευρύτερο ευρωπαϊκό οικονομικό ενδιαφέρον.
      Επίσης, αναβαθμίζεται η Υπηρεσία Διεθνούς Αναπτυξιακής Συνεργασίας με σκοπό την ενίσχυση της ανθρωπιστικής δράσης της χώρας μας. Για πρώτη φορά δημιουργούνται τα Γραφεία Συνδέσμου ως εναλλακτική μορφή διπλωματικής εκπροσώπησης της Ελλάδας στο εξωτερικό, θεσμοθετούνται για πρώτη φορά τα Γραφεία Ελληνικών Συμφερόντων, που θα λειτουργούν μέσω διπλωματικών και προξενικών αρχών άλλων κρατών σε χώρες όπου δεν έχουμε διπλωματική εκπροσώπηση.
      Ιδιαίτερη μέριμνα λαμβάνεται για την εκ μέρους της Ελλάδος διεκδίκηση υποψηφιοτήτων σε διεθνείς οργανισμούς με σκοπό την ενίσχυση της διεθνούς θέσης της χώρας μας και τη σοβαρή παρακολούθηση των τεκταινομένων σε σημαντικούς διεθνείς οργανισμούς. Για το σκοπό αυτό δημιουργείται Γραφείο Προώθησης Ελληνικών Υποψηφιοτήτων σε διεθνείς οργανισμούς, με σκοπό την έγκαιρη ενημέρωση, όσον αφορά στις μελλοντικές προκηρύξεις υποψηφιοτήτων και το συντονισμό των ενεργειών για την υποστήριξή τους.
      Επιπλέον, δημιουργείται Υπηρεσία Διαχείρισης και Ανάπτυξης Ιστοσελίδας ως μέσο προβολής της Ελληνικής Εξωτερικής Πολιτικής, ενισχύεται η επικοινωνία με τον Απόδημο Ελληνισμό διά της δημιουργίας Κέντρου Εξυπηρέτησης και Πληροφόρησης Αποδήμων Ελλήνων, αναδιοργανώνεται το Επιστημονικό Κέντρο Ανάλυσης και Σχεδιασμού, ώστε να γίνει περισσότερο ευέλικτο και αποτελεσματικό. Η Μονάδα Διαχείρισης Κρίσεων μετατρέπεται από επιτελικό σε τακτικό όργανο, υπαγόμενη στον υπηρεσιακό Γενικό Γραμματέα, ενώ προωθούνται σειρά διοικητικών ρυθμίσεων, με σκοπό την ενίσχυση των δράσεων του Υπουργείου. Ανάμεσά τους η απλούστευση διαδικασιών συστάσεως και καταργήσεως διπλωματικών και προξενικών αρχών και η αύξηση των προσόντων διορισμού σε όλους τους κλάδους.
      Η αξιολόγηση, αγαπητοί συνάδελφοι, είναι το ζητούμενο στο σύνολο της ελληνικής Δημόσιας Διοίκησης, πολύ περισσότερο αναγκαία στην περίπτωση του Υπουργείου των Εξωτερικών, όπου τα λάθη και οι ολιγωρίες μπορούν να αποδειχθούν μοιραίες επιλογές για το σύνολο της χώρας.
      Έτσι, προβλέπεται ότι για την προαγωγή των υπαλλήλων δεν θα λαμβάνονται υπ' όψιν μόνο τα τελευταία φύλλα αξιολόγησης, αλλά όλα τα στοιχεία του ατομικού τους φακέλου από την ημέρα του διορισμού τους. 
      Οι άξονες, που κινείται ο νέος Οργανισμός, είναι ουσιαστικά δύο. Στον έναν στηρίζεται η εισαγωγή εντελώς νέων θεσμών που ήδη αναφέρθηκαν. Στο δεύτερο στηρίζεται η βελτίωση των ήδη υφισταμένων μηχανισμών, όπως η Υπηρεσία Διπλωματικού και Ιστορικού Γραφείου, η Τεχνική Υπηρεσία και κυρίως η Διπλωματική Ακαδημία, δηλαδή το φυτώριο των νέων διπλωματών.
      Ειδική μνεία αξίζουν οι υπηρεσίες που αναλαμβάνουν το βαρύ και κρίσιμο έργο της συγκέντρωσης πληροφοριών και της αξιοποίησής τους. Η Υπηρεσία Ενημέρωσης μετονομάζεται σε Υπηρεσία Ενημέρωσης και Δημόσιας Διπλωματίας, με αποστολή την προβολή του έργου και των θέσεων του Υπουργείου μέσω της δημόσιας διπλωματίας. Η συνεχής ενημέρωση, η αποδελτίωση, η συγκέντρωση πληροφοριών, η διάδοση πληροφοριών, η μετάδοση των απόψεων της χώρας στο εξωτερικό, η έγκαιρη αντιμετώπιση δημοσιευμάτων που μπορεί να δυσφημούν τη χώρα μας, αποτελούν μια από τις σπουδαιότερες και αναγκαίες προϋποθέσεις για την καλή λειτουργία οποιουδήποτε οργανισμού, πόσο μάλλον όταν πρόκειται για τη λειτουργία του Υπουργείου των Εξωτερικών. 
      Από την άλλη πλευρά, το Γραφείο Τύπου θα ασχολείται αποκλειστικά με τη δραστηριότητα του Υπουργού των Εξωτερικών, χωρίς τον κίνδυνο επικάλυψης αρμοδιοτήτων. 
      Αγαπητοί συνάδελφοι, πιστεύουμε ότι με έμφαση στα θέματα της πληροφόρησης από την οποία εξαρτάται σε μεγάλο βαθμό η επιτυχημένη εξωτερική πολιτική μιας χώρας, καθώς και στα θέματα της οικονομικής διπλωματίας, της γνώσης και της αξιοποίησης του συνόλου του δυναμικού του Υπουργείου, με πνεύμα κατανόησης και συλλογικότητας, για την επίτευξη του οποίου ευθύνονται όλοι και πρέπει να αναλάβουν πρωτοβουλίες, πιστεύουμε θα αντιμετωπίσουμε αποτελεσματικά τις προκλήσεις των καιρών και θα αποκτήσουμε ένα Υπουργείο Εξωτερικών χωρίς στεγανά και τα προβλήματα, τα οποία προκαλούνται από τα αλληλοσυγκρουόμενα συντεχνιακά συμφέροντα. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
      Το λόγο έχει ο συνάδελφος εισηγητής του Πανελληνίου Σοσιαλιστικού Κινήματος, ο κ. Παπαχρήστος. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κυρίες και κύριοι συνάδελφοι, συμμετέχουμε σε μια άχαρη διαδικασία και εμείς οι Βουλευτές και ο κύριος Υπουργός, γιατί τον έστειλαν εδώ να συμμετέχει σε μια διαδικασία στην οποία δεν πήρε μέρος, ενώ θα έπρεπε να είναι εδώ η κυρία Υπουργός. 
      Συζητούμε το νομοσχέδιο για τον: «Οργανισμό του Υπουργείου Εξωτερικών» με τη μορφή των κωδίκων. Θα περίμενε κάποιος ότι θα είχε προηγηθεί μια εκτεταμένη διαβούλευση. Όμως, αυτό το νομοσχέδιο, αυτός ο Οργανισμός καταρτίστηκε εν κρυπτώ από μια επιτροπή στην οποία συμμετείχαν μόνο διπλωμάτες -ακόμη και τη γραμματειακή υποστήριξη είχαν αναλάβει- μακριά από τους άλλους κλάδους, οι οποίοι αυτό το κείμενο του Οργανισμού το πήραν μετά από την κατάθεσή του στη Βουλή, όπως αποδείχθηκε από τη διαδικασία που ακολουθήσαμε στην επιτροπή. 
      Όλη η διαδικασία ήταν εν κρυπτώ και υπάρχει και ένα πρόβλημα, κύριε Υπουργέ. Ζητήσαμε το κείμενο που κατατέθηκε με το Πρακτικό της 11ης Δεκεμβρίου 2006 για να το συγκρίνουμε και δεν μας έχει δοθεί ακόμα. Έχει σημασία αυτό, γιατί αλλιώς το νομοσχέδιο είναι στον αέρα. Εάν ισχύει αυτό το οποίο συζητάτε, ότι δηλαδή η ποσόστωση για τους υπαλλήλους Πανεπιστημιακής και Τεχνολογικής Εκπαίδευσης μπήκε μετά την κατάθεση από την επιτροπή, τότε προκύπτει πρόβλημα στο να ψηφιστεί αυτό το νομοσχέδιο με τη διαδικασία των κωδίκων. 
      Κύριοι συνάδελφοι, αυτό το νομοσχέδιο δεν έγινε τυχαία εν κρυπτώ. Έγινε, γιατί με τον Οργανισμό αυτό επιχειρείται η στεγανοποίηση του μηχανισμού του Υπουργείου Εξωτερικών. Επιχειρείται να μεταφερθεί το κέντρο βάρους από όλους τους κλάδους στο διπλωματικό, από το διπλωματικό κλάδο στους συνταξιούχους πρέσβεις και στον πολιτικό έλεγχο. Και για τους υπόλοιπους κλάδους έχουμε μία τακτική του διαίρει και βασίλευε, μια λογική, η οποία και σ’ αυτό το νομοσχέδιο αναδεικνύει τη γενική λογική της Νέας Δημοκρατίας που αντιμετωπίζει το κράτος, ως «λάφυρο».
      Αυτός ο Οργανισμός αποτελεί καθαρά μία αντιμεταρρύθμιση, μία στροφή προς τα πίσω. Μας είπε η Υπουργός στην επιτροπή, ότι ζούμε σ’ έναν κόσμο που αλλάζει και άρα πρέπει οι οργανισμοί να προσαρμοστούν στο νέο διεθνές περιβάλλον. Συμφωνούμε. Αυτή ήταν και η λογική του νόμου του 1998, του Οργανισμού του 1998. Τι έκανε εκείνος ο νόμος; Ξέφευγε από την αντίληψη της παραδοσιακής διπλωματίας -όπου τη διπλωματική ατζέντα την καθόριζαν τα εθνικά θέματα, τα ζητήματα ασφάλειας, οι γεωπολιτικές βλέψεις- και έστρεψε το «σκάφος» του Υπουργείου Εξωτερικών σε έναν καινούργιο ρόλο, αναδεικνύοντας αυτόν το νέο ρόλο που πρέπει να έχει το Υπουργείο Εξωτερικών, στο συντονιστή όλων των υποκειμένων που σήμερα συμμετέχουν στη διεθνή και την εξωτερική πολιτική.
       Ήταν μία μετάβαση από το μοντέλο του Υπουργείου Εξωτερικών, ως θυροφύλακα,  gate-keeper, σε μια καινούργια αντίληψη του γεφυροποιού του Υπουργείου Εξωτερικών που έχει την ικανότητα να συντονίζει τα πολλά υποκείμενα, τις πολυεπίπεδες δραστηριότητες και τις πολύμορφες σχέσεις που αναπτύσσονται ανάμεσα στις κοινωνίες. 
      Άρα, απαιτείτο και τα στελέχη του Υπουργείου Εξωτερικών να πάνε σε μία άλλη λογική από τη λογική της αποκλειστικής διαχείρισης της εξωτερικής πολιτικής, στην πολιτική τη συνεργατική, όπου το Υπουργείο Εξωτερικών αναλαμβάνει ένα ηγετικό ρόλο, συντονιστικό και επίβλεψης απέναντι στους άλλους φορείς. Αυτό έκανε ο νόμος του 1998, όπως συμπληρώθηκε με την ένταξη των οικονομικών και εμπορικών ακολούθων, με το ν. 2003. Δηλαδή οδήγησε το Υπουργείο Εξωτερικών και να εκφράζει ενιαία τη χώρα, αλλά ταυτόχρονα να λαμβάνει υπ’ όψιν και την πολυμορφία και την πολυπλοκότητα. 
      Αυτός ο νόμος που μας φέρνετε, μας πάει πίσω. Καταργεί αυτή την ευελιξία, στεγανοποιεί το Υπουργείο Εξωτερικών. Το κεντρικό επιχείρημα της Κυβέρνησης είναι ότι έχει μια μεγάλη νέα καινοτομία, την ανάδειξη της οικονομικής διπλωματίας. Και εμείς κύριε Υπουργέ και κύριοι συνάδελφοι, θέλουμε να ενδυναμωθεί η οικονομική διπλωματία. Πρέπει να αναπτυχθεί το βάρος, η διάσταση η οικονομική, στην πολιτική και την πρακτική του διπλωματικού κλάδου.
      Πρέπει να αναπτυχθεί, συνολικά, η δραστηριότητα των οργανισμών που έχουμε στο εξωτερικό προς την οικονομική διάσταση. Υπάρχουν πολλοί τρόποι να επιτευχθεί αυτό. Κάθε χώρα, ανάλογα με την κουλτούρα της και τις οργανωτικές της παραδόσεις έχει επιλέξει ένα μοντέλο. 
      Υπάρχει το μοντέλο του business promoter, δηλαδή ενός οργανισμού έξω από το  Υπουργείο Εξωτερικών, συνήθως υπό την επίβλεψη του Υπουργείου Ανάπτυξης ή του Υπουργείου Οικονομικών. Είναι ένα μοντέλο που το χρησιμοποιούν πολλές χώρες και το οποίο πλαισιώνεται, κατά κύριο λόγο, όχι από δημόσιους υπαλλήλους, αλλά από ανθρώπους της αγοράς που ασκούν αυτή τη δραστηριότητα.
      Υπάρχει ένα δεύτερο μοντέλο όπου εντάσσονται οι οικονομικοί και εμπορικοί ακόλουθοι μέσα στο Υπουργείο Εξωτερικών, έτσι ώστε να πετυχαίνεται καλύτερος συντονισμός. 
      Υπάρχει και το τρίτο μοντέλο, το οποίο επιλέξατε, το μοντέλο του διπλωμάτη εμπορικού και οικονομικού ακολούθου. Ο τρόπος, όμως, που γίνεται αυτή η ενσωμάτωση, ο τρόπος που ασκείται αυτή η δραστηριότητα πρέπει να αποβλέπει στην ενιαία έκφραση, αλλά να σέβεται και την πολυμορφία.
      Η Υπουργός, τι μας είπε στην επιτροπή; Ότι παύει η οικονομική διπλωματία ως εξειδικευμένη δραστηριότητα, σε μία εποχή της εξειδίκευσης και όποιος έχει ασχοληθεί λίγο με το θέμα ξέρει ότι η άσκηση της οικονομικής διπλωματίας απαιτεί εξειδίκευση και ιδιαίτερες γνώσεις. Αυτό, λοιπόν, μας πάει πίσω, στην αποειδίκευση. 
      Στις χώρες στις οποίες οι διπλωμάτες ασκούν οικονομική διπλωματία, πρώτον έχουν διαφορετική εκπαίδευση και δεύτερον ακολουθούν μία συγκεκριμένη πορεία,  πηγαίνουν σε συγκεκριμένα διαδοχικά οικονομικά πόστα. Δεν γίνεται αυτό που προβλέπεται εδώ, να είναι, δηλαδή, δύο χρόνια σ’ ένα γραφείο οικονομικών και εμπορικών υποθέσεων, δύο χρόνια σε προξενείο, μετά σε μία πρεσβεία, μετά στην κεντρική υπηρεσία και μετά από καμμία δεκαριά χρόνια –για να το βάλει στο βιογραφικό του- θα ξαναπάει σε ένα γραφείο οικονομικών και εμπορικών υποθέσεων. Αυτό αποτελεί αποειδίκευση. 
      Θέλετε να μετατρέψετε λάθος, φορτώνοντας στο Διπλωματικό Σώμα μία δραστηριότητα η οποία είναι ξένη προς την κουλτούρα, μ’ αυτό το νομοσχέδιο τους διπλωμάτες σε ειδικούς στο γενικό και γενικούς στο ειδικό, χωρίς την προηγούμενη γνώση. Ουσιαστικά υποβαθμίζετε την οικονομική διπλωματία γιατί καταργείτε ένα κλάδο με αυξημένα προσόντα. 
      Οι οικονομικοί και εμπορικοί ακόλουθοι, ιδιαίτερα τα τελευταία χρόνια –και μην αναφερθείτε σε παραδείγματα προηγούμενων εποχών που υπήρχαν προβλήματα- προέρχονται από τη Σχολή Δημόσιας Διοίκησης, στην οποία φοιτούν δυόμιση χρόνια. Οι περισσότεροι από αυτούς έχουν πτυχίο οικονομικών και η διαδοχική άσκηση καθηκόντων σε γραφεία οικονομικών και εμπορικών υποθέσεων τους δίνει μία ιδιαίτερη εμπειρία και πείρα. 
      Οι διπλωμάτες –και το παραδέχθηκε και η κυρία Υπουργός στην επιτροπή- είχαν την οικονομική διπλωματία «αποπαίδι». Δεν είναι στην κουλτούρα τους. Έτσι, ενώ προχωρήσαμε στο να φέρουμε την οικονομική διπλωματία στο Υπουργείο Εξωτερικών ώστε να λύσουμε τα προβλήματα συντονισμού –τα οποία αφορούν ζητήματα λειτουργίας- αντί να δούμε πως θα ταιριάξουμε αυτές τις δύο διαφορετικές κουλτούρες και θα αναδείξουμε και την οικονομική διπλωματία να παίρνει μεγαλύτερο βαθμό στην ατζέντα των διπλωματών και οι οικονομικοί και εμπορικοί ακόλουθοι να λαμβάνουν υπ’ όψιν τους την πολιτική διάσταση των προβλημάτων, αντί να ανοίξετε αυτά τα ζητήματα της νοοτροπίας και της κουλτούρας, πάτε με διοικητικά μέτρα να λύσετε ένα πρόβλημα. 
    Το ξέρω ότι είναι δύσκολος ο συντονισμός. Όμως, εδώ θα απαιτούνταν να δώσουμε το βάρος στο να αναπτύξουμε τις ηγετικές ικανότητες, έτσι ώστε να μπορεί να ασκεί το συντονισμό ο διπλωμάτης, και όχι να τον  βάλουμε να κάνει κάτι για το οποίο δεν είναι προετοιμασμένος. 
    Ταυτόχρονα, καταργείτε και αποδυναμώνετε την επιχειρησιακή αυτοτέλεια των γραφείων Ο.Ε.Υ. Βάζετε γραφειοκρατικές διαδικασίες και στην ουσία από δω και πέρα θα οξυνθεί το πρόβλημα το συντονισμού και της συνεργασίας αυτών των δύο κλάδων. Γιατί αυτοί οι δύο κλάδοι θα αναγκαστούν να συνυπάρχουν τα επόμενα τριάντα επτά χρόνια. Υπάρχουν άνθρωποι που τώρα βγαίνουν από τη Δημόσια Διοίκηση. 
    Θα ήθελα επίσης να πω ότι εδώ πρώτα καταργήσατε τον κλάδο και μετά μελετήσατε. Απόδειξη είναι το έγγραφο το οποίο στείλατε στις 7 Μαρτίου στο οποίο μελετάτε τους δείκτες αποτελεσματικότητα και αποδοτικότητας των Γραφείων Οικονομικών και Εμπορικών Υποθέσεων του  Υπουργείου Εξωτερικών. Σας το καταθέτω. 
      (Στο σημείο αυτό ο Βουλευτής κ. Ευάγγελος Παπαχρήστος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Και τι γίνεται; Αποδεικνύεται ότι πρώτα καταργήσατε και μετά μετρήσατε. Και αυτή τη μελέτη την κάνατε όπως είπε ο Υφυπουργός κ. Στυλιανίδης με πρόχειρο τρόπο και τη δώσατε στην εταιρεία «ΝΟΗΣΙΣ», τη γνωστή εταιρεία της ευρύτερης οικογένειας Σημαιοφορίδη. 
    Ξέχωρα απ’ αυτά τα ζητήματα που αφορούν την  οικονομική διπλωματία, κύριε Υπουργέ, μ’ αυτόν τον οργανισμό έχουμε μία επίθεση σε δημοκρατικά δικαιώματα των εργαζομένων στο  Υπουργείο Εξωτερικών. 
    Πρώτα απ’ όλα, δεν ξεκαθαρίζεται ποια είναι η ιεραρχία μέσα στο Υπουργείο ανάμεσα στους κλάδους. Στο άρθρο 65 έχετε μία απαρίθμηση, στο κεφάλαιο Ε΄ που αναφέρει τους κλάδους έχετε άλλη. 
    Όταν πάμε στην αναπλήρωση των διπλωματικών και προξενικών αρχών, έχετε διπλωματικές αρχές, Ο.Ε.Υ., Π.Ε.Κ.Ε.Τ.Ε. και διοικητικούς γραμματείς. Βάζετε εδώ να προΐστανται διοικητικοί γραμματείς των επιστημόνων επικοινωνίας και πληροφορικής. Όταν πάτε στα προξενικά γραφεία –γιατί είναι πρόχειρο όλο το νομοσχέδιο- εκεί αφήνετε απ’ έξω τους Ο.Ε.Υ.. Θα προΐσταται ένας διοικητικός γραμματέας, όταν το Γραφείο Οικονομικών Και Εμπορικών Υποθέσεων ανήκει στο προξενείο, δηλαδή θα αναπληρώνει ένας διοικητικός γραμματέας και όχι ο Ο.Ε.Υ.. 
    Όσον αφορά τα υπηρεσιακά συμβούλια, σας είπα και στην επιτροπή. Από εκεί που πρόεδρος ήταν ένας αντιπρόεδρος του Νομικού Συμβουλίου, βάζετε έναν πρέσβη επί τιμή και βάζετε και τον γενικό γραμματέα με ψήφο να υπάρχει μέσα στο υπηρεσιακό συμβούλιο. 
    Καταργείτε τα δικαιώματα που είχαν για προσφυγή οι υπάλληλοι όχι μόνο για την ανυπαρξία πραγματικών περιστατικών, όπως έλεγε ο νόμος του 1976, αλλά και για την αναιτιολόγητη αρνητική κρίση, δηλαδή το να χαρακτηριστεί κάποιος ανίκανος χωρίς να θεμελιωθεί η κρίση. 
      Το τρίτο που προέβλεπε ο νόμος του ’98 ήταν η παράβαση νόμου. Και εκεί καταργείτε και τη δυνατότητα παράστασης του ενδιαφερόμενου με δικηγόρο. Εδώ περιορίζονται οι λόγοι προσφυγής, αφαιρείται η δυνατότητα να παραστεί με δικηγόρο, δίνεται το δικαίωμα στην Υπουργό νομοθετικά να περιορίσει παραπέρα αυτά τα δικαιώματα με κάποιες διατάξεις, είτε με παράβολα.
      Τέλος, θα ήθελα να θίξω ένα πάρα πολύ σημαντικό και σοβαρό ζήτημα. Στο άρθρο 12 παράγραφος 12 λέτε ότι η Γενική Επιθεώρηση λειτουργεί ως σύνδεσμος του Υπουργείου Εξωτερικών με τις εισαγγελικές και διωκτικές αρχές της χώρας καθώς και με την Εθνική Υπηρεσία Πληροφοριών, με σκοπό, σε συνεργασία με το Γραφείο του Νομικού Συμβούλου του Κράτους στο Υπουργείο Εξωτερικών, την άμεση καταστολή πάσης κατά παράβασης καθήκοντος διαπιστούμενης εμπλοκής των υπαλλήλων του Υπουργείου Εξωτερικών σε παράνομες δραστηριότητες. Την ανωτέρω διάταξη στην εισηγητική έκθεση δεν την αιτιολογείτε, δεν υπάρχει αναφορά γιατί βάζετε την ΕΥΠ σε αυτόν το ρόλο, δεν δίνετε κανένα συγκεκριμένο θεσμικό πλαίσιο λειτουργίας πώς θα γίνεται αυτός ο συντονισμός, πώς θα γίνεται αυτή η σύνδεση και αυτό αποτελεί παραβίαση ατομικών και προσωπικών δεδομένων. 
      Θα ήθελα να κλείσω, με ένα άλλο ζήτημα που είναι το Α.Σ.Ε.Π.. Εδώ για τους διοικητικούς υπαλλήλους, είτε είναι ΠΕΚΕΤΕ είτε είναι διοικητικοί γραμματείς, καθώς επίσης και για τις μεταφράστριες, προβλέπεται παράκαμψη του Α.Σ.Ε.Π. στην ουσία, γιατί το να ζητήσεις τη γνώμη του Α.Σ.Ε.Π. να σου απαντήσει σε δέκα μέρες, τελικά  μόνο συμβολικό ρόλο έχει. Όλοι ξέρουμε ότι με το φόρτο που έχει το Α.Σ.Ε.Π. δεν θα απαντήσει. Μετά προβλέπεται ότι με διάταγμα της Υπουργού Εξωτερικών μόνο, χωρίς τη συμμετοχή άλλου Υπουργού, θα προκηρύσσεται διαγωνισμός. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      ΕΥΑΓΓΕΛΟΣ ΠΑΠΑΧΡΗΣΤΟΣ: Εάν γίνει διαγωνισμός γραπτός, το Υπουργείο Εξωτερικών έχει μια παράδοση που γνωρίζουν τα θέματα. Γι’ αυτό θα πρέπει αυτή η διαδικασία να πάει στο Α.Σ.Ε.Π. ή τουλάχιστον να συμμετέχει στην επιτροπή των διαγωνισμών εκπρόσωπος του Α.Σ.Ε.Π..
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριοι συνάδελφοι, γι’ αυτό θα καταψηφίσουμε αυτό το νόμο, ο οποίος φέρνει την αντιμεταρρύθμιση και πρόκειται να τον αλλάξουμε λίαν συντόμως.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Εξυπακούεται ότι θα κρατηθεί ο χρόνος σας από τη δευτερολογία σας.
      Από τον Κοινοβουλευτικό Εκπρόσωπο του Κομμουνιστικού Κόμματος Ελλάδος κ. Ορέστης Κολοζώφ λάβαμε επιστολή με την οποία ορίζεται ως Κοινοβουλευτικός Εκπρόσωπος στο παρόν νομοσχέδιο η κ. Λιάνα Κανέλλη.
      Επίσης, έχω την τιμή να ανακοινώσω στο Σώμα ότι ο συνάδελφος κ. Δημήτριος Χριστοφιλογιάννης ζητεί ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Ορίστε, κυρία Κανέλλη, έχετε το λόγο. 
      ΛΙΑΝΑ ΚΑΝΕΛΛΗ: Ευχαριστώ κύριε Πρόεδρε.
      Είναι εξαιρετικά περιορισμένος ο χρόνος, δεν αρκούν ούτε πρωτολογίες ούτε δευτερολογίες για πάνω από εκατόν εβδομήντα άρθρα με τη διαδικασία των κωδίκων, δρόμος που ανοίχτηκε από την προηγούμενη αλλαγή επί Κυβερνήσεων ΠΑ.ΣΟ.Κ., έτσι ώστε σήμερα η Κυβέρνηση να λέει: «Μα, μόνο με κώδικα μπορώ να αλλάξω έναν κώδικα» και άρα όλα να μοιάζουν νομότυπα και ουσιαστικά είμαστε μπροστά σε κάτι που θεωρητικά και πρακτικά, αν ανοίγαμε τη συζήτηση σε οποιοδήποτε «πανελάδικο» των τελευταίων καιρών, όπως λέμε «λαϊκή αγορά», σ’ ένα παράθυρο των καναλιών, σε αυτά στα οποία συνήθως η Υπουργός αρέσκεται να εμφανίζεται μόνη ή με προεπιλεγμένο παρτενέρ, ενδεχομένως ίσως μόνο τον κ. Πάγκαλο και κανέναν άλλον, θα λέγαμε ότι ασχολούμεθα με ζητήματα υψηλής πολιτικής. Αναγκάζομαι να καταφύγω στην τηλεόραση, αγαπητοί συνάδελφοι και κύριε Πρόεδρε, για να γίνει και κατανοητό στον πολύ κόσμο, που ενδεχομένως ένας στους χίλιους να βλέπει, γιατί μόνο έτσι θα ασχοληθεί, καμμία εφημερίδα, κανένας δεν πρόκειται να ασχοληθεί με αυτό το ζήτημα, γιατί έχει πειστεί ο κόσμος ότι τα ζητήματα εξωτερικής πολιτικής δεν τον αφορούν και οφείλουν να μην τον αφορούν.
      Είναι για να τα συζητάμε εμείς εδώ μέσα με όρους ασφυξίας χαμηλότερους και από ένα επίπεδο χαλαρής συζήτησης  πάνω από  πρέφα σε καφενείο –με τέτοια διάρκεια και με τέτοια διαδικασία- αλλά εμείς ασκούμε πολύ υψηλή πολιτική –μιλάμε για το Υπουργείο Εξωτερικών- και άρα ο πολύς κόσμος να ασχοληθεί με άλλα πράγματα πολύ σοβαρότερα, όπως να εξυπηρετήσει τον εθνικό στόχο του «Γεια σου Μαρία» το Σαββατοκύριακο που θα μονοπωλήσει την εξωτερική πολιτική της χώρας μέσω του πλουραλισμού, της πολυπολιτισμικότητας, της πολυθεματικότητας και του έτους διαφορετικότητας. Μα, το έτος διαφορετικότητας δεν ξέρω αν θα εξυπηρετηθεί με την EUROVISION. Ξέρω ότι έχει μετατραπεί σε μότο, σε θέμα, σε μέθοδο, σε διαδικασία καταρχήν αντιμετώπισης των εργαζομένων στο Υπουργείο Εξωτερικών  -και όταν λέω εργαζομένων εννοώ εργαζομένων από τον κλητήρα μέχρι τον διπλωμάτη-  με συνθήκες εξαιρετικά ιδιότυπες.
      Το Υπουργείο Εξωτερικών στο επίπεδο της υψηλής άσκησης υψηλών καθηκόντων μετατρέπεται μ' αυτό εδώ το νομοσχέδιο σ’ ένα ιδιότυπο, θέλετε να το πω «γκουλάγκ» αν σας βολεύει, θέλετε να το πω «Γκουαντανάμο» γιατί βολεύει κάποιους άλλους, θέλετε να μιλήσω για ένα σύγχρονο ωραίο εξοντωτικό κάθε δικαιώματος δημοσίου υπαλλήλου και όχι της κλασικής απαξίας με την οποία συνοδεύουμε μονίμως τους δημοσίους υπαλλήλους; 
      Δικαιώματα; Ξεχάστε τα! Κώδικας δημοσίων υπαλλήλων; Περίπατο. Προάσπιση δικαιωμάτων απέναντι σε πειθαρχικούς και άλλους ελέγχους και διώξεις; Ξεχάστε τα! Τι να κάνω εγώ τώρα; Να σας αναφέρω τα άρθρα 22, 23, 25; Τα είπαμε στην επιτροπή. Ακούσαμε τους φορείς. Κανένας διάλογος δεν έγινε. Απαγορεύετε τις μετατάξεις. Δεν μπορεί ακόμα και μέσα στο Υπουργείο ένας άνθρωπος, ο οποίος απέκτησε προσόντα, έμεινε πιστός, να μεταταγεί από μία θέση μέσα στο Υπουργείο σε μια άλλη θέση μέσα στο Υπουργείο Εξωτερικών. Δηλαδή, δημιουργούμε μία ιδιότυπη κάστα υπαλλήλων εδώ δια της ανόδου, της περιβολής δια της διπλωματίας και της διπλωματικής οδού των υπαλλήλων με ένα υψηλότερο στάτους. Είναι σε άλλο καθεστώς.
      Θα το πάρουμε κατ’ αναλογίαν και πάμε να το εφαρμόσουμε μεθαύριο περιορίζοντας και «πετσοκόβοντας» εργασιακά δικαιώματα σε άλλους χώρους, σε άλλα Υπουργεία, σε άλλους τομείς του δημοσίου, ενδεχομένως και σε ιδιωτικές εταιρείες με το κλασικό πρόσχημα που χρησιμοποιούν πάντοτε οι κυβερνήσεις, όταν εφαρμόζουν την πολιτική τους. Ε, εδώ συμβαίνει σε πολυτελή Υπουργεία. Έτσι έλεγαν κάποτε και για τις αεροσυνοδούς. Ότι είναι πολυτελέστερες σερβιτόρες από τις σερβιτόρες στις καφετέριες ή σε εστιατόρια. Έτσι έλεγε η αστική τάξη πριν από είκοσι και πριν από τριάντα χρόνια. Όπως η δουλειά στην τράπεζα που ήταν μια εξαιρετική εργασία, γιατί ήταν του «λευκού κολάρου» και της καθιστής δουλειάς. Σήμερα τίποτα από αυτά δεν ισχύει για τους εργαζόμενους. Εξαρθρώθηκαν, εξανδραποδίστηκαν τα δικαιώματά τους και ουδείς θέλει να το δει όταν συμβαίνει και κρύβεται πίσω από μεγαλοπρεπή δια της διαδικασίας των κωδίκων νομοσχέδια όπως και αυτό. 
      Θα πιάσω ένα νήμα, όπως το έπιασε ο συνάδελφος του ΠΑ.ΣΟ.Κ., το άρθρο 12. Δηλαδή, σας έλειπε ως Κυβέρνηση το άρθρο 12 και η άμεση πάταξη της οποιασδήποτε παραβατικής συμπεριφοράς με την βοήθεια της Ε.Υ.Π.; Σας έλειψε αυτό το άρθρο, όταν πηγαινοερχόντουσαν άνθρωποι και ερχόντουσαν σε επαφή με τις πρεσβείες και εδώ και στο εξωτερικό και ταξίδευαν στη Σουηδία για την υπόθεση των υποκλοπών και της «VODAFON»;
      Ακούστε, στο σύγχρονο κόσμο οι μυστικές υπηρεσίες των κρατών ειδικά του δυτικού τύπου και του ανατολικού και του βόρειου και του νότιου και στο Βόρειο Πόλο ενδεχομένως μπορεί να ελέγχουν και τους διπλωμάτες. Δεν θεσμοθετούνται αυτά τα πράγματα που τα βάζετε εδώ μέσα στο άρθρο 12.	 Και δεν θεσμοθετούνται, όχι επειδή δεν είναι ευπρεπές να τα θεσμοθετείς και να λες την αλήθεια και να είσαι ειλικρινής, αλλά γιατί δείχνει ένα απύθμενο θράσος ξεπεράσματος κάθε διαδικασίας δημοκρατίας και λειτουργίας. Θα ελέγχετε την Κ.Υ.Π.; Σας προστάτευσε η Ε.Υ.Π.; Η Κ.Υ.Π. έχει απομείνει ιστορικά. Όλοι καταλαβαίνετε τι εννοώ. Προστάτευσε τον Πρωθυπουργό της χώρας και τη χώρα από τις υποκλοπές που πηγαινοερχόντουσαν οι υπάλληλοι εδώ και εκεί και τους ανακρίναμε, στο πλαίσιο της διεύρυνσης των παγκοσμίων συμφερόντων της οικονομικής διπλωματίας, της κινητής τηλεφωνίας, η οποία σε εκατόν ογδόντα χώρες συμμετέχει και στην εθνική άμυνα κρατών δια της παραγωγής της; 
Αυτού του είδους τη διπλωματία θέλετε; Εγώ απλώς θα πω τι έχει μέσα αυτό το νομοσχέδιο. 
      Αυτό το νομοσχέδιο έχει την αποκοπή του Υπουργείου από την έννοια του βασικού κορμού του κράτους, όπως την ξέρουμε –έτσι φτιαγμένη- και την αμερικανοποίησή του ως μοντέλου λειτουργίας και επιβολής ιμπεριαλιστικών και συγκεκριμένων νεοταξίτικων σχεδίων σ’ ένα σχεδόν αυτοδύναμο, λες και είναι κάτω από το Λευκό Οίκο. 
      Όταν το διαβάζεις, δεν μπορείς να μην δεις μπροστά σου την NSA των Ηνωμένων Πολιτειών, τον τρόπο με τον οποίο λειτουργούσε παλιά ο Μπέικερ, σήμερα η Κοντολίσα Ράις και πάει λέγοντας. Είναι δε σε τέτοιο βαθμό προσωποποιητικό των διαδικασιών, που φτάνει να έχει και προσωπικό Γραφείο Τύπου ο Υπουργός, να διευκρινίζει και σε προσωπικό επίπεδο τις πολιτικές που θα ακολουθήσει. 
      Αντικαθιστά πληθώρα προεδρικών διαταγμάτων ως διαδικασία με υπουργικές αποφάσεις. Πρόσχημα; Η ανάπτυξη της οικονομικής διπλωματίας. Μα, δεν είναι πρόσχημα, κύριε Πρόεδρε, κυρίες και κύριοι συνάδελφοι. Δεν είναι πρόσχημα, είναι η μετατροπή της χώρας σε «τμήμα-τσιράκι» πολυεθνικών εταιρειών και συμφερόντων τους. 
      Εδώ είμαστε σε θέση να ξέρουμε σήμερα ποιες εταιρείες, με πόσα χρήματα, με ποιες προσδοκίες -χρηματιστηριακές και μη- χρηματοδότησαν εκείνη τη διαβόητη press-conference του τότε Υπουργού Εξωτερικών των Ηνωμένων Πολιτειών να μας πείσει ότι έχει πυρηνικά όπλα ο Σαντάμ Χουσεΐν. Και καθόμασταν σαν τα «ζώα» με χορηγό να βλέπουμε σ’ ολόκληρο τον κόσμο το μεγάλο ψέμα της οικονομικής διπλωματίας. Εμφανιζόταν ως αμυντική για να αποδειχθεί ότι ήταν οικονομική διπλωματία. 
      Μα, οικονομική διπλωματία είναι και αυτή και το Αφγανιστάν και η συσκευασία της κοκαΐνης και το γκρέμισμα των εργοστασίων στο Σουδάν με το πρόσχημα της τρομοκρατίας και το ανθρωπιστικό ενδιαφέρον για τους ανθρώπους των Νταρφούρ. 
      Κατά ένα περίεργο τρόπο οι πρόσφυγες, οι δυστυχισμένοι, οι διωγμένοι, οι σφαγμένοι, οι καταταγμένοι και ταξικοποιημένοι ως οικονομικοί πρόσφυγες, ως ιδεολογικοί πρόσφυγες, ως «πράσινοι», «κόκκινοι», «κίτρινοι» πρόσφυγες μονίμως βρίσκονται πάνω από περιοχές, οι οποίες τι έχουν; Ή πετρέλαιο θα έχουν ή κάποιο άλλο χρήσιμο υλικό ή αλουμίνιο θα έχει η περιοχή ή κάτι άλλο θα έχει που το χρειάζονται οι μεγάλες πολυεθνικές. Και αν δεν έχει, θα έχει το έδαφος για τον καθένα. 
      Φτιάχνουμε λοιπόν μοντέλα τα οποία είναι απομιμητικά σε περιφερειακό, μικρό, συνοικιακό επίπεδο των μεγάλων μοντέλων. Τα ίδια κάναμε με το στράτευμα, τα ίδια κάναμε με τις Ένοπλες Δυνάμεις. Αντιγράφουμε μοντέλα οργάνωσης της πολιτείας μας ωσάν σ’ αυτόν τον τόπο να υπάρχει ο Λευκός Οίκος, ο Υπουργός Εσωτερικών, ο Υπουργός Δικαιοσύνης και ο Υπουργός Εξωτερικών. Όλα τα υπόλοιπα είναι οι Υφυπουργοί, οι οποίοι μπορούν να αντικαθίσταται με τον ένα ή με τον άλλο τρόπο. 
      Αυτό προσπαθείτε να κάνετε στην πραγματικότητα. Στο ιδεολογικό και πολιτικό επίπεδο προσπαθείτε να κάνετε κάτι ακόμα πιο επικίνδυνο και ακόμα πιο σοβαρό, πάλι με μοχλό την οικονομική δημοκρατία, να εξυπηρετήσετε κάθε σχέδιο της οικονομικής νομενκλατούρας των Βρυξελλών και του υπερατλαντικού της πάτρωνα στα Βαλκάνια καταρχήν και στην Ευρώπη ευρύτερα. Γιατί οι λαοί έχουν αρχίσει σιγά -σιγά και «παίρνουν πρέφα» το παραμύθι. 
      Και μετά τις εκλογές στη Γαλλία θα δούμε στο τέλος-τέλος ποια θα είναι τα αποτελέσματα αυτού του «ΟΧΙ» και αν προέρχονται από προοδευτικά μυαλά ή από εξαιρετικά μεγάλους δεξιόστροφους συντηρητισμούς και νεοφιλελεύθερες πολιτικές, για την αντιμετώπιση των εσωτερικών τους προβλημάτων, όχι στο Ευρωσύνταγμα, αλλά σιγά μην η κυρίαρχη τάξη αυτή τη στιγμή δεν θελήσει να επιβάλλει το Ευρωσύνταγμα! 
      Θα το επιβάλλει, θεσμοθετώντας ανά χώρα της Ευρωπαϊκής Ένωσης όλα εκείνα τα μέτρα, τους νόμους και τους θεσμούς που θα συγκλίνουν στην άτυπη ισχύ ενός Ευρωσυντάγματος μέχρι να ωριμάσουν οι συνθήκες, να το «φέρουν καπάκι» και να μετατρέψουμε το «ΟΧΙ» σε «ΝΑΙ» με το ζόρι, όπως έγινε με το δημοψήφισμα στη Δανία και σε πάρα πολλές άλλες χώρες στην Ευρωπαϊκή Ένωση.
      Υπάρχουν λοιπόν πάρα πολλές διατάξεις. Δεν έχει νόημα να προσπαθήσω να αναφερθώ σε κάθε μια από αυτές τις εκατόν ογδόντα διατάξεις. Έρχεται ακριβώς συμπιληματικά, με τη διαδικασία των κωδίκων, για να δημιουργήσει την αίσθηση ότι δεν είναι παρά ένα όργανο, ο εξευγενισμός ενός οργάνου του Υπουργείου Εξωτερικών, του καταπληκτικά σύγχρονου, όπου έχεις την αντίληψη ότι δεν αφορά στον ελληνικό λαό αν αγοράζεις σ’ αυτό τον τόπο, ας πούμε, ένα F-16, αλλά τον αφορά να έχεις μια καλή Ε.Υ.Π., να παρακολουθεί το διπλωμάτη ο οποίος τα «έπιασε» από τη μια εταιρεία σε σχέση με την άλλη εταιρεία. Αυτό θέλετε να μας πείτε ότι σας έλειπε μέχρι σήμερα για να είναι η χώρα ανεξάρτητη, λειτουργική, με κυρίαρχο πολιτικό ρόλο στα Βαλκάνια! 
      Μα εδώ ποτέ δεν υπήρξε συμφωνία, για μεγάλες πράξεις της εξωτερικής πολιτικής, με το λαό. Και ποιος τον άκουσε το λαό; Τότε είναι που λέτε –με ένα ψεύδος- ότι «οι δημοσκοπήσεις μπορεί να λένε, αλλά οι κάλπες θα αποδείξουν την αλήθεια». Κι όταν πάμε στις κάλπες κρύβετε την αλήθεια, μονίμως την κρύβετε. 
      Έχετε ρητές αναφορές, όπως αναφορά στην επεξεργασία πολιτικής –ακούστε τώρα, αυτά αναφέρονται στον Οργανισμό του Υπουργείου Εξωτερικών, στο σκοπό!- για τη θεσμική εξέλιξη της Ευρωπαϊκής Ένωσης και την ευρωπαϊκή ολοκλήρωση. Φτιάχνετε Ειδική Γενική Γραμματεία Ευρωπαϊκών Υποθέσεων, χωριστή απ’ όλες τις υπόλοιπες πολιτικές και οικονομικές Διευθύνσεις του Υπουργείου, στην οποία θα κουβαλάτε και μετακλητό. Ανακαλύψατε και τους μετακλητούς, όπως συμβαίνει συνήθως, ξέρετε, και με τους αποστράτους. Θα γεμίσουμε στρατηγούς «Γρυλλάκηδες» σε λίγο και στο Υπουργείο Εξωτερικών. Θα έχουμε διάφορες μετατάξεις. Θα τους φέρνουμε εδώ και μετά θα τους βάζουμε όλους αυτούς να ασκούν πολιτική για λογαριασμό τάχα του ελληνικού λαού. 
      Το έχετε ρητά μέσα, ότι η Μονάδα Διαχείρισης Κρίσεων θα συνεργάζεται με το situation center του εξωτερικού. Θα μας ακούει και κάποιος και θα λέει: «Α, ωραία τα λένε αυτοί. Σοβαρά πράγματα!». Situation center! Κέντρο καταστάσεων. Ποιων καταστάσεων; Δεν το διευκρινίζει κανένας. Επίσης θα συνεργάζεται και με αντίστοιχες μονάδες άλλων κρατών. Και δεν μας διευκρινίζετε: Θα απαιτείται; Δεν θα απαιτείται; Ποιος θα το κρίνει ότι θα απαιτείται; Τι είναι το situation δηλαδή; Πότε και πού θα δημιουργηθούν καταστάσεις; Αντίστοιχες με αυτές της πλημμύρας του Δούναβη; Μα, αυτές της πλημμύρας του Δούναβη, αν θυμάστε καλά, δημιούργησαν μείζον πρόβλημα στην Τσεχία γιατί αναγκάστηκε, λόγω της οικονομικής της καταστροφής, να ματαιώσει την αγορά των F-16 που είχε παραγγείλει. Πώς δεν βομβαρδίσατε και την Τσεχία που αποφάσισε ότι πρέπει να πάνε τα λεφτά στην αποκατάσταση των ζημιών από το Δούναβη; Δεν τα έχουμε περάσει εδώ; Δηλαδή κατάλαβα πολύ καλά, κατάλαβε και ο ελληνικός λαός τι ήταν αυτή η οικονομική διπλωματία. Δεν θα μου φέρεις S-300, θα μου φέρεις S-400, δεν θα μου φέρεις ΤΟR-Μ1, θα μου φέρεις TOR-M2. Διότι, ξέρεις, άμα δεν πάρω τα Patriot, θα πέσει φωτιά και θα με κάψει, όπως έπεσε στο Βελιγράδι μεταξύ της μιας συμφωνίας και του Ραμπουγιέ. Αυτά θα λέτε. Όμως χρειάζεται διπλωμάτες γι’ αυτό, ανθρώπους σε προσωποπαγή θέση, εντελώς, κυριολεκτικά παραδομένους στην εξυπηρέτηση μίας ιμπεριαλιστικώς, αναγκαστικά εφαρμοζόμενης εξαγώγιμης νεοφιλελεύθερης δήθεν δημοκρατίας.
      Πείτε μου πόση δημοκρατία υπάρχει στο ρημάδι το Ιράκ σήμερα. Γιατί είναι ρημάδι, ρημαδιό έγινε. Πόση υπάρχει στο Αφγανιστάν, πόση υπάρχει στο Σουδάν; Πόση υπήρχε χρόνια ολόκληρα, όταν ήταν ο Μαντέλα στη φυλακή, στη Νότιο Αφρική; Για ποια δημοκρατία μιλάμε; Συγκεκριμένων ισχυρών οικονομικών μειοψηφιών, των πάλαι ποτέ και δογματικώς λεγόμενων! Δεν θα αλλάξουμε και το λεξιλόγιο, επειδή έχετε περάσει στο πλαστικοποιημένο, στο αλουμινένιο εσείς και θεωρείται ότι είναι «ξύλινο» το να μιλάς για πολυεθνικές, για ιμπεριαλισμό και για καπιταλισμό. Ε, δεν έχει άλλες λέξεις και δυστυχώς δεν έχετε κι άλλες εμπειρίες, να τις μετατάξετε σε κάτι μεταφυσικά ανώτερο και σπουδαιότερο ως διαδικασία και εξαγώγιμη δημοκρατία. 
      Αυτά, λοιπόν, θα κάνουν οι διπλωμάτες. Τι θα κάνουν; Θα προάγουν κέντρα εδώ, κέντρα εκεί…
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, δεν θα δευτερολογήσω. Σας διαβεβαιώ ότι δεν θα δευτερολογήσω, γι’ αυτό θα πάρω όλο το χρόνο της δευτερολογίας μου. 
      Ακόμη και αν μου επιτεθεί η Κυβέρνηση, ποτέ δεν θα καταφέρει να εκτοξεύσει εναντίον του Κομμουνιστικού Κόμματος για ξεκάθαρες θέσεις εκείνες τις εξοντωτικές «ρουκέτες»  σαν κι αυτές που πέφτουν στο Ιράκ. 
      Αλλάζετε τις γραμματείες, φτιάχνετε γραφεία τύπου, κάνετε επιτροπές ειδικών δαπανών, αναπαράγετε πολλά πράγματα απ’ αυτά που υπήρχαν στο προηγούμενο νομοσχέδιο και τα φέρνετε τώρα. Έχετε ένα πρόσχημα: να φτιάξετε μια ενιαία διπλωματική υπηρεσία, η οποία δεν θα είναι αποκομμένη από τους ανθρώπους που έχουν αποκτήσει την ειδικότητα, την πείρα, από το Υπουργείο Οικονομικών, από τη Σχολή Δημόσιας Διοίκησης. Θα βασιστείτε πού σ’ αυτό το νομοσχέδιο; Πού; Σ’ έναν ιδιότυπο πατριωτισμό. Αυτό θα βγείτε και θα μας πείτε: «Η χώρα είναι σε καλή θέση, η χώρα είναι σε εξαιρετικά καλή θέση. Είναι σε καλή θέση στους διεθνείς οργανισμούς, είναι σε καλή θέση γιατί μετράει η γνώμη της, είναι σε καλή θέση γιατί είναι από τις χώρες οι οποίες είναι στο τσακ για να χαρακτηριστούν «ανεπτυγμένες»». Και από κάτω -όποιος έχει μάτια θα βλέπει- αυτή η πολιτική θα εξυπηρετείται υπέρ συγκεκριμένων αφεντικών με τον ίδιο τρόπο που εξυπηρετήθηκε η διείσδυση της Ελλάδας στα Βαλκάνια.  
      Με ποιον τρόπο διείσδυσε η Ελλάδα στα Βαλκάνια; Πώς διείσδυσε; «Βομβαρδίζοντας» τις επενδύσεις της στον Οργανισμό Τηλεπικοινωνιών της Σερβίας, επειδή διείσδυσαν πέντε πολυεθνικές στα Βαλκάνια εξασφαλίζοντας φθηνότερο μεροκάματο, για να πληρώνει ο Έλληνας το αντίστοιχο προϊόν εδώ σε εξαπλάσια τιμή, όπως είναι το γιαούρτι και να παίρνει στη Βουλγαρία ή στη Ρουμανία το ίδιο το γιαούρτι; 
      Δηλαδή τι κάνετε; Επιτρέπετε πατριωτισμό, εθνική πολιτική, εξαγώγιμη ιδεολογία σε οποιαδήποτε πολυεθνική ελληνικής μορφής, σε οποιονδήποτε κεφαλαιοκράτη Έλληνα που τα ’χει κλεμμένα –μα κλεμμένα!- επί πενήντα τουλάχιστον χρόνια από τον ελληνικό λαό και αφού τα παίρνει, τα κλέβει και τα επενδύει στο εξωτερικό, θα πρέπει ο πεινασμένος από πίσω, ο «φτυσμένος» υπάλληλος του Υπουργείου Εξωτερικών, να μην έχει και δικαιώματα σε περίπτωση που τον διώξετε με τα εσωτερικά σας όργανα για απείθαρχο, αύριο το πρωί και για προδότη της χώρας ή για άνθρωπο, ο οποίος παρέδωσε βιομηχανικά μυστικά πότε της «ΦΑΓΕ», πότε της «ΜΑΓΕ» και πότε της «ΣΑΓΕ» -για να μην παρεξηγηθώ κιόλας. 
      Θα έχετε αυτόν τον πολίτη να είναι πάρα πολύ περήφανος για τη διείσδυση στα Βαλκάνια, εξαιρετικά περήφανος! Θα είναι πάρα πολύ περήφανος για τον τρόπο με τον οποίο θα συνοδεύονται μια ζωή οι Υπουργοί και οι Πρωθυπουργοί, από επιχειρηματίες, από το μεγάλο κεφάλαιο και θα πρέπει να συναντούν τον κατάλληλο άνθρωπο της οικονομικής διπλωματίας από την Ινδία μέχρι το Μπαγκλαντές μπας και φέρουμε στην Ελλάδα ενδεχομένως και φθηνά τετράδια, τα οποία θα δώσουμε στους ιδιώτες να τα διανείμουν στα παιδιά στο σχολείο, όπως έχουμε κάνει τώρα με τα βιβλία τα δικά μας εδώ, τα οποία τα έχουμε σκορπίσει σε ιδιώτες, οι οποίοι θα φέρουν το χαρτί από τον τρόπο με τον οποίο το επεξεργάζονται τα τρίχρονα και τα πεντάχρονα στην Ινδία και θα έχουμε και έναν οικονομικό διπλωμάτη εκεί να ξέρει πώς να τα βγάλει πέρα, φέρνοντας φθηνές μπάλες για τα φτωχά Ελληνόπουλα, φτιαγμένες από τα ακόμη φτωχότερα παιδιά του Τρίτου Κόσμου! 
      Αυτή την οικονομική διπλωματία, η οποία είναι βασική κεντρική σας πολιτική, είναι κεντρική πολιτική της Ευρωπαϊκής Ένωσης, αυτή θέλετε να προωθήσετε, μια οικονομική διπλωματία που θα πρέπει να εξηγήσει στους πολίτες της Ελλάδας –και ενδεχομένως αύριο το πρωί και στους πολίτες του μέλλοντος- γιατί η Ευρωπαϊκή Ένωση χρηματοδοτούσε τους Ταλιμπάν επί πέντε χρόνια με 500.000.000 ευρώ! Μισό δισεκατομμύριο ευρώ! Το πλήρωσαν οι Έλληνες πολίτες για να χρηματοδοτούν τους Ταλιμπάν, γιατί ήταν οικονομική διπλωματία και γιατί ήταν στραμμένοι στη Δύση!
      Είναι οι ίδιοι Ευρωπαίοι και Έλληνες πολίτες, που έρχεστε σήμερα με τέτοιους μηχανισμούς να τους πείσετε, με ατομικά, με συλλογικά με άλλα γραφεία τύπου και πολύ ωραία κονδύλια, τα οποία θα μοιράζονται από μη κυβερνητικές οργανώσεις, μυστικά κονδύλια, χίλια δυο άλλα πράγματα, οικονομικές διπλωματίες, μεγάλα προγράμματα, τάχα μου δήθεν αριστερά και δεξιά! Τους ζητάτε σήμερα 1.500.000.000 ευρώ μέσα στην Ευρωπαϊκή Ένωση, για να εξοντώσετε τους Ταλιμπάν! 
      Αυτήν τη διπλωματία ονειρεύεστε. Θέλετε να ζήσετε σε έναν ανταγωνιστικό κόσμο. Βεβαίως. Ανταγωνιστικό κόσμο των μεγάλων συμφερόντων, να επιζήσει και ο φτωχός Έλληνας επιχειρηματίας που δεν έχει τα επαρκή μέσα να τα βγάλει πέρα με το τερατωδώς ισχυρότερο από αυτόν Ολλανδό, Βέλγο, Γάλλο, πρώην αποικιοκράτη, αδαμαντέμπορα, εφοπλιστή της Ευρωπαϊκής Ένωσης ή των Ηνωμένων Πολιτειών ή της Ιαπωνίας. 
      Δεν προστατεύεται η χώρα με τέτοιου είδους διπλωματία. Δεν εκφράζεται η χώρα και ο λαός της με τέτοιου είδους διπλωματία. Γιατί στο τέλος-τέλος ήθελα να ξέρω το εξής: Ο οικονομικός μας διπλωμάτης, ο εξαιρετικά εκπαιδευμένος, αν ήταν σήμερα πρόξενος στο Ταλίν, μήπως θα είχε και το καθήκον να βρει έναν Έλληνα χορηγό από τους αντίστοιχους, ενδεχομένους, που προσπορίστηκαν οφέλη από τη δοσιλογική του πορεία στην Κατοχή, να γίνει χορηγός του αγάλματος των Ναζί, το οποίο στήθηκε υπερηφάνως στην κεντρική πλατεία; 
      Θα κλείσω λέγοντας ότι ένας τέτοιος Οργανισμός και ένα τέτοιο νομοσχέδιο ίσως θα έπρεπε να σας θυμίσει σήμερα τι μέρα είναι και πού βρισκόμαστε. Και δεν είναι από ιστορικολαγνεία. Είναι από μνήμη, γιατί χωρίς μνήμη δεν έχεις –όχι απλώς παρελθόν- ούτε παρόν, ενδεχομένως ούτε μέλλον. Δεν ξέρω σε τι θα εξυπηρετήσει αυτό το νομοσχέδιο. Ξέρω –και νομίζω ότι ξέρουν όλοι πια- ποια συμφέροντα, ποιας τάξης, με ποιον κραυγαλέο, απροκάλυπτο, κυνικό τρόπο εξυπηρετεί. 
      Όμως να θυμηθείτε ότι άνθρωποι και λαός σαν τους Κύπριους κατάφεραν να πουν όχι στο Σχέδιο Ανάν –για το οποίο ενδεχομένως να επαρκούσε η οικονομική διπλωματία να είχε μετατραπεί σε κάτι άλλο, αν οι λαοί εξακολουθούν να είναι μικροί και μεγάλοι, εξαγοραζόμενοι και μη εξαγοραζόμενοι- και σαν σήμερα οι Άγγλοι, φίλοι μας, συνεταίροι, εκτός Σένγκεν, κάτοχοι μεγάλου τμήματος του εδάφους της Κύπρου, εκτελούσαν δυο παλικάρια στην Κύπρο.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ).
    Τα ονόματά τους δεν ακούγονται ούτε εδώ και πολύ φοβάμαι ότι δεν πρόκειται να ακουστούν ούτε το Σάββατο στην πολυπολιτισμική Ευρώπη. 
    Εγώ δεν θα τα πω και δεν θα τα πω από ντροπή, για να μη χρησιμοποιώ τα δικά τους ονόματα για να θυμίζω για ποιες πολιτικές, ποιων συμφερόντων, ποιων ιμπεριαλιστών, ερχόμαστε σήμερα να γίνουμε οι καλοί, ευπρεπείς, αντιγραφείς, συνοικιακοί, παρόμοιοι NSA, Κοντολίσα Ράις, Τζώρτζ Μπους, Πολ Γούλφοβιτς και να εξυπηρετήσουμε το Διεθνές Νομισματικό Ταμείο, την Κομισιόν, την Ευρωπαϊκή Ένωση, το ΝΑΤΟ, τη Δυτικοευρωπαϊκή Ένωση, όλους εκείνους τους σχηματισμούς που θα την πέφτουν και θα εξακολουθούν να την πέφτουν –και χρησιμοποιώ λαϊκή έκφραση- σε όλους τους λαούς, προκειμένου να βγάλουν λεφτά, να τα συσσωρεύσουν και μετά να τους αιχμαλωτίσουν.
    Το Κομμουνιστικό Κόμμα καταψηφίζει τον Οργανισμό, διατηρώντας απλώς τον κώδικα του «όχι» κάθε φορά που μπροστά του, εκτός από αποφασισμένο το κάθε αφεντικό είναι και κυνικό και λέει «πρόσεξε καλά, μην κουνηθείς, γιατί ούτε να συζητήσεις δεν μπορείς, αυτό είναι Κώδικας και πρέπει να περάσει».
    Θα κλείσω, θυμίζοντας στην Κυβέρνηση ότι κάθε φορά που επιχειρεί με τέτοιον κυνικό τρόπο να εκφράσει την πολιτική της, κρυμμένη όμως πίσω από διαδικασίες, κώδικες και πληθώρα άρθρων, ισχύει κάτι που δεν το είπε κανένας κομμουνιστής, μάλλον ένας δεινός ρήτορας εκφραστής της τάξης του ήταν, επαρκώς λαϊκιστής, αλλά έμεινε στην ιστορία σαν ένας από τους μεγαλύτερους ρήτορες και είχε το παρατσούκλι «Έλληνας». Ο Κικέρωνας, κερδίζοντας όλες τις δίκες ως λαϊκιστής συγκλητικός, λίγο πριν εμφανιστεί στο προσκήνιο ο Ιούλιος Καίσαρας, επέμενε να λέει κάτι και το ήξερε πολύ καλά: «Όποιος έχει το δρόμο, έχει και το νόμο». Καθίστε, λοιπόν, και σκεφθείτε ποιος έχει πραγματικά το δρόμο και αν θα σας φτάσει μια τέτοια διαδικασία για να τα βγάλετε πέρα, γεμίζοντας τους δρόμους πτώματα. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Κανέλλη.
        Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Δασπορά 15ος-21ος αι.» καθώς και τους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και δύο συνοδοί διδάσκαλοι από το 2ο Δημοτικό Σχολείο Θρακομακεδόνων.
    Η Βουλή τους καλωσορίζει και τους εύχεται καλές σπουδές.
    (Χειροκροτήματα από όλες τις πτέρυγες της Βουλής)
    Το λόγο έχει ο Κοινοβουλευτικός Εκπρόσωπος του Συνασπισμού κ. Κωνσταντόπουλος.
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κυρίες και κύριοι συνάδελφοι, συζητάμε το σχέδιο νόμου που φέρει τον τίτλο «Κύρωση ως Κώδικα του Οργανισμού του Υπουργείου Εξωτερικών» και απ’ αυτόν τον τίτλο γίνεται εμφανής η μεθόδευση, η επινόηση, η σκόπιμη επιλογή. 
    Λέει «Κύρωση ως Κώδικα του Οργανισμού …», δηλαδή βαφτίζεται ο Οργανισμός του Υπουργείου ως να ήταν Κώδιξ. Και επιλέγεται αυτή η διαδικασία, ακριβώς γιατί εξυπηρετεί συγκεκριμένες σκοπιμότητες. Δεν έχουν το χαρακτήρα του κώδικα οι οργανισμοί κανενός Υπουργείου, παρά μονάχα αν με αυτήν τη μεταμφίεση επιδιώκεται κάποιος συγκεκριμένος πολιτικός στόχος. 
    Και ο στόχος ο οποίος επιλέγεται εδώ είναι εμφανής. Περιβάλλεται ο Οργανισμός το μανδύα του Κώδικα, προκειμένου να μείνει αναλλοίωτο το κείμενο, αυτό που ετοιμάστηκε από το Υπουργείο Εξωτερικών και έχει την έγκριση -αν όχι την επίνευση- της κυρίας Υπουργού, έτσι όπως ετοιμάστηκε, πακεταρισμένο, να έρθει εδώ και να διεκπεραιωθεί. 
    Δεύτερον, επιδιώκεται η διευκόλυνση της πολιτικής ηγεσίας του Υπουργείου στους εσωτερικούς χειρισμούς προς εξασφάλιση είτε ισορροπιών είτε ηγεμονικών ρόλων στους διαφόρους κλάδους του ανθρώπινου δυναμικού. Και αυτές οι μεθοδεύσεις διαχείρισης του ανθρώπινου δυναμικού είναι βαπτισμένες με έναν μονάχα όρο, είναι παλαιοκομματικές μεθοδεύσεις και δεν έχουν καμμία σχέση με την αντιμετώπιση σύγχρονων προβλημάτων.
      Έτσι, λοιπόν, αν ο οργανισμός έρχεται ως να ήταν κώδιξ προκειμένου να έχει τα προνόμια, τα διαδικαστικά, τα κοινοβουλευτικά του κώδικα, έρχεται μόνο και μόνο για να εξυπηρετήσει αυτούς τους συγκεκριμένους πολιτικούς στόχους. 
      Θα έλεγα και κάτι ακόμη. Επειδή γίνεται επίκληση της προηγούμενης ιστορίας, η επίκληση του τι ίσχυε προηγουμένως δεν είναι δικαιολογία ποτέ γι’ αυτό που γίνεται σήμερα, αν αυτό που ίσχυσε προηγουμένως δεν ήταν σωστό. Και δεν ήταν σωστό ότι και στην προηγούμενη κυβέρνηση είχε έρθει πάλι ως κώδιξ ο Οργανισμός του Υπουργείου Εξωτερικών. 
      Απευθύνομαι στους συναδέλφους της Νέας Δημοκρατίας για να επισημάνω ότι δεν υπάρχει συνέπεια ανάμεσα σε εκείνα που έλεγαν ως αξιωματική αντιπολίτευση και σε αυτά που προβάλλουν σήμερα ως επιχειρήματα προκειμένου να δικαιολογήσουν τις κυβερνητικές θέσεις. 
      Αλλά να πω και κάτι ακόμη πιο συγκεκριμένο. Η αναδρομή στο παρελθόν, προκειμένου να δικαιολογηθούν σφάλματα και αποτυχίες είναι διπλή δήλωση αδυναμίας και ευθύνης. Από τη μια δείχνει ότι η Κυβέρνηση ούτε διδάσκεται ούτε μαθαίνει και από την άλλη δείχνει ότι η Κυβέρνηση ούτε μπορεί ούτε θέλει να διορθώσει αυτά τα οποία έχουν επισημανθεί ως λάθη. 
      Κυρίες και κύριοι συνάδελφοι, θα καταψηφίσουμε αυτό το σχέδιο νόμου περί κυρώσεως ως Κώδικα του Οργανισμού του Υπουργείου Εξωτερικών και θα το καταψηφίσουμε για συγκεκριμένους λόγους. Αυτός ο Κώδιξ του Οργανισμού του Υπουργείου Εξωτερικών δεν είναι –σε καμμία περίπτωση δεν είναι- το σύγχρονο ευέλικτο και αποτελεσματικό εργαλείο για τη μελέτη, επεξεργασία και εφαρμογή της εξειδικευμένης και πολυμερούς προηγμένης στρατηγικής που χρειάζεται η χώρα μας στις σημερινές συνθήκες. Ούτε ο προηγούμενος κώδικας ήταν αυτό το εργαλείο. Είναι  περισσότερο αυτός ο κώδικας, όπως ήταν και ο προηγούμενος, μια άσκηση της νομοτεχνικής κοπτικής ραπτικής, έτσι ώστε να συρραφούν ολίγες σκοπιμότητες κομματικές, ολίγες αναγκαιότητες κυβερνητικές, ολίγες προσωπικές στρατηγικές του εκάστοτε Υπουργού και να περιβληθούν αυτόν το βαρύγδουπο τίτλο της αυθεντίας ως «κώδικας». Ένας οργανισμός Υπουργείου είναι «κώδικας», λες και μιλάμε για τους πανδέκτες των νόμων! Τι είναι; Κοπτική ραπτική είναι. Σύνδεση σκοπιμοτήτων. Ούτε μεταρρυθμιστικές τομές ούτε εκσυγχρονιστικές προσεγγίσεις ούτε σύγχρονες επιλογές, οι οποίες να δώσουν πραγματικά άλλο χαρακτήρα αποτελεσματικότητας και αξιοπιστίας στη λειτουργία ενός ευαίσθητου Υπουργείου, όπως είναι το Υπουργείο Εξωτερικών. 
      Κυρίες και κύριοι συνάδελφοι, έτσι συντελείται η θεσμική απόκλιση της χώρας απ’ αυτά που απαιτούν οι καιροί. Έτσι συντελείται η πολιτική απόκλιση της χώρας απ’ αυτά που άλλοι λαοί επιχειρούν και προσεγγίζουν. Έτσι συντελείται η στασιμότητα της χώρας εντός και επί τα αυτά των εκάστοτε κυβερνητικών πλειοψηφιών. Αν πάρετε τον κώδικα της προηγούμενης κυβέρνησης και τον κώδικα της σημερινής Κυβέρνησης θα δείτε ότι είναι οι δύο όψεις ενός και του αυτού νομίσματος, «ο κομματικός κυβερνητισμός με το μαχαίρι και το πεπόνι». Δεν χρειάζεται η χώρα τέτοιες πρακτικές. Όσο γρηγορότερα το καταλάβετε εσείς που είστε πλειοψηφικά κόμματα διακυβέρνησης της χώρας, τόσο και σεις οι ίδιοι θα απελευθερωθείτε, γιατί πιστεύω ότι μέσα στην κυβερνητική πλειοψηφία, όπως και στην προηγούμενη κυβερνητική Πλειοψηφία, υπάρχουν άνθρωποι που καταλαβαίνουν, άνθρωποι που δεν συμφωνούν, άνθρωποι που έχουν αντίθετες γνώμες και επιστημονικά διατυπώσει, στελέχη κοινωνικά που ξέρουν ότι εδώ είναι φωτογραφικά τέτοια πράγματα. 
      Όμως, δεν μπορείτε να κάνετε τίποτα γιατί, πρώτον, έρχεται ο κώδικας που δεν επιτρέπει καμμία τροποποίηση. Δεύτερον, έρχεται η κομματική πειθαρχία που δεν επιτρέπει καμμία αυτονομία και, τρίτον, έρχεται η κυβερνητική σκοπιμότητα, έτσι όπως εκφράζεται από την πολιτική ηγεσία του Υπουργείου Εξωτερικών. 
      Κυρίες και κύριοι συνάδελφοι, έτσι όμως δεν υπάρχει νομοθετική λειτουργία. Και θα πω αυτό που είπα και στην επιτροπή. Ο προηγούμενος κώδικας ψηφίστηκε και διαπιστώθηκε ότι δεν ήταν εκείνο που είχε εμφανιστεί ότι είναι. Ο σημερινός κώδικας έρχεται να ψηφιστεί και μέσα σε ένα σύντομο χρονικό διάστημα αναρωτιέται ο πολίτης αυτής της χώρας: «Μα, καλά μέσα σε διάστημα πέντε ετών δύο κώδικες για το Υπουργείο Εξωτερικών; Δεν έχουμε τίποτα άλλο στο Υπουργείο Εξωτερικών, παρά να συντάσσουμε και να ψηφίζουμε κώδικες;» 
      Γιατί συμβαίνει αυτό; Διότι, κυρίες και κύριοι συνάδελφοι, διαφορετικός θα ήταν αυτός ο Κώδικας εάν ήταν άλλος στο Υπουργείο Εξωτερικών και όχι η σημερινή Υπουργός Εξωτερικών, όπως και αν οποτεδήποτε έρθει άλλος Υπουργός Εξωτερικών, θα φέρει κι εκείνος το δικό του κώδικα, που θα εμφανίζεται κι εκείνος ως στοιχείο πολιτικής επιτυχίας. Και επιτρέψτε μου να πω ότι το Υπουργείο Εξωτερικών θα έχει προβλήματα και δεν θα μπορεί να τα λύσει με τον πιο αποτελεσματικό τρόπο.
      Κυρίες και κύριοι συνάδελφοι, το μοντέλο άσκησης εξωτερικής, σήμερα, δεν μπορεί να είναι το γραφειοκρατικό και συγκεντρωτικό μοντέλο υπουργοκεντρικής λειτουργίας. Μπορεί να έχουμε το μοντέλο της πρωθυπουργοκεντρικής κυβέρνησης, αλλά εάν σ’ αυτό το πρωθυπουργοκεντρικό μοντέλο έχουμε και το εκάστοτε υπουργοκεντρικό μοντέλο, τότε πια δεν έχουμε διακυβέρνηση αλλά διαχείριση, δεν έχουμε κοινοβουλευτικό έλεγχο, δεν έχουμε νομοθετική εξουσία. 
      Επίσης, δεν μπορεί οι δεσπόζουσες αρμοδιότητες ενός κλάδου ανθρώπινου δυναμικού, μέσα σε ένα Υπουργείο, να εξασφαλίζουν τη λειτουργικότητα και την ορθολογική αξιοποίηση του στελεχικού δυναμικού. 
      Και ο κλάδος των διπλωματικών που είναι ένας κλάδος εξειδικευμένος με ικανά στελέχη, θα το βρει μπροστά του. Αν στην εξισορρόπηση των αντιτιθέμενων απόψεων βρίσκει η σημερινή Υπουργός Εξωτερικών τη δυνατότητα να δώσει μία λύση, η εξίσωση αυτή δεν είναι λειτουργική ούτε για τους διπλωματικούς, γιατί οι διπλωματικοί θα έχουν ανά πάσα στιγμή μπροστά τους στις διαδικασίες υπηρεσιακής εξέλιξης, πειθαρχικής δίωξης, κατάρτισης του υπηρεσιακού φακέλου, αλλά και υπηρεσιακών μεταβολών, το μετακλητό συνταξιούχο επί τιμή που θα είναι της επιλογής και της αρμοδιότητας του Υπουργού. Λέω, λοιπόν, ότι δεν μπορεί να είναι αυτό το μοντέλο.
      Δεύτερον, πιστεύω ότι η επιλογή της διαδικασίας του Κώδικα δεν μπορεί να είναι η πλέον χρήσιμη, γιατί οι συνέπειες είναι ορατές. Η συζήτηση είναι ήδη προσχηματική. Ο επιθετικός κυβερνητισμός ως βάση ενίσχυσης της εκτελεστικής εξουσίας, δεν είναι η επιθυμητή εξέλιξη της αντιπροσωπευτικής κοινοβουλευτικής δημοκρατίας. Η πολιτική για το ανθρώπινο δυναμικό υιοθετεί πολλές φορές κραυγαλέα παραβίαση της αρχής της ίσης μεταχείρισης, κραυγαλέα στέρηση στοιχειωδών ανθρωπίνων δικαιωμάτων, όπως αυτό της ακρόασης, της υπεράσπισης, της γνώσης στοιχείων και επίσης παραβίασης του ευρωπαϊκού αλλά και του ελληνικού κεκτημένου για τεκμηριωμένη και εξειδικευμένη αιτιολόγηση των πράξεων της διοίκησης.
      Πού πάμε με τέτοιους κώδικες οι οποίοι παραβιάζουν το ευρωπαϊκό και το ελληνικό κεκτημένο περί ανθρωπίνων δικαιωμάτων, περί προσωπικών δεδομένων; Και θα έρθει η Βουλή να κυρώσει ως κώδικα ότι θα απαγορεύονται σε κάποιους στοιχειώδη δικαιώματα, όπως το να έχουν υπεράσπιση στο υπηρεσιακό συμβούλιο στο οποίο θα τους παραπέμπει ο επί τιμή συνταξιούχος πρέσβης, σύνδεσμος της Υπουργού με την Ε.Υ.Π.; Για σκεφτείτε λίγο ακόμα, διότι σ’ αυτόν τον υπηρεσιακό τομέα θα ασκεί τη δεσπόζουσα θέση αυτός ο μετακλητός υπάλληλος.
      Ο Κώδικας, κυρίες και κύριοι συνάδελφοι, έχει σαφή χαρακτηριστικά που δεν μπορεί κανείς να τα αγνοήσει. Ο υπουργοκεντρικός χαρακτήρας του ενισχύεται με τη διεύρυνση της δυνατότητας Υπουργού να καλεί μετακλητούς, με την οργάνωση αυτοτελούς γραφείου, λέγεται «Γραφείο Τύπου», αλλά είναι αυτοτελές πολιτικό κέντρο, πέρα από το Γραφείο Ενημέρωσης του Υπουργείου Εξωτερικών. Επίσης, ενισχύεται με τη διεύρυνση της ευχέρειας για έκδοση υπουργικών αποφάσεων σε κρίσιμα θέματα που ανακύπτουν. 
      Είναι εμφανές ότι κρίσιμοι τομείς οικονομικής διπλωματίας, αξιοποίησης προγραμμάτων και αναπτυξιακής συνεργασίας διαρθρώνονται, λειτουργούν και στελεχώνονται ως αυτοτελείς και αυτόνομες δομές, έξω από την υπηρεσιακή λειτουργία των υπολοίπων κλάδων, με μετακλητούς, από τη διεύθυνση μέχρι και τις τρεις καινούργιες θέσεις. Όλη, δηλαδή, η λεγόμενη «οικονομική διπλωματία αξιοποίησης των προγραμμάτων και της οικονομικής συνεργασίας» ανατίθεται ως αποκλειστική αρμοδιότητα σε μετακλητούς. Είναι βέβαιον ότι δεν μπορεί να υπάρχει και αντίστοιχος έλεγχος. 
      Πρέπει να συνεννοηθούμε για το αυτονόητο, κυρίες και  κύριοι συνάδελφοι; Δεν έχουμε οδυνηρή πείρα, ως πολίτες αυτής της χώρας και εσείς ως στελέχη, δυο μεγάλων κυβερνητικών κομμάτων, τα κυβερνητικά στελέχη σήμερα και τα στελέχη του ΠΑ.ΣΟ.Κ. χθες; 
      Δεν έχουμε οδυνηρή πείρα του τι σημαίνουν «μετακλητοί» τις περισσότερες –για να είμαι δίκαιος και να μη γενικεύω- φορές; 
      Δεν σημαίνει ότι υπό τον μανδύα των «μετακλητών» τακτοποιούνται οι στρατιές των κομματικών στελεχών; 
      Δεν σημαίνει ότι υπό τον μανδύα των «μετακλητών» αξιοποιούνται οι αρεστοί απόστρατοι στρατιωτικοί, συνταξιούχοι δικαστικοί ή επί τιμή διπλωματικοί; 
      Αυτή είναι η αξιοποίηση του ανθρώπινου δυναμικού μιας χώρας, που θέλει να πορευτεί προς τον 21ο αιώνα, να ανασύρει από την εφεδρεία στελέχη και πρόσωπα που διαμόρφωσαν λογικές του προηγούμενου αιώνα και να τους χαρίζει τη λεοντή εξουσίας για τη λήψη αποφάσεων και τη διαχείριση χρημάτων; Να σταματήσει αυτή η ιστορία! 
      Η κάθε Κυβέρνηση ανοίγει τη στρόφιγγα των μετακλητών και από εκεί εισρέουν εις το δημόσιο πεδίο μαζί με όποιες άλλες άξιες λόγου περιπτώσεις, πολλές φορές και ανάξιες λόγου ή διαβλητές περιπτώσεις. Δεν ζει η Κυβέρνηση σήμερα αυτό το πρόβλημα; Δεν το έζησε η προηγούμενη; Γιατί επιμένετε, λοιπόν, στη φάμπρικα των μετακλητών; 
      Δεν έχετε αξιόλογους διπλωματικούς; Δεν έχετε αξιόλογους διοικητικούς; Δεν έχετε αξιόλογους εμπειρογνώμονες; Δεν έχετε αξιόλογους οικονομικούς; Γιατί όλους αυτούς δεν μπορείτε να τους αξιολογήσετε με κριτήρια αντικειμενικά και πρέπει να τους βάλετε «καπέλο»; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν θα δευτερολογήσω, κύριε Πρόεδρε, γιατί, όπως σας είπα, η συζήτηση είναι προσχηματική. Δεν επηρεάζει κανένας τίποτα. 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Πρόεδρε. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Γιατί; Για εξηγήστε μου. Για ποιο λόγο θα είναι μετακλητός επί τιμή πρέσβης ο επικεφαλής όλων των διαδικασιών που έχουν σχέση με την υπηρεσιακή κατάσταση, την πειθαρχική δίωξη και νομοθετικά ορισμένος ως σύνδεσμος του Υπουργού με την Ε.Υ.Π.; Προσέξτε: Προσωπικού χαρακτήρα νομοθετικές ρυθμίσεις! Κανείς δεν μπορεί να ορίζεται ως πρόσωπο εν όψει του θεσμού, για να παίζει αυτόν το ρόλο! 
      Άρα να σταματήσει αυτή η φάμπρικα των μετακλητών. Πολύ περισσότερο δεν είναι ποτέ δυνατόν, όταν έρχεται, ως πρόσχημα, η αναγκαιότητα της δημιουργίας ενός κλάδου οικονομικής διπλωματίας, αυτός ο κλάδος να στελεχώνεται απ’ αρχής μέχρι τέλους με μετακλητούς! 
      Μετακλητός ο Γενικός Γραμματέας Οικονομικής Συνεργασίας και Ανάπτυξης. Μετακλητός ο Ειδικός Γραμματέας Αξιοποίησης Προγραμμάτων στη Θεσσαλονίκη. Μετακλητός, επίσης, ο άλλος γραμματέας που θα είναι εδώ. Όλοι μετακλητοί! 
      Ποιον θα ελέγξει η Βουλή; Θα ελέγξει την Υπουργό. Όμως, η Υπουργός φτιάχνει αυτήν τη στιγμή μια δομή, η οποία είναι έξω από την υπόλοιπη λειτουργία του Υπουργείου Εξωτερικών. 
      Και επειδή δεν  θέλω να αγνοώ ορισμένα πράγματα, θα συμφωνήσω στην άποψη που ακούστηκε ότι τα οικονομικά και τα ενεργειακά απασχολούν πια τη διπλωματία. 
      Μόνο που όψιμα το ανακάλυψαν όσοι το επικαλούνται σήμερα. Έπρεπε εξ αρχής να γνωρίζουν ότι η οικονομία και η διπλωματία είναι ένα ενιαίο σύνολο υπό την αιγίδα της πολιτικής ευθύνης. Με αυτήν την έννοια το μοντέλο της συμπληρωματικής διπλωματικής και οικονομικής δράσης είναι το επιθυμητό μοντέλο, το χρήσιμο μοντέλο, το μοντέλο της πολιτικής ευθύνης του πρέσβη που θα συντονίζει και θα εποπτεύει οικονομικές, πολιτισμικές και άλλες δραστηριότητες. Είναι ένα μοντέλο, αλλά δεν γίνεται αυτό εδώ. Προσχηματικά προβάλλεται ως επιλογή. 
      Εδώ εξουθενώνεται ένας κλάδος ουσιαστικά με ψευδεπίγραφα επιχειρήματα. Υποτίθεται ότι αναβαθμίζονται οι διπλωματικοί, αλλά όλος αυτός ο τομέας δεν είναι ούτε στους οικονομικούς ούτε στους διπλωματικούς, είναι στους μετακλητούς. 
      Με αυτήν την έννοια δεν μπορεί πλέον να συνεννοηθούμε. Δεν πρόκειται, λοιπόν, περί δημιουργίας μιας νέας αντίληψης. Είναι μία επινόηση, θα έλεγα, κλασικού τύπου, που εμφανίζει ο εκάστοτε κυβερνητικός κομματισμός να βαπτίζουμε έτσι, κατά πόσο μας βολεύει τα πράγματα. Εδώ δεν θα υπάρξει η επιθυμητή αυτή ενότητα διπλωματίας και οικονομικής δράσης ή πολιτισμικής δράσης.
      Να τελειώσω με μια παρατήρηση στο πεδίο της εφαρμογής. Σήμερα που μιλάμε η Ελλάδα έχει ένα σοβαρό πρόβλημα, το οποίο το επισημαίνουν όλες οι πτέρυγες της Βουλής. Το ενεργειακό πρόβλημα της χώρας είναι πολύ σοβαρό. Και ορθώς πρέπει να υπάρξει η αντιμετώπιση του προβλήματος και ως προβλήματος που έρχεται από το παρελθόν και ως προβλήματος που θα αποκτήσει μεγαλύτερη οξύτητα στο μέλλον. Το ποια είναι η ενεργειακή στρατηγική της χώρας για την επόμενη εικοσιπενταετία πρέπει να καθοριστεί με πολιτικά κριτήρια, διπλωματικές σχέσεις και επιλογές, οι οποίες δεν είναι τόσο μονομερείς και μονοσήμαντες. 
      Στο όνομα, λοιπόν, της διαμόρφωσης αυτής της ενεργειακής στρατηγικής υπάρχει ένα κρίσιμο ερώτημα: Ανταποκρινόμαστε στο ρόλο που μας επιφυλάσσει η ανάπτυξη μιας δραστηριότητας της Ρωσίας στον τομέα της ενέργειας και των οικονομικών σχέσεων; 
      Η Ρωσία προωθώντας τα εμπορικά, οικονομικά και στρατηγικά θέματα που την ενδιαφέρουν, θέλει συμμαχίες, θέλει συνεργασίες. Μας ενδιαφέρει; Νομίζω ότι μας ενδιαφέρει και ορθώς και προηγουμένως είχαν γίνει οι προεργασίες από την προηγούμενη κυβέρνηση και σήμερα ολοκληρώθηκε η υπογραφή αυτής της συμφωνίας για τον αγωγό Μπουργκάς-Αλεξανδρούπολη ή και οποιεσδήποτε άλλες παράπλευρες ή παρακολουθηματικές συνεργασίες.
      Εδώ, στην άσκηση αυτής της λεγόμενης οικονομικής διπλωματίας, έρχεται στην Ελλάδα ο Πρέσβης των Ηνωμένων Πολιτειών της Αμερικής και περιφερόμενος στη χώρα λέει «προσέξτε, δεν πρέπει να το κάνετε, δεν σας συμφέρει, όχι έτσι, αλλιώς». Στο όνομα, λοιπόν, της οικονομικής διπλωματίας, της αυτοτελούς και της υπαρκτής στρατηγικής της ελληνικής Κυβέρνησης, ειπώθηκε κάτι προς τον κύριο πρέσβη ότι εδώ δεν μπορεί να συμπεριφέρεται έτσι;
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Το κάναμε όμως.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Αποδοκιμάστηκαν οι δηλώσεις του Αμερικανού πρέσβη; Σε ποια άλλη χώρα της Ευρώπης ο οιοσδήποτε πρέσβης μικρής ή μεγάλης χώρας, μπορεί να περιεφέρετο στο εσωτερικό της χώρας, αναμειγνυόμενος σε κυβερνητικές επιλογές σαν να είναι έπαρχος κάποιας αυτοκρατορικής ηγεμονίας; Κάντε το. Και κάντε το ακόμη πιο γρήγορα και πιο έντονα, διότι υπάρχει και κάτι άλλο στο πεδίο της πρακτικής εφαρμογής πια. Υπάρχουν οι στρατηγικοί ανταγωνισμοί. Δεν τους αγνοεί κανένας. 
      Η Ευρώπη προβληματίζεται, σχεδιάζει και υπάρχουν εν εξελίξει διεργασίες. Η Ρωσία έχει συγκεκριμένο πρόγραμμα. Και στην περίοδο αυτών των στρατηγικών ανταγωνισμών περί τα ενεργειακά, εμφανίζεται έτσι μία προκλητική κίνηση της αμερικανικής εξωτερικής πολιτικής, για την εγκατάσταση των πυραύλων σε χώρες μέλη της Ευρωπαϊκής Ένωσης, με επιχειρησιακό σχεδιασμό εναντίον της Ρωσίας.+
      Διαμαρτύρεται η Ρωσία -λέει ότι αυτές οι λογικές έρχονται από την προηγούμενη περίοδο της Σοβιετικής Ένωσης, του ψυχρού πολέμου, του ΝΑΤΟ, της αντιπαράθεσης των δύο στρατοπέδων- προβληματίζονται οι ευρωπαϊκές κυβερνήσεις. Στο όνομα ποιας πολιτικής περί την οικονομική διπλωματία, στο όνομα ποιας λογικής περί την αυτόνομη στρατηγική της χώρας βγαίνουν αυτές οι δηλώσεις του Υπουργείου Εξωτερικών, που επικροτούν για την εγκατάσταση αυτής της ζώνης; 
      Αυτά δεν είναι  προσωπικές επιλογές πια, έχουν κόστος στη χώρα. Κι αν είναι αστόχημα, αν είναι –επιτρέψτε μου να πω- από κεκτημένη συνήθεια, αν είναι διότι κάποιος δεν εκτίμησε σωστά και νόμισε ότι είναι μία ευκαιρία δημόσιας προβολής και δημοσίων σχέσεων και αγνόησε την κρισιμότητα του θέματος, σήμερα ξέρετε, κύριοι της Κυβέρνησης, ότι αναγκάζεστε να κάνετε και επίσκεψη επίσημη στη Ρωσία για να διασκεδάσετε τις δυσμενείς επιπτώσεις. 
      Διορθώστε τα αυτά, αλλιώς μη μιλάμε γενικώς και αφηρημένα περί οικονομικής διπλωματίας και πολύ περισσότερο μη φτιάχνουμε τέτοια εργαλεία. Αυτά τα εργαλεία δεν είναι για την εφαρμογή εθνικής στρατηγικής, αυτά τα εργαλεία είναι για την εξυπηρέτηση κομματικών κυβερνητισμών και προσωπικών στρατηγικών, εντός της κυβερνητικής Πλειοψηφίας.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κωνσταντόπουλο.
      Ο Βουλευτής κ. Βασίλειος Κεγκέρογλου ζητάει ολιγοήμερη άδεια απουσίας του στο εξωτερικό. 
      Η Βουλή εγκρίνει;
      ΟΛΟΙ  ΟΙ  ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Συνεπώς η Βουλή ενέκρινε τη ζητηθείσα άδεια.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο.
      ΧΑΡΑΛΑΜΠΟΣ  ΚΑΣΤΑΝΙΔΗΣ: Κύριε Πρόεδρε, ζήτησα σε αυτήν την περίοδο της συζήτησης το λόγο, διότι θέτουμε θέμα κανονικότητας της διεξαγόμενης συζήτησης. Κατά την κρίση της Αξιωματικής Αντιπολίτευσης συντελείται παραβίαση των προνοιών και του πνεύματος του άρθρου 111 του Κανονισμού της Βουλής.
      Εξηγούμαι: Ο Κανονισμός της Βουλής στο συγκεκριμένο άρθρο προβλέπει τη διαδικασία συζήτησης νομοσχεδίου με τη μορφή κώδικα σε μία ενιαία συζήτηση και ψήφιση, επειδή προϋποθέτει ότι έχουν ενσωματωθεί στο τελικό κείμενο, που κατατίθεται από την Κυβέρνηση στη Βουλή, όλες οι αναγκαίες τροποποιήσεις ή παρατηρήσεις επιτροπών εργασίας της Κυβερνήσεως ή του αρμοδίου Υπουργού. Γι’ αυτό και επιβάλλει  μία και μοναδική συζήτηση και ψήφιση. Ειδάλλως θα επιβαλόταν η συνήθης διαδικασία συζήτησης και ψήφισης ενός σχεδίου νόμου.  
      Μας διαβεβαιώνει στην αιτιολογική έκθεση η Κυβέρνηση τα ακόλουθα: «Τις προτάσεις της ομάδος εργασίας και τις επί τούτων παρατηρήσεις της πολιτικής ηγεσίας του Υπουργείου επεξεργάστηκε στη συνέχεια η επιτροπή για τη σύνταξη του νέου Οργανισμού, συντάσσοντας το παρόν σχέδιο νόμου που υποβάλλεται σήμερα με την τελική του μορφή στη Βουλή των Ελλήνων».
      Η Κυβέρνηση, λοιπόν, διαβεβαιώνει ότι το κείμενο που κατατέθηκε, κύριε Πρόεδρε,  είναι αυτό που οριστικά και αμετάκλητα συνέταξε η επιτροπή που προβλέφθηκε να συντάξει το σχετικό κώδικα. Θα μπορούσαμε να συζητήσουμε ακωλύτως, αν πράγματι ίσχυε η διαβεβαίωση της Κυβέρνησης ότι η συσταθείσα με προηγούμενο νόμο επιτροπή για τον Οργανισμό του Υπουργείου Εξωτερικών συνέταξε το τελικό κείμενο. Έτσι, θα δικαιωνόταν η πρόβλεψη του άρθρου 111 ότι χρειαζόμαστε ενιαία συζήτηση και ψήφιση, χωρίς να δαπανά πολύ χρόνο η Βουλή, αν πράγματι είχαμε στα χέρια μας -όπως συμβαίνει σε όλες τις συζητήσεις νέων κωδίκων ή κωδικοποίησης της νομοθεσίας- το τελικό κείμενο.
      Εδώ όμως, κύριε Πρόεδρε, συμβαίνει κάτι αξιοπερίεργο. Στην κοινοβουλευτική επιτροπή η Αξιωματική Αντιπολίτευση διά του εισηγητού της ζήτησε να δοθεί στην αρμόδια κοινοβουλευτική επιτροπή και τελικά στο Σώμα των Βουλευτών το κείμενο όπως τελικά συνετάγη από την επιτροπή που είχε αναλάβει το έργο της σύνταξης του Κώδικα. Η Κυβέρνηση αρνήθηκε να παραχωρήσει το κείμενο αυτό. 
      Επίσης, ο συνάδελφος κ. Λοβέρδος, ακολουθώντας τον Κανονισμό, ζήτησε με τη διαδικασία της κατάθεσης εγγράφων το σχετικό κείμενο αλλά συνάντησε και πάλι άρνηση της Κυβέρνησης, τουλάχιστον μέχρι αυτήν τη στιγμή. Δικαιούται, συνεπώς, να σκέφτεται η Αντιπολίτευση ότι σε αντίθεση με ό,τι συνέβαινε άλλες φορές, κάποιον λόγο έχει η Κυβέρνηση για να μη διαβεβαιώνει εμπράκτως το Σώμα ότι το κείμενο που συζητούμε σήμερα είναι και το τελικό πόρισμα της αρμόδιας επιτροπής που είχε την ευθύνη συντάξεως του Οργανισμού του Υπουργείου Εξωτερικών με τη μορφή κώδικα. 
      Εφόσον δεν παραδίδεται στη Βουλή το κείμενο της επιτροπής, η Αντιπολίτευση έχει κάθε λόγο να αιτιάται την Κυβέρνηση ότι κάτι κρύβει. 
      Συνεπώς το συμπέρασμά μου είναι ότι παραβιάζεται το άρθρο 111, εφόσον δεν μπορεί να έχει απόλυτη γνώση το Κοινοβουλευτικό Σώμα ότι πράγματι ισχύει η διαβεβαίωση της Κυβέρνησης πως το νομοσχέδιο που συζητούμε είναι το τελικό κείμενο που συνέταξε η επιτροπή. 
      Επειδή μέχρι αυτήν τη στιγμή δεν έχει παραδοθεί το τελικό πόρισμα, ώστε να γίνει σύγκριση του κειμένου του σχεδίου νόμου με το κείμενο της επιτροπής, παρακαλώ πολύ, για να είμαστε απολύτως σύννομοι, σεβόμενοι επίσης την κοινοβουλευτική δεοντολογία, η συζήτηση να σταματήσει τώρα και είτε να επανέλθουμε μετά την κατάθεση του πορίσματος της Επιτροπής και τη διαπίστωση ότι το τελικό της κείμενο συζητούμε είτε, στην περίπτωση που διαπιστωθεί ότι υπάρχουν μεταβολές στο κείμενο που τελικώς υπέβαλε η επιτροπή, να συζητήσουμε με τη διαδικασία ενός απλού σχεδίου νόμου. 
      Επαναλαμβάνω, κύριε Πρόεδρε: ή θα καταθέσει η Κυβέρνηση το τελικό πόρισμα της επιτροπής, για να διαβεβαιωθούμε ότι είναι και το κείμενο του σχεδίου νόμου που συζητούμε, ή σε διαφορετική περίπτωση, εάν δεν μπορούμε να συναγάγουμε τέτοιο συμπέρασμα -δηλαδή έχουν επέλθει μεταβολές μετά το τελικό κείμενο της επιτροπής- θα πρέπει να ξαναρχίσει η διαδικασία με την κατάθεση απλού σχεδίου νόμου. Ειδάλλως, κύριε Πρόεδρε, φοβούμαι ότι θα παραβιάσουμε την κοινοβουλευτική δεοντολογία και τον Κανονισμό της Βουλής. Και υπολογίζω ότι τέτοιο βάρος δεν θα σηκώσει το Προεδρείο της Βουλής.
    ΠΡΟΕΔΡΕΥΩΝ (Γεώργιος Σούρλας): Κύριε Κοινοβουλευτικέ Εκπρόσωπε, γνωρίζω ότι στη Διάσκεψη των Προέδρων δεν ετέθη –και ίσως δεν υπήρχε λόγος να τεθεί- τέτοιο θέμα.  
    ΧΑΡΑΛΑΜΠΟΣ ΚΑΣΤΑΝΙΔΗΣ: Αφού τέθηκε στην επιτροπή.
    ΠΡΟΕΔΡΕΥΩΝ (Γεώργιος Σούρλας): Δεύτερον, ξεκινά η συζήτηση του νομοσχεδίου και ο εισηγητής σας συμμετέχει στη συζήτηση…
    ΧΑΡΑΛΑΜΠΟΣ ΚΑΣΤΑΝΙΔΗΣ:  Θέτοντας το θέμα, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Θα απαντήσει ο Υπουργός, κύριε Καστανίδη, είναι θέμα της Κυβέρνησης. 
    Και όμως, όπως είπα, συμμετέχει στη συζήτηση για ένα θέμα που κατά τη γνώμη σας, κύριε Κοινοβουλευτικέ Εκπρόσωπε, είναι καίριας και ουσιαστικής σημασίας. 
    Εγώ ως Προεδρεύων και ως Βουλευτής δεν αντιλαμβάνομαι, όταν υπάρχει τέτοιο καίριο θέμα, ότι παίρνω το λόγο και αγορεύω και τοποθετούμαι επί ενός νομοσχεδίου που αμφισβητώ την υπόστασή του. Μπαίνουν θέματα διαδικασίας, μπαίνουν θέματα ουσίας. Όταν, λοιπόν, ο πριν από εμένα Προεδρεύων δεν είχε ένσταση και στη συνέχεια κι εγώ δεν έχω ένσταση και όταν συνεχίζεται η εγγραφή των ομιλητών και ολοκληρώνει την εισήγησή του ο εισηγητής του ΠΑ.ΣΟ.Κ., προς τι από εκεί και πέρα η επιφύλαξη; 
      ΑΝΔΡΕΑΣ ΛΟΒΕΡΔΟΣ: Το έθεσε. Ήμασταν εδώ. 
    ΠΡΟΕΔΡΕΥΩΝ (Γεώργιος Σούρλας): Ακούστε λίγο, κύριε συνάδελφε. Όταν το θέτω και θέτω θέμα ουσίας και διαδικασίας, δεν συνεχίζω, δεν τοποθετούμαι, δεν μπαίνει η διαδικασία επ’ αυτού. Όμως, θα απαντήσει τώρα ο Υπουργός. 
      ΧΑΡΑΛΑΜΠΟΣ ΚΑΣΤΑΝΙΔΗΣ:  Εάν δεν αντιδρά το Προεδρείο, δεν ευθύνεται ο εισηγητής μας.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κατ’ αρχάς, η ερμηνεία την οποία δίνει ο Κοινοβουλευτικός Εκπρόσωπος του ΠΑ.ΣΟ.Κ., ότι πρέπει να έχει κατατεθεί εδώ το πόρισμα της επιτροπής κ.λπ., δεν υπάρχει πουθενά στον Κανονισμό. Αυτό είναι το ένα. 
      ΑΝΔΡΕΑΣ ΛΟΒΕΡΔΟΣ: Τι λέτε τώρα; Το άρθρο 111, παράγραφος 3.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Έχω μπροστά μου τον Κανονισμό. Είναι το άρθρο 111, παράγραφος 3. Τα δικά μου ελληνικά δεν το λένε πουθενά αυτό το πράγμα. Έχει γίνει αίτηση  κατάθεσης εγγράφων και θα σας δοθούν. 
      Αυτό που θέλω να σας πω… 
      ΑΝΔΡΕΑΣ ΛΟΒΕΡΔΟΣ: Για διαβάστε.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Λοβέρδο, θα με ακούσετε; Επιτρέψτε μου.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, σας παρακαλώ το λόγο.
    ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, θα έχετε το λόγο και τη δυνατότητα να παρέμβετε. Ακούστε τον κύριο Υπουργό και μην τον διακόπτετε. Πώς να πάρετε το λόγο τώρα; Υπάρχει Κοινοβουλευτικός Εκπρόσωπος, υπάρχει κοινοβουλευτική τάξη. Όλοι προφανώς θα ήθελαν το λόγο, αλλά δεν γίνεται. Σας παρακαλώ πολύ.
    Ορίστε, κύριε Υπουργέ.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Φοβούμαι ότι οι συνάδελφοι της Αντιπολίτευσης έπεσαν θύματα ελλιπούς ενημέρωσης. 
      Πράγματι, η επιτροπή με την πρώτη απόφαση που συνεστήθη,  έπρεπε να ολοκληρώσει το έργο της στις 21/12/2006. Κατέθεσε ένα πρώτο κείμενο και μετά ζήτησε παράταση για την περαιτέρω επεξεργασία και με απόφαση παρετάθη η λειτουργία της επιτροπής μέχρι τις 26/3/2007. Το νομοσχέδιο αυτό συνετάχθη με βάση όχι το ενδιάμεσο αλλά το τελικό πόρισμα της επιτροπής, το οποίο κατετέθη στις 26/3/2007. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας παρακαλώ το λόγο. 
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καστανίδη, έχετε το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι προφανές, κύριε Πρόεδρε, ότι ο κύριος Υφυπουργός δεν απάντησε στην ουσία του θέματος. 
      Επανέρχομαι. Κατ’ αρχήν πρώτη παρατήρηση προς τον Προεδρεύοντα τούτην την ώρα και αγαπητό συνάδελφο: Ο εισηγητής μας έθεσε με μεγάλη σαφήνεια το θέμα και εάν κάποιος είναι δύσπιστος, μπορεί να ανατρέξει στο κείμενο της ομιλίας του. Εάν ο Προεδρεύων εκείνη την ώρα δεν αντιλήφθηκε ή δεν είχε την ετοιμότητα ν’ απαντήσει στο συνάδελφο εισηγητή, ή πάντως δεν θέλησε πρώτα να σκεφθεί και αμέσως μετά να δώσει την απάντηση, πάντως εφαρμόζων τον Κανονισμό, αυτό δεν είναι πρόβλημα ούτε της Αξιωματικής Αντιπολίτευσης ούτε του εισηγητή μας, αλλά είναι πρόβλημα της Έδρας. Το θέμα, όμως, ετέθη με σαφήνεια. 
      Δεύτερον, εγώ δεν ενδιαφέρομαι, κύριε Υφυπουργέ, να μάθω εάν έπρεπε η Επιτροπή να ολοκληρώσει το έργο της τον Δεκέμβριο ή τον Μάρτιο. Σας ευχαριστώ που μας δίνετε την πληροφορία ότι ολοκλήρωσε το έργο της τον Μάρτιο. Από τη στιγμή που ολοκλήρωσε, όπως εσείς δηλώνετε, στις 26 Μαρτίου, θέλω να βεβαιωθώ ότι το τελικό κείμενο είναι αυτό που περιλαμβάνεται στο νομοσχέδιό σας. Για να βεβαιωθώ, πρέπει να έχω το κείμενο. Διότι μας προκαλεί πολύ μεγάλη εντύπωση πως, παρότι ο εισηγητής μας το ζήτησε κατά τη συζήτηση στην κοινοβουλευτική επιτροπή το αρνηθήκατε και επιμένετε να αρνείσθε ίσαμε τώρα.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Δεν το αρνήθηκε κανείς.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτή η άρνηση, σε αντίθεση με άλλες διαδικασίες κωδικοποίησης ή σύνταξης κωδίκων στις οποίες τα κείμενα ήταν γνωστά όποτε το ζητούσε η Αντιπολίτευση, μας βάζει τώρα σε υπόνοιες ότι κάτι συμβαίνει. 
      Συζητούσαμε τον κώδικα των δημοσίων υπαλλήλων πριν από λίγους μήνες. Γνωρίζαμε ότι προ της συντάξεως του οριστικού πορίσματος της αρμόδιας επιτροπής, συμμετείχαν με προτάσεις διάφοροι φορείς. Έγιναν πολλές παρατηρήσεις. Τελικώς, η επιτροπή συνέταξε ένα κείμενο, το οποίο συζητήσαμε και ως σχέδιο νόμου. 
      Η συζήτηση λοιπόν, που είναι μία και μόνη και μάλιστα την ίδια ημέρα ολοκληρώνεται και η ψήφιση, προϋποθέτει ότι στο τελικό κείμενο της επιτροπής ενσωματώθηκαν όλες οι προηγούμενες παρατηρήσεις. Είναι αδύνατον, μετά το πόρισμα της αρμοδίας επιτροπής που κάνει την κωδικοποίηση των διατάξεων ή συντάσσει κώδικα, να επέμβει οποιοσδήποτε. 
      Θέλω να ξέρω για άλλη μια φορά…
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Εάν αμφισβητείτε την ειλικρίνεια της Κυβέρνησης, καταθέστε αίτηση κατάθεσης εγγράφων.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, γιατί δεν το καταθέτετε; Δεν αμφισβητώ ότι είστε καλοί άνθρωποι. Λοιπόν, ως καλοί άνθρωποι, υπολογίζω ότι θα καταθέσετε το κείμενο.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μόλις τελειώσει ο Κοινοβουλευτικός Εκπρόσωπος, θα πάρετε το λόγο για να ακούγονται και αυτά που λέτε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, έχουμε ακολουθήσει την προβλεπόμενη από τον Κανονισμό της Βουλής διαδικασία αίτησης κατάθεσης εγγράφων. Δεν μας έχει κοινοποιηθεί έγγραφο μέχρι στιγμής. Δεν έχει κατατεθεί. Έχει ζητήσει το σχετικό έγγραφο ο εισηγητής μας στην αρμόδια επιτροπή. Δεν έχει κατατεθεί. Έχουμε σοβαρούς λόγους να πιστεύουμε ότι υπήρξε επέμβαση της ηγεσίας του Υπουργείου Εξωτερικών στο τελικά συνταχθέν κείμενο. Εάν συμβαίνει αυτό, τότε παραβιάζεται το άρθρο 111! Δεν μπορεί να αναλάβει την ευθύνη το Προεδρείο της Βουλής να συνεχιστεί αυτή η συζήτηση.
      Επαναλαμβάνω την πρόταση: Να δοθεί το κείμενο. Εάν διαπιστωθεί πλήρης ταυτότητα συνεχίζουμε μετά από λίγες ημέρες. Εάν όμως διαπιστωθεί ότι υπάρχει πρόβλημα, τότε θα πρέπει να επανέλθει η Κυβέρνηση με ένα απλό σχέδιο νόμου. Και παρακαλώ πολύ τον Πρόεδρο της Βουλής όχι απλώς να πάρει θέση, αλλά να μην επιτρέψει αντικανονική διαδικασία και συζήτηση.
      ΠΡΟΕΔΡΕΥΩΝ (Γεώργιος Σούρλας): Δεν δυσκολεύεται ο Πρόεδρος της Βουλής να πάρει θέση. Ο Προεδρεύων πήρε θέση. Γνωρίζει ότι βρισκόμαστε σε μια συζήτηση που ξεκίνησε πριν από δύο ώρες και ξαφνικά τίθεται θέμα ουσίας.  
      ΕΥΑΓΓΕΛΟΣ ΠΑΠΑΧΡΗΣΤΟΣ: Αλλάζουν τα δεδομένα με την τοποθέτηση…
       ΠΡΟΕΔΡΕΥΩΝ (Γεώργιος Σούρλας): Ακούστε λίγο. Σας παρακαλώ!
      Και τη στιγμή που έχουν ολοκληρώσει τις εισηγήσεις οι Εισηγητές, ξαφνικά, κύριε Καστανίδη, θέτετε ένα θέμα που έχει να κάνει με το τελικό κείμενο του πορίσματος.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε…
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας λέμε ότι το έθεσε ο Εισηγητής μας κι επιμένετε!
      ΠΡΟΕΔΡΕΥΩΝ (Γεώργιος Σούρλας): Περιμένετε, κύριε Παπαχρήστο. Δεν γίνεται έτσι η συζήτηση. 
      Κύριε Υπουργέ, έχετε να απαντήσετε κάτι στον κ. Καστανίδη σχετικά με το εάν αυτό το τελικό πόρισμα συμπεριλαμβάνει ή έχει σχέση με το σχέδιο νόμου;
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ναι, κύριε Πρόεδρε.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Πριν πάρετε το λόγο, κύριε Υπουργέ, θέλετε να ακούσετε και την άποψη του Συνασπισμού;
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Πώς θα πάρετε το λόγο; Θα πάρετε το λόγο βάσει του Κανονισμού. Δεν είστε Κοινοβουλευτικοί Εκπρόσωποι όλοι! Σας παρακαλώ πάρα πολύ! Πρέπει να μιλήσει και ο κ. Βαρβιτσιώτης μετά.
      Ο κ. Κωνσταντόπουλος έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κύριε Υπουργέ, να αποσαφηνίσουμε τα πράγματα για να μην μπερδευτούμε σε χαρτιά, σε διαδικασίες και σε ενδιάμεσες αποφάσεις: 
      Η επιτροπή που συγκροτήθηκε με βάση τη νομοθετική εξουσιοδότηση, ήταν η επιτροπή που δούλεψε επί υπουργίας του Υπουργού κ. Μολυβιάτη. Από τον τότε Γενικό Γραμματέα του Υπουργείου Εξωτερικών κ. Γεώργιο Γεννηματά και από τον Αύγουστο του 2005 τον κ. Χαράλαμπο Ροκανά ως Πρόεδρο και τον κ. Γεώργιο Γαβριηλίδη συγκροτήθηκε μία ομάδα εργασίας. Η ομάδα που έφερε το κείμενο αυτό είναι η επιτροπή που συγκρότησε η κ. Μπακογιάννη…
      (Θόρυβος στην Αίθουσα)
      Επιτρέψτε μου, παρακαλώ, για να συνεννοηθούμε. Θα σας βοηθήσει και ο κ. Ροκανάς, που τα ξέρει καλά. Ακούστε με:
      Η κ. Μπακογιάννη στις 11 Απριλίου 2006 με απόφασή της ως Υπουργός Εξωτερικών συγκρότησε επταμελή επιτροπή. Το 2006, λοιπόν, η κ. Μπακογιάννη με δική της απόφαση συγκροτεί επταμελή επιτροπή, επικεφαλής της οποίας είναι ο κ. Ροκανάς. Η επιτροπή αυτή εργάστηκε λαμβάνοντας υπ’ όψιν τις εισηγήσεις και παρατηρήσεις της ομάδας εργασίας, που είχε συγκροτηθεί το 2005 με απόφαση του τότε Υπουργού Εξωτερικών, του κ. Μολυβιάτη. Και εδώ είναι εκείνο που είπα προηγουμένως: η ομάδα εργασίας, που έχει συγκροτήσει ο κ. Μολυβιάτης, έχει δουλέψει, έχει καταθέσει το πόρισμά της κι έρχεται η νέα Υπουργός και με δική της υπουργική απόφαση συγκροτεί νέα επιτροπή, για να επεξεργαστεί τις τυχόν τροποποιήσεις που χρειάζονται στο πόρισμα της πρώτης επιτροπής.
     Έχουμε λοιπόν το 2006 μία απόφαση της κ. Μπακογιάννη η οποία συγκροτεί μία νέα επιτροπή να επεξεργαστεί το πόρισμα της επιτροπής εργασίας που έχει συγκροτηθεί από το 2005. Εύλογο είναι να αναρωτιόμαστε, ως κόμματα της Αντιπολίτευσης, ποια είναι εκείνα τα θέματα στα οποία υπάρχουν διαφορές, ποια είναι εκείνα τα θέματα τα οποία απορρίπτονται παρά το ότι ήταν περιεχόμενο της επιτροπής εργασίας, ποια είναι εκείνα τα θέματα τα οποία έχουν νέες ρυθμίσεις που δεν συζητήθηκαν ποτέ, πολύ περισσότερο όταν, όπως είπε ο κ. Καστανίδης, μας έρχεται με τη διαδικασία του κώδικα η οποία προβλέπεται αυστηρά και πολύ συγκεκριμένα. Εδώ δεν έχουμε ένα κείμενο που συγκροτήθηκε ως κώδικας απ’ αρχής μέχρι τέλους. Έχουμε αυτό που σας είπα, «κοπτική-ραπτική» με παρέμβαση του νέου Υπουργού. 
	Άρα λοιπόν, σας παρακαλούμε, δώστε τα στη δημοσιότητα για να ξέρουμε περί τίνος πρόκειται. Είναι μείζον το θέμα, δεν είναι απλό διαδικαστικό πρόβλημα. Αργά ή γρήγορα τα πραγματικά κείμενα θα δοθούν, απλώς θα δοθούν με καθυστέρηση και τότε θα είναι περισσότερο εκτεθειμένη η Κυβέρνηση. Δώστε τα χαρτιά. Τι είναι; Κρατικά μυστικά είναι; Από τη Βουλή; Τι πήρε η κ. Μπακογιάννη και τι εντολή έδωσε να αλλάξει; Πού και γιατί και τι άλλαξε έτσι ώστε να μην είναι κώδικας; 
      Έχει δίκιο η Αξιωματική Αντιπολίτευση. Το έθεσε και στην επιτροπή. Από την πλευρά μου δεν το έθεσα και δεν το τόνισα διότι ειλικρινά σας λέω ότι θεωρώ πλέον πως είναι μία διαδικασία εντελώς προσχηματική να συζητάμε, όταν έχετε πάρει απόφαση να μην ακούτε τίποτα. Αλλά φέρτε τα κείμενα. Είναι δίκαιο το αίτημα να δοθεί στην Εθνική Αντιπροσωπεία ο πλήρης φάκελος. Δεν μπορεί να επιλέγει κανένας Υπουργός τι θα υιοθετεί, τι θα αλλάζει, τι θα μας δίνει, τι θα μας κρύβει, όταν έρχεται με τη διαδικασία των κωδίκων. Κάπου να μάθουν και νέοι Υπουργοί και νέοι πολιτικοί –όχι εσείς, κύριε Υφυπουργέ- που έχουν πολύ έντονη κινητικότητα και πολύ ευκρινείς φιλοδοξίες ότι πρέπει να σέβονται κάποια πράγματα. Να μας δώσει τα κείμενα. Το οφείλει η κυρία Υπουργός.
	ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο και μετά θα λάβουν το λόγο οι Κοινοβουλευτικοί Εκπρόσωποι όπως προβλέπεται.
	ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριοι συνάδελφοι, δεν είναι ακριβώς έτσι τα πράγματα. Συνεστήθη η ομάδα εργασίας…
(Θόρυβος στην Αίθουσα)
	ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ πάρα πολύ. Δεν γίνεται να συνεχίσουμε έτσι. Βοηθήστε να προχωρήσουμε τη συζήτηση.
	ΠΑΝΑΓΙΩΤΗΣ ΚΑΜΜΕΝΟΣ: Εξετάστε τα πρακτικά της επιτροπής. Εκεί υπάρχει η απάντηση της κυρίας Υπουργού και αποδοχή από την Αξιωματική Αντιπολίτευση. Επιτέλους!
(Θόρυβος στην Αίθουσα)
	ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι.
      Συνεχίστε, κύριε Υφυπουργέ.
	ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, συνεστήθη η ομάδα εργασίας πράγματι από τον πρώην Υπουργό, τον κύριο Μολυβιάτη, αλλά η επιτροπή για τη σύνταξη του κώδικα συνεστήθη στις 11/4/2006 από την Υπουργό κ. Ντόρα Μπακογιάννη. 
	ΕΥΑΓΓΕΛΟΣ ΠΑΠΑΧΡΗΣΤΟΣ: Για δύο μήνες.
	ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε συνάδελφε, παίρνετε ένα χαρτί και το κουνάτε, όμως δεν έχετε παρακολουθήσει τη συνέχεια της διαδρομής. Σας είπα: Ήταν μία πρώτη προθεσμία η οποία παρατάθηκε. Υπάρχουν οι αποφάσεις. Εκτίθεστε άμα συνεχίζετε…
      ΕΥΑΓΓΕΛΟΣ ΠΑΠΑΧΡΗΣΤΟΣ: Πόσες φορές παρετάθη;
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Παρετάθη μέχρι την 30η Ιουνίου του 2007, κύριε συνάδελφε. Προσέξτε: Η επιτροπή…
      ΕΥΑΓΓΕΛΟΣ ΠΑΠΑΧΡΗΣΤΟΣ: Γιατί εδώ ο κ. Ροκανάς έδωσε το 2006 το πρακτικό παράδοσης…
      ΠΡΟΕΔΡΕΥΩΝ (Γεώργιος Σούρλας): Κύριε Παπαχρήστο, δεν είναι σωστό αυτό που κάνετε τώρα. Αφήστε τον Υπουργό να ολοκληρώσει.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Προσέξτε. Αφήστε με να ολοκληρώσω αν θέλετε να ακούσετε.
      Στις 30 Νοεμβρίου πράγματι η επιτροπή παρέδωσε το πρώτο σχέδιο το οποίο στη συνέχεια θα έπρεπε να προχωρήσει σε επεξεργασία με τα άλλα Υπουργεία. Προχώρησαν οι συνεννοήσεις και η συνεργασία με τα άλλα συναρμόδια Υπουργεία και έφτασε τελικά στις 26 Μαρτίου να κατατεθεί το τελικό κείμενο της επιτροπής προς την Υπουργό Εξωτερικών.
    Το παρόν σχέδιο νόμου έγινε με βάση αυτό το συγκεκριμένο κείμενο για το οποίο έχετε κάνει αίτηση κατάθεσης εγγράφων. Θα σας κατατεθεί κανονικά. 
    Ευχαριστώ πολύ.
    ΧΑΡΑΛΑΜΠΟΣ ΚΑΣΤΑΝΙΔΗΣ: Μα δεν είναι δυνατόν. 
    ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας έχει το λόγο. 
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω ότι έχουμε ένα τυπικό, αν θέλετε θέμα το οποίο ανάγεται σε πολιτικό χωρίς να υπάρχει ουσία. Γιατί δεν υπάρχει κάτι το οποίο να συγκροτεί όλη αυτήν τη διάθεση της Αξιωματικής Αντιπολίτευσης ακόμα και για αποχώρηση. Εδώ υπήρχε μια επιτροπή επί υπουργίας Μολυβιάτη η οποία είχε και πολύ χαρακτηριστικό τίτλο. Ο τίτλος της ήταν «Για την διερεύνηση και καταγραφή των τομέων στους οποίους χρήζει τροποποιήσεως ο οργανισμός του Υπουργείου Εξωτερικών». Δεν ήταν για να φτιάξουν καινούργιο κανονισμό. 
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Ποιος είπε ότι χρήζει τροποποιήσεως;
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Για την διερεύνηση. Καταλήγει αυτή η επιτροπή. Η κ. Μπακογιάννη ως Υπουργός των Εξωτερικών συστήνει βάσει και του πορίσματος της προηγούμενης επιτροπής μια επιτροπή για την σύσταση του καινούργιου κανονισμού. Καταλήγει αυτή η επιτροπή. Αυτό το κείμενο, εφόσον υπάρχουν συναρμόδια υπουργεία δεν πρέπει να περάσει από τα συναρμόδια υπουργεία; Περνάει από τα συναρμόδια υπουργεία και η Κυβέρνηση αναλαμβάνει την ευθύνη ότι το κείμενο της επιτροπής είναι αυτό το οποίο κατατίθεται σήμερα. Ποιος είναι ο λόγος να εμφιλοχωρούν τόσες αντιδράσεις όταν μπορούμε να τις συζητήσουμε επί της ουσίας των διαφορών. Αντιλαμβάνομαι ότι εσείς δεν θέλετε να αλλάξει τίποτα από τον κανονισμό λειτουργίας.  
    ΑΝΔΡΕΑΣ ΛΟΒΕΡΔΟΣ: Δεν ξέρετε το θέμα.
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Αυτό δεν είναι όμως θέμα για να κάνετε σήμερα όλη αυτήν τη προσχηματική αντίδραση η οποία δεν βασίζεται σε κάτι χειροπιαστό. Και ποιο θα ήταν το χειροπιαστό; Πραγματικά να υπήρχε αυτή η αντιφωνία ανάμεσα στο κείμενο της επιτροπής το οριστικό μετά την επεξεργασία των Υπουργείων και την ευθύνη που αναλαμβάνει η Κυβέρνηση. 
    ΜΑΡΚΟΣ ΜΠΟΛΑΡΗΣ: Άμα δεν το έχουμε πως να ξέρουμε; 
    ΑΝΔΡΕΑΣ ΛΟΒΕΡΔΟΣ: Δώστε το.
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Όμως ο Κανονισμός δεν ορίζει ότι το κείμενο της επιτροπής συνοδεύει το νομοσχέδιο. Το νομοσχέδιο έρχεται με την ευθύνη της Κυβέρνησης υπό τη μορφή των κωδίκων βάσει του πορίσματος της επιτροπής και με όλες…
    ΧΑΡΑΛΑΜΠΟΣ ΚΑΣΤΑΝΙΔΗΣ: Από αύριο θα κάνουμε μόνο κώδικες. 
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν είναι ότι θα κάνουμε μόνο κώδικες. Είναι αποτέλεσμα μιας επιτροπής. Επιτροπής για την κωδικοποίηση και την τροποποίηση του κανονισμού λειτουργίας. Άλλωστε εσείς εισαγάγατε τον τρόπο με τον οποίο γίνεται κωδικοποίηση στον οργανισμό λειτουργίας του Υπουργείου Εξωτερικών με τη δική σας προηγούμενη, αν θέλετε, απόφαση.
    Ευχαριστώ. 
    ΑΝΔΡΕΑΣ ΛΟΒΕΡΔΟΣ: Κύριε Πρόεδρε…
    ΠΡΟΕΔΡΕΥΩΝ (Γεώργιος Σούρλας): Όχι, κύριε Λοβέρδο, δεν  μπορείτε να πάρετε το λόγο. Όταν θα έρθει η ώρα σας. 
    ΑΝΔΡΕΑΣ ΛΟΒΕΡΔΟΣ: Μα, είμαι πρώτος στη σειρά. 
    ΠΡΟΕΔΡΕΥΩΝ (Γεώργιος Σούρλας): Δεν μπορείτε ούτε εσείς, ούτε ο κ. Καμμένος, ούτε ο κ. Παπαχρήστος. Μίλησαν οι Κοινοβουλευτικοί Εκπρόσωποι…
    ΑΝΔΡΕΑΣ ΛΟΒΕΡΔΟΣ: Μιλάω τώρα.
    ΠΡΟΕΔΡΕΥΩΝ (Γεώργιος Σούρλας): Κοιτάξτε. Ετέθη θέμα και Προεδρείου και Κυβέρνησης. Η Κυβέρνηση εκπροσωπείται εδώ με τον Υπουργό. Από απόψεως Προεδρείου εγώ είπα ότι δεν ετέθη τέτοιο θέμα στην Διάσκεψη των Προέδρων όπου συμμετέχουν εκπρόσωποι όλων των κομμάτων, ότι ξεκίνησε η συζήτηση και δεν ετέθη τέτοιο θέμα ή ετέθη αλλά δεν ετέθη στην διάσταση που το έβαλε ο κ. Καστανίδης –και δικαίωμά του να το θέσει. 
    Ο Κανονισμός δεν προβλέπει ότι είναι απαραίτητη προϋπόθεση η προώθηση της διαδικασίας ψήφισης ενός νομοσχεδίου έτσι όπως είναι αυτό εδώ, να υπάρχει, δηλαδή, και το πόρισμα της επιτροπής. Αυτό όμως το εκτιμά η Κυβέρνηση η οποία αναλαμβάνει τις ευθύνες. Το Προεδρείο αισθάνεται ότι τηρεί τον Κανονισμό έτσι όπως υπαγορεύεται. 
    Το λόγο έχει ο κ. Καμμένος. 
    ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, μας παραπλάνησαν. Μας έδωσε πρακτικό 11/12 και τώρα μας λένε ότι παρατάθηκε. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα το λόγο. 
    ΠΡΟΕΔΡΕΥΩΝ (Γεώργιος Σούρλας): Θα πει δυο λόγια ο κ. Καστανίδης. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, προκύπτει σοβαρότατο θέμα με αυτό το οποίο απαντάτε. Παρακαλώ δώστε μου το λόγο. Το μικρόφωνο για την ακρίβεια.
    ΠΡΟΕΔΡΕΥΩΝ (Γεώργιος Σούρλας): Βεβαίως, έχετε το λόγο. Όσο μπορείτε συντομότερα, όμως, παρακαλώ.
    ΧΑΡΑΛΑΜΠΟΣ ΚΑΣΤΑΝΙΔΗΣ: Θα είμαι σύντομος. 
    Με συγχωρείτε πάρα πολύ, αλλά η Αντιπολίτευση δεν μπορεί αυτό να το δεχθεί. 
    ΠΡΟΕΔΡΕΥΩΝ (Γεώργιος Σούρλας): Τι να δεχθεί; Είναι υποχρεωμένη…
    ΧΑΡΑΛΑΜΠΟΣ ΚΑΣΤΑΝΙΔΗΣ: Ακούστε, κύριε Πρόεδρε. Η συζήτηση των κωδίκων γίνεται σε μια μόνο συνεδρίαση επειδή υπάρχει ταυτότητα πορίσματος και τελικού σχεδίου νόμου. Αν εδικαιούτο η Κυβέρνηση να συγκροτεί επιτροπές, οι επιτροπές να συντάσσουν το πόρισμά τους και μετά να προστρέχει η Κυβέρνηση και να αλλάζει την τελική έκθεση τότε δεν θα υπήρχε η διαδικασία του 111. θα υπήρχαν μόνο τα απλά νομοσχέδια. 
      Ξέρετε τι λέτε, κύριε Πρόεδρε; Ότι από αύριο όποια κυβέρνηση δεν θέλει συζήτηση, θα συντάσσει κώδικες, θα τους χαρακτηρίζει κώδικες, θα μπορεί να επεμβαίνει όποτε θέλει, θα τους συζητάει με τη μορφή των κωδίκων και θα τελειώνει. 
      Είναι απαράδεκτα αυτά που ισχυρίζεστε! Δεν μπορεί να συνεχιστεί η συζήτηση!
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, μου επιτρέπετε;
    ΧΑΡΑΛΑΜΠΟΣ ΚΑΣΤΑΝΙΔΗΣ: Είναι τόσο απλό. Να κατατεθεί το κείμενο, για να διαπιστώσουμε την ταυτότητα. 
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, μου επιτρέπετε;
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υφυπουργέ, είναι πολύ απλό. Μπορούμε να διαπιστώσουμε την ταυτότητα των κειμένων. Γιατί δεν καταθέτετε τώρα το σχετικό πόρισμα; 
    ΠΡΟΕΔΡΕΥΩΝ (Γεώργιος Σούρλας): Κύριε Καστανίδη…
    ΧΑΡΑΛΑΜΠΟΣ ΚΑΣΤΑΝΙΔΗΣ: Καταθέστε το πόρισμα της Επιτροπής, για να δούμε αν υπάρχει ταυτότητα τελικού κειμένου, του σχεδίου νόμου και της επιτροπής. Γιατί δεν το κάνετε; Τι φοβάστε;
    ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, είναι δυνατόν να διακόψει τη νομοθετική διαδικασία η Βουλή, για να διαβάσετε το πόρισμα; Σας παρακαλώ πάρα πολύ!
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, μου επιτρέπετε;
    ΠΡΟΕΔΡΕΥΩΝ (Γεώργιος Σούρλας): Αμέσως, κύριε Υφυπουργέ.
    ΑΝΔΡΕΑΣ ΛΟΒΕΡΔΟΣ: Κύριε Πρόεδρε, υπάρχει πρόβλημα παραβίασης του 111. Παραβιάζεται ο Κανονισμός και το Σύνταγμα.
    ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, σας παρακαλώ πολύ.
    Όταν έγινε η συζήτηση στη Διάσκεψη των Προέδρων, γιατί δεν το ζητήσατε αυτό; 
    ΑΝΔΡΕΑΣ ΛΟΒΕΡΔΟΣ: Δεν το ξέραμε εκεί, κύριε Πρόεδρε.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, μου επιτρέπετε για μισό λεπτό;
       Κύριοι συνάδελφοι, όλα έχουν ένα όριο. Ακούσαμε τις θέσεις της Αξιωματικής Αντιπολίτευσης. Δεν υπάρχει υποχρέωση, για να προχωρήσει η διαδικασία, κατάθεσης κανενός πορίσματος.
    ΧΑΡΑΛΑΜΠΟΣ ΚΑΣΤΑΝΙΔΗΣ: Πολύ ωραία!
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μισό λεπτό.
    ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, μου επιτρέπετε; Παραβιάζεται…
    ΠΡΟΕΔΡΕΥΩΝ (Γεώργιος Σούρλας): Όχι, κύριε Παπαχρήστο.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Η Κυβέρνηση διαβεβαιώνει ότι το σχέδιο νόμου έγινε με βάση το πρακτικό της επιτροπής.
    ΑΝΔΡΕΑΣ ΛΟΒΕΡΔΟΣ: Ποιο πρακτικό;
    ΕΥΑΓΓΕΛΟΣ ΠΑΠΑΧΡΗΣΤΟΣ: Ποιο πρακτικό;
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Το τελικό πρακτικό της επιτροπής.
    ΕΥΑΓΓΕΛΟΣ ΠΑΠΑΧΡΗΣΤΟΣ: Ημερομηνία πρακτικού. Εγώ ζήτησα το πρακτικό…
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Σας παρακαλώ πολύ, μην κραυγάζετε.
    ΠΡΟΕΔΡΕΥΩΝ (Γεώργιος Σούρλας): Κύριε Παπαχρήστο, σας παρακαλώ πάρα πολύ.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Το είπα και πάλι, εκτός κι αν δεν ακούτε.
    ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Υπουργέ, μου επιτρέπετε;
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Όχι. Να ακούσετε πρώτα και μετά να μιλήσετε.
    ΕΥΑΓΓΕΛΟΣ ΠΑΠΑΧΡΗΣΤΟΣ: Ζήτησα το πρακτικό…
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Δύο λεπτά. Πολιτισμένα. Για όνομα του Θεού!
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε σας παρακαλώ.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριοι συνάδελφοι, ακούσαμε τον κ. Καστανίδη να λέει επτά φορές τα ίδια. Ακούστε με μία φορά επιτέλους!
    ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, μου επιτρέπετε;
    ΠΡΟΕΔΡΕΥΩΝ (Γεώργιος Σούρλας): Κύριε Παπαχρήστο, επιτέλους, δεν μπορείτε να πάρετε το λόγο!
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Η Κυβέρνηση διαβεβαιώνει το Σώμα, ότι το σχέδιο νόμου, που φέρνουμε με τη μορφή του κώδικα, είναι προσαρμοσμένο στο πόρισμα της επιτροπής, που κατετέθη στις 26.3.2007.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ ολοκληρώστε.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μισό λεπτό, κύριε Πρόεδρε.
      Η Αξιωματική Αντιπολίτευση αμφισβητεί τη δήλωση αυτή και κατέθεσε αίτηση…
    ΑΝΔΡΕΑΣ ΛΟΒΕΡΔΟΣ: Καταθέστε το πόρισμα. Μονοσέλιδο είναι.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Να ολοκληρώσω, κύριε Λοβέρδο.
    Τα έγγραφα θα κατατεθούν στην προβλεπόμενη από τον Κανονισμό προθεσμία. Έχει λήξει το θέμα.
    ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, μου επιτρέπετε;
    ΠΡΟΕΔΡΕΥΩΝ (Γεώργιος Σούρλας): Όχι, κύριε Παπαχρήστο. Αυθαιρετείτε κατ’ επανάληψη. Υπάρχει Κανονισμός…
    ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, εδώ μας…
    ΠΡΟΕΔΡΕΥΩΝ (Γεώργιος Σούρλας): Καθίστε, κύριε Παπαχρήστο.
    Να μη γράφεται στα πρακτικά καμμία διακοπή του κ. Παπαχρήστου.
    ΕΥΑΓΓΕΛΟΣ ΠΑΠΑΧΡΗΣΤΟΣ: ….
    ΠΡΟΕΔΡΕΥΩΝ (Γεώργιος Σούρλας): Καθίστε, κύριε Παπαχρήστο. Δεν είναι σωστή η συμπεριφορά σας. 
    ΕΥΑΓΓΕΛΟΣ ΠΑΠΑΧΡΗΣΤΟΣ: ….
    ΠΡΟΕΔΡΕΥΩΝ (Γεώργιος Σούρλας): Αυθαιρετείτε, κύριε Παπαχρήστο. Καθίστε σας παρακαλώ πάρα πολύ!
    ΕΥΑΓΓΕΛΟΣ ΠΑΠΑΧΡΗΣΤΟΣ:…..
    ΠΡΟΕΔΡΕΥΩΝ (Γεώργιος Σούρλας): Τι θα πει «εσείς»; Ξέρετε ότι υπάρχει Κανονισμός, ο οποίος πρέπει να τηρείται και ότι το δικαίωμα το έχει μόνο ο Κοινοβουλευτικός σας Εκπρόσωπος;
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, αφήστε τις συστάσεις προς τους άλλους!
    ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, μην υψώνετε τη φωνή σας. Ούτε απειλητικά δεχόμαστε έντονες φωνές, ούτε τέτοιες συμπεριφορές αυθαίρετες.
    ΧΑΡΑΛΑΜΠΟΣ ΚΑΣΤΑΝΙΔΗΣ: Μας λέτε να τηρούμε τον Κανονισμό όταν εσείς τον παραβιάζετε.
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ!
    ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ σας παρακαλώ!
    ΠΡΟΕΔΡΕΥΩΝ (Γεώργιος Σούρλας): Σας δόθηκε κατ’ επανάληψη ο λόγος. Τηρώ με ευλάβεια τον Κανονισμό. Δεν προβλέπεται ως προϋπόθεση η κατάθεση πορίσματος για την προώθηση διαδικασίας ψήφισης του νομοσχεδίου. Επιτέλους, καταλάβετέ το αυτό!
    Αν, από εκεί και πέρα, θέλετε να εγκαλέσετε την Κυβέρνηση, να την εγκαλέσετε. Το Προεδρείο κάνει τη δουλειά του όπως πρέπει.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων, τριάντα τέσσερις μαθητές και μαθήτριες και δύο συνοδοί δάσκαλοι από το 20ο Δημοτικό Σχολείο Πατρών.
    Η Βουλή τους καλωσορίζει και τους εύχεται καλές σπουδές. Παρακολουθούν μία συνεδρίαση με ένταση. Είναι και αυτό μέσα στις δημοκρατικές μας διαδικασίες.
    (Χειροκροτήματα από όλες τις πτέρυγες της Βουλής)
    Το λόγο έχει ο κ. Καμμένος.
    ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, κυρίες και κύριοι συνάδελφοι, για να τελειώσει αυτό το θέμα, εγώ θα σας καταθέσω τα πρακτικά της επιτροπής Εξωτερικών και Άμυνας. 
    Στα πρακτικά της 2ας Μαΐου ο κ. Τσοχατζόπουλος έθεσε το συγκεκριμένο θέμα και πήρε την απάντηση από την Υπουργό των Εξωτερικών. Έθεσε ο κ. Τσοχατζόπουλος το θέμα, λέγοντας: «Γνωρίζουμε ότι δεν έχουμε τη δυνατότητα, μέσα από τη διαδικασία, η οποία επελέγη. Και η κυρία Υπουργός Εξωτερικών δεν μας εξήγησε, γιατί επέλεξε τη διαδικασία κώδικος για τη συζήτηση της αλλαγής του Οργανισμού του Υπουργείου Εξωτερικών.» Και ζήτησε την απάντηση από την κυρία Υπουργό.
    Η Υπουργός συγκεκριμένα απάντησε το εξής:
«Θέλω να δώσω μια απάντηση στον κ. Τσοχατζόπουλο, γιατί φοβάμαι ότι για δεύτερη φορά υπάρχει μια σαφής παρανόηση και ελλιπής ενημέρωση από την πλευρά του. 
      Η πρώτη είναι ότι σας έχει διαφύγει, κύριε Τσοχατζόπουλε, ότι έχουμε ψηφίσει νόμο στη Βουλή, που λέει ότι ο Οργανισμός θα έρθει με τη μορφή του Κώδικα και εξακολουθείτε να επαναλαμβάνετε την ίδια ερώτηση». 
      ΑΝΔΡΕΑΣ ΛΟΒΕΡΔΟΣ: Άλλο θέμα είναι αυτό.
      ΠΑΝΑΓΙΩΤΗΣ ΚΑΜΜΕΝΟΣ: «Δηλαδή, είστε δεσμευμένη για το κείμενο;». Και η απάντηση είναι: «Βεβαίως και είμαι δεσμευμένη».
      Ο κ. Λοβέρδος, που λέει προηγουμένως ότι δεν το ήξερε πριν τη Διάσκεψη των Προέδρων, στα ίδια Πρακτικά της ίδιας μέρας θέτει πάλι το θέμα -και μάλιστα ως διαδικαστικό- για το σχέδιο νόμου με τη μορφή Κώδικα, όσον αφορά το πώς καταρτίστηκε ο λεγόμενος Οργανισμός και τις νομοθετημένες επιτροπές, που συνηθίζεται κατά την διαδικασία των Κωδίκων να επεξεργάζονται τους Κώδικες.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τι σχέση  έχουν αυτά; 
      ΠΑΝΑΓΙΩΤΗΣ ΚΑΜΜΕΝΟΣ:  Το θέτει το θέμα ο κ. Λοβέρδος, όπως το έθεσε και σήμερα, πριν από τη Διάσκεψη των Πρόεδρων. Τελειώνει η συζήτηση, παίρνει την απάντηση από την Υπουργό Εξωτερικών και εν συνεχεία το ΠΑ.ΣΟ.Κ. ψηφίζει στην επιτροπή. 
      Έρχεται, λοιπόν, σήμερα, αφού ψήφισε στην επιτροπή, αφού συμμετείχε στη Διάσκεψη των Προέδρων, μετά τους εισηγητές όπου τους προσβάλει -και το δικό του εισηγητή που τον αφήνει να μιλάει επί δεκαοκτώ ολόκληρα λεπτά- και θέτει θέμα διαδικαστικό. 
      Καταθέτω, λοιπόν, στα Πρακτικά, τα πρακτικά της επιτροπής, όπου φαίνεται ότι πρόκειται για  μία μεθόδευση από το ΠΑ.ΣΟ.Κ, προκειμένου να μη συζητήσει για την ουσία του νομοσχεδίου, να μη συζητήσει για το σημερινό σχέδιο νόμου, το οποίο φέρνει πραγματικές αλλαγές στο Υπουργείο των Εξωτερικών.
      (Στο σημείο αυτό ο Βουλευτής κ. Παναγιώτης Καμμένος                         καταθέτει για τα Πρακτικά τα προαναφερθέντα έγγραφα , τα οποία έχουν ως εξής: 
      
      
      
      
      
      
      
      
      
      ΠΑΝΑΓΙΩΤΗΣ ΚΑΜΜΕΝΟΣ: Κυρίες και κύριοι συνάδελφοι, η απόφαση της Κυβέρνησης είναι να αλλάξει ορισμένα πράγματα σ’ αυτόν εδώ τον τόπο. Η απόφαση της Κυβέρνησης είναι η Ελλάδα να πάει μπροστά. Η απόφαση της Κυβέρνησης είναι να αλλάξουμε οτιδήποτε παλιό, οτιδήποτε σάπιο, οτιδήποτε διεφθαρμένο. Η απόφαση της Κυβέρνησης είναι να προχωρήσουμε στην Ελλάδα του 2010, του 2020, του 2030. Δεν θα γυρίσουμε πίσω. Η λογική η δική σας είναι η λογική του παρελθόντος.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΙΛΤΙΔΗΣ: Μπράβο! 
      ΠΑΝΑΓΙΩΤΗΣ ΚΑΜΜΕΝΟΣ: Είναι η λογική που εξέφρασε ο εισηγητής του κόμματός σας, ο οποίος τι είπε σήμερα; Είπε ότι όταν θα έρθουμε στην κυβέρνηση…
      ΕΥΑΓΓΕΛΟΣ ΠΑΠΑΧΡΗΣΤΟΥ: Σύντομα. 
      ΠΑΝΑΓΙΩΤΗΣ ΚΑΜΜΕΝΟΣ: Μετά από πολλά, πολλά χρόνια! 
      Είπε, λοιπόν: «Όταν θα έρθουμε στην κυβέρνηση, θα επαναφέρουμε τον παλαιό νόμο. Θα επαναφέρουμε το θεσμό του εμπορικού ακόλουθου, που λειτούργησε άριστα. Οι εμπορικοί ακόλουθοι του ΠΑ.ΣΟ.Κ. ανά τις χώρες του κόσμου έκλειναν διεθνείς συμφωνίες για τις εξαγωγικές δυνατότητες της χώρας μας». Το αποτέλεσμα ήταν οι εξαγωγικές δυνατότητες της χώρας επί ΠΑ.ΣΟ.Κ. να βρίσκονται στο μηδέν.
      Αυτό, λοιπόν είναι το νόημα της διαφοράς της πολιτικής που έχει η Νέα Δημοκρατία από το ΠΑ.ΣΟ.Κ..Από τη μια μεριά φέρνουμε το καινούργιο, φέρνουμε αυτό που ισχύει σε όλη την Ευρωπαϊκή Ένωση και εσείς αναζητάτε το παρελθόν, για να ικανοποιήσετε τους κομματικούς εγκαθέτους που ορίσατε με μια μεγάλη ταμπέλα και που τελικά απλώς έπαιρναν το μισθό τους στις πρεσβείες, χωρίς να προάγουν το εθνικό έργο. 
      Το νομοσχέδιο αυτό φέρνει πραγματικά νέες αντιλήψεις, νέες προκλήσεις. Δείχνει την ευελιξία, την προοπτική, το σχεδιασμό, τον έλεγχο, την προβολή, την ενημέρωση των ελληνικών θέσεων. Προτείνει λύσεις για την αντιμετώπιση των κρίσεων. Προτείνει αλλαγές, οι οποίες έχουν να κάνουν με την πραγματικότητα. Είμαστε σε μία εποχή όπου δεν επικοινωνούν πλέον οι άνθρωποι με τις παλιές μεθόδους του φαξ ή του μαγνητικού τηλεφώνου. Βρισκόμαστε στην εποχή του διαδικτύου. Και εσείς, ζητάτε το Υπουργείο Εξωτερικών να παραμείνει στις παλιές τεχνικές του 1945 και του 1950. 
      Βεβαίως υπάρχουν κάποιοι οι οποίοι θίγονται. Βεβαίως το Υπουργείο των Εξωτερικών είχε μείνει σε μια κλειστή κάστα ανθρώπων, οι οποίοι επέβαλαν τους συγγενείς τους, τα παιδιά τους και τα ανίψια τους -έχουμε ολόκληρα οικογενειακά δένδρα μέσα στο Υπουργείο Εξωτερικών- αποκλείοντας τους υπόλοιπους Έλληνες από τη δυνατότητα να μπουν σ’ αυτόν το μηχανισμό. 
      Έχουμε μείνει στην πολιτική όπου ο πρέσβης θα πρέπει να είναι ένας διπλωμάτης που θα κρατά τις καλές ισορροπίες με τους υπόλοιπους συναδέλφους του και τις καλές ισορροπίες με τους Έλληνες πολιτικούς παράγοντες. Ο πρέσβης της Ελλάδος πρέπει να μετατραπεί σ’ έναν πρέσβη που θα εκπροσωπεί τα εθνικά συμφέροντα, σ’ ένα διπλωμάτη ο οποίος θα χειρίζεται τα εθνικά συμφέροντα, που εθνικά συμφέροντα είναι και τα συμφέροντα της εθνικής μας οικονομίας. Δεν μπορεί να αντιμετωπίσει ένας εμπορικός ακόλουθος, ο οποίος διορίστηκε με κομματικά κριτήρια, το θέμα των εξαγωγών της ελληνικής οικονομίας. 
      Η ελληνική βιομηχανία αναπτύσσεται. Έχουμε καινούργιες μονάδες. Έχουμε καινούργιες συμπαραγωγές. Η αμυντική βιομηχανία, για την οποία αναφέρθηκαν αρκετά εδώ πέρα, έχει αναπτυχθεί σε πολύ μεγάλο βαθμό. Η Ελλάδα. με τις κρατικές αμυντικές βιομηχανίες και αναφέρομαι συγκεκριμένα στην Ε.Α.Β., την οποία επισκεφτήκαμε προχθές με τη Διαρκή Επιτροπή Εθνικής Άμυνας και Εξωτερικών Υποθέσεων, παράγει το μεγαλύτερο μέρος των F-16 τα οποία αναφέρθηκαν σ’ αυτήν εδώ την Αίθουσα, παράγει ένα μεγάλο κομμάτι της Ευρωπαϊκής Αμυντικής Βιομηχανίας, παράγει υλικό υψηλής τεχνολογίας. Το ίδιο κάνουν και οι υπόλοιπες ιδιωτικές ελληνικές βιομηχανίες. Έχουμε τα ναυπηγεία μας, τα οποία πωλούν πολεμικά πλοία σε όλες τις χώρες του ΝΑΤΟ, αλλά και στις τρίτες χώρες. Αυτά τα συμφέροντα, λοιπόν, των κρατικών και των ιδιωτικών επιχειρήσεων πράγματι τα υπηρετεί αυτός ο νέος σχεδιασμός της οικονομικής διπλωματίας. 
      Εγώ συμφωνώ μ’ αυτά που είπε από τη δική της πλευρά η κ. Κανέλλη. Από τη δική της πλευρά, είπε ότι εμείς εξυπηρετούμε τις επιχειρήσεις, τους ιδιώτες, το κεφάλαιο. Εξυπηρετούμε, λέει, τις πολεμικές βιομηχανίες. Ναι, εξυπηρετούμε τις αμυντικές βιομηχανίες του τόπου μας -και τις κρατικές και τις ιδιωτικές- εξυπηρετούμε το κεφάλαιο, όταν μιλάμε για παραγωγικές μονάδες που θα έχουν τη δυνατότητα να κάνουν εξαγωγές στις νέες αγορές, στην Ινδία, στην Κίνα, εξυπηρετούμε τις ελληνικές θέσεις και τα ελληνικά προϊόντα στην Ευρωπαϊκή Ένωση και στις υπόλοιπες χώρες, που μπαίνουν πλέον και στις νέες αγορές. Αυτό το αποδεχόμαστε. Είναι διαφορετική η φιλοσοφία μας, διαφορετική η νοοτροπία μας, αλλά ακριβώς αυτό επιδιώκουμε. Επιδιώκουμε ο Έλληνας πρέσβης, όταν θα βρίσκεται σε κάποια χώρα, εκπροσωπώντας τα εθνικά συμφέροντα, να μπορεί να κάνει και οικονομική διπλωματία. 
      Γιατί, κυρίες και κύριοι συνάδελφοι, οι περισσότεροι από εμάς έχουμε βρεθεί σε διεθνείς αποστολές, σε διεθνή φόρα, έχουμε δεχθεί ως μέλη των επιτροπών φιλίας τους πρέσβεις και τους αξιωματούχους, τους διπλωμάτες όλων των χωρών, που τι έχουν γίνει αυτήν τη στιγμή; Οι περισσότεροι έχουν γίνει dealers των προϊόντων των χωρών τους. Υπάρχει συνάντηση ποτέ χωρίς έναν πρέσβη από τις Ηνωμένες Πολιτείες, που να μην προωθεί τα προϊόντα των Ηνωμένων Πολιτειών; Το ίδιο συμβαίνει και με τους πρέσβεις της Γαλλίας, της Γερμανίας, της Ιταλίας, της Ισπανίας. Οι περισσότεροι πωλούν από όπλα μέχρι μαρμελάδες και εμείς είχαμε μείνει πίσω.
      Για να προωθηθεί, λοιπόν, η οικονομική διπλωματία, χρειάζονται νέοι θεσμοί. Χρειάζεται, κατ’ αρχάς, ο διπλωμάτης να μπορεί να θωρακίζεται με γνώσεις, που προβλέπει αυτό το νομοσχέδιο.
      ΛΙΑΝΑ ΚΑΝΕΛΛΗ: Και άμα πωλούν ανθρώπους, είσαστε μαζί τους;
      ΠΑΝΑΓΙΩΤΗΣ ΚΑΜΜΕΝΟΣ: Χρειάζεται να δημιουργηθούν εκείνοι οι θεσμοί, όπως είναι η Γενική Γραμματεία των Διεθνών Οικονομικών Σχέσεων και Αναπτυξιακής Συνεργασίας, που η Κυβέρνηση αποφασίζει να τη θεσμοθετήσει στη Θεσσαλονίκη, υπηρετώντας την αποκέντρωση, όπως επίσης η Ειδική Γραμματεία Αξιοποίησης των Διεθνών Προγραμμάτων. Μέχρι τώρα δεν υπήρχε συντονισμός όσον αφορά τα διεθνή προγράμματα από το Υπουργείο Εξωτερικών. Γιατί; Γιατί παραμένατε στις παλιές λογικές. Θέλετε να μείνουμε στο χθες, στις προσωπικές σχέσεις, να μην είναι θεσμοθετημένη η οικονομική διπλωματία και να παράγεται από συγκεκριμένους εγκαθέτους που λειτουργούν όχι σαν εκπρόσωποι του έθνους, αλλά των εταιριών, μ’ ένα νομοθετικό πλαίσιο που δεν προέβλεπε αυτόν το ρόλο και άρα, άφηνε τη δυνατότητα να υπάρχει και διαφθορά και να δημιουργούνται διαπλεκόμενες σχέσεις.
      Συστήνεται το Κέντρο Εξυπηρέτησης Πληροφόρησης των Αποδήμων Ελλήνων. Οι απόδημοι Έλληνες, οι οποίοι μας βλέπουν σήμερα στη Βουλή, έχουν έρθει και έχουν προσπαθήσει να επενδύσουν επανειλημμένως στην πατρίδα μας. Ποιο ήταν το αποτέλεσμα; Χωρίς πληροφόρηση οι περισσότεροι από αυτούς έφυγαν μετά από λίγα χρόνια, έχοντας χάσει τεράστια κεφάλαια, έχοντας πέσει στη βορά κάποιων απατεώνων οι οποίοι τους εκμεταλλεύτηκαν. Με τη δημιουργία των Κέντρων Εξυπηρέτησης και Πληροφόρησης των Αποδήμων Ελλήνων, με την παρουσία των διπλωματών που θα ασκούν οικονομική διπλωματία, θα έχουν τη δυνατότητα να ενημερώνονται για το τι γίνεται στην Ελλάδα, να έρχονται και να επενδύουν στην πατρίδα τους και, βεβαίως, να βοηθούν στην ανάπτυξη της χώρας. Δημιουργούνται το Κέντρο Τεχνολογικών Επικοινωνιών και Πληροφορικής και οι ιστοσελίδες του ΥΠ.ΕΞ. οι οποίες θα είναι ένα ενεργό εργαλείο στην εξωτερική μας πολιτική.
      Κυρίες και κύριοι συνάδελφοι, αν παρακολουθήσουμε τα δελτία των μεγάλων ξένων τηλεοπτικών σταθμών, θα δούμε ότι οι περισσότερες ειδήσεις, με την ταχύτητα που υπάρχει μέσα στο διαδίκτυο, περνούν μέσα από τις θέσεις της κάθε χώρας, μέσω του διαδικτύου. Έχουμε επιθέσεις e-mail bombing ακόμη και σε πολιτικά κόμματα και δημιουργία bloggs από κυβερνήσεις. Εμείς θα παραμείνουμε πίσω; Θα αφήσουμε τον παλιό οργανισμό του Υπουργείου, που θα πρέπει να στείλουν δεκατέσσερα τηλεγραφήματα, είκοσι πέντε «crypto» και να συνεδριάσουν σαράντα επιτροπές, για να δώσουν μια απάντηση σ’ ένα επιθετικό e-mail, το οποίο έρχεται σε ένα εκατομμύριο κόσμο σε όλη την Ευρωπαϊκή Ένωση; Δεν πρέπει να δημιουργηθούν νέοι θεσμοί; Δεν πρέπει να δημιουργηθούν αυτά τα γραφεία, που θα μπορούν να υποστηρίξουν τις νέες τεχνολογίες και τις νέες προκλήσεις; 
      Προχωρούμε στη δημιουργία εκείνων των επιστημονικών κέντρων ανάλυσης και σχεδιασμού που απαιτούνται για τη χώρα. Μακροπρόθεσμη πολιτική δυστυχώς δεν χαράξαμε, έχουμε την Τουρκία η οποία ασκεί μία μακροχρόνια εξωτερική πολιτική με τους ίδιους στόχους και με θύματα τον εκάστοτε Ελληνισμό. Έχουμε το «ERITME PROGRAMMI» στην Ίμβρο και στην Τένεδο, που αλλάζει μορφές και εμείς, ένα μακροχρόνιο σχεδιασμό εξωτερικής πολιτικής μέχρι τώρα δεν είχαμε θεσμοθετήσει. 
      Ποια είναι η εικόνα της χώρας; Η εικόνα της χώρας  έχει πολύ μεγάλη σχέση με την παρουσία της σε διεθνείς μεγάλες κρίσεις. Είμαστε περήφανοι όλοι οι Έλληνες, ανεξαρτήτως του ποιος ανήκει  στη Νέα Δημοκρατία, στο ΠΑ.ΣΟ.Κ, στο Κομμουνιστικό Κόμμα ή στο Συνασπισμό Ριζοσπαστικής Αριστεράς, όταν βλέπουμε τις επευφημίες των άλλων κρατών για τη συμμετοχή μας στις επιχειρήσεις του Λιβάνου. Πρώτη η Ελλάδα παρέστη στο Λίβανο κατόπιν των ενεργειών του Υπουργείου Εξωτερικών και του Υπουργείου Εθνικής Άμυνας. 
      Καταφέραμε και μεταφέραμε πολίτες απ’ όλες τις χώρες του κόσμου με ασφάλεια. Καταφέραμε και  βρεθήκαμε στις αποστολές μετά το τσουνάμι, σε σεισμούς στην Τουρκία και σε άλλες χώρες. Η διπλωματία, λοιπόν, ασκείται και μέσω αυτού του μέσου. Η μονάδα διαχείρισης κρίσεων δίνει αυτές ακριβώς τις δυνατότητες. 
      Παρά πολλά είναι αυτά που θα μπορούσε να πει κανείς γι’ αυτό το νομοσχέδιο και λυπάμαι που, αντί να συζητάμε αυτά που πράγματι προσφέρει αυτό το νομοσχέδιο, συζητάμε θέματα διαδικαστικά. Σας λέω, λοιπόν, κυρίες και κύριοι συνάδελφοι: Ξεφύγετε από  τις διαδικασίες, ξεφύγετε από τα στενά πλαίσια της γραφειοκρατίας. Ο ελληνικός λαός θέλει να ακούσει πολιτικό λόγο, θέλει να ακούσει προτάσεις, θέλει να έλθετε και εσείς μαζί μας στο αύριο. Μην παραμένετε στο χθες. Τελείωσαν οι εποχές της αντιπαράθεσης, της στείρας αντιπαράθεσης, οι εποχές της καταστροφολογίας. Προχωράμε για την Ελλάδα του 2020-2030. Ελάτε μαζί μας, μη χάνετε το τρένο του αύριο.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καμμένο.
      Το λόγο έχει ο κ. Λοβέρδος. 
      ΛΙΑΝΑ ΚΑΝΕΛΛΗ: Πάψτε πια όλοι να χρησιμοποιείτε το τρένο και ΠΑ.ΣΟ.Κ και Νέα Δημοκρατία …
      ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία συνάδελφε.
      ΛΙΑΝΑ ΚΑΝΕΛΛΗ: Ε μα κύριε Πρόεδρε, το τρένο στην Ελλάδα…
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, σας παρακαλώ,  πρέπει να μιλήσει και ο κ. Λοβέρδος. 
      Ορίστε, κύριε Λοβέρδο, έχετε το λόγο. 
      ΑΝΔΡΕΑΣ ΛΟΒΕΡΔΟΣ: Θέλω να ευχαριστήσω το συνάδελφο, κ. Μαγκριώτη που μου έδωσε τη θέση του, γιατί έχω ένα πρόβλημα και πρέπει να φύγω. 
      Θέλω επίσης να πω ότι από τον τρόπο που τοποθετήθηκε ο Υπουργός, ο Κοινοβουλευτικός Εκπρόσωπος, αλλά και ο πρώτος, μετά από τη θέση του θέματος, ομιλητής από τη Νέα Δημοκρατία, ο κ. Καμμένος, είναι πια δεδομένο ότι και για το θέμα που η Αντιπολίτευση έθεσε, η Νέα Δημοκρατία δεν καταλαβαίνει περί τίνος ακριβώς πρόκειται.  Σας λείπουν δημοκρατικά παιχνίδια, σας λείπει γερή δόση δημοκρατίας για να αντιληφθείτε τι σας λέμε. 
      Και κύριε Καμμένε, αν καταλάβατε ως διαδικαστικό το θέμα, τότε λυπάμαι πάρα πολύ, αλλά θα πρέπει να σας το εξηγήσω άλλη μια φορά. 
      ΠΑΝΑΓΙΩΤΗΣ ΚΑΜΜΕΝΟΣ: Στον κ. Τσοχατζόπουλο να το εξηγήσετε. 
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, στην επιτροπή είχα θέσει προσωπικά με την αγόρευσή μου το εξής ερώτημα, αφού το τότε δοθέν πρακτικό σύνταξης του Κώδικα αυτού, κατά το άρθρο 76 παράγραφος 6 του Συντάγματος, είναι αυτό της 11ης Δεκεμβρίου του 2006, που το έχω εδώ.  Έγιναν μεταβολές μετά την ημερομηνία αυτή; Διότι μία την ξέρω. 
      Κύριοι συνάδελφοι, στο άρθρο 118, παράγραφος 3 του νόμου, με υπόδειξη του Γενικού Λογιστηρίου, έγινε μεταβολή. Και ερώτησα: «Αυτή η μεταβολή καλύφθηκε από μεταγενέστερη απόφαση της αρμόδιας επιτροπής;» Και σας παρακαλώ, για να δούμε γι’ αυτήν, αλλά και για πολλές άλλες, δώστε μας το τελικό κείμενο που η επιτροπή έδωσε. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Σας απάντησα κύριε Λοβέρδο. 
      ΑΝΔΡΕΑΣ ΛΟΒΕΡΔΟΣ: ΄Ηταν δύο Υφυπουργοί, κύριε Κασσίμη –όχι εσείς- παρόντες. Δείτε τα πρακτικά που έφερε ο κ. Καμμένος, που είχε την καλωσύνη. Δόθηκε απάντηση στο ερώτημα αυτό; Δεν δόθηκε. Με τον κ. Παπαχρήστο, το συνάδελφό μου, την επόμενη μέρα καταθέσαμε αίτηση κατάθεσης εγγράφου και επειδή αυτή αργεί κατά μία-δύο μέρες να σας έλθει, την εγχειρήσαμε –όχι σε σας- στο γραφείο της κυρίας Υπουργού και του αρμόδιου Υφυπουργού, του κ. Στυλιανίδη, με το ερώτημα, με την παράκληση να μας δοθεί το κείμενο για να κάνουμε αντιπαραβολή. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μέχρι τις δεκαοκτώ του μηνός, όπως προβλέπει ο Κανονισμός...
      ΑΝΔΡΕΑΣ ΛΟΒΕΡΔΟΣ: Έτσι μπράβο, κύριε Υπουργέ. Εσείς τώρα μου επικαλείστε το χρόνο των είκοσι πέντε ημερών που ο Κανονισμός ορίζει, για να αντιδράσει ένα Υπουργείο, καταθέτοντας ένα έγγραφο. Αυτό δημοκρατικά είναι ελλειμματικό, γιατί εμείς, έχοντας υπ' όψιν μας το άρθρο 118, παράγραφος 3, ως προς το οποίο έγινε αλλαγή –και εμείς ζητήσαμε την κάλυψή της από την επιτροπή- είπαμε: «Δώστε το κείμενο ολόκληρο, για να δούμε εάν υπάρχουν και άλλες μεταβολές». Είναι πολύ δημοκρατικό αυτό που ζητάμε και μέσα στα πλαίσια του Συντάγματος και του Κανονισμού. Επιτρέπεται τώρα να λέμε αυτά τα πράγματα σ’ αυτήν την Αίθουσα, κύριε Υπουργέ; 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Αυτό λέει...
      ΑΝΔΡΕΑΣ ΛΟΒΕΡΔΟΣ: Πρέπει να τα ξέρετε όλοι. 
      Το άρθρο 111, παράγραφος 3, επιβάλλει, κατά τη διαδικασία των διοικητικών κωδίκων του άρθρου 76, παράγραφος 6 του Συντάγματος, να κάνουμε ψηφοφορία, μία επί της αρχής και μετά στο σύνολο. Απαγορεύεται η κατ’ άρθρον, γιατί η νομοθετημένη επιτροπή έχει εξαντλήσει αυτή το διάλογο. Και εάν οτιδήποτε μπήκε στο σχέδιο νόμου χωρίς τη συγκατάθεσή της, είναι έξω από την εξουσιοδότηση, που βάσει Συντάγματος δίνει η Βουλή στη διοίκηση. 
      Αν αυτό το παραβιάσετε, τινάζετε στον αέρα τη σχετική διαδικασία. Και έρχεστε εδώ και καλείστε από τον Κοινοβουλευτικό Εκπρόσωπο του ΠΑ.ΣΟ.Κ. κ. Καστανίδη, στην αρχή από τον εισηγητή κ. Παπαχρήστο, να μας δώσετε το έγγραφο ή να μας δώσετε –αν δεν θέλετε το έγγραφο- το πρακτικό παράδοσης της επιτροπής της ημερομηνίας που αναφέρατε. Δώστε το μας. Είπατε για τις 26 Μαρτίου. Φέρτε το πρακτικό. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Θα κατατεθεί, κύριε συνάδελφε. 
      ΑΝΔΡΕΑΣ ΛΟΒΕΡΔΟΣ: Είστε απαράδεκτοι! Είστε δημοκρατικώς ελλειμματικοί! Κάνετε κοινοβουλευτικό πραξικόπημα!
      ΧΡΗΣΤΟΣ ΠΡΩΤΟΠΑΠΑΣ: Τι είναι αυτά, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Παρακαλώ πολύ!
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Προσέξτε τις φράσεις σας!
      ΑΝΔΡΕΑΣ ΛΟΒΕΡΔΟΣ: Όχι, αναπτύσσω συλλογισμούς...
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Προσέξτε, κύριε Λοβέρδο...
      ΑΝΔΡΕΑΣ ΛΟΒΕΡΔΟΣ: Καλά, κύριε Υπουργέ. 
      Κανένας καθωσπρεπισμός, όσο καλά και εάν διατυπωθεί, δεν είναι ικανός να άρει τέτοιου είδους κοινοβουλευτικές ατασθαλίες. Καταθέστε τώρα το κείμενο, ειδάλλως ελέγχεσθε δημοκρατικά και αυτό το καθήκον μας θα το ασκήσουμε στην Αίθουσα αυτήν και κανένας δεν θα μας το αφαιρέσει, ούτε με καθωσπρεπισμούς ούτε με ψηφοφορίες ούτε με ο,τιδήποτε. 
      Εάν δεν το καταθέσετε μέχρι το πέρας της συζητήσεως, δεν ξέρω τι θα αποφασίσει κεντρικά η Αντιπολίτευση, με όλα της τα κόμματα, αλλά πάντως εσείς θα είστε εκτεθειμένος. Είστε ένας Υπουργός που δεν έχετε σχέση με το θέμα. Εκφράζετε την ενότητα του ΥΠ.ΕΞ. και σωστά είσαστε εδώ –προφανώς δεν αμφισβητούμε κάτι τέτοιο- αλλά δεν έχετε την ενημέρωση για τις λεπτομέρειες και αδυνατείτε να δώσετε τις απαντήσεις που το Σώμα χρειάζεται, προκειμένου να συνεχίσει. 
      Ανέπτυξα αυτό το θέμα με πολύ μεγάλη ευγένεια στην επιτροπή, δεν ήθελα να αμφισβητήσω κανενός το ήθος, την εγκυρότητα  και την ακεραιότητα ως προς τη διαδικασία ενώπιον του Κοινοβουλίου, αλλά πρέπει να μάθουν οι συνεργάτες σας ότι εδώ είναι οι αντιπρόσωποι του ελληνικού λαού. Δεν είναι διορισμένοι δημόσιοι υπάλληλοι. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Μας παραπλάνησαν. 
      ΑΝΔΡΕΑΣ ΛΟΒΕΡΔΟΣ: Εδώ όλοι έχουμε έρθει με εντολή του ελληνικού λαού και εμείς νομοθετούμε. Και εάν το Σύνταγμα επιτρέπει τη μετάθεση της νομοθετικής πρωτοβουλίας, με κριτήριο τη διαδικασία των κωδίκων, με ιερότητα πρέπει η διοίκηση να στέκεται απέναντι σ' αυτό. 
      Έχω κάνει Πρόεδρος της Επιτροπής Υπαλληλικού Κώδικα, αυτού που ψηφίστηκε το 1999 και όταν έφυγε το κείμενο, κύριε Υπουργέ, όπως είπατε, προς τους συναρμόδιους Υπουργούς, συγκληθήκαμε μετά για να καλύψουμε με πρακτικό, με απόφαση, το κόμμα που ένας Υπουργός απαιτούσε να μπει πριν υπογράψει το κείμενο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Και εγώ αυτό...
      ΑΝΔΡΕΑΣ ΛΟΒΕΡΔΟΣ: Φέρτε, λοιπόν, το πρακτικό! Δώστε μας το πρακτικό του Μαρτίου του 2007, ειδάλλως –σας το λέω για τρίτη φορά- ελέγχεστε εσείς από δημοκρατικής πλευράς και προσωπικά. 
      ΧΡΗΣΤΟΣ ΠΡΩΤΟΠΑΠΑΣ: Της 26ης δεν είπατε; Δώστε το τώρα. 
      ΑΝΔΡΕΑΣ ΛΟΒΕΡΔΟΣ: Τώρα, μετά απ’ όλα αυτά, τι να πει κανείς; Να μιλήσει για την ουσία, όταν αισθάνεται το Σώμα ότι έχετε λειτουργήσει πίσω από την πλάτη του; 
      Εν πάση περιπτώσει, η παράταξη μέχρι στιγμής μένει. Πρέπει να πω και εγώ μια σκέψη και θα αναφερθώ σ’ ένα θέμα, γιατί δεν έχω χρόνο.
      Έχετε μπροστά σας μια πραγματικότητα, κύριε Υφυπουργέ, η οποία λέει: Είναι αίτημα δεκαετιών να ασκηθεί οικονομική διπλωματία από το Υπουργείο Εξωτερικών έγιναν πολλές ατελέσφορες προσπάθειες και από την παράταξή σας, να εννοιοποιηθεί ο διοικητικός φορέας στη χώρα, ο οποίος θα είναι αρμόδιος για όλα τα θέματα της παρουσίας της Ελλάδας εκτός συνόρων, όπως και για τα οικονομικά. 
      Υπάρχει συζήτηση για τα θέματα του Τύπου, που δεν καρποφόρησε. Καρποφόρησε, όμως, το 2002 η συζήτηση για τη μεταφορά του ειδικού Σώματος των ακολούθων από το Υπουργείο Οικονομίας στο Υπουργείο Εξωτερικών. Υπήρξαν τα προεδρικά διατάγματα του 2006 και πριν από αυτά ο ν.3196/03, που είχα την τιμή να τον εισηγηθώ. Τα διατάγματα φέρουν την υπογραφή του Υπουργού κ. Μολυβιάτη. Είναι μία γραμμή πλεύσης αυτή. Στα πρότυπα που έχει ο κόσμος, η Ελλάδα ακολουθεί μία γραμμή πλεύσης, να έχει ειδικό κλάδο κάποιων κρατικών λειτουργών, που θα ασχολούνται με την προώθηση των οικονομικών της θεμάτων.
      Παρακάμπτετε την ηγεσία και τη δική σας και του κ. Μολυβιάτη, αλλάζοντας γραμμή πλεύσης μετά από δεκαετίες, πηγαίνοντας, κύριε Υφυπουργέ, σε άλλη κατεύθυνση, από την κατεύθυνση του ανεξάρτητου κλάδου που υπάγεται από το 2002 στο Υπουργείο Εξωτερικών. Πάτε σε κάτι που η Ελλάδα θα μπορούσε να το είχε κάνει πριν από σαράντα χρόνια, αλλά δεν το έκανε: Αναθέτετε στους διπλωμάτες και τη λειτουργία αυτή. Αλλάζετε γραμμή πλεύσης, ενώ το καθήκον σας, ως σοβαρών πολιτικών προϊσταμένων του Υπουργείου Εξωτερικών, θα ήταν να επιφέρετε περαιτέρω βελτιώσεις σε κάτι που υπάρχει και βελτιώνεται, όταν μάλιστα ξέρουμε όλοι ότι από την Εθνική Σχολή Δημόσιας Διοίκησης, εδώ και αρκετά χρόνια, τα καινούργια παιδιά που βγαίνουν, κάνουν πολύ καλά τη δουλειά τους στον τομέα της οικονομικής λεγόμενης διπλωματίας.
      Αντί να σταθείτε εκεί, αντί η πένα σας να γίνει διεισδυτική στη λεπτομέρεια και να λύσετε προβλήματα, γυρίζετε σελίδα –δηλαδή φυγή προς το άλλο, προς το άγνωστο- ικανοποιώντας συντεχνιακά αιτήματα ενός μείζονος κλάδου του Υπουργείου Εξωτερικών, των διπλωματών. 
      Κυρίες και κύριοι, πρέπει να το δείτε, για να καταλάβετε πόσο στερούνται δημοκρατικής αντίληψης. Όταν έγιναν οι δύο επιτροπές επί υπουργίας Μολυβιάτη και Μπακογιάννη για τη σύνταξη αυτού του κώδικα, δεν εκπροσωπήθηκε στη διαδικασία παρά ένας μόνο κλάδος του Υπουργείου Εξωτερικών. Είναι ο εκπρόσωπος της πολιτικής ηγεσίας, γενικός γραμματέας, διπλωμάτης -έτσι πρέπει να είναι- και από εκεί και πέρα διπλωματικοί λειτουργοί, νομικός σύμβουλος και τέλος ένας επί τιμή διπλωμάτης. Οι άλλοι κλάδοι δεν υπάρχουν. Καταγγέλλουν δε άπαντες ότι στο διάλογο προσκλήθηκαν προσχηματικά. Πρέπει να ξέρετε εσείς του δημοκρατικού ελλείμματος του Υπουργείου Εξωτερικών, ότι όταν συντάσσονται κώδικες, η νομοθεσία προβλέπει τη συμμετοχή των πάντων. 
      Σας είπαν για τον υπαλληλικό κώδικα η Α.Δ.Ε.Δ.Υ., οι υπάλληλοι των νομικών προσώπων δημοσίου δικαίου, ότι δεν υπάρχει περίπτωση να μην ενσωματώνει ο διάλογος στην επιτροπή όλες τις απόψεις. Εδώ τους υπόλοιπους κλάδους του Υπουργείου Εξωτερικών τους αποκλείσατε και παραπονούνται και διπλωμάτες ακόμη –έχουμε μία συγκεκριμένη επιστολή- ότι ο διάλογος ήταν στον αέρα και της τελευταίας στιγμής. Φέρεται δε ειπών ο πρόεδρος της επιτροπής ότι ο διάλογος στο Υπουργείο Εξωτερικών εξαντλείται στο εσωτερικό του κλάδου των διπλωματών. Αυτά δεν είναι σοβαρά πράγματα.
      Σοβαρό πράγμα δεν είναι επίσης η ρύθμιση γι’ αυτήν την κατάργηση του κλάδου της οικονομικής διπλωματίας. Οι διπλωμάτες σας θα πρέπει να ασκήσουν εντός ολίγου χρονικού διαστήματος, αρμοδιότητες «εξ επιφοιτήσεως». Διότι οργανισμό προώθησης εξαγωγών σοβαρό, δεν έχουμε στην Ελλάδα. Να, ένα βήμα που θα μπορούσατε να έχετε κάνει. Να, ένα βήμα που εμείς χρωστάγαμε. Κάναμε το πρώτο βήμα, έπρεπε να κάνετε το δεύτερο -την υπαγωγή του Ο.Π.Ε. στο Υπουργείο Εξωτερικών- και δεν το κάνατε. Πηγαίνετε στο άγνωστο, πηγαίνετε στο άλλο, δεν πηγαίνετε κατ’ ουσίαν πουθενά και όσα με βερμπαλισμούς εδώ αναπτύσσετε γι’ αυτά στα οποία στοχεύετε, δεν υπάρχει η παραμικρή περίπτωση να τα υλοποιήσετε. Δυστυχώς, αποδεικνύεστε δημοκρατικώς αβαθείς και αβαρείς και διαχειριστικώς ανίκανοι. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λοβέρδο.
      Κύριοι συνάδελφοι, έχω την τιμή να ενημερώσω το Σώμα ότι από τα άνω δυτικά θεωρεία παρακολουθούν τη συνεδρίαση, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων,  είκοσι οκτώ μαθητές και μαθήτριες και τρεις συνοδοί-καθηγητές από το Δημοτικό Σχολείο Λουσικών Αχαΐας.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ κύριε Πρόεδρε.
      Κύριε Πρόεδρε, θέλω να τονίσω πως το επιχείρημα που διατύπωσε ο κύριος Υφυπουργός, πως σε είκοσι πέντε μέρες και με βάση τον Κανονισμό της Βουλής θα καταθέσει τα έγγραφα, είναι απολύτως τυπικό και γραφειοκρατικό. Όταν στη Βουλή υπάρχει αυτός ο έντονος διάλογος και αυτή η έντονη αμφισβήτηση -και όχι μόνο σήμερα αλλά από την ημέρα που συζητείται στην επιτροπή ο κανονισμός του Υπουργείου Εξωτερικών- η Κυβέρνηση όφειλε, αν είχε την ελάχιστη δημοκρατική ευαισθησία, να είχε καταθέσει το πόρισμα της επιτροπής. Δεν μπορεί μία Κυβέρνηση να εγκαλείται τόσο έντονα από την Αξιωματική Αντιπολίτευση, αλλά και τις άλλες πτέρυγες της Αντιπολίτευσης για ένα τέτοιο θέμα μείζονος σημασίας και αυτή να επικαλείται την προσωπική της αξιοπιστία, ότι πρέπει να δεχτούμε εμείς πως αυτή είναι αξιόπιστη και λέει την αλήθεια. 
      Δεν προβληματίζεται καθόλου η Κυβέρνηση όταν μάλιστα υπάρχουν και έχουν δημοσιευτεί και έγγραφα που αποδεικνύουν το αντίθετο απ’ αυτό που υποστηρίζει, αν τελικά και τυπικά επιβεβαιωθεί ότι είναι άλλο το πόρισμα της επιτροπής του Υπουργείου Εξωτερικών και άλλο ο κώδικας, το τελικό κείμενο που φέρνει να ψηφίσει σήμερα; Δεν προβληματίζεται καθόλου για το ότι τελικά ο κώδικας που θα έχει γίνει νόμος του κράτους, θα έχει υπονομεύσει το θεσμό του Κοινοβουλίου; Γιατί περί της δικής της υπόληψης και αξιοπιστίας ολίγον ενδιαφέρονται καθώς την έχουν γνωρίσει σε πολλές πτυχές. Τουλάχιστον η ίδια για το θεσμό του Κοινοβουλίου δεν ενδιαφέρεται; 
      Το μόνο που την ενδιαφέρει, είναι με την κατεπείγουσα κάθε φορά διαδικασία να ψηφίζει νόμους και διατάξεις, κώδικες και κανονισμούς, πιστεύοντας έτσι πως εφαρμόζει μια μεταρρυθμιστική πολιτική, την οποία με πολύ λάβρο τρόπο ο Πρόεδρος της Επιτροπής, ο συνάδελφος κ. Καμμένος, υπερασπίστηκε από του Βήματος αυτού, με επιχειρήματα βέβαια που καμμία σχέση δεν έχουν με το συζητούμενο νομοσχέδιο. Ο κ. Καμμένος, με την αγόρευσή του και πάνω απ’ όλα με το πάθος του και με τον τρόπο που υπερασπίστηκε το νομοσχέδιο σήμερα, δύο πράγματα μας έδωσε να καταλάβουμε ότι μπορούν να συμβούν τις επόμενες μέρες: Ή ότι είμαστε μπροστά σε ανασχηματισμό ή ότι είμαστε μπροστά στη διάλυση της Βουλής και στην πρόωρη προσφυγή στις κάλπες. Διαφορετικά δεν νοείται αυτό το πάθος και αυτή η ένταση του κ. Καμμένου και ιδιαίτερα αυτά τα επιχειρήματα. Ή φαντάζεται για τον εαυτό του ότι είναι πολύ κοντά στα έδρανα του Υπουργικού Συμβουλίου ή μιλά από μπαλκόνι του Αιγάλεω. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Τι σας έχει κάνει αυτό το Αιγάλεω; 
      ΓΡΗΓΟΡΙΟΣ ΝΙΩΤΗΣ: Σ’ αυτό συνυπογράφω και εγώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι εκεί από όπου έβλεπε ο Ξέρξης την ήττα του. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Άρα, την ήττα σκέπτεσθε. 
      ΙΩΑΝΝΗΣ ΜΑΓΚΡΙΩΤΗΣ: Στο μπαλκόνι του Αιγάλεω, προς τους πολίτες του Αιγάλεω. Σε προεκλογικό μπαλκόνι, εννοώ. 
      ΠΡΟΕΔΡΕΥΩΝ (Γεώργιος Σούρλας): Ας επανέλθουμε στο Κοινοβούλιο και αφήστε το Αιγάλεω. 
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, οι αγορητές της Νέας Δημοκρατίας, στην προσπάθειά τους να υπερασπιστούν το νομοσχέδιο αυτό, διατυπώνουν ακρότητες, υπερβολές και θα έλεγα ότι κακοποιούν την πραγματικότητα. Εκθέτουν στελέχη του Υπουργείου Εξωτερικών, στελέχη που εκπροσωπούν τη χώρα μας. 
      Ακούστηκε από του Βήματος της Βουλής ότι επιτέλους μπαίνει τέλος στη διαφθορά, την οποία εκπροσωπούσαν οι εγκάθετοι του ΠΑ.ΣΟ.Κ., οι Ο.Ε.Υ., υπηρέτες εταιρειών στο εξωτερικό. Αυτά ακούστηκαν πριν από λίγο από του Βήματος της Βουλής για δημόσιους λειτουργούς. Κύριε Υπουργέ, έχετε την ευθύνη να καλύψετε τα στελέχη του Υπουργείου Εξωτερικών απέναντι σ’ αυτήν την επιθετικότητα και τη λασπολογία στελεχών της Κοινοβουλευτικής σας Ομάδας. Είναι πρωτοφανές αυτό που ακούστηκε από του Βήματος της Βουλής και έχετε υποχρέωση, αφού δεν το κάνατε εκείνη τη στιγμή, να το κάνετε στη συνέχεια. 
      Επίσης είναι βέβαιο ότι έχει υπάρξει ένα εσωτερικό πραξικόπημα στο Υπουργείο Εξωτερικών ανάμεσα στις δύο ηγεσίες. Πολλά βέβαια άλλαξαν και στην πολιτική και στην κατεύθυνση της πολιτικής ανάμεσα στις δύο ηγεσίες. Είναι γεγονός πάντως ότι έχει υπάρξει ένα εσωτερικό πραξικόπημα. Είναι γεγονός ότι η νέα Υπουργός, η κ. Μπακογιάννη, υιοθέτησε άλλες απόψεις και άλλες σκέψεις και παραβιάζοντας τον Κανονισμό της Βουλής, ήλθε να τις ενσωματώσει στο τελικό κείμενο που θα φέρει προς κύρωση στη Βουλή. Αυτή είναι η πραγματικότητα. Αδικεί έτσι και τους πολιτικούς διπλωμάτες με τον τρόπο που τους υπερασπίζεται. Τους αδικεί, γιατί τους βάζει μπροστά σε πολύ μεγάλα καθήκοντα, στα οποία δεν είναι έτοιμοι να ανταποκριθούν και πολύ γρήγορα θα φανούν τα αρνητικά αποτελέσματα.
      Κύριε Υπουργέ, θα ήθελα με την ευκαιρία αυτή από το Βήμα της Βουλής να αναφερθώ και σε δύο άλλα θέματα, πριν ολοκληρώσω την αγόρευσή μου επί του κανονισμού. Τα θεωρώ πολύ επίκαιρα και θα μου το επιτρέψετε, κύριε Πρόεδρε. Το ένα είναι -για να σταθώ κοντά στην Κυβέρνηση- οι εξελίξεις στο Πατριαρχείο των Ιεροσολύμων. Θα ήθελα από τον κύριο Υπουργό μία διαβεβαίωση μέσα στη Βουλή για το πώς θα σταθεί αποφασιστικά αρωγός στο Πατριαρχείο και πώς θα στείλει η Κυβέρνηση μήνυμα προς κάθε Κυβέρνηση, προς κάθε πλευρά της περιοχής, ότι δεν μπορούν να διαχειρίζονται με τον τρόπο που διαχειρίζονται και να επεμβαίνουν στα εσωτερικά της λειτουργίας του Πατριαρχείου και της Αγιοταφικής Κοινότητας. Πρέπει να είναι σαφής η τοποθέτηση, κύριε Υπουργέ και από την Αίθουσα του Κοινοβουλίου από τη δική σας πλευρά, γιατί είστε και ο αρμόδιος Υφυπουργός. Πρέπει να υπάρξει μία πανστρατιά από τη δική μας πλευρά, γιατί δεν μπορούμε να δεχθούμε τα γεγονότα και τις εξελίξεις στην περιοχή.
      Κύριε Πρόεδρε, στην εισηγητική έκθεση του νομοσχεδίου, η Κυβέρνηση επαίρεται για την έκρηξη των εξαγωγών. Οι εισηγητές της Νέας Δημοκρατίας και πάλι λένε πως, αν αλλάξει το νομοσχέδιο και ο οργανισμός του Υπουργείου Εξωτερικών και καταργηθεί ο κλάδος των Ο.Ε.Υ., θα έχουμε μεγαλύτερη αύξηση στις εξαγωγές. Μα, αυτήν την υποτιθέμενη έκρηξη των εξαγωγών οι Ο.Ε.Υ. την έφεραν ή τη βοήθησαν και αυτοί και αυτό πρέπει να το πάρετε υπ’ όψιν, κύριε Υπουργέ και να μην καταργήσετε τον κλάδο τον Ο.Ε.Υ.. 
      Αν θέλετε να κάνετε την ελληνική διπλωματία εφάμιλλη της βρετανικής διπλωματίας, θα πρέπει να ξέρετε ότι είναι άλλη η ιστορική αφετηρία της βρετανικής διπλωματίας, που αλλιώς συγκροτήθηκε ακόμη από την εποχή της αποικιοκρατίας, όταν οι ιδιωτικές πολυεθνικές εταιρείες, όπως η Εταιρεία Ανατολικών Ινδιών, ως χαρακτηριστικό παράδειγμα, χρηματοδοτούσε και το βρετανικό αυτοκρατορικό στρατό στις Ινδίες και τον κυβερνήτη και τη διπλωματική αποστολή, γιατί αυτή είχε τα δικαιώματα εκμετάλλευσης -που ήταν ο βασικός λόγος που βρέθηκε εκεί η Μεγάλη Βρετανία- όλων των προϊόντων και φυσικά όλων των αποικιών της περιοχής. 
      Συνεπώς, ο κλάδος των Ο.Ε.Υ. χρειάζεται, γιατί έχει μια κεκτημένη τεχνογνωσία και εμπειρία σε μια πολύ δύσκολη και μεταβατική περίοδο για την εξωστρέφεια της χώρας μας. Αν θέλετε μελλοντικά να υλοποιήσετε τους κλάδους, σ’ αυτό δεν θα είχε κάποιος αντίρρηση. Δεν μπορείτε, όμως, να τους καταργείτε σ’ αυτήν την κρίσιμη και πολύ αποφασιστική –θα έλεγα- καμπή που έχουν να προσφέρουν πολλά.
      Τέλος, θα ήθελα να αναφερθώ, αφού πάρω και το χρόνο της δευτερομιλίας μου, κύριε Πρόεδρε, σε δύο ακόμη θέματα. Το ένα είναι η ουσία του νομοσχεδίου. Σε καμιά περίπτωση η Κυβέρνηση δεν μπορεί να το χαρακτηρίζει ως μεταρρυθμιστικό νομοσχέδιο και κώδικα των μεγάλων τομών. Δεν έχει καμιά σχέση με τις σημερινές ανάγκες της χώρας μας στο διεθνοποιημένο, πολιτικό και οικονομικό -και όχι μόνο- περιβάλλον. Σήμερα, εξωτερική πολιτική δεν είναι μόνο η πολιτική διπλωματία. Σήμερα, εξωτερική πολιτική δεν είναι μόνο η αμυντική και αγοραφοβική στάση και συμπεριφορά του Διπλωματικού Σώματος, που εξέφραζε την αντίστοιχη στάση μιας περίκλειστης, μιας απομονωμένης και περιθωριοποιημένης Ελλάδας, που πιεζόταν από πολλές πλευρές και προσπαθούσε να διατηρήσει τα κεκτημένα. 
      Η χώρα μας τα τελευταία χρόνια, με την επιτυχή της παρουσία στους διεθνείς οργανισμούς και τα fora, με μία ευέλικτη και αποτελεσματική εξωτερική πολιτική, πέτυχε πολλές σημαντικές νίκες, μεταξύ αυτών την πρώτη και την πιο μεγάλη εθνική επιτυχία, την ένταξη της Κύπρου στην Ευρωπαϊκή Ένωση. Η ελληνική διπλωματία και η χώρα μας έχει πάρει πολλές και σημαντικές πρωτοβουλίες τόσο για το περιβάλλον όσο και για τα ανθρώπινα δικαιώματα. Πρωταγωνιστεί σε επιχειρήσεις και πρωτοβουλίες ανθρωπιστικής βοήθειας, σε πρωτοβουλίες κατά του ρατσισμού και της ξενοφοβίας. Δεν φαίνεται πουθενά στο οργανισμό που φέρνετε σήμερα, να αξιοποιούνται τα κεκτημένα των προηγούμενων χρόνων.
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
    Δεν φαίνεται από πουθενά να δημιουργείτε  αυτή τη νέα ευρυχωρία που πρέπει να έχει το Υπουργείο Εξωτερικών για να ανταποκριθεί σε όλα αυτά τα νέα δεδομένα, για να μπορέσει να στηρίξει την πολιτική διπλωματία με όλες αυτές τις παράλληλες δράσεις. Γιατί, και το τονίζω, στον 21ο αιώνα μόνο η χώρα με τη διπλωματία της αλλά και με τον εσωτερικό και εξωτερικό δυναμισμό της, της κοινωνίας της και της οικονομίας της, των πολιτών της, όταν βρίσκεται στα κέντρα των αποφάσεων, όταν συμμετέχει στις μεγάλες πρωτοβουλίες για την ειρήνη, για την προστασία του περιβάλλοντος, για την καταπολέμηση επιδημιών και ασθενειών, όταν βρίσκεται στην πρωτοπορία του αγώνα για την ανθρωπιστική βοήθεια σε δοκιμαζόμενες περιοχές, όταν βρίσκεται στην πρωτοπορία ενάντια στο ρατσισμό, αυτή η χώρα κερδίζει τη γενικότερη επιδοκιμασία και δημιουργεί διπλωματικά και πολιτικά πλεονεκτήματα για να επενδύει και στα δικά της εθνικά θέματα. 
    Αυτές είναι οι παρακαταθήκες και τα κεκτημένα των προηγούμενων χρόνων που σε μεγάλο βαθμό τα έχετε απομειώσει και τα έχετε αποδομήσει. 
    Θα κλείσω, κύριε Πρόεδρε, αναφερόμενος στη θέση του αναπληρωτή γραμματέα των διεθνών οικονομικών σχέσεων που δημιουργείται στη Θεσσαλονίκη για τη βαλκανική μας πολιτική. Όπως και στην επιτροπή θα τη θεωρήσω θετική εξέλιξη και θετική επιλογή. Απλώς, όμως, φοβάμαι ότι είναι μία κίνηση επικοινωνιακού χαρακτήρα, ένα άδειο πουκάμισο και πάλι, γιατί τα ίδια κάνατε και με τη μεταφορά της έδρας και της διαχείρισης του «ΙΝΤΕΡΕΚΤ 3» στη Θεσσαλονίκη, με πολύ πανηγυρικό μάλιστα τρόπο και με εξαγγελία από τον ίδιο τον Πρωθυπουργό. Όμως, δυστυχώς, πριν από λίγους μήνες καταργήσατε αυτό το γραφείο και καθαιρέσατε τον επικεφαλής που πάλι με τυμπανοκρουσίες είχατε τοποθετήσει. Κανένα πρόγραμμα δεν διαχειρίστηκε επί δύο χρόνια αυτό το γραφείο. Ουσιαστικά συνέχιζε το αντίστοιχο τμήμα από το  Υπουργείο Οικονομικών να το διαχειρίζεται. Ελπίζω να μην έχουμε ένα ανάλογο πυροτέχνημα. Να το στηρίξετε και θεσμικά και οικονομικά και τεχνικά και επιχειρησιακά. Θα είμαστε κοντά του. Γιατί, ειδικότερα προγράμματα όπως το Ε.Σ.Ο.Α.Β. μια πολύ σωστή στρατηγική επιλογή της δικής μας κυβέρνησης, από το δύσκολο 1999 για τα δυτικά Βαλκάνια, επικροτήθηκε από τους Βαλκάνιους, αλλά από δικές μας αδυναμίες και ιδίως από δημοσιονομικούς λόγους και από αδυναμίες αυτών των χωρών, γιατί δεν ήταν έτοιμες και δεν είχαν τους μηχανισμούς σχεδιασμού και διαχείρισης τέτοιων προγραμμάτων ανάλογων των κοινοτικών πλαισίων –βεβαίως πολύ πιο κάτω όσον αφορά το ύψος των πόρων- δεν έκαναν πολλά πράγματα. 
    Αλλά και αυτά που είχαν ετοιμαστεί δεν προχώρησαν. Είμαστε πολύ πίσω όσον αφορά την υλοποίηση. Είμαστε εκτεθειμένοι απέναντι στους Βαλκάνιους γείτονές μας. Η Ελλάδα για έναν ακόμα λόγο έχασε ένα από τα σημαντικά της πλεονεκτήματα στην περιοχή, δηλαδή, ότι ήταν η χώρα που με την πολιτική της, με τη διπλωματία της και με την παρουσία της πρωταγωνιστούσε στη δημοκρατική εξέλιξη των χωρών και των λαών και στην ενσωμάτωσή τους στους ευρωατλαντικούς θεσμούς. Δεν είναι καθόλου τυχαίο ότι προχθές ο Σλοβένος Πρωθυπουργός που ήταν στη χώρα μας και συναντήθηκε με τον Έλληνα Πρωθυπουργό στο ξεκίνημα της ομιλίας του αναφέρθηκε στην ατζέντα και στις στρατηγικές επιλογές της ελληνικής Προεδρίας και της Συνόδου της Θεσσαλονίκης που έγινε στη Χαλκιδική για τα δυτικά Βαλκάνια. Και του χρόνου τέτοια εποχή που θα έχουν την Προεδρία της Ευρωπαϊκής Ένωσης είπε ότι αυτή θα είναι η προτεραιότητά τους. 
      Αυτά είναι τα κεκτημένα που σας άφησε η προηγούμενη κυβέρνηση στην εξωτερική πολιτική και ειδικά στις σχέσεις μας με τις γειτονικές χώρες. Τουλάχιστον αξιοποιήστε τα προς όφελος της χώρας, προς όφελος της περιοχής. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Νιώτης έχει το λόγο. 
      ΓΡΗΓΟΡΙΟΣ ΝΙΩΤΗΣ: Κύριε Πρόεδρε, φοβούμαι ότι η πολιτική ηγεσία του ΥΠ.ΕΞ. βρίσκεται εκτεθειμένη πολλαπλώς παρουσιάζοντας ενώπιον της Ολομέλειας ένα νέο οργανισμό του Υπουργείου Εξωτερικών, ο οποίος σε καμμία του πτυχή δεν αποτελεί καινοτομία και σε καμμία περίπτωση δεν επιλύει θέματα. Σε καμμία περίπτωση δεν είναι προϊόν διαλόγου και ώριμης διατύπωσης λύσεων, παρεμβάσεων και νέας οργανωτικής δομής που να εξασφαλίζει την αναβάθμιση και τη μετεξέλιξη αυτού του στρατηγικού επιτελικού Υπουργείου.
      Δυστυχώς καταγγείλαμε ότι και η ίδια διαδικασία και η επιλογή συζητήσεως με τη διαδικασία περί κωδίκων έχει καταστρατηγηθεί. Είναι ασφαλώς και απολύτως θεμελιωμένη όλη η διατύπωση των αντιρρήσεών μας στις διατάξεις του Συντάγματος και του Κανονισμού, ότι δηλαδή εδώ έχουμε σαφή αντισυνταγματικότητα, σαφή παράβαση και παραβίαση του Κανονισμού. 
      Φιμώθηκαν, δυστυχώς, όλοι οι κλάδοι πλην των διπλωματικών. Είναι πρωτοφανές και καινοφανές για χώρα που ανήκει στην Ευρωπαϊκή Ένωση να παρουσιάζει σχέδιο οργανισμού Υπουργείου και μάλιστα με τη διαδικασία των κωδίκων και να επιλέγει ως ειδική επιτροπή μόνο διπλωματικούς. 
      Ουσιαστικά η ηγεσία του Υπουργείου Εξωτερικών δεν έκανε τίποτε άλλο, παρά να παραδοθεί στις συντεχνιακές απαιτήσεις των διπλωματών και μάλιστα όχι όλων των διπλωματών, αλλά μιας μικρής ομάδας, οι οποίοι ασφαλώς δεν μπορούν μόνοι τους να διασφαλίσουν τη σύνθεση, τη συγκρότηση και την ενιαία πορεία ενός Υπουργείου, που απαιτεί τις πρωτοποριακές, πρωταρχικές και κύριες υπηρεσίες των διπλωματών μας, τους οποίους εμπιστευόμαστε, τους θέλουμε πρώτους τη τάξει –καμμία αντίρρηση- αλλά όχι σ’ αυτό το σημείο.
      Εγώ δεν πιστεύω ότι η μεγίστη πλειοψηφία των διπλωματών μας συμφωνεί μ’ αυτά τα πράγματα, ούτε θα αισθάνεται άνετα ο νέος διπλωματικός ή και ο παλαιότερος, όταν πια μ’ αυτήν την κακοποίηση κάθε έννοιας μοντέλου συγκρότησης και της οικονομικής διπλωματίας μέσα στο ενιαίο Υπουργείο Εξωτερικών, ουσιαστικά καταργείται η οικονομική διπλωματία. Φορτώνουμε όλα αυτά τα ζητήματα στο διπλωματικό, ο οποίος θα έχει –άκουσον, άκουσον!- έξι μήνες εξειδίκευση στη Σχολή Δημόσιας Διοικήσεως, αλλά όχι αποκλειστικά ούτε κύρια καθήκοντα ασκήσεως οικονομικής διπλωματίας. 
      Ουσιαστικά αυτό το σχέδιο νόμου, αυτός ο Οργανισμός καταργεί την οικονομική διπλωματία, καταργεί τη δυνατότητα της χώρας να ασκήσει εξωτερική οικονομική πολιτική και εξαγωγικό εμπόριο. Ποιος θα το κάνει αυτό; Παράλληλα και αποκλειστικά με τα πολιτικά του καθήκοντα ο διπλωμάτης θα μπορεί να ασχολείται με τις λεπτομέρειες της αγοράς, χωρίς μάλιστα τη σοβαρή και οργανωμένη διάρθρωση των δομών, όπως προέβλεπε το προεδρικό διάταγμα του κ.  Μολυβιάτη;
      Άκουσα έκπληκτος τον κ. Καμμένο, που είναι μάλιστα και Πρόεδρος της Επιτροπής Εξωτερικών Υποθέσεων, να λέει «ό,τι σάπιο το καταργούμε». Δηλαδή ποιο ήταν σάπιο; Αυτό που ψήφισε ο κ. Μολυβιάτης και η Κυβέρνηση του κ. Καραμανλή; Διότι αυτό κάνει σήμερα εδώ το Υπουργείο Εξωτερικών και η Κυβέρνηση. Αυτοκαταργείται! 
      Καταργούν το προεδρικό διάταγμα που έφερε η Κυβέρνηση επί υπουργίας του κ. Μολυβιάτη μετά από καθυστέρηση δυόμισι ετών, το οποίο ερχόταν πολύ καλά ως εκτελεστικό προεδρικό διάταγμα να εναρμονίσει και να υλοποιήσει τις διατάξεις του νόμου του 2003 που είχε ψηφιστεί επί ΠΑ.ΣΟ.Κ., επί υφυπουργίας του κ. Λοβέρδου. Ήταν ένα σωστό προεδρικό διάταγμα, το οποίο περιελάμβανε δομές στο εξωτερικό για την οικονομική διπλωματία.
      Τώρα τι λέει αυτή η περίφημη νέα συγκρότηση του νέου Οργανισμού; Καταργείται το προεδρικό διάταγμα, άρα καταργούνται από σήμερα –που η πλειοψηφία θα ψηφίσει αυτόν τον οργανισμό- τα πάντα στο εξωτερικό και ο Υπουργός Εξωτερικών μαζί με τον Υπουργό Οικονομίας θα αποφασίζουν, ενίοτε και κατά βούληση, ίσως με βάση -πρόχειρες, χωρίς θεμελίωση- εισηγήσεις, χωρίς διάγραμμα και οργανόγραμμα, που θα συγκροτούν προσωποπαγείς ή έστω κάποιες επί μέρους οργανικές θέσεις, οι οποίες θα αποτελούν -ίσως σε δεκαπέντε, είκοσι σημεία του πλανήτη- κάποια ψήγματα οργανωμένης οικονομικής διπλωματίας. 
      Πού βρίσκουν αυτά τα επιχειρήματα για να εμφανίζουν αυτό το τερατούργημα; Ποιο είναι το λατινικό μοντέλο και ποιο το αγγλοσαξονικό; Ας πάνε τους Αμερικανούς που εφαρμόζουν τη διάκριση πλήρως και έχουν πλήρες οικονομικό επιτελείο. Ας πάνε στους Γάλλους να δουν πώς ασκούν εξωτερική πολιτική.
Ας πάνε στους Βρετανούς, αφού απομιμούνται το αγγλοσαξονικό μοντέλο, να δουν ότι εκεί δεν είναι ευκαιριακή και χωρίς καμιά συγκρότηση. 
      Άκουσα τον κ. Καμμένο επίσης -λυπάμαι που το αναφέρω, ενώ λείπει- να κόπτεται για την ιδιωτική οικονομία, την οποία υποτίθεται ότι στηρίζουμε επανασυγκροτώντας τον κλάδο των Ο.Ε.Υ. και της οικονομικής διπλωματίας. Μα, ακούσαμε τους οικονομικούς παράγοντες του τόπου, τα επιμελητήρια, ανθρώπους που ανήκουν και στη δική σας παράταξη, τι είπαν γι’ αυτό το σχέδιο νόμου και γι’ αυτόν τον Οργανισμό; «Πάρτε το πίσω» είπαν τα επιμελητήρια, η ιδιωτική οικονομία, οι κλάδοι εξαγωγών μας. Και εσείς, αντί να ακούσετε τους εκπροσώπους των εξαγωγικών κλάδων, των επιμελητηρίων, ουσιαστικά συνεχίσατε το διάλογο των κωφών -διότι περί αυτού πρόκειται- ένα διάλογο κωφών που οδηγεί σ’ ένα διαλυτικό Οργανισμό, ο οποίος δεν πρόκειται να εισφέρει καμμία σοβαρή υπηρεσία στα σχέδια και της παρούσης Κυβερνήσεως αλλά και των μελλοντικών, έως ότου βεβαίως καταργηθεί. 
      Και δεν καταλαβαίνω το εξής: Αυτοί οι Οργανισμοί, οι οποίοι μάλιστα συντάσσονται με τη διαδικασία των Κωδίκων, απαιτούν μια συναίνεση, για να μπορούν να έχουν διαχρονικότητα και συνέχεια. Δυστυχώς -τόνισα και πάλι- δεν υπήρχε καμία τέτοια διάθεση από την Κυβέρνηση. Ο Υπουργός διορίζει, ο Υπουργός αποφασίζει, ο Υπουργός τα κάνει όλα σ’ έναν τέτοιο Οργανισμό.
      Καταργείται μια μεγάλη κατάκτηση, με τη συμβολή του αείμνηστου Γιάννου Κρανιδιώτη, το Κέντρο Ανάλυσης και Σχεδιασμού, το Κ.Α.Σ., για να έρθει ένα υποτυπώδες Επιστημονικό Κέντρο Ανάλυσης και Σχεδιασμού, το οποίο δεν είναι συνέχεια του Κ.Α.Σ.. Είναι κατάργηση, ουσιαστικά, γιατί κάποιοι μέσα στο Υπουργείο Εξωτερικών έχουν την άποψη ότι τα πάντα μπορούν να πηγάζουν μόνο από τους διπλωματικούς. Οι διπλωματικοί είναι η βασική μας δομή, αλλά και αυτοί χρειάζονται ενιαία ανάλυση και σχεδιασμό, για να τον πάρουν και να εισηγηθούν ως αρμόδιες διευθύνσεις στην πολιτική ηγεσία. Δείξτε μου ένα Υπουργείο Εξωτερικών στην Ευρώπη, στις Ηνωμένες Πολιτείες ή αλλού, που να μην έχει  Κέντρο Ανάλυσης και Σχεδιασμού. Δείξτε μου ένα think tank, το οποίο να μπορεί να προωθεί τέτοιες πολιτικές. Αντ’ αυτού δημόσιες σχέσεις τώρα θα κάνει το Επιστημονικό Κέντρο Ανάλυσης και Σχεδιασμού και μάλιστα σε πλήρη σύγχυση αρμοδιοτήτων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έρχομαι στην ίδρυση του Κέντρου Εξυπηρέτησης…
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, παρακαλώ ολοκληρώστε, γιατί ολοκληρώθηκε ο χρόνος σας. 
      ΓΡΗΓΟΡΙΟΣ ΝΙΩΤΗΣ: Κύριε Πρόεδρε, δεν θα πάρω τη δευτερολογία μου. Θα τελειώσω…
      ΠΡΟΕΔΡΕΥΩΝ (Σωτήρης Χατζηγάκης):  Εντάξει. Ούτως ή άλλως, όπως βλέπετε, δείχνω ανοχή.
      ΓΡΗΓΟΡΙΟΣ ΝΙΩΤΗΣ: Θα τελειώσω σύντομα. 
      Ιδρύεται Κέντρο Εξυπηρέτησης και Πληροφοριών Αποδήμων. Είναι πολύ καλή αυτή η πρωτοβουλία της Κυβερνήσεως και μακάρι να πολλαπλασιαστεί. Γιατί όμως είναι εκτός Γενικής Γραμματείας Απόδημου Ελληνισμού; Πού θα υπάγεται αυτό; Ποιους θα εξυπηρετεί; Δεν υπάρχει Υφυπουργός Απόδημου; Δεν υπάρχει Γενική Γραμματεία; Γιατί είναι διαρκής η υποβάθμιση της Γενικής Γραμματείας; Διά του Οργανισμού αυτού επισφραγίζεται ένα κεφαλαιώδες λάθος της Κυβερνήσεως του κ. Καραμανλή, ο οποίος προεκλογικώς υποσχέθηκε στους αποδήμους και στον ελληνικό λαό Υφυπουργείο Απόδημου Ελληνισμού. Εγώ δεν είχα καταλάβει τι είναι αυτό το Υφυπουργείο. Όμως το άκουσα και είπα: «Ενδιαφέρον! Για να δούμε τι μπορεί να είναι στη σύλληψη της Νέας Δημοκρατίας». Όμως πρακτικώς το μόνο που έγινε ήταν να καταργηθεί ο θεσμός και μόνον του Γενικού Γραμματέα Αποδήμου Ελληνισμού, που επισφραγίζεται με τον παρόντα Οργανισμό.
      Τι απέδειξε η θητεία των αναπληρωτών κ.λπ.; Απέδειξε ότι μόνος του αγωνίζεται ο εκάστοτε Υφυπουργός, ο οποίος θα χρειαζόταν σ’ αυτό το πόστο και ένα Γενικό Γραμματέα οπωσδήποτε και ίσως και ένα-δύο Ειδικούς Γραμματείς, για να κάνει τη δουλειά του. Γιατί είναι τεράστιες οι ανάγκες των αποδήμων και τεράστια τα συμφέροντα του Ελληνισμού αλλά και της Ελλάδας, που μπορούν να ικανοποιηθούν μέσω της ενεργοποίησης αυτού του παγκοσμίου δικτύου των εκτός επικρατείας Ελλήνων και ομογενών. Δυστυχώς έχουμε υποβάθμιση.
      Τα ίδια γίνονται και με την Υπηρεσία Διαχείρισης Ιστοσελίδας, η οποία πάει εκτός της Διεύθυνσης Επικοινωνίας, που τώρα λέγεται «Ενημέρωσης και  Δημόσιας Διπλωματίας». Δεν καταλαβαίνω γιατί αυτό το αυτοτελές της Υπηρεσίας Διαδικτύου, ενώ θα έπρεπε να υπάγεται εκεί. Θα δημιουργηθούν συγχύσεις. 
      Είπα για το Κ.Α.Σ. και για όλα αυτά τα θέματα. 
      Ιδρύεται Γραφείο  Τύπου του Υπουργού Εξωτερικών, προσωποπαγές, το οποίο δεν υπάγεται στην Υπηρεσία Ενημέρωσης.
      Αυτά είναι λίγο πολύ καινοφανή για όλο τον κόσμο και δεν καταλαβαίνω τη διατύπωση ότι ανεξάρτητα αν όλες αυτές οι πληροφορίες και οι υπηρεσίες που θα παρέχονται, συνδέονται άμεσα με τις αρμοδιότητες του Υπουργείου Εξωτερικών. Δηλαδή μπορεί αυτό το Γραφείο Τύπου να εξυπηρετεί τον εκάστοτε Υπουργό Εξωτερικών και για θέματα που δεν συνδέονται με την αρμοδιότητά του. Αυτό μου προκαλεί μεγίστη απορία. Όπως απορία μου προκαλεί το γεγονός ότι πλέον ο Πρόεδρος του Ανωτάτου Υπηρεσιακού Συμβουλίου ορίζεται να είναι πρέσβης επί τιμή, δηλαδή εκτός της δομής. Έχουμε περαιτέρω επιστροφή στη λογική των συνταξιούχων, όταν το Α.Υ.Σ., το Ανώτατο Υπηρεσιακό Συμβούλιο ασκεί πειθαρχικά, διοικητικά και υπηρεσιακά καθήκοντα και ασφαλώς ο Πρόεδρός του έπρεπε να γνωρίζει πρόσωπα και πράγματα μέσα στο ΥΠ.ΕΞ.. Εν γένει βέβαια και πολιτικά δεν συμφωνούμε μ’ αυτήν τη λογική της επιστροφής σε κρίσιμα πόστα των συνταξιούχων, απομίμηση, βεβαίως, της μανίας που έχει η παρούσα Κυβέρνηση στη λογική των αποστράτων, οι οποίοι έχουν καταλάβει το σύμπαν στο Υπουργείο Εθνικής Αμύνης. 
      Λοιπόν δηλώνω και εγώ μαζί με τους συναδέλφους μας ότι καταθέτουμε όχι μόνο τα επιχειρήματά μας, αλλά και την απογοήτευσή μας γιατί είμαστε υποχρεωμένοι να καταγγείλουμε και τη διαδικασία και το περιεχόμενο αυτού του Οργανισμού και ασφαλώς ο εισηγητής μας, όταν έρθει η ώρα, θα ανακοινώσει τη στάση μας. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Νιώτη. 
      Ο κ. Μπόλαρης έχει το λόγο. 
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Κύριοι συνάδελφοι, υποτίθεται πως είμαστε μια μικρή χώρα, η οποία όμως έχει παγκόσμιο προσανατολισμό, έχει αποδήμους σε όλα τα μήκη και τα πλάτη της γης και έχει μια πολιτική εξωστρεφή. Έχει μια πολιτική η οποία θέλει περισσότερη ανάπτυξη για τις οικονομικές και τις αναπτυξιακές μονάδες της χώρας και, βεβαίως, υποτίθεται ότι το βάρος γι’ αυτή την πολιτική το έχει το Υπουργείο Εξωτερικών, ένα Υπουργείο με ιδιαίτερη σημασία για την ελληνική πολιτική. 
      Φαντάζομαι να καταλαβαίνετε όλοι σήμερα πως αυτή η βαρύνουσα σημασία του Υπουργείου Εξωτερικών βρίσκεται σε απόλυτη αναντιστοιχία με την παρουσία και το ενδιαφέρον των συναδέλφων για ένα καίριο ζήτημα, όπως είναι το θέμα του Οργανισμού του Υπουργείου Εξωτερικών. Διαπιστώνω ότι από τη Συμπολίτευση στρατεύτηκε μόνο ο Πρόεδρος της Επιτροπής Εξωτερικών και Άμυνας για να στηρίξει αυτό το νομοσχέδιο, γιατί οι συνάδελφοι αντέδρασαν σιωπηλά αλλά ουσιαστικά στην προσπάθεια η οποία γίνεται να συζητηθεί ένα καίριο νομοσχέδιο, όπως είναι το νομοσχέδιο του Οργανισμού του Υπουργείου Εξωτερικών, χωρίς να γίνει συζήτηση επί της ουσίας στη Βουλή. Και μάλιστα, όπως λέχθηκε προηγουμένως από όλα τα κόμματα της Αντιπολίτευσης, χρησιμοποιείται η διαδικασία του Κώδικα –με εκείνον τον τροπικό σύνδεσμο «ως Κώδικας»- για ένα νομοσχέδιο το οποίο δεν είναι Κώδικας. Και είναι φανερό πως συνεχίζεται και στη Βουλή η προσπάθεια φίμωσης και παρέμβασης και των Βουλευτών, όπως έγινε προηγουμένως στο Υπουργείο Εξωτερικών όπου φιμώθηκαν οι λοιποί κλάδοι των υπαλλήλων του Υπουργείου Εξωτερικών, εκτός ενός. Είναι, συνεπώς, σαφές μετά από όσα λέχθηκαν και στην Επιτροπή Εξωτερικών πως η Επιτροπή και στη συνέχεια η Ολομέλεια στερείται τα κρίσιμα στοιχεία τα οποία αποδεικνύουν τον ισχυρισμό της Κυβέρνησης που διαβάστηκε προηγουμένως, σχετικά με την Επιτροπή η οποία συνέταξε και υπέβαλε το παρόν σχέδιο νόμου. Η Κυβέρνηση έχει αρνηθεί να μας δώσει τη δυνατότητα να ελέγξουμε εάν το κείμενο, το οποίο συνέταξε η Επιτροπή, όπως προβλέπει το άρθρο 111, είναι αυτό το οποίο καλούμαστε να συζητήσουμε σήμερα. 
      Κύριε Πρόεδρε, είμαστε σε μια εποχή παγκοσμιοποίησης και ένα από τα κυριότερα χαρακτηριστικά αυτής της διαδικασίας είναι η οικονομική διάστασή της. Είναι σαφές πως αυτή η οικονομική διάσταση όσον αφορά το Υπουργείο Εξωτερικών είχε ανατεθεί στην Οικονομική και Εμπορική Υπηρεσία, στην Υπηρεσία των Εμπορικών Ακολούθων.
      Το αν αυτή η υπηρεσία είχε πετύχει ή όχι ήταν κάτι το οποίο το κρίνει το Υπουργείο Εξωτερικών, το κρίνει η Βουλή -στερείται τη δυνατότητα βέβαια να το συζητήσει η Βουλή με τη διαδικασία του Κώδικα- όμως και το Υπουργείο Εξωτερικών και η Βουλή εδώ είναι υποχρεωμένη να λάβει υπ’ όψιν αυτούς από τον ιδιωτικό τομέα, των οποίων τα συμφέροντα η συγκεκριμένη υπηρεσία είχε επιφορτιστεί να προωθεί στο εξωτερικό. 
      Και το ξέρετε πάρα πολύ καλά, κύριοι συνάδελφοι –κύριε Υπουργέ, σαφέστατα το γνωρίζετε και εσείς- ότι από την ώρα που κατατέθηκε αυτό το νομοσχέδιο, τα γραφεία των Βουλευτών κατακλύστηκαν από μηνύματα από τα εμπορικά επιμελητήρια όλης της χώρας, συμπεριλαμβανομένης της Κεντρικής Ένωσης των Επιμελητηρίων, με τα οποία ζητούσαν σαφέστατα να αποσυρθεί η διάταξη, η οποία αφορά την κατάργηση στην ουσία αυτής της υπηρεσίας.
      Και απορώ, πώς είναι δυνατόν μια κυβέρνηση να λέει ότι θέλει εκσυγχρονισμό, θέλει αποτελεσματικότητα, θέλει βελτίωση, θέλει αναβάθμιση των εξαγωγών, ουσιαστική παρέμβαση στα οικονομικά και αναπτυξιακά ζητήματα της χώρας που αυτή η αναβάθμιση γίνεται, όταν διευκολύνονται οι επιχειρήσεις να κάνουν τις εξαγωγές σωστά και την ίδια στιγμή να αγνοεί τις ιδιωτικές επιχειρήσεις, να αγνοεί τους ανθρώπους οι οποίοι είναι στον κόσμο του επιχειρείν και να υποβαθμίζει τις υπηρεσίες πάνω στις οποίες στηρίχθηκαν οι εξαγωγές και η όποια αύξηση εξαγωγών υπήρξε τα τελευταία χρόνια.
      Και μάλιστα, ενώ τους αγνοεί παντελώς και ενώ αγνοεί παντελώς ότι οι εμπορικοί ακόλουθοι είναι στο σύνολό τους απόφοιτοι της Σχολής Δημόσιας Διοίκησης, προκειμένου να καλύψει το κενό το οποίο δημιουργείται, βάζει διαδικασίες οι οποίες είναι διαδικασίες «δήθεν». Ακυρώνει τους απόφοιτους της Σχολής Δημόσιας Διοίκησης, οι οποίοι έχουν χρόνια επιτυχημένης παρουσίας στο εξωτερικό, στα προξενεία και στις πρεσβείες και επιστρατεύει διαδικασία επιμόρφωσης έξι μηνών από τη Διπλωματική Σχολή. Δεν αντικαθίσταται, όμως, το κενό. 
      Νομίζω ότι είναι απόλυτα εκτεθειμένο το Υπουργείο. Και είναι εκτεθειμένο, όχι απλά απέναντι στα κόμματα της Αντιπολίτευσης, αλλά είναι εκτεθειμένο απέναντι στη δομή του Υπουργείου Εξωτερικών, διότι μ’ αυτές τις αλλαγές νομίζω πως δεν συμβάλλει στο να δημιουργείται ένα κλίμα συνεργασίας, ομόνοιας, καλής θέλησης, καλής πίστης μέσα στους ίδιους τους κόλπους των υπηρεσιών του Υπουργείου Εξωτερικών. Διότι όταν τσαλακώνονται ολόκληρες κατηγορίες υπαλλήλων, προκειμένου να αναβαθμιστεί μια, ούτε η μια αναβαθμίζεται, διότι βρίσκεται αντιμέτωπη με όλες τις άλλες. 
      Πιστεύετε ότι αυτό το κλίμα είναι το κλίμα το οποίο χρειάζονται οι υπηρεσίες του Υπουργείου Εξωτερικών, τόσο στην Ελλάδα, όσο και στο εξωτερικό; Πιστεύετε τελικά ότι μ’ αυτό το νομοσχέδιο και μ’ αυτή τη λογική θα προαχθεί η λειτουργία του Υπουργείου Εξωτερικών; Αυτό είχε ανάγκη το Υπουργείο;
      Λέχθηκε ότι χρειαζόμασταν ένα σύστημα το οποίο να είναι ευέλικτο, να είναι σύγχρονο, να είναι αποτελεσματικό. Αποδεικνύεται, όμως, τόσο από την άποψη των ανθρώπων του επιχειρείν, όσο και από την άποψη των λοιπών φορέων και κλάδων του Υπουργείου Εξωτερικών ότι το σύστημα το οποίο δημιουργείται υπαγορεύεται από άλλες σκοπιμότητες και όχι από τον εκσυγχρονισμό, από την ευελιξία και από την αποτελεσματικότητα των υπηρεσιών.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Μπόλαρη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, θα διακόψουμε για ένα λεπτό για λόγους ανωτέρας βίας και συνεχίζουμε αμέσως. Παρακαλώ, μείνετε στις θέσεις σας.
      (Δ Ι Α Κ Ο Π Η)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Ορίστε, κύριε Καστανίδη, έχετε το λόγο για τρία λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, στη συζήτηση στην κοινοβουλευτική επιτροπή ο εισηγητής μας ζήτησε την κατάθεση του τελικού κειμένου της επιτροπής, προς την οποία εδόθη η εξουσιοδότηση για τη σύνταξη του νέου οργανισμού του Υπουργείου Εξωτερικών με τη μορφή του Κώδικα.
      Σήμερα, κατά την εισήγησή του, επανέφερε το θέμα ο κ. Παπαχρήστος και διατύπωσα και εγώ, για λογαριασμό της Αξιωματικής Αντιπολίτευσης, τη θέση ότι η συζήτησή μας είναι αντικανονική, αντιβαίνει το γράμμα και το πνεύμα του άρθρου 111 του Κανονισμού της Βουλής και οφείλουμε όλοι να σεβαστούμε όσα προβλέπονται στο συγκεκριμένο άρθρο του Κανονισμού.
      Ζήτησα επίμονα από την Κυβέρνηση να καταθέσει το τελικό κείμενο της επιτροπής ή έστω το πρακτικό παράδοσης του κειμένου στην ηγεσία του Υπουργείου Εξωτερικών, ώστε να είμαστε απολύτως βέβαιοι ότι το, τελικώς, συζητούμενο σχέδιο νόμου ταυτίζεται με τις διατυπώσεις και τις προτάσεις της εξουσιοδοτηθείσης επιτροπής. 
      Στο σύνολό της η Αντιπολίτευση έθεσε θέμα ότι υπάρχει παράβαση του Κανονισμού της Βουλής και η συζήτησή μας είναι αντικανονική. Είναι σε όλους γνωστό ή τουλάχιστον δεν πρέπει από κανέναν να διαφεύγει ότι η συζήτηση ενός σχεδίου νόμου με τη μορφή Κώδικος προϋποθέτει ότι η επιτροπή που πήρε τη σχετική εντολή για να συντάξει τον Κώδικα παρέδωσε στην Κυβέρνηση το νομοσχέδιο που τελικώς συζητά η Βουλή των Ελλήνων. Είναι απαραίτητη προϋπόθεση. 
      Παρά τις επανειλημμένες εκκλήσεις μας, η Κυβέρνηση ηρνήθη να καταθέσει οποιοδήποτε έγγραφο. Και όχι μόνο αυτό, κύριε Πρόεδρε. Περιέπεσε και σε δραματικές αντιφάσεις. Μας παραπλάνησε κυριολεκτικά, διότι αρχικώς μας διαβεβαίωνε ότι το πρακτικό του τελικού κειμένου ανατρέχει στην ημερομηνία 11 Δεκεμβρίου 2006. Σήμερα, ο Υφυπουργός, για λογαριασμό της Κυβέρνησης, μας διαβεβαίωσε ότι παρετάθησαν οι εργασίες και το τελικό πρακτικό συνετάγη στις 26 Μαρτίου του 2007. 
      Κύριε Υφυπουργέ, όταν ο εισηγητής μας ζήτησε –κατά τη συζήτηση στην κοινοβουλευτική επιτροπή- το τελικό πρακτικό, από τις υπηρεσίες σας και από την Υπουργό των Εξωτερικών εδόθη το έγγραφο, το οποίο κρατώ στα χέρια μου. Είναι το πρακτικό εργασιών της επιτροπής για τη σύνταξη σχεδίου νέου οργανισμού του Υπουργείου Εξωτερικών, το οποίο πρακτικό –με ημερομηνία «Αθήνα, 11 Δεκεμβρίου 2006»- στην τελευταία του φράση λέγει:
      «Σήμερα 11 Δεκεμβρίου 2006 μετά τρεις συνεδρίες της επιτροπής, ελήφθησαν υπ’ όψιν οι παρατηρήσεις της ΚΕΝΕ και οι οδηγίες της Υπουργού. Τα μέλη της επιτροπής κατέληξαν ομόφωνα στην διατύπωση του επισυναπτομένου τελικού κειμένου σχεδίου νόμου: «Κύρωση ως Κώδικα του Οργανισμού του Υπουργείου Εξωτερικών, καθώς και του σχετικού μ’ αυτό σχεδίου αιτιολογικής έκθεσης»». Διαβεβαιώνει στις 11 Δεκεμβρίου, δηλαδή, ότι το τελικό κείμενο που παρεδόθη στην Υπουργό είναι αυτό. Η Υπουργός παρατείνει τη θητεία και το έργο της επιτροπής μέχρι 26 Μαρτίου. Σας ζητούμε να κατατεθεί το τελικό κείμενο που τελικά συνετάγη, όπως αποδεικνύεται από τις διαβεβαιώσεις σας, 26 Μαρτίου, που σημαίνει ότι επήλθαν μεταβολές τις οποίες δεν έχουμε δει για να συγκρίνουμε το πρακτικό και το τελικό πόρισμα μετά τις 26 Μαρτίου με το σχέδιο νόμου που συζητούμε. Είναι προφανές ότι υπάρχει σοβαρότατο πρόβλημα παραπλάνησης της Βουλής και μη τηρήσεως του άρθρου 111 του Κανονισμού της Βουλής. 
      Αυτά τα θέματα, κύριε Πρόεδρε, τα θέσαμε με τις αγορεύσεις όλων των συναδέλφων αγορητών του ΠΑ.ΣΟ.Κ., αλλά σε καμμία περίπτωση δεν μπορούμε να νομιμοποιήσουμε μια διαδικασία η οποία είναι έκθετη. Δεν μπορούμε να νομιμοποιήσουμε μια διαδικασία η οποία τελικώς παραβιάζει τον Κανονισμό της Βουλής. Γι’ αυτό και για λογαριασμό της Αξιωματικής Αντιπολίτευσης, δηλώνουμε ότι μετά τις αγορεύσεις μας και επειδή δεν θέλουμε να νομιμοποιήσουμε παράνομο νομοθετικό προϊόν, θα αποχωρήσουμε χωρίς να συμμετάσχουμε στη διαδικασία ψηφίσεως του σχεδίου νόμου της Κυβέρνησης για τους λόγους που εξέθεσα. 
      Ευχαριστώ πολύ.
      (Στο σημείο αυτό αποχωρούν οι Βουλευτές του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Καστανίδη. 
      Από απόψεως Προεδρείου νομίζω ότι δόθηκαν επαρκείς εξηγήσεις από τον προηγούμενο Προεδρεύοντα. Θεωρώ και εγώ ότι δεν υπάρχει λόγος που να συντρέχει για την εφαρμογή του άρθρου 111, όσον αφορά τη διαδικασία και το θέμα του Προεδρείου. 
      Τώρα ως προς την ουσία, νομίζω ότι και ο Υπουργός απήντησε. 
      Κύριε Υπουργέ, θέλετε να κάνετε κάποια επί μέρους τοποθέτηση ή θέλετε να απαντήσετε συνολικά μετά τον κ. Κωνσταντόπουλο; 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, θα ήθελα να κάνω μία παρατήρηση για ένα λεπτό μόνο. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Επανέλαβα και προηγουμένως, όταν ετέθη το θέμα των ημερομηνιών, ότι η επιτροπή του Υπουργείου Εξωτερικών παρέδωσε τις τελικές απόψεις του Υπουργείου Εξωτερικών στην Υπουργό και πήρε εντολή να παρατείνει τις εργασίες της μέχρις ότου το σχέδιο νόμου πάει στα συναρμόδια Υπουργεία και λάβει υπ’ όψιν τις παρατηρήσεις και τις θέσεις των συναρμοδίων Υπουργείων, των οποίων οι Υπουργοί συνυπογράφουν το νόμο, και να συντάξει το τελικό προς σύνταξη του νομοσχεδίου πόρισμά της. Και αυτό ακριβώς έγινε. 
      Το άρθρο 111 δεν λέει πουθενά ότι πρέπει να υπάρχει κατατεθειμένο το πρακτικό της επιτροπής στη Βουλή. Η Κυβέρνηση διαβεβαίωσε ότι το σχέδιο νόμου είναι αποτέλεσμα του τελικού πρακτικού το οποίο έγινε από την επιτροπή που συνεστήθη με το νόμο και είναι οι θέσεις του Υπουργείου Εξωτερικών στις οποίες έχουν προσαρμοστεί οι θέσεις των υπολοίπων συναρμοδίων Υπουργείων. Η Αντιπολίτευση κατέθεσε αίτηση κατάθεσης εγγράφων σύμφωνα με τον Κανονισμό και θα παραδοθεί σύμφωνα με την αίτηση. Καμμία πρόβλεψη του Κανονισμού δεν λέει ότι πρέπει να κατατεθεί για να γίνει η συζήτηση. Η Κυβέρνηση διαβεβαίωσε ότι έτσι είναι, η Αντιπολίτευση το αμφισβητεί και θα πάρει την απάντηση με την κατάθεση του σχετικού εγγράφου. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Υπουργέ. 
      Το λόγο έχει ο κ. Κωνσταντόπουλος.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, θα ήθελα να διατυπώσω τρεις σκέψεις. 
      Κύριε Υπουργέ, η Κυβέρνηση δεν πρέπει να αισθάνεται υπερήφανη γιατί κατάρτισε ένα σχέδιο νόμου το οποίο βάφτισε «Κώδικα» και γιατί κατάφερε μ’ αυτήν την πρωτοβουλία της να διχάσει το Υπουργείο Εξωτερικών, διαμορφώνοντας εντός του στελεχικού του δυναμικού το αίσθημα σε όλους ότι είναι αδικημένοι.
      Δεύτερον, κατάφερε να απομονωθεί η Κυβέρνηση κατά τη διαδικασία της νομοθετικής λειτουργίας. 
      Δεν πρέπει να αισθάνεστε περήφανοι. Διαμορφώσατε εντός του Υπουργείου στο στελεχικό σας δυναμικό το αίσθημα ότι αδικείται. Και ξέρετε τι θα καταφέρετε μόνο; Να ανοίξετε απεριόριστες δίκες ενώπιον των ελληνικών διοικητικών δικαστηρίων και στα αρμόδια ευρωπαϊκά δικαστήρια. 
      Εάν ρωτούσατε έναν που ασχολείται μ΄ αυτά τα ζητήματα, είτε από το στελεχικό δυναμικό του Υπουργείου σας είτε –επιτρέψτε μου να πω- από τα στελέχη των ανωτάτων δικαστηρίων της χώρας, θα σας έλεγε ότι δεν μπορείτε να έχετε τέτοιες ρυθμίσεις, που παραβιάζουν κατάφωρα το ευρωπαϊκό κεκτημένο και το συνταγματικό ελληνικό κεκτημένο. 
      Το μόνο, λοιπόν, που καταφέρατε ήταν κάποιοι να κάνουν το δικό τους, η Κυβέρνηση να απομονωθεί, το στελεχικό δυναμικό του Υπουργείου να έχει την αίσθηση ότι αδικείται, κανείς κλάδος να μην είναι ικανοποιημένος και στη Βουλή να μείνετε εσείς μόνος, για να υπερασπιστείτε ένα σχέδιο νόμου, που παρά τον βαρύγδουπο τίτλο «Κώδικας» ναυάγησε. Ναυάγησε, προσέκρουσε κάπου και μπήκαν πολλά νερά. 
      Θα σας πω και τη δεύτερή μου σκέψη: Κύριε Υφυπουργέ, υπάρχει πρόβλημα στη διαδικασία. Υπάρχει. Βεβαίως, καλείστε εσείς εδώ να το αντιμετωπίσετε και να το εξηγήσετε. Όμως, πρόβλημα υπάρχει. Και πρόβλημα υπάρχει –και θα απευθυνθώ μέσα από την κοινοβουλευτική διαδικασία και στα αρμόδια στελέχη της διπλωματικής υπηρεσίας- αφ’ ης στιγμής, κάθε φορά που κάτι δεν ήταν σύμφωνο προς εκείνα που ήθελε ο εκάστοτε Υπουργός, συνεκροτείτο και μια επιτροπή. Ε, δεν είναι έτσι! 
      Μία επιτροπή ο κ. Μολυβιάτης: «Πείτε μου πού πρέπει να αλλάξει.» Κατατίθεται το πόρισμα; Παράταση της Επιτροπής. Έρχεται η κ. Μπακογιάννη; Επί του πορίσματος μια δεύτερη επιτροπή να δουλέψει. Άλλη παράταση. 
      Θέλετε να υιοθετείτε αυτές τις διαδικασίες; Υιοθετήστε τες! Όμως, αυτές οι διαδικασίες βάλλονται, διότι είναι μονομερείς. Σ΄ αυτήν δηλαδή τη διαδικασία επεξεργασίας δεν συμμετείχε άλλος, πλην των εκπροσώπων ενός κλάδου και των επιλογών της  κυρίας Υπουργού. Βάλλεται αυτή η διαδικασία και θεμιτώς βάλλεται. Δεν είναι αντιπροσωπευτική. Δεν είναι πλουραλιστική. Δεν είναι συνθετική. 
      Μ΄ αυτήν, λοιπόν, τη διαδικασία δημιουργείται ένα μείζον θέμα. Το θέτει η Αξιωματική Αντιπολίτευση. Όπως σας είπα και προηγουμένως, εγώ από την πλευρά μου δεν το έθεσα. Και δεν το έθεσα, διότι, όταν βλέπω τέτοιες συγκεκριμένες πρακτικές -επιτρέψτε μου να πω- αισθάνομαι πλέον ότι μάλλον ξεπερνάμε και κάποια όρια. 
      Όμως, θα σας πω τούτο: Αφ’ ης στιγμής τίθεται το θέμα, ποιος λόγος επιβάλλει αυτήν την κοινοβουλευτική ακαμψία; Μία κοινοβουλευτική ακαμψία, η οποία λέει: «Δεν σας το δίνω τώρα το χαρτί, θα σας το δώσω, όποτε θέλω εγώ!» 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Όποτε προβλέπει. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Ναι, όποτε προβλέπει. Να μη σας αδικώ. Είπατε «όποτε προβλέπει». 
      Είναι μια κοινοβουλευτική ακαμψία, η οποία υποδηλώνει πολιτική αδυναμία και, αν θέλετε, μια έλλειψη διάθεσης συνεννόησης. Αν δίνατε το χαρτί που ζητά η Αξιωματική Αντιπολίτευση, θα διαπιστωνόταν η βάση ή η αβασιμότητα των σχετικών επικρίσεων. Βαπτίζετε και το παραμικρό αίτημα της Αντιπολίτευσης σε θέμα κύρους για την Κυβέρνηση. Σας ζητάμε κάτι; «Όχι.»
      Δεν είναι έτσι. Αυτή η κοινοβουλευτική ακαμψία δείχνει πολιτική αδυναμία. 
        Πού φθάσαμε, κύριε Υφυπουργέ;
        ΠΡΟΕΔΡΕΥΩΝ (Σωτήρης Χατζηγάκης):  Ολοκληρώστε παρακαλώ.
        ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Τελειώνω, κύριε Πρόεδρε. Επικαλούμαι και το δικό σας προβληματισμό.
        Που φθάσαμε; Κοντά στο 2010. Διαμορφώνοντας τον Οργανισμό λειτουργίας του Υπουργείου Εξωτερικών, ενός Υπουργείου αιχμής από πλευράς εθνικής στρατηγικής, φθάσαμε στο σημείο η συζήτηση να είναι έτσι, έρημη και μόνη, να μην πω, κούφια, εγκαταλελειμμένη, ναυαγισμένη. 
        Αυτός είναι ο Οργανισμός; Αυτή είναι η πολιτική φιλοδοξία της Κυβέρνησης και του Υπουργείου; Έτσι να έρχονται νομοθετικές πρωτοβουλίες και πριν να ολοκληρωθεί η διαδικασία στη Βουλή, να ξεφουσκώνουν; Λυπάμαι διότι έτσι χάνουμε χρόνο. Χάσαμε και με το προηγούμενο Οργανισμό. 
        Ξέρετε πώς είχε πανηγυριστεί ο προηγούμενος Οργανισμός; Με βιβλία, με συνεντεύξεις, με, με. Και τι ήταν; Αυτό που ήταν. Δεν θα το αξιολογήσω τώρα. Έρχεστε να τον αλλάξατε. Και τι φέρνετε; Αυτό που φέρνετε, για το οποίο σας κάνουν έντονη κριτική όλο το ανθρώπινο δυναμικό του Υπουργείου, όλο το στελεχικό δυναμικό των αντίστοιχων κλάδων, όλα τα κόμματα της Αντιπολίτευσης. Επιτρέψτε μου να πω ότι δεν εμπνέεται ούτε στη Συμπολίτευση αίσθημα επάρκειας για την υπεράσπιση ενός νομοσχεδίου, το οποίο είναι όπως σας είπα και προηγουμένως, ανοιχτό σε κάθε είδους δυσπιστίες.
        ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
        (Στο σημείο αυτό την Προεδρική Έδρα  καταλαμβάνει ο  Β’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της Αίθουσας ΕΛΕΥΘΕΡΙΟΣ ΒΕΝΙΖΕΛΟΣ με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, τριάντα τρεις μαθητές και μαθήτριες και τέσσερις συνοδοί-δάσκαλοι από το 21ο Δημοτικό Σχολείο Βόλου.
      Η Βουλή τους καλωσορίζει. Τους ευχόμαστε καλές σπουδές και ιδιαίτερα προσωπικά, αφού είναι από τη δική μου πόλη.
      (Χειροκροτήματα από όλες τις πτέρυγες της Βουλής)
       Το λόγο έχει ο κ. Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, η προαναγγελθείσα αποχώρηση των Βουλευτών του ΠΑ.ΣΟ.Κ., όσο κι αν θέλουν και ο Κοινοβουλευτικός τους Εκπρόσωπος αλλά και ο εκλεκτός συνάδελφος πρώην Πρόεδρος του Συνασπισμού ο κ. Κωνσταντόπουλος, να τη δικαιολογήσουν βάσει του Κανονισμού, δεν παύει να είναι προσχηματική. Και είναι προσχηματική για έναν και απλό λόγο: Για την ταμπακιέρα εδώ το ΠΑ.ΣΟ.Κ. δεν μίλησε. Για το θέμα της οικονομικής διπλωματίας το ΠΑ.ΣΟ.Κ. δεν λάλησε. Και ορμώμενο από τα συμφέροντα ανθρώπων που καλύπτει μέσα στο Υπουργείο Εξωτερικών, μέσα από τον οργανισμό που είχε φτιάξει και ο οποίος είχε κριθεί αναποτελεσματικός, μέσα από προσωπικές απολήξεις που έχει η πολιτική του, δεν μπόρεσε να εκφράσει επί της ουσίας του καινούργιου κανονισμού λειτουργίας καμμία άποψη. Η μόνη άποψη που εξέφρασε ήταν «θα πάμε στον παλιό κανονισμό λειτουργίας και μετά αποχωρούμε γιατί δεν θέλουμε να συζητήσουμε για την ουσία των πεπραγμένων της διεθνούς οικονομικής πολιτικής». 
      Εδώ δεν είμαστε για να κάνουμε, κύριε Κωνσταντόπουλε, κανένα κοινοβουλευτικό bras de fer. Και δεν είναι η Κυβέρνηση αυτή που δεν θέλει να δώσει στοιχεία. Δεν είναι αυτή που θέλει να αποκρύψει το οποιοδήποτε έγγραφο. Αντίθετα είναι η Κυβέρνηση που αναλαμβάνει το βάρος της ευθύνης και λέει ότι αυτή είναι ταυτόσημη με την πρόταση της αρμόδιας επιτροπής και θα καταθέσει μέσα από μια κοινοβουλευτική διαδικασία αυτό το πόρισμα της επιτροπής. Δεν θα το καταθέσει όμως σήμερα κάτω απ’ αυτήν την πίεση και μ’ αυτόν τον τρόπο. Διότι ακόμη κι αν το κατέθετε πάλι θα αποχωρούσαν οι συνάδελφοι του ΠΑ.ΣΟ.Κ., διότι θα προφασιζόντουσαν ότι «τώρα θέλουμε να ελέγξουμε την ταυτότητα μεταξύ του σχεδίου νόμου και της προτάσεως της επιτροπής».
      Κυρίες και κύριοι συνάδελφοι, το θέμα το οποίο συζητάμε σήμερα δεν είναι μόνο ο Κώδικας λειτουργίας του Υπουργείου Εξωτερικών. Το θέμα που συζητάμε σήμερα είναι η οικονομική διπλωματία, είναι ο τρόπος με τον οποίο θα αξιοποιήσουμε, θα χρησιμοποιήσουμε καλύτερα και το έμψυχο υλικό του Υπουργείου Εξωτερικών αλλά και όλες τις υποδομές και τα χρήματα του ελληνικού λαού ώστε να προάγουμε την οικονομική ανάπτυξη του τόπου.
      Για τη σημασία αυτού του ερωτήματος θα έπρεπε -και δεν υπάρχει αμφιβολία γι’ αυτό- κάποιος να διαβάσει το βιβλίο που έγραψε ένας καθηγητής ιστορικός του Πανεπιστημίου Γέιλ, ο Πώλ Κένεντι, «Η άνοδος και η πτώση των μεγάλων δυνάμεων» που αναλύει την παγκόσμια ιστορία με βάση την οικονομική επιρροή και την οικονομική δύναμη που η κάθε παγκόσμια δύναμη διατηρούσε και εξηγούσε ότι ο λόγος πτώσης της ήταν τη στιγμή που έπαυε να έχει την πρωτοκαθεδρία στον οικονομικό τομέα.
      Γιατί φέρνω αυτό το παράδειγμα; Φέρνω αυτό το παράδειγμα -και ανατρέχω τη σκέψη μου σ’ αυτό-  διότι αυτό που ζητάει η ελληνική διπλωματία 
–και  την πληρώνει πάρα πολύ ακριβά ο ελληνικός λαός-   δεν είναι μόνο  η απλή διπλωματική διαδικασία, αλλά να είναι αυτό που θα ανοίγει πόρτες στο εξαγωγικό μας εμπόριο στις διεθνείς μας οικονομικές σχέσεις. Και η ανάγκη αλλαγής του κανονισμού λειτουργίας του Υπουργείου Εξωτερικών -φαίνεται πόσο αδήριτη είναι-  θα κριθεί  από τα αποτελέσματα που έφερε ο προηγούμενος.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος  της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Το 2004, όταν η Νέα Δημοκρατία ανέλαβε τη διακυβέρνηση του τόπου, οι ξένες επενδύσεις στη χώρα ανέρχονταν σε 50.000.000 ευρώ  και από την άλλη, τα προγράμματα, ιδιαίτερα του Ε.Σ.Ο.Α.Β., το ελληνικό πρόγραμμα για την οικονομική ανασυγκρότηση των Βαλκανίων, είχε βαλτώσει. Ξέρετε τι θαυμαστά αποτελέσματα είχε το Ε.Σ.Ο.Α.Β. τον Απρίλιο του 2004; Από έναν προϋπολογισμό 550.000.000 ευρώ τον Απρίλιο του 2004 είχαν εκταμιευτεί περίπου 35,6 εκατομμύρια ευρώ, δηλαδή συνολικό ποσοστό 6,8%, και από τις δημόσιες επενδύσεις που είναι το 80% του προγράμματος, μόλις 1,3%.  Αστεία νούμερα. Αυτά ήταν τα αποτελέσματα μιας οικονομικής πολιτικής, η οποία δεν έφερνε αποτελέσματα. Από την άλλη, οι παλινωδίες των εμπορικών ακολούθων, οι οποίοι τη μία υπάγονταν στο Υπουργείο Εμπορίου, στη συνέχεια στο Υπουργείο Εθνικής Οικονομίας και τέλος στο Υπουργείο Εξωτερικών αλλά σαν ξένο σώμα, σαν ξένος οργανισμός, δεν έφερναν τα προσδοκώμενα αποτελέσματα, γιατί, ακριβώς, υπήρχε έλλειμμα συνεννόησης ανάμεσα στο διπλωματικό σώμα και στο σώμα των οικονομικών ακολούθων. Και μάλιστα  υπήρχε και ένας υφέρπων περίεργος ανταγωνισμός. Θα σας πω χαρακτηριστικά ότι στις αρχές της δεκαετίας του ΄90, όταν οι Έλληνες επιχειρηματίες άρχισαν με πενιχρά ή περισσότερα μέσα να πηγαίνουν στις βαλκανικές χώρες για να κάνουν επενδύσεις, η αντίδραση που έβρισκαν από τους Έλληνες διπλωμάτες εκείνης της περιόδου, ήταν «μην κάνετε δουλειές στα Βαλκάνια, είναι ασταθές το περιβάλλον, φύγετε από εδώ κι εμείς δεν μπορούμε να σας βοηθήσουμε». Αντίθετα, άλλες χώρες που δεν είχαν τα ερείσματα, ούτε τις καλές σχέσεις, προσπάθησαν, άνοιξαν τις αγορές τους και βέβαια υπάρχουν ακόμη και σήμερα πρεσβείες, που μέσα στην ίδια μας τη χώρα μπορούν να δώσουν για τομείς της οικονομίας καλύτερα στοιχεία απ’ ό,τι μπορούν να μας δώσουν και η Εθνική Στατιστική Υπηρεσία και το Υπουργείο Οικονομίας και Οικονομικών. Αυτό τι δείχνει; Δείχνει ότι όλοι οι υπόλοιποι Ευρωπαίοι, όλος ο υπόλοιπος πλανήτης κινείται στα πλαίσια της οικονομικής διπλωματίας κι εμείς εθελοτυφλούμε. Και σήμερα ερχόμαστε να το αντιμετωπίσουμε, γιατί σαν Κυβέρνηση έχουμε εστιάσει απόλυτα την προσοχή μας στο εξαγωγικό εμπόριο, στην παραγωγική δραστηριότητα, διότι το 2004 καταφέραμε να αυξήσουμε τις εξαγωγές κατά 9%, το 2005 κατά 14% και το 2006 κατά 18,2% και στις κρίσιμες γειτονιές των Βαλκανίων και της Μέσης Ανατολής που εντείνεται η οικονομική μας προσπάθεια και η οικονομική διπλωματία, έχουμε καταφέρει στον αραβικό κόσμο να έχουμε αύξηση των εξαγωγών κατά 31% και στη Μαύρη Θάλασσα, στην ευρύτερη περιοχή δηλαδή, κατά 48,9%.  Θα πείτε: είμαστε ικανοποιημένοι από αυτά αποτελέσματα; Όχι, θα συνεχίσουμε να προσπαθούμε….
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα συνεχίσουμε να προσπαθούμε, γιατί πιστεύουμε στην ενίσχυση της οικονομικής παρουσίας της χώρας. 
	Κυρίες και κύριοι συνάδελφοι, αυτό για το οποίο σήμερα κατηγορήθηκε πάρα πολύ το νομοσχέδιο αυτό, ο καινούργιος κανονισμός του Υπουργείου Εξωτερικών, στα λίγα που προσπάθησαν να πουν οι συνάδελφοι του ΠΑ.ΣΟ.Κ., είναι ότι επιχειρείται, λέει, διαμέσου αυτού του Οργανισμού η στεγανοποίηση του Υπουργείου των Εξωτερικών. Αυτό δεν προκύπτει όμως από πουθενά. Αντιθέτως αυτό που επιχειρείται είναι η διεύρυνση του Υπουργείου των Εξωτερικών και σε άλλες δραστηριότητες και δη στις οικονομικές δραστηριότητες. Γίνεται πιο εύρυθμη η λειτουργία του, αναδεικνύονται κλάδοι, συντηρούνται και φτιάχνονται μηχανισμοί και, ιδιαίτερα, ισχυροποιείται πολύ περισσότερο ο μηχανισμός για τις κρίσεις. Εντείνεται η διαδραστικότητά του με τις άλλες πλευρές της Κυβέρνησης και ενισχύεται η επαφή του με όλους τους φορείς της οικονομικής διπλωματίας. 
      Αυτό δεν είναι στεγανοποίηση του ΥΠ.ΕΞ.. Το αντίθετο. Βγάζουμε το ΥΠ.ΕΞ. από μία περίοδο στεγανοποίησης ότι «ασχολούμαι μόνο με τα διπλωματικά και εθνικά θέματα» και το βάζουμε εκεί που κτυπάει η «καρδιά» των γεγονότων και αυτή είναι η οικονομική διπλωματία. 
	Το δεύτερο που μας είπαν, είναι ότι στόχος όλης αυτής της διαδικασίας, είναι να μεταφερθούν όλες οι αρμοδιότητες στους συνταξιούχους πρέσβεις. Απορώ γιατί άκουσα και ανθρώπους, που έχουν υπηρετήσει στο Υπουργείο Εξωτερικών όπως και ο κ. Μαγκριώτης και ο κ. Λοβέρδος τότε με τον κ. Παπανδρέου. Ξέχασαν την περίοδο που την εξωτερική πολιτική χάρασσε η στρατιά των συμβούλων; Ξέχασαν τους εξωθεσμικούς παράγοντες, που δεν μιλούσαν καν ελληνικά στους διαδρόμους του  Υπουργείου Εξωτερικών και χάρασσαν την εξωτερική πολιτική πέρα από τη διπλωματική ιεραρχία; Ξέχασαν το αίσθημα παραγκωνισμού, που αισθάνονταν όλα τα στελέχη της ελληνικής διπλωματίας, γιατί τους έρχονταν εντολές άνωθεν και έξω από το Υπουργείο; Ξέχασαν ότι η πολιτική τότε, δεν ασκούνταν μέσα από τις συντεταγμένες διευθύνσεις του Υπουργείου Εξωτερικών, αλλά μέσα από όλες αυτές τις διαδρομές των συμβούλων; Από μία εποχή συμβούλων οι οποίοι είναι χρήσιμοι να υπάρχουν, αλλά δεν πρέπει να παίζουν τον καταλυτικό ρόλο, ερχόμαστε σε μία εποχή σύγχρονης διπλωματίας, στη διπλωματία των ανθρώπων που έχουν γνώση και αντίληψη ενός περιβάλλοντος, που παίζεται με το ρόλο του ισχυρού, με το ρόλο του οικονομικά επικρατέστερου.
	Ήδη από το 2004 μέχρι σήμερα η Κυβέρνηση μέσα από τη διαδικασία άσκησης αυτής της εξωστρεφούς διπλωματίας ιδιαίτερα στο οικονομικό πεδίο, έχει οργανώσει πάρα πολλές επίσημες επισκέψεις και ταξίδια εργασίας, στα οποία συμμετέχουν και Έλληνες επιχειρηματίες, μόνο το 2006 οκτώ ταξίδια του Προέδρου της Δημοκρατίας και του Πρωθυπουργού, δώδεκα επιχειρηματικές αποστολές και οκτώ μικτές διυπουργικές επιτροπές, που είχαν στόχο και σκοπό την προώθηση των οικονομικών μας συμφερόντων στο εξωτερικό.
	Κυρίες και κύριοι συνάδελφοι, το ζητούμενο για το μέλλον της χώρας, δεν είναι πώς θα αντιμετωπίσουμε μόνο τα προβλήματα της ελληνικής εξωτερικής πολιτικής, σ’  ό,τι αφορά ιδιαίτερα τη διμερή μας σχέση με την Τουρκία, ούτε πώς θα ενισχύσουμε περαιτέρω τον πολιτικό μας ρόλο στα Βαλκάνια και την Ευρωπαϊκή Ένωση. Είναι πώς θα ενισχύσουμε την οικονομική μας παρουσία και μέσα απ’ αυτήν να ενισχύσουμε τη φωνή της Ελλάδος και της ελληνικής διπλωματίας. 
      Σήμερα πρέπει να είμαστε ευτυχείς, διότι στα Βαλκάνια δραστηριοποιούνται τρεισήμισι χιλιάδες ελληνικές επιχειρήσεις, γιατί έχουν γίνει δεκαεπτά δισεκατομμύρια περίπου επενδύσεις σ’ όλες τις χώρες της Νοτιοανατολικής Ευρώπης από ελληνικές επιχειρήσεις, γιατί μόνο στον τραπεζικό κλάδο υπάρχουν χίλια διακόσια παραρτήματα ελληνικών τραπεζών. Σήμερα οι ελληνικές τράπεζες καλύπτουν περίπου το 20% της αγοράς της Νοτιοανατολικής Ευρώπης. 
      Αν συζητάμε και βλέπουμε μακριά και πούμε ότι ο κανονισμός λειτουργίας του Υπουργείου Εξωτερικών θα πρέπει να αλλάξει το 2020, τότε το 2020, αυτό που θα πρέπει ενδεχομένως να αλλάξει, θα είναι να καταργηθούν πρεσβείες στις χώρες της Ευρωπαϊκής Ένωσης. Αυτό που δεν πρόκειται ποτέ να καταργηθεί είναι τα γραφεία εξυπηρέτησης των οικονομικών συμφερόντων της χώρας, τα οποία θα πρέπει συνεχώς να ενισχύονται και συνεχώς να διευρύνουν την αποστολή τους, γιατί μέσα απ’ αυτά και μέσα από την οικονομική διπλωματία, μπορούμε να φέρουμε την Ελλάδα στο προσκήνιο.
	Σας ευχαριστώ. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Βαρβιτσιώτη. 
    Θα δώσω το λόγο στην κ. Βούλτεψη και μετά στον κύριο Υπουργό και θα κλείσουμε τη συνεδρίαση.
    Ορίστε, κυρία Βούλτεψη, έχετε το λόγο.
    ΣΟΦΙΑ ΒΟΥΛΤΕΨΗ: Ευχαριστώ πολύ, κύριε Πρόεδρε.
    Βρισκόμαστε στο τέλος της κοινοβουλευτικής διαδικασίας και βλέπουμε όλοι ότι το ΠΑ.ΣΟ.Κ. έχει αποχωρήσει από την Αίθουσα και προφανώς θα προσπαθήσει να χρησιμοποιήσει προπαγανδιστικά αυτό το περιστατικό. Έχει αποχωρήσει το ΠΑ.ΣΟ.Κ. από την Αίθουσα, επικαλούμενο ένα θέμα, που το ονόμασε σοβαρό σε σχέση με τον Κανονισμό, αλλά πάντως τυπικό. Νομίζω ότι πλέον στο ΠΑ.ΣΟ.Κ. αναδεικνύονται σε βασιλείς του αλαλούμ και της ασυνεννοησίας.
    Θα προσπαθήσω λίγο να δείξω ποια είναι η λογική των πραγμάτων. Ως εισηγήτρια παρακολούθησα όλη τη διαδικασία. Συζητήσαμε το νομοθέτημα στην επιτροπή. Ετέθη αυτό το θέμα εκεί. Εδόθησαν εξηγήσεις από την ίδια την Υπουργό των Εξωτερικών. Έγιναν αποδεκτές από το ΠΑ.ΣΟ.Κ. Ετέθη το θέμα στη Διάσκεψη των Προέδρων της Βουλής. Ουδείς εκεί πήγε να θέσει κάτι ανάλογο με αυτό που ετέθη μετά, το τυπικό το σχετιζόμενο με τον Κανονισμό. Ήρθε το θέμα σε συζήτηση. Μίλησε ο εισηγητής. Άρχισαν να μιλούν Βουλευτές. Έμπαινε ο κ. Καστανίδης, έθετε ένα θέμα, έβγαινε, συνεχιζόταν κανονικά η συζήτηση, ξανάμπαινε ο κ. Καστανίδης, ξαναέθετε λίγο το ίδιο θέμα, ξανασυνεχιζόταν η συζήτηση. 
    Τελικά, το αποτέλεσμα ποιο είναι; Ότι η συζήτηση έγινε κανονικά και στην επιτροπή και εδώ, ουσιαστικά ως αν επρόκειτο για νομοσχέδιο, διότι εδώ βλέπω γραμμένους στον κατάλογο τέσσερις όλους κι όλους Βουλευτές του ΠΑ.ΣΟ.Κ.. Εάν υπήρχε κάποιο πρόβλημα, να συζητηθεί το νομοθέτημα αυτό επί μία, δυο ή τρεις ημέρες, έπρεπε να μας είχαν δείξει ότι έχουν και το ανάλογο ενδιαφέρον, να βλέπαμε ότι είναι γραμμένοι πενήντα Βουλευτές, γιατί, προφανώς, πρόκειται για ψηφοθηρική παράσταση του ΠΑ.ΣΟ.Κ., όσον αφορά εργαζόμενους οι οποίοι θεμιτά επιδιώκουν κάτι. Εάν ήθελε να δείξει το ΠΑ.ΣΟ.Κ. το ενδιαφέρον του, έπρεπε να είχε φέρει εδώ πενήντα Βουλευτές του να μιλήσουν, να μη φτάσει ο χρόνος, να ζητηθεί να πάμε σε δεύτερη μέρα και ουσιαστικά να συζητηθεί σαν να πρόκειται για ένα κανονικό νομοσχέδιο.
    Εδώ δεν κόπηκε ο λόγος από κανέναν. Όποιος ήταν να γραφτεί, γράφτηκε, πήρε το λόγο και μίλησε. Πόσες μέρες, λοιπόν, θα το συζητούσαμε, εφ’ όσον στο κάτω-κάτω της γραφής, δεν υπήρχαν εγγεγραμμένοι συνάδελφοι; Γιατί μιλάμε για τον τύπο, αλλά τελικά δεν μιλάμε ποτέ για την ουσία.
    Τελικά, δεν κατάλαβα τι είναι αυτό τώρα. Έχουμε ένα σπάταλο, αναποτελεσματικό, αντιπαραγωγικό δημόσιο τομέα και όταν έρχεται η ώρα να συζητήσουμε, για το πώς θα προσπαθήσουμε με διάφορους τρόπους –ένας απ’ αυτούς μπορεί να είναι και αυτός που προτείνει το Υπουργείο Εξωτερικών, όλοι κρίνονται εκ του αποτελέσματος- τότε, όταν θέλουμε να δούμε, πώς αυτός ο δημόσιος τομέας θα εξυπηρετήσει καλύτερα τα συμφέροντα των Ελλήνων, ερχόμαστε εδώ στη Βουλή και επί μέρες συζητάμε για το τι ενδιαφέρει εκατόν πενήντα ανθρώπους της μιας ένωσης, τριακόσιους άλλους. 
    Θεμιτά όλα αυτά που θέλουν, αλλά εκεί έξω –δεν νομίζω να είναι ευχαριστημένοι ούτε οι ψηφοφόροι του ΠΑ.ΣΟ.Κ. βλέποντας τη συμπεριφορά του- υπάρχουν άνθρωποι, που προσπαθούν να κάνουν δουλειές, να ανοίξουν δουλειές, να βγάλουν ένα μεροκάματο, να δουλέψουν και άλλοι άνθρωποι -το 20% του ελληνικού πληθυσμού βρίσκεται στα όρια της φτώχειας- να αναπτυχθεί λίγο η επιχειρηματικότητα, να αναπτυχθεί ο ανταγωνισμός, αυτά για τα οποία κάποτε δεν μιλούσαμε καθόλου. 
    Να θυμηθούμε ότι κάποτε οι εισροές ξένων κεφαλαίων στη χώρα μας -όχι πολύ παλιά, το 2003- ήταν χαμηλότερες απ’ αυτές της Λιβύης. Και μας λένε ότι έχουν διαφορετική γνώμη τα επιμελητήρια; Τα επιμελητήρια νομοθετούν; Τα επιμελητήρια θα μας λύσουν το πρόβλημα της φτώχειας; Μα αν ήταν να το λύσουν τα επιμελητήρια, γιατί δεν το έκαναν τόσο καιρό; Γιατί στην Ελλάδα επί είκοσι χρόνια παραμένει στο 20% το όριο της φτώχειας;
    Δεν νομοθετούν, λοιπόν, ούτε τα επιμελητήρια ούτε ο εκπρόσωπος του Ε.Β.Ε.Α., ο οποίος ήρθε την άλλη φορά στην επιτροπή και ομολόγησε ότι είχε μονομερή ενημέρωση, μόνο από τους υπαλλήλους τους οικονομικούς και τους εμπορικούς και ότι δεν είχε διαβάσει καθόλου το νομοσχέδιο. Φάνηκε αυτό απ’ όσα είπε.
    Εν πάση περιπτώσει, εάν έχουμε έλλειμμα δημοκρατίας στη χώρα, αυτό δεν εξαρτάται από τυπικότητες, οι οποίες δεν είχαν τελικά αντίκρισμα, γιατί όσοι γράφτηκαν, μίλησαν. Δεν ήρθε κανείς εδώ να μιλήσει.
      Και το λέω αυτό, γιατί είμαι σίγουρη, κύριε Πρόεδρε, ότι το ΠΑ.ΣΟ.Κ. θέλει να πάει στους υπαλλήλους του Υπουργείου Εξωτερικών -με τους οποίους και εμείς συνομιλήσαμε και είδαμε ότι κάποια θέματα απ’ αυτά που ζητούν, είναι δίκαια και το Υπουργείο δεσμεύτηκε να ασχοληθεί μ’ αυτά τα θέματα μετά το πέρας αυτής της διαδικασίας- και να κάνει επίδειξη για καθαρά ψηφοθηρικούς λόγους και γι’ αυτό κάνει αυτήν την παράσταση. Να τους δώσει, όμως, μαζί και τον κατάλογο των εγγεγραμμένων Βουλευτών του. Τέσσερις Βουλευτές όλοι και όλοι γράφτηκαν για μία διαδικασία που ο κ. Καστανίδης ζητούσε να διαρκέσει δύο ημέρες. 
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Βούλτεψη.
      Το λόγο έχει ο Υφυπουργός Εξωτερικών κ. Θεόδωρος Κασσίμης.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριοι συνάδελφοι, δεν σας κρύβω ότι κατά τη διάρκεια της διαδικασίας και ιδιαίτερα μετά από τις παρατηρήσεις του Προέδρου, του κ. Κωνσταντόπουλου, αμφιταλαντευόμουν αν έπρεπε να καταθέσουμε σήμερα εις τους συναδέλφους του ΠΑ.ΣΟ.Κ. το πόρισμα της επιτροπής. Αυτό που με έκανε να αμφιταλαντεύομαι είναι το εξής: Ήταν πολύ λογική η τοποθέτηση του κ. Κωνσταντόπουλου και κοινοβουλευτικά σωστή, αλλά με είχε ενοχλήσει τι υπέκρυπτε. 
      Η πρώτη προσπάθεια εξαπάτησης του Κοινοβουλίου από τον κ. Καστανίδη, ήταν αυτό που έλεγε ότι προβλέπει ο Κανονισμός της Βουλής στο άρθρο 111, δηλαδή να καταθέσουμε το πόρισμα της επιτροπής, διαφορετικά δεν συζητείται ως Κώδικας, καθώς και η επιμονή του σ’ αυτό το οποίο είναι ανακριβές.
      Το δεύτερο είναι το εξής: Όταν τον διαβεβαίωσα για τη διαδικασία και τις ημερομηνίες που τηρήθηκαν, η απάντηση ήταν «εμείς δεν σας πιστεύουμε, φέρτε τις αποδείξεις». 
      Οι αποδείξεις θα έρθουν με βάση την κοινοβουλευτική διαδικασία και τον Κανονισμό της Βουλής. Κατέθεσαν την δική τους πρόταση δυσπιστίας, αν θέλετε, στα λεγόμενα της Κυβέρνησης και με βάση τον Κανονισμό θα αποδειχθεί για άλλη μία φορά ότι ήταν θέμα απλώς λαϊκισμού και απεδείχθη στο τέλος –και λυπούμαι, ειλικρινώς, για τον κατήφορο που έχει πάρει το ΠΑ.ΣΟ.Κ. τους τελευταίους πολλούς μήνες- με την αποχώρησή τους, για να κερδίσουν τι; Δεν το καταλαβαίνω. Η αποχώρηση είναι μία πολύ σημαντική κοινοβουλευτική διαδικασία και εγώ, προσωπικά, δεκαοκτώ χρόνια που είμαι εδώ σέβομαι το Κοινοβούλιο, αλλά έχει μία συγκεκριμένη σημειολογία. Αυτή η σημειολογία δεν βγαίνει από την κάθε τρεις και λίγο αποχώρηση του ΠΑ.ΣΟ.Κ., όταν δεν έχει θέσεις ή δεν τολμά να πάρει θέση.
      Πριν μπω στη εισήγησή μου, θα ήθελα απλώς να πω στον κ. Κωνσταντόπουλο ότι στην επιτροπή είχαμε έναν σύμβουλο επικρατείας, δύο νομικούς συμβούλους του κράτους και το νομοσχέδιο πέρασε από την Κ.Ε.ΝΕ.. Εγώ δεν είμαι νομικός, αλλά εάν τυχόν υπάρχουν νομικά προβλήματα -που ελπίζω ότι δεν θα υπάρχουν, διότι όλοι αυτοί διασφάλισαν το νομικό υπόβαθρο- θα το δούμε στη συνέχεια. Ας μην είμαστε προάγγελοι όλων αυτών των κακών. Εγώ αυτό μόνο μπορώ να πω για τη νομική βάση του νομοσχεδίου. Έχω εμπιστοσύνη και στον σύμβουλο επικρατείας, που ήταν στην επιτροπή και στους δύο νομικούς συμβούλους του κράτους, οι οποίοι συνέπραξαν εις τη νομική αποτύπωση των θέσεων της Κυβέρνησης.
      Θα πω μόνο δύο λόγια για τη σημερινή πραγματικότητα και την αποστολή του Υπουργείου Εξωτερικών. Είναι γνωστό, κύριοι συνάδελφοι, ότι δεν ζούμε πλέον στο μικρόκοσμό μας. Η παγκοσμιοποίηση με τα καλά της και με τα κακά της έχει ανοίξει και τις κοινωνίες και τις αγορές. Η Ελλάς τα τελευταία αρκετά χρόνια –δεν είναι επίτευγμα αυτής της Κυβέρνησης, είναι μία πραγματικότητα- έχει ξεφύγει από το στενό καβούκι της και έχει προσπαθήσει να ανοίξει τα φτερά της εκεί που πραγματικά πρέπει, δηλαδή να μπει και σε θέματα έξω από τα στενά εθνικά συμφέροντα, να ενδιαφερθεί για θέματα άλλων λαών άλλων χωρών, να συμμετάσχει στην αντιμετώπιση προβλημάτων σε κάθε γωνιά του κόσμου και φυσικά, να αναπτύξει τις γέφυρες με τις νέες χώρες και με τις αναδυόμενες αγορές. 
      Τούτη εδώ η Κυβέρνηση είναι περήφανη, διότι όποτε φάνηκε η ευκαιρία και στο τσουνάμι η ανθρωπιστική βοήθεια από την Ελλάδα διεθνώς πήρε τα συγχαρητήρια και στην κρίση του Λιβάνου μπορέσαμε και απομακρύναμε πολίτες από σαράντα τέσσερις χώρες. Και εδώ θέλω να πω ότι είμαστε περήφανοι,  κύριοι συνάδελφοι, διότι είμαστε η μόνη διπλωματική αρχή, που όταν της χτύπαγαν την πόρτα, δεν ρώταγε αν έχουμε προξενική συμφωνία με τη χώρα σου για να σε απομακρύνουμε εσένα και τα παιδιά σου από το χώρο του πολέμου, αλλά έλεγε, έλα την ώρα εκείνη με την οικογένειά σου, θα σε φορτώσουμε στο πρώτο ελληνικό πλοίο, το οποίο θα περάσει στην Κύπρο και από εκεί θα πας στην πατρίδα σου. Και είμαστε περήφανοι, διότι αυτό αναγνωρίστηκε από όλες τις χώρες του κόσμου. Είμαστε οι πρώτοι που πήγαμε και είμαστε αυτοί  που μεταφέρανε πολίτες από σαράντα τέσσερις χώρες. 
      Στο Συμβούλιο Ασφαλείας των Ηνωμένων Εθνών που είχε η Ελλάς την προεδρία για πρώτη φορά τον περασμένο Σεπτέμβριο, καταφέραμε -και μόνο εμείς- κάτι που επί πάρα πολλά χρόνια προσπαθούσαν πάρα πολλές χώρες, να γίνει μία εκπληκτική συζήτηση σε επίπεδο Υπουργών Εξωτερικών, υπό την Προεδρία της Υπουργού των Εξωτερικών της Ελλάδας, της κ. Μπακογιάννη, για το Μεσανατολικό και ήταν επίτευγμα της Ελλάδος και δείχνει την αξιοπιστία της χώρας και τον τρόπο με τον οποίο την αντιμετωπίζουν οι αντιμαχόμενες δυνάμεις, γιατί αυτή η συζήτηση ναυαγούσε πάντα, διότι πότε δεν ήθελαν οι Αραβικές χώρες, πότε δεν ήθελε το Ισραήλ ή οι Ηνωμένες Πολιτείες. 
      Γιατί στην Ελλάδα έχουμε  ένα κακό, κύριοι συνάδελφοι, προσπαθούμε να λέμε ότι είμαστε χειρότεροι από ό,τι είμαστε. Κάποιοι δήλωσαν ότι ήταν συγκυρία αυτό που συνέβη και απεδείχθη ότι η επόμενη χώρα που είχε την Προεδρία του Συμβουλίου Ασφαλείας επεχείρησε να πράξει το ίδιο και απέτυχε. Δεν επιχαίρω επειδή απέτυχε, επιχαίρω όμως για ένα πράγμα, ότι η Ελλάς έχει αρχίσει και μπορεί και προσφέρει τις καλές της υπηρεσίες σε κάθε γωνιά της γης, εκεί που μπορεί να το κάνει.
       Είμαστε μια χώρα αξιόπιστη και θέλω να απαντήσω  και στην εκπρόσωπο του Κομμουνιστικού Κόμματος -λυπούμαι που δεν είναι εδώ- δεν είμαστε ιμπεριαλιστές και αυτό το ξέρουμε. Διότι αν ήμασταν ιμπεριαλιστές, δεν θα δέχονταν την Ελλάδα ως γέφυρα. Στη Μέση Ανατολή, αλλά και στα Βαλκάνια και στον Καύκασο γνωρίζουν  πάρα πολύ καλά, ότι η Ελλάς πηγαίνει με αρχές εκεί και αυτός είναι ο λόγος. Κι αυτό το έχω ακούσει από τα στόματα αξιωματούχων και του Λιβάνου και της Συρίας και της Παλαιστίνης και της Ιορδανίας και του Ισραήλ και της Αιγύπτου. Η Ελλάς έχει αρχές. Και χαίρομαι πάρα πολύ, διότι η εξωτερική μας πολιτική στηρίζεται πάνω σ΄ αυτές τις αρχές. Φυσικά είμαστε και ρεαλιστές. Δυστυχώς αυτή είναι μία πραγματικότητα. Πολλές φορές κάνουμε ένα βήμα πίσω και δύο βήματα μπροστά, πάντα με στόχο να προασπίσουμε τα εθνικά μας συμφέροντα, να βάλουμε τις βάσεις για ένα καλύτερο μέλλον για την πατρίδα μας και να αντιμετωπίσουμε τις τυχόν πιέσεις, οι οποίες υπάρχουν, ιδιαίτερα τα τελευταία δεκαπέντε χρόνια που έχουμε καινούργιες χώρες, καινούργιο πολιτικό περιβάλλον, καινούργιο παγκόσμιο περιβάλλον και καταφέρνουμε να έχουμε μία ισορροπία με βάση τις αρχές  μας και την υπηρέτηση των δικών μας συμφερόντων. Αλλά είναι πάρα πολύ σημαντικό –το είπε ο κ. Μιλτιάδης Βαρβιτσιώτης, προηγουμένως αναφερόμενος στο βιβλίο του Πωλ Κέννεντυ- ότι η ισχύς, πέραν των καλών προθέσεων, είναι πώς μπορεί να βοηθήσει μια χώρα και έτσι την επηρεάζει. Είναι πάρα πολύ απλό.
      Η οικονομική μας παρέμβαση δεν έχει την έννοια την ιμπεριαλιστική και καπιταλιστική «πάω να αρπάξω τον πλούτο μιας χώρας». Μου είπε κάποτε, το Νοέμβριο του ’90, ο αρχηγός των ενόπλων δυνάμεων της Βουλγαρίας, μόλις είχε αλλάξει το καθεστώς -ήταν Υπουργός τότε ο Γιάννης Βαρβιτσιώτης και είχα πάει να τον δω για να ανανεώσουμε τη συμφωνία στο Τριεθνές- το εξής: «Σας θέλουμε, γιατί εσείς οι Έλληνες έχετε μια παράδοση, είστε καλοί έμποροι, έρχεστε εδώ στις χώρες μας, πλουτίζετε, αλλά μαζί μ’ εσάς ανεβαίνει και η τοπική κοινωνία. Δεν έρχεστε για να τα αρπάξετε και να φύγετε». 
      Αυτή η εικόνα που υπάρχει για την Ελλάδα από την παράδοση πάρα πολλών δεκαετιών, σήμερα αξιοποιείται. Η Ελλάς επεξετάθει οικονομικά στα Βαλκάνια και σήμερα, τα τελευταία χρόνια, από το 2004, έχουμε επεκταθεί οικονομικά στα Δυτικά Βαλκάνια, τα οποία προηγουμένως ήταν ταραγμένα και σήμερα προσπαθούμε να έχουμε οικονομική συνεργασία με τα Δυτικά Βαλκάνια, που είναι αναδυόμενες δυναμικές αγορές. 
      Ενισχύσαμε ακόμη περισσότερο τη θέση μας στα Βαλκάνια. Έχουμε βάλει –αν θέλετε- μια ελληνική παρουσία στις χώρες του Καυκάσου, οι οποίες ακόμη διαμορφώνουν το πολιτικό και οικονομικό καθεστώς τους. Ανακαλύψαμε και πάλι τις χώρες του αραβικού κόλπου, χώρες οι οποίες διερωτώντο: «Πού είναι η Ελλάς; Γιατί η Ελλάς δεν έρχεται εδώ;». Και δόξα τω Θεώ, τόσο οι ελληνικές επιχειρήσεις που έχουν τεχνογνωσία βρίσκονται εκεί και κάνουν έργα, όσο και οι εμπορικές αποστολές, οι οποίες έγιναν σ’ αυτές τις χώρες, είχαν άμεσα αποτελέσματα. 
      Αξιοποιήσαμε την Ασία. Τεράστιες αγορές. Ο Πρωθυπουργός με μια επίσκεψή του, είχε αποτέλεσμα να εξαχθούν χιλιάδες τόνοι από την Ελλάδα στην Κίνα. Η Ινδία, το Πακιστάν, χώρες αναδυόμενες. Ανοίξαμε στο Βιετνάμ πρεσβεία πριν από μερικούς μήνες. Το Βιετνάμ θα αποτελέσει το κέντρο διαμετακομιστικού εμπορίου της κεντρικής Ασίας και ο Πρωθυπουργός Κώστας Καραμανλής θα επισκεφτεί το Βιετνάμ σε λίγες μέρες, επιστρέφοντας από το ταξίδι του στην Αυστραλία.
      Πράγματι το 2002 ο συνάδελφος κ. Πάγκαλος ήταν αυτός ο οποίος πίστευε στην ένταξη της οικονομικής δραστηριότητας στο Υπουργείο Εξωτερικών και έγινε η μεταφορά των εμπορικών και οικονομικών υπαλλήλων στο Υπουργείο Εξωτερικών. Δυστυχώς όμως έγινε απλά η μεταφορά, διότι οι Ο.Ε.Υ., το ξέρουν οι ίδιοι καλύτερα παντός άλλου, από την ώρα που πήγαν εκεί, ήταν, πράγματι, το αποπαίδι της διπλωματίας. Και αυτό γιατί; Διότι δεν είχε υπάρξει καμμία απολύτως προετοιμασία. Κάποιοι έβλεπαν να διακυβεύονται τα δικά τους συντεχνιακά συμφέροντα, οι Ο.Ε.Υ. έβλεπαν να τους έχουν εντάξει κάπου και να μην τους θέλουν και ήρθε το διάταγμα επί Νέας Δημοκρατίας, του κ. Μολυβιάτη, το οποίο κατόρθωσε να μετατρέψει σε λειτουργική τη συνεργασία αυτή των ΟΕΥ στο Υπουργείο Εξωτερικών, με κάποια ίσως προβλήματα, στο πρώτο διάστημα, όσον αφορά τη νοοτροπία και τη συνεργασία, αλλά στην ουσία απέκτησαν οντότητα ως στελέχη του Υπουργείου Εξωτερικών μ’ αυτό το διάταγμα του κ. Μολυβιάτη. 
      Και για να μην ακούγονται ψεύδη σ’ αυτήν τη Βουλή, στην επιτροπή ο Υφυπουργός κ. Στυλιανίδης, διαβεβαίωσε ότι με το νέο οργανισμό δεν καταργείται το διάταγμα του κ. Μολυβιάτη, όσον αφορά τους Ο.Ε.Υ.. Και επειδή ακούγονται πάρα πολλά, άκουσα και εγώ –και μάλιστα επειδή είχα αμφιβολίες πήγα να το δω στο σχέδιο νόμου- ότι είναι εξευτελιστικό για τους εμπορικούς σύμβουλους και ακολούθους αυτό που γίνεται, διότι καταργούνται, θέλω να σας πω ότι δεν καταργούνται. Δεν αλλάζει τίποτα απολύτως. Κάποιος εκπρόσωπός τους μου είπε: «Μα μπορεί ο πρέσβης να αποφασίσει ή η Κυβέρνηση ή το Υπουργείο, να βάλει ένα διπλωμάτη που έχει κάνει τρία χρόνια –από τους καινούργιους που θα μπουν τώρα- προϊστάμενο σε γραφείο Ο.Ε.Υ.». 
      Ε, αυτό αν το έχει πει και στους συναδέλφους του, είναι ψευδές. Διότι προβλέπει το νομοσχέδιο ότι προϊστάμενοι μπαίνουν οι αρχαιότεροι Ο.Ε.Υ. και στην επομένη παράγραφο λέει ότι εάν είναι της ιδίας αρχαιότητος Ο.Ε.Υ. και διπλωμάτης, επικεφαλής μπαίνει ο Ο.Ε.Υ.. Λοιπόν, μην ακούγονται τέτοιου είδους λόγια, διότι παραπλανούν. 
      Τώρα πράγματι, αν θέλετε συμβαίνει κάτι. Ενσωματώνεται η οικονομική διπλωματία στην πολιτική διπλωματία. Αυτό δεν σημαίνει ότι καταργούμε τους Ο.Ε.Υ.. Κατ’ αρχάς, αυτοί, οι οποίοι υπηρετούν σήμερα, θα συνεχίσουν την καριέρα τους με πλήρη εξέλιξη. Και ξέρετε πάρα πολύ καλά ότι με τον οργανισμό και με το διάταγμα έχουν ίσες δυνατότητες εξέλιξης με τους διπλωματικούς υπαλλήλους. Αλλά από εδώ και πέρα τι κάνουμε; Υποχρεώνουμε τους καινούργιους, που έρχονται στο Υπουργείο Εξωτερικών, διπλωματικούς υπαλλήλους, να γνωρίζουν οικονομικά, διπλασιάζουμε το χρόνο θητείας στην ακαδημία σε συνεργασία με τη Σχολή Δημόσιας Διοίκησης, για να μάθουν τι, ακριβώς, σημαίνει «Διεθνείς Οικονομικές Σχέσεις». Και στη συνέχεια, όταν ξεκινάνε την καριέρα τους, υποχρεούται να περάσουν απ’ όλα τα πόστα. Υποχρεούνται να περάσουν και συγκεκριμένα χρόνια από τη θέση του γραμματέα ή του συμβούλου σε οικονομικό γραφείο. Γιατί εμείς θέλουμε, το σύνολο των διπλωματικών υπαλλήλων να γνωρίζει οικονομική διπλωματία. Γιατί πιστεύουμε ότι η οικονομική διπλωματία είναι ίσως το εργαλείο το οποίο μας βοηθάει, για να οικοδομήσουμε την πολιτική διπλωματία και να μπορέσουμε να στηρίξουμε θέσεις, που αφορούν τα εθνικά μας συμφέροντα στο πολιτικό επίπεδο. 
      Θυμόμαστε όλοι, νομίζω, ότι κάποτε ο Αμερικανός πρέσβης επισκέφτηκε τον τότε Πρωθυπουργό για το θέμα του ποια εταιρεία θα πάρει το καζίνο, μετά από ένα διαγωνισμό που είχε γίνει με ενστάσεις. Γνωρίζουμε πάρα πολύ καλά πρέσβεις μεγάλων χωρών, οι οποίοι επισκέπτονται τους αρμοδίους Υπουργούς, για να στηρίξουν οικονομικές δραστηριότητες, οικονομικά συμφέροντα συμπατριωτών τους στην Ελλάδα. Και είναι θεμιτό. Και είναι πολύ σημαντικό διότι ο πρέσβης εκπροσωπεί τη χώρα. 
      Γιατί να πούμε, λοιπόν, ότι καταργούνται οι οικονομικοί σύμβουλοι και να μην πούμε ότι οι πρέσβεις μετατρέπονται σε οικονομικούς συμβούλους; Και αυτό θα γίνει για τους νέους, γι’ αυτούς που ξεκινάνε τώρα. Αλλά πρέπει η πολιτική να έχει βάθος, να έχει προοπτική. Και αυτό, ακριβώς, κάνουμε.
       Στεναχωριέμαι, διότι, πραγματικά, προτάσεις δεν άκουσα. Άκουσα μία στήριξη συντεχνιακή ενός κλάδου που εν πολλοίς ίσως δεν έχει καταλάβει τι ακριβώς συμβαίνει ή ίσως έχει άλλους λόγους να τον ενδιαφέρει η ταμπέλα, κάτω από την οποία λειτουργεί και όχι η αποτελεσματικότητα της δουλειάς του ή του αυριανού, ο οποίος θα ακολουθήσει τη δουλειά, την οποία κάνει σήμερα. 
      Το παράξενο στη χώρα μας είναι ότι όλοι μιλάμε ότι υπάρχουν κακώς κείμενα. Όλοι επισημαίνουμε ότι κάτι δεν πάει καλά. Μόλις κάποιος πάει να τα αλλάξει, του λέμε «μην το πειράζεις». Εκπληκτικό! 
      Όλοι μιλούν για την παιδεία. Όταν πήγαμε να κάνουμε κάτι, δεν μας είπε κάποιος «κάντε αυτό ή εκείνο». Μας είπαν «μην κάνετε τίποτε, θα αυτοϊαθεί το σύστημα». Ε, δεν γίνεται! Ήρθαν από τα πανεπιστήμια και είπαν «αφήστε μας να εξυγιάνουμε εμείς». Μα τώρα το σκεφτήκατε; 
      Θα πω και κάτι άλλο. Είναι ανθρώπινο, κάποιος να μη θέλει ανατροπή των συνηθειών του. 
      Είναι λογικό, κύριοι συνάδελφοι, και διπλωματικοί να αρνούνται. Ξέρουμε πολύ καλά τι εσφαλμένη εντύπωση έχει ο κόσμος για το διπλωμάτη, ότι είναι ο comme il faut, ο οποίος πηγαίνει στις δεξιώσεις. Δεν είναι έτσι. 
      Και θέλω με την ευκαιρία, κύριε συνάδελφε, να πω ότι έχουμε πάρα πολύ καλούς διπλωμάτες. Εγώ έχω εντυπωσιαστεί στο Υπουργείο Εξωτερικών, για το μεγάλο αριθμό στελεχών του Υπουργείου που έχουν γνώσεις, πείρα και μεράκι γι’ αυτό που κάνουν. Βρείτε μου κάποια υπηρεσία, όπου οι προϊστάμενοι των διευθύνσεων δεν φεύγουν πριν από τις έξι, επτά ή οκτώ το βράδυ, χωρίς να παίρνουν υπερωρίες. Χτυπήστε τηλέφωνα στις διευθύνσεις του Υπουργείου Εξωτερικών και θα βρείτε ανθρώπους και στις επτά και στις οκτώ και στις εννιά το βράδυ καθημερινά. Δεν μιλάω για έκτακτες καταστάσεις που είναι και είκοσι τετράωρες. 
      Έχουμε φυσικά και τεμπέληδες, όπως έχουμε παντού, και λιγότερο ικανούς. Και, αν θέλετε, στην αξιολόγηση έπρεπε κάποια στιγμή να υπάρχει και η κρίση. Δεν υπάρχει ένσταση. Ε, ναι. Και θα σας πω γιατί δεν υπάρχει ένσταση. Γιατί έχουμε πολλά παραδείγματα αποφάσεων του Συμβουλίου της Επικρατείας, που τον ανίκανο, τον τεμπέλη και τον βλάκα –πράγμα που δεν αποδεικνύεται, είναι μία κρίση η οποία υπάρχει- σε υποχρεώνουν, να τον κάνεις πρέσβη και σε υποχρεώνουν να τον βάλεις επικεφαλής σε πρεσβεία. 
      Μη γελάτε, κυρία Βούλτεψη. Το έχω ζήσει αυτό.
      ΣΟΦΙΑ ΒΟΥΛΤΕΨΗ: Μα τι να κάνω; 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Αυτό το λέει η δικαιοσύνη.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μα το λέει η δικαιοσύνη. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Η δικαιοσύνη δεν είναι κατά βούληση. Λέτε ότι σας υποχρεώνει; Βεβαίως, το Συμβούλιο  της Επικρατείας υποχρεώνει τη διοίκηση να συμμορφώνεται. Και ξέρετε και κάτι ακόμα; Η μη συμμόρφωση με τις επιταγές της δικαιοσύνης είναι ποινικό αδίκημα.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε συνάδελφε, εγώ δεν είπα ότι δεν συμμορφωνόμαστε. Εμείς, κύριε συνάδελφε, αυτή η Κυβέρνηση συμμορφώνεται στις αποφάσεις του Συμβουλίου της Επικρατείας.
      Αν θέλετε να σας πω και κάτι άλλο, γι’ αυτές τις επιφάσεις ισότητας και δημοκρατίας. Φτάνει πια. Ταλαιπωρείται αυτή η χώρα από αυτό. Ισότητα ναι. Και στην προσφορά ισότητα, κύριε Κωνσταντόπουλε. Δεν είναι δυνατόν να συνεχίζεται αυτή η ιστορία, να μην αξιολογούνται, πραγματικά, οι υπάλληλοι του ελληνικού δημοσίου. Δεν είναι χώρος κοινωνικής πρόνοιας το ελληνικό δημόσιο. Πρέπει να μπορούν να αξιολογούνται …
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Υπάρχει μία χώρα της Ευρωπαϊκής Ένωσης, στην οποία ο υπάλληλος να μην έχει δικαίωμα ακρόασης και παράστασης με συνήγορο; Εάν μου βρείτε, θα σας πω ότι υιοθετούμε το ευρωπαϊκό κεκτημένο.
       ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Έχει δικαίωμα. Έχει δικαίωμα για πραγματικά γεγονότα. Για πραγματικά γεγονότα έχει δικαίωμα και με τον οργανισμό αυτόν.
       Όμως, δεν είναι δυνατόν. Έχουμε άλλη άποψη. Εσείς πιστεύετε ότι το ελληνικό δημόσιο, ο ελληνικός λαός μπορεί να φορτώνεται σε σημαντικές θέσεις ανθρώπους, απλώς επειδή είχαν τριάντα χρόνια και πληρώνονταν από το ελληνικό δημόσιο. Εμείς πιστεύουμε ότι πρέπει να είναι οι καλύτεροι, πρέπει να είναι οι ικανότεροι, πρέπει να είναι όλα αξιοκρατικά. Και δεν πρέπει να αισθανόμαστε άσχημα, όταν με απόφαση δικαστική έχει πάει σε κάποια πρεσβεία μας ένας διπλωματικός, ο οποίος, όπως σ’ όλους τους χώρους, δεν έκανε, για να εξελιχθεί. Δεν είμαστε όλοι ούτε το ίδιο ικανοί ούτε το ίδιο δουλευταράδες. Γιατί πρέπει ο ελληνικός λαός να πληρώνει αυτήν τη λογική της ισοπέδωσης των πάντων; 
      Δημιουργούμε νέα εργαλεία για το Υπουργείο Εξωτερικών. Άκουσα πολλές αμφιβολίες για το αν τα εργαλεία αυτά είναι, πράγματι, έτσι ή όχι. Και άκουσα και ορισμένα τα οποία είναι αστεία, όπως το αν το Κέντρο Σχεδιασμού και Ανάλυσης, επειδή πήρε μία λέξη μπροστά, θα είναι το ίδιο με το προηγούμενο ή εάν καταργείται και το κάνουμε κάτι άλλο. Δεν πρόκειται περί σοβαρής κριτικής. Λυπούμαι που το λέω. Όλα τα καινούργια εργαλεία που δημιουργούνται στο Υπουργείο Εξωτερικών, θα λειτουργήσουν. Η λειτουργία είναι θέμα ανθρώπων. Θα λειτουργήσουν. Η Κυβέρνηση είναι αποφασισμένη, αλλά πιστεύω και η πλειοψηφία των στελεχών του Υπουργείου, να λειτουργήσει με βάση τις σημερινές απαιτήσεις της διεθνούς πραγματικότητας και με στόχο να υπηρετήσει ακόμα πιο αποτελεσματικά τα συμφέροντα του ελληνικού λαού και του ελληνικού έθνους.
      Αυτός ο μηδενισμός «μην κάνετε τίποτα, γιατί θα δυσαρεστηθούν δύο ψηφοφόροι» κάποτε πρέπει να σταματήσει. Λυπούμαι που το θέτω έτσι πολύ απλά, αλλά αυτό είναι, διότι διαφορετικά ή θα πιστέψουμε ότι όλα πάνε καλά στην οργανωτική δομή του Υπουργείου Εξωτερικών, -ανταποκρίνεται αυτή η δομή του παρελθόντος στις προκλήσεις του αύριο- ή διαφορετικά θα έπρεπε να έχουμε συγκεκριμένες προτάσεις πώς η δομή του Υπουργείου να είναι τέτοια και να δημιουργηθούν εργαλεία, για να βοηθήσουν τους στόχους της αποστολής μας ως κράτος, ως χώρα. 
      Κύριοι συνάδελφοι, εγώ πιστεύω ότι είναι ένα πάρα πολύ σημαντικό βήμα αυτό που γίνεται. Στην προσπάθεια αυτή μπορεί να έχουν γίνει λάθη. Δεν υπάρχει καμμία δουλειά, στην οποία δεν γίνονται λάθη. Να είστε βέβαιοι ότι η πολιτική ηγεσία του Υπουργείου Εξωτερικών και η Κυβέρνηση είμαστε έτοιμοι, αν κάπου διαπιστωθεί ότι θα έπρεπε να γίνει κάτι διαφορετικό στην πράξη, τότε να το αλλάξουμε. Αυτό που ζητώ και είμαι βέβαιος ότι θα γίνει, είναι όλα τα στελέχη του Υπουργείου Εξωτερικών να δώσουν τον καλύτερό τους εαυτό, για να μπορέσει, πράγματι, να υπάρξει επιτυχία στους εθνικούς στόχους που έχουμε, όχι μονάχα η σημερινή Κυβέρνηση, αλλά όλες οι κυβερνήσεις. 
      Ευχαριστώ πολύ, κύριοι συνάδελφοι.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εξωτερικών: «Κύρωση ως Κώδικα του «Οργανισμού του Υπουργείου Εξωτερικών»».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το σχέδιο νόμου του Υπουργείου Εξωτερικών: «Κύρωση ως Κώδικα του «Οργανισμού του Υπουργείου Εξωτερικών»» έγινε δεκτό επί της αρχής κατά πλειοψηφία. 
      Ερωτάται το Σώμα: Γίνεται δεκτό το άρθρο πρώτο, ως έχει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο πρώτο έγινε δεκτό κατά πλειοψηφία. 
      Ερωτάται το Σώμα: Γίνεται δεκτό το άρθρο δεύτερο, ως έχει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο δεύτερο έγινε δεκτό κατά πλειοψηφία. 
      Ερωτάται το Σώμα: Γίνεται δεκτό το νομοσχέδιο και στο σύνολό του;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το σχέδιο νόμου του Υπουργείου Εξωτερικών: «Κύρωση ως Κώδικα του «Οργανισμού του Υπουργείου Εξωτερικών»» έγινε δεκτό κατά πλειοψηφία σε μόνη συζήτηση επί της αρχής  των άρθρων και του συνόλου και έχει ως εξής:
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
     Κυρίες και κύριοι συνάδελφοι, σας έχουν διανεμηθεί τα Πρακτικά των συενδριάσεων της Τετάρτης 25 Απριλίου 2007, της Πέμπτης 26 Απριλίου 2007 και της Παρασκευής 27 Απριλίου 2007 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της  Τετάρτης 25 Απριλίου 2007, της Πέμπτης 26 Απριλίου 2007 και της Παρασκευής 27 Απριλίου 2007 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.38΄ λύεται η Συνεδρίαση για αύριο Παρασκευή 11 Μαΐου 2007 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 48/20-2-2007 επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με τα ΕΛ.ΤΑ..
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
                                                                   3

Τελευταία Αποθήκευση:	15/5/2007 10:38:00 μμ	Από:	S.boulia
Εκτυπώθηκε:	15/5/2007 12:24:00 μμ

