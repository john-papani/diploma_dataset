      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΚΖ΄
      Τρίτη 18 Νοεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μέλη της Πολωνικής Κοινοβουλευτικής Ομάδας Φιλίας Ελλάδας – Πολωνίας, σελ.
      2. Ανακοινώνεται ότι η eισαγγελία Πρωτοδικών Αθηνών διαβίβασε στη Βουλή καταγγελία που αναφέρεται στον Υφυπουργό Υγείας και Πρόνοιας κ. Έκτορα Νασιώκα, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων, σελ.
      4. Συζήτηση αναφορών και ερωτήσεων: 
      α) Προς τον Υπουργό Εθνικής Άμυνας, σχετικά με τη διαδικασία έκδοσης των αποτελεσμάτων για την κατάταξη επαγγελματία οπλίτη στην Πολεμική Αεροπορία, σελ.
      β) Προς τον Υπουργό Μεταφορών και Επικοινωνιών, σχετικά με την εκτέλεση των απαραίτητων έργων για την αναβάθμιση του Νομού Μεσσηνίας, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Εκλογικές δαπάνες κατά τις νομαρχιακές και δημοτικές εκλογές, οικονομική διοίκηση και διαχείριση των Ο.Τ.Α., θέματα αλλοδαπών και άλλες διατάξεις», σελ.
      ΟΜΙΛΗΤΕΣ
      Α. Επί των αναφορών και ερωτήσεων:
      ΚΟΤΣΩΝΗΣ Θ., σελ.
      ΠΑΠΑΝΙΚΟΛΑΟΥ Λ., σελ.
      ΣΚΡΕΚΑΣ Θ., σελ.
      ΣΤΡΑΤΑΚΗΣ Ε., σελ.
      Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
      ΑΓΓΕΛΗΣ Α., σελ.
      ΒΑΪΝΑΣ Ι., σελ.
      ΔΑΣΚΑΛΑΚΗΣ Γ., σελ.
      ΚΑΛΑΦΑΤΗΣ Α., σελ.
      ΚΑΡΑΤΖΑΦΕΡΗΣ Γ., σελ.
      ΚΟΥΒΕΛΗΣ Φ., σελ.
      ΚΩΝΣΤΑΝΤΙΝΟΥ Φ., σελ.
      ΜΑΚΡΗ Ζ., σελ.
      ΠΑΠΑΔΗΜΑΣ Λ., σελ.
      ΠΑΥΛΙΔΗΣ Α., σελ.
      ΠΑΥΛΟΠΟΥΛΟΣ Π., σελ.
      ΠΟΛΥΔΩΡΑΣ Β., σελ.
      ΣΚΥΛΛΑΚΟΣ Α., σελ.
      ΣΠΥΡΙΟΥΝΗΣ Κ., σελ.
      ΣΠΥΡΟΥ Σ., σελ.
      ΤΣΙΠΛΑΚΗΣ Κ., σελ.
      ΧΡΙΣΤΟΔΟΥΛΑΚΗΣ Ν., σελ.
     
     ΠΡΑΚΤΙΚΑ  ΒΟΥΛΗΣ
     Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Δ΄
     ΣΥΝΕΔΡΙΑΣΗ  ΚΖ΄
     Τρίτη 18 Νοεμβρίου 2003
     Αθήνα, σήμερα στις 18 Νοεμβρίου 2003, ημέρα Τρίτη και ώρα 18.21΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
     ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Ιωάννη Βαϊνά, Βουλευτή Αιτωλοακαρνανίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Γ’ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Εμπορικός και Βιοτεχνικός Σύλλογος Παλλήνης Αττικής ζητεί να επιτραπεί η προσωρινή στάθμευση οχημάτων στη Λεωφόρο Μαραθώνα.
     2) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύλλογος Γονέων και Κηδεμόνων 1ου Γυμνασίου Γιαννιτσών ζητεί την άμεση χρηματοδότηση του εξοπλισμού του 1ου Γυμνασίου Γιαννιτσών.
     3) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Σωματείο Καθαριστριών Δημοσίων Σχολείων Α’ Βάθμιας και Β’ Βάθμιας Εκπαίδευσης Αθήνας διαμαρτύρεται για τις αδικαιολόγητες απολύσεις καθαριστριών από σχολεία, χωρίς προειδοποίηση.
     4) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλήνια Ένωση Συνταξιούχων Πλοιάρχων Εμπορικού Ναυτικού ζητεί την ικανοποίηση οικονομικών και θεσμικών αιτημάτων των συνταξιούχων ναυτικών.
     5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την ακτοπλοϊκή σύνδεση της Σαντορίνης με το Ηράκλειο Κρήτης.
     6) Ο Βουλευτής Αθηνών κ. ΜΙΛΤΙΑΔΗΣ ΒΑΡΒΙΤΣΙΩΤΗΣ κατέθεσε αναφορά με την οποία το Σωματείο Λεμβούχων Πόρου – Γαλατά «ΑΓΙΟΣ ΝΙΚΟΛΑΟΣ» διαμαρτύρεται για την υποχρέωση ασφάλισης των μελών του στο ΤΕΒΕ και μάλιστα αναδρομικά προκειμένου να τους χορηγηθούν θεωρημένες αποδείξεις από την Εφορία.
     7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επιμελητήριο Κυκλάδων ζητεί τη βελτίωση της ακτοπλοϊκής σύνδεσης των Κυκλαδίτικων νησιών.
     8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί το χαρακτηρισμό της Επαρχίας Θήρας, ως παραμεθόρια περιοχή.
     9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Γενική Γραμματέας της Περιφέρειας Νοτίου Αιγαίου ζητεί την επίλυση του θέματος της ακτοπλοϊκής εξυπηρέτησης των Δυτ. Κυκλάδων και ειδικότερα της Κιμώλου.
     10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πολιτιστικός Οργανισμός Κορώνου Νάξου ζητεί τη βελτίωση των υποδομών του Κλιμακίου Ναυτικού Παρατηρητηρίου, στο Αργοκοίλι Νάξου.
     11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Φιλοπρόοδος Όμιλος Γαυρίου και ο Σύλλογος Άνω Αγίου Πέτρου ζητούν χρηματοδότηση για τη διάσωση του Ελληνιστικού Πύργου του Αγίου Πέτρου στην Άνδρο.
     12) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία Μέλη του Οικοδομικού Συνεταιρισμού Νέος Πόντος ζητούν τη νομιμοποίηση του οικισμού τους.
     13) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύλλογος Οικιστών συνοικισμού Γεωργίου Παπανδρέου Τουρκοβουνίων (Προφήτης Ηλίας) ζητεί να νομιμοποιηθούν οι ιδιοκτησίες των μελών του.
     14) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες υποβάλλει προτάσεις της για την προώθηση συμπληρωματικών ειδικών μέτρων για άτομα με αναπηρία.
     15) Ο Βουλευτής Ροδόπης κ. ΓΚΑΛΗΠ ΓΚΑΛΗΠ κατέθεσε αναφορά με την οποία το Τοπικό Συμβούλιο του Δ.Δ. Μικρού Δερείου του Δήμου Ορφέα ζητεί την απομάκρυνση του χώρου καταστροφής πυρομαχικών από την περιοχή, Τρία Σπίτια – Λατομείο.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1932/21-8-03 ερώτηση του Βουλευτή κ. Αλέξανδρου Βούλγαρή δόθηκε με το υπ΄ αριθμ. 11032(ΠΛΟ 197)/10-9-03 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης του Βουλευτή κ. Αλ. Βούλγαρη με αρ. πρωτ. 1932/21-8-2003, σας γνωρίζουμε ότι στις 13-8-03 στο υποκατάστημα του ΙΚΑ Ν. Ιωνίας Μαγνησίας συγκλήθηκε διοικητική επιτροπή για να αποφασίσει σχετικά με τις από 7-3-03 και 21-7-03 αιτήσεις θεραπείας της ΕΒΕΤΑΜ Α.Ε. (ενστάσεις στις πράξεις επιβολής εισφορών προστίμων του ΙΚΑ).
     Κατά την συνεδρίαση της επιτροπής ελήφθησαν οι παρακάτω αποφάσεις:
     - για τους διπλωματούχους μηχανικούς έγινε ομόφωνα δεκτή η αίτηση θεραπείας της ΕΒΕΤΑΜ Α.Ε.
     - για τους υπολοίπους εξειδικευμένους τεχνικούς, υπομηχανικούς και επιστήμονες ΑΕΙ, έγινε επίσης αποδεκτή κατά πλειοψηφία η αίτηση θεραπείας της εταιρείας.
     Όσον αφορά στην διαδικασία πώλησης των μετοχών της ΕΒΕΤΑΜ που ανήκουν στο Δημόσιο, αυτή προχωρά κανονικά και αναμένεται η έμπρακτη εκδήλωση ενδιαφέροντος από επιχειρηματίες του κλάδου.
     Ο Υπουργός
     Α. ΤΣΟΧΑΤΖΟΠΟΥΛΟΣ»
     2. Στις με αριθμούς 1593/31-7-03 και 1594/31.7.03 ερωτήσεις του Βουλευτή κ. Κωνσταντίνο Τσιπλάκη δόθηκε με το υπ΄ αριθμ. 36754/20-8-03 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση των υπ’ αριθμ. 1593/31-7-2003 και 1594/31-7-2003 ερωτήσεων, που κατέθεσε ο Βουλευτής κ. Κ. Τσιπλάκης, αναφορικά με τη χρηματοδότηση της Νομαρχιακής Αυτοδιοίκησης Σερρών, σας γνωρίζουμε κατά λόγο αρμοδιότητας του Υπουργείου μας, τα ακόλουθα:
     Σύμφωνα με το ισχύον Σύνταγμα, το Κράτος υποχρεούται να λαμβάνει όλα τα μέτρα που απαιτούνται για την εξασφάλιση α) της οικονομικής αυτοτέλειας και β) των πόρων που είναι αναγκαίοι για την εκπλήρωση της αποστολής και την άσκηση των αρμοδιοτήτων που έχουν ανατεθεί στην Τοπική Αυτοδιοίκηση, με ταυτόχρονη διασφάλιση της διαφάνειας κατά την διαχείριση των πόρων αυτών. Με την συνταγματική Αναθεώρηση του 2001, προβλέφθηκε για πρώτη φορά ότι κάθε μεταβίβαση αρμοδιοτήτων από κεντρικά ή περιφερειακά όργανα του Κράτους προς την Τοπική Αυτοδιοίκηση, συνεπάγεται και την μεταφορά των αντίστοιχων πόρων.
     Για την εκπλήρωση του σκοπού τους, οι ΝΑ διαθέτουν πόρους που προέρχονται από ίδια έσοδα (φόροι, τέλη, δικαιώματα κ.τ.λ.), από επιχορήγηση από τον Τακτικό Προϋπολογισμό για την άσκηση κρατικών αρμοδιοτήτων που τους έχουν μεταβιβασθεί και από τους Κεντρικούς Αυτοτελείς Πόρους.
     Πέραν των ανωτέρω τακτικών εσόδων τους, έχουν και έκτακτα έσοδα που προέρχονται κυρίως από τέλη για χρήση έργων, από δάνεια, δωρεές, κληροδοσίες, επιχορηγήσεις φορέων του δημοσίου τομέα, χρηματοδοτήσεις της Ε.Ε. ή άλλων διεθνών οργανισμών και κάθε άλλη πηγή.
     Σημαντικότατη πηγή εσόδων για τις ΝΑ είναι οι ΚΑΠ, οι οποίοι θεσπίστηκαν με το Ν.2672/98 και υπολογίζονται ως ποσοστό συμμετοχής της ΝΑ στα έσοδα του Τακτικού Προϋπολογισμού, ενώ αποδίδονται σε αυτές, για την κάλυψη κατά προτεραιότητα των δαπανών.
     - Βοηθημάτων υγειονομικής περίθαλψης και επιδομάτων κοινωνικής πρόνοιας.
     - Επενδύσεων που χρηματοδοτούνται αποκλειστικά από εθνικούς πόρους.
     - Λοιπών πάσης φύσεως λειτουργικών δαπανών.
     Η καθιέρωση των Κεντρικών Αυτοτελών Πόρων, στοχεύει στη χρηματοδότηση των Νομαρχιακών Αυτοδιοικήσεων από δυναμικούς φόρους του κρατικού προϋπολογισμού (το 15% των τελών κυκλοφορίας των αυτοκινήτων, το 10% του φόρου μεταβίβασης οικοδομών, οικοπέδων και αγροκτημάτων, το 4,5% των τελών ταξινόμησης στα επιβατικά αυτοκίνητα, φορτηγά και λεωφορεία Ι.Χ. και Δ.Χ που κυκλοφορούν για πρώτη φορά, το 2% του Φ.Π.Α και το 100% των τελών διενέργειας τεχνικών ελέγχων οχημάτων), το ύψος των οποίων ορίζεται ρητά από αυτόν και δεν επηρεάζεται, κάθε φορά, από τη βούληση της κεντρικής διοίκησης, αλλά μόνο από τη δυναμική των φόρων αυτών, ώστε να διευκολύνεται ο οικονομικός προγραμματισμός των ΟΤΑ β΄ βαθμού.
     Οι Κεντρικοί Αυτοτελείς Πόροι από την καθιέρωσή τους (1999) μέχρι και σήμερα παρουσιάζουν σημαντική μέση ετήσια αύξηση, η οποία ανέρχεται σε ποσοστό 10%.
     Η κατανομή κάθε χρόνο των ΚΑΠ στις ΝΑ και την Ε.Ν.ΑΕ., γίνεται με κοινή απόφαση των Υπουργών Εσωτερικών, Δημόσιας Διοίκησης & Αποκέντρωσης και Οικονομίας & Οικονομικών, ύστερα από πρόταση της Ε.Ν.ΑΕ.
     Κατά τα έτη 1999 και 2000 διατέθηκαν ποσά δρχ. 103.500.000.000 (303.741.746 €) και δρχ. 122.019.000.000 (358.089.508 €) αντίστοιχα.
     Το έτος 2001 διατέθηκε συνολικά ποσό δρχ. 142.593.586.000. Στο ποσό αυτό συμπεριλαμβάνεται και ποσό δρχ. 18.402.631.000 το οποίο αφορά απόδοση οφειλών παρελθόντων ετών στις ΝΑ. Έτσι η αύξηση που συνολικά παρουσιάζεται έναντι του έτους 2000 είναι της τάξης του 16,8%.
     Για το έτος 2002, διατέθηκε συνολικό ποσό 459.773.499 €, από το οποίο ποσό 401.079.442 € αποδόθηκε από τους ΚΑΠ για την κάλυψη των προαναφερομένων δαπανών τους και ποσό 58.694.057 € από τον Ειδικό Αναπτυξιακό Πόρο, ειδικά για την πραγματοποίηση επενδύσεών τους.
     Επισημαίνεται ότι από το ανωτέρω ποσό που αποδόθηκε από τους ΚΑΠ, ποσό 13.205.000 € διατέθηκε σε αυτές κατά το τρέχον έτος, ως συμπληρωματική επιχορήγηση, για κάλυψη αναγκών τους οικονομικού έτους 2002, που αφορούν ιδιαιτέρως δαπάνες αυτών για καταβολή βοηθημάτων υγειονομικής περίθαλψης και επιδομάτων κοινωνικής πρόνοιας.
     Τέλος για το έτος 2003, βάσει της αριθμ. 30606/10-7-2003 Κοινής Απόφασης των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, για την κατανομή των Κεντρικών Αυτοτελών Πόρων στις Νομαρχιακές Αυτοδιοικήσεις και την Ε.Ν.Α.Ε., έχει προβλεφθεί να διατεθεί ποσό 420.000.000 €.
     Στα πλαίσια αυτά η Nομαρχιακή Αυτοδιοίκηση Σερρών έλαβε κατά το έτος 2001 από τους ΚΑΠ ποσό 6.863.342,05 € (2.388.683.804 δρχ.), ενώ κατά το έτος 2002 ποσό 6.310.000 € από τους ΚΑΠ και 1.365.971 € από τον Αναπτυξιακό Πόρο (σύνολο 7.675.971 €).
     Για το τρέχον έτος, έχει προβλεφθεί βάσει της ΚΥΑ για την κατανομή των ΚΑΠ στις Νομαρχιακές Αυτοδιοικήσεις και την ΕΝΑΕ, να της διατεθεί από αυτούς ποσό 6.484.000 €.
     Τέλος, αναφορικά με τις χρηματοδοτήσεις Νομαρχιακών Αυτοδιοικήσεων για τον πολιτισμό, αρμόδιο να απαντήσει είναι το συνερωτώμενο Υπουργείο Πολιτισμού.
     Ο Υπουργός
     Κ. ΣΚΑΝΔΑΛΙΔΗΣ»
     3. Στην με αριθμό 2213/28-8-03 ερώτηση της Βουλευτού κ. Ζέττας Μακρή δόθηκε με το υπ΄ αριθμ. 7017/4/3684/9-9-03 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κ. Ζ. Μακρή, σας γνωρίζουμε ότι, στα πλαίσια των προσπαθειών που καταβάλλονται, τον τελευταίο καιρό, από το Υπουργείο μας, ώστε να αποφευχθεί το φαινόμενο της τυπικής μόνο παρουσίας των αστυνομικών στους Αστυνομικούς Σταθμούς και να αξιοποιηθεί το προσωπικό τους, κυρίως στην πραγματοποίηση των εποχούμενων περιπολιών, οι οποίες, σύμφωνα με τα σχέδια δράσης των οικείων Αστυνομικών Διευθύνσεων, διενεργούνται από τα Αστυνομικά Τμήματα ακόμη και στα mo απομακρυσμένα δημοτικά διαμερίσματα, αποφασίσθηκε η μερική ανακατανομή των οργανικών θέσεων των Αστυνομικών Διευθύνσεων της χώρας, προς επίτευξη του στόχου αυτού. Προς τούτο, σε ό,τι αφορά την εκτέλεση υπηρεσίας των αστυνομικών στους Σταθμούς, αποφασίσθηκε να διατίθενται ορισμένες ώρες του 24ώρου, κυρίως πρωινές, για την εξυπηρέτηση των πολιτών και τις υπόλοιπες να διατίθενται στις προαναφερόμενες περιπολίες.
     Οι ρυθμίσεις αυτές, οι οποίες αφορούν και τους Αστυνομικούς Σταθμούς της Αστυνομικής Διεύθυνσης Μαγνησίας, έγιναν, επειδή εκτιμήθηκε από την Υπηρεσία ότι ο τρόπος αυτός της αστυνόμευσης, με την ευρύτερη στήριξη και των τοπικών κοινωνιών, θα αποδώσει θετικά αποτελέσματα ως προς την αντιμετώπιση της εγκληματικότητας και γενικότερα των αστυνομικών προβλημάτων των ευπαθών κυρίως περιοχών και θα συμβάλλει σημαντικά στην παγίωση του αισθήματος ασφάλειας των πολιτών. Πάντως, στην περιοχή της αρμοδιότητας του Αστυνομικού Σταθμού Αργαλαστής πραγματοποιούνται σε τακτά χρονικά διαστήματα εξορμήσεις και αστυνομικοί έλεγχοι από ης εποχούμενες περιπολίες και την Ομάδα Πρόληψης και Καταστολής της Εγκληματικότητας, που δραστηριοποιείται σε όλο το νομό, ενώ η περιοχή έχει ενταχθεί στο πρόγραμμα ελέγχων που διενεργεί το ειδικό συνεργείο, το οποίο συγκροτήθηκε από την Αστυνομική Διεύθυνση, για ηχομετρήσεις στα κέντρα διασκέδασης και συναφή καταστήματα.
     Τέλος σας πληροφορούμε ότι βρίσκεται στο τελικό στάδιο ο σχεδιασμός του Υπουργείου μας για την αναδιάρθρωση όλων των περιφερειακών αστυνομικών Υπηρεσιών, προκειμένου να καταστούν αυτές δυναμικότερες και αποτελεσματικότερες στην εκπλήρωση της αποστολής τους. Με βάση το σχεδιασμό αυτό όλα τα θέματα που αφορούν ίδρυση, κατάργηση, προαγωγή, κλπ. Υπηρεσιών θα αντιμετωπισθούν σε ενιαία βάση. Προς τούτο, γίνεται αξιολόγηση και εκτίμηση όλων των συναφών με το θέμα αυτό στοιχείων, σε συνδυασμό και με τις απόψεις και προτάσεις των Επιτροπών, που για το σκοπό αυτό, μετά από επιστολή μας, είχαν συσταθεί στις περιφερειακές Νομαρχιακές Αυτοδιοικήσεις, προκειμένου, με την ευρύτερη δυνατή στήριξη των τοπικών κοινωνιών, να ληφθούν οριστικές και με μακρόχρονη προοπτική για το ζήτημα αυτό αποφάσεις.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     4. Στην με αριθμό 1896/20-8-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. Τ/8812/10-9-03 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης, που κατατέθηκε στην Βουλή από τον ως άνω βουλευτή, σας γνωρίζουμε τα ακόλουθα:
     Δεν υφίσταται καμία συμφωνία για «μεταβίβαση» δημόσιας περιουσίας στην Εταιρία Ελληνικά Τουριστικά Ακίνητα (Ε.Τ.Α.) Α.Ε., με σκοπό την χρηματοδότηση της Ολυμπιακής Προετοιμασίας.
     Σε περίπτωση που υπάρξει κάποια συμφωνία σε αυτό το ζήτημα, είναι αυτονόητο ότι θα λάβει την απαιτούμενη δημοσιότητα, όπως έχουν ήδη τύχει οι διαδικασίες εισαγωγής της Εταιρίας στο Χρηματιστήριο Αθηνών (Χ.Α.), η οποία προγραμματίζεται στα μέσα Νοεμβρίου 2003.
     Η Ε.Τ.Α., αποτελεί μία ανώνυμη εταιρία του ευρύτερου Δημόσιου Τομέα, της οποίας σκοπός και στόχος είναι η βέλτιστη αξιοποίηση της δημόσιας τουριστικής περιουσίας, διασφαλίζοντας το μέγιστο δυνατό όφελος για το ελληνικό δημόσιο. Πέραν τούτου, ενδεχόμενη συμμετοχή της Ε.Τ.Α. σε έργα αξιοποίησης της δημόσιας ακίνητης περιουσίας, αξιολογείται επί τη βάσει ιδιωτικοοικονομικών κριτηρίων, με διαρκή επιδίωξη την ενίσχυση της μακροχρόνιας αξίας της εταιρίας και την προάσπιση του δημοσίου εταιρικού συμφέροντος.
     Ο Υφυπουργός
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
     5. Στην με αριθμό 1908/20-8-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ΄ αριθμ. 111939/3-9-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σχετικά με την εν θέματι ερώτηση 1908 που κατατέθηκε στις 20/8/2003 από τον Βουλευτή κ. Κων/νο Τσιπλάκη για το λατομικό καθεστώς στο Ν. Σερρών, σας γνωρίζουμε τα εξής:
     1. Το ΥΠΕΧΩΔΕ δεν έχει αρμοδιότητα για τον καθορισμό λατομικών περιοχών.
     2. Σύμφωνα με την ΚΥΑ Η.Π.15393/2332/5-8-2002 (ΦΕΚ 1022Β) το ΥΠΕΧΩΔΕ έχει αρμοδιότητα για την περιβαλλοντική αδειοδότηση λατομικών περιοχών μαρμάρων. (παράρτημα Ι, πίνακας 5, σημείο 10 της ΚΥΑ)
     Στην Υπηρεσία μας δεν έχουν κατατεθεί προς αξιολόγηση και έγκριση Περιβαλλοντικών όρων Μ.Π.Ε που να αφορούν λατομικές περιοχές μαρμάρων.
     3. Σύμφωνα με τα άρθρα 3 και 4 του Ν.2115/93, για τον καθορισμό λατομικών περιοχών αδρανών υλικών εισηγείται προς τον αρμόδιο Νομάρχη Επιτροπή, στην οποία δεν προβλέπεται η συμμετοχή του ΥΠΕΧΩΔΕ. Στη συνέχεια οι εν λόγω λατομικές περιοχές καθορίζονται με απόφαση του αρμόδιου Νομάρχη και δημοσιεύονται σε Φ.Ε.Κ.
     Η περιβαλλοντική αδειοδότηση λατομικών περιοχών αδρανών υλικών είναι αρμοδιότητα της Περιφέρειας (ΚΥΑ Η.Π.15393/2332/5-8-2002 παράρτημα Ι, πίνακας 5, σημείο 11).
     Η Υφυπουργός
     Ρ. ΖΗΣΗ»
     6. Στην με αριθμό 1917/20-8-03 ερώτηση του Βουλευτή κ. Σταύρου Δήμα δόθηκε με το υπ΄ αριθμ. 7017/4/3659/9-9-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Σ. Δήμας, σε ό,τι μας αφορά, σας γνωρίζόυμε ότι το θέμα της πρόληψης των τροχαίων ατυχημάτων αποτελεί για το Υπουργείο μας πρώτη προτεραιότητα και για το σκοπό αυτό, σε συνεργασία με τα συναρμόδια Υπουργεία, λαμβάνουμε κάθε αναγκαίο μέτρο για την καλύτερη αστυνόμευση της τροχαίας κίνησης, τη διαρκή επιτήρηση του οδικού δικτύου της χώρας και τη διενέργεια ελέγχων τήρησης των διατάξεων της ισχύουσας νομοθεσίας.
     Ειδικότερα, σε ό,τι αφορά την τροχονομική αστυνόμευση της νέας εθνικής οδού Κορίνθου-Πατρών, σας πληροφορούμε ότι, στα πλαίσια του στρατηγικού σχεδίου για τη βελτίωση της οδικής ασφάλειας στην Ελλάδα «2001-2005» και με βάση τα ειδικά προγράμματα που έχουν καταρτισθεί, οι αρμόδιες Υπηρεσίες μας (Τμήμα Τροχαίας Κορίνθου, Τμήμα Τροχαίας Ξυλοκάστρου, Τμήμα Τροχαίας Αιγίου και Τμήμα Τροχαίας Πατρών), αστυνομεύουν το εν λόγω οδικό δίκτυο καθημερινά και σε 24ωρη βάση με εποχούμενες περιπολίες, ενώ διενεργούνται τροχονομικοί έλεγχοι και από τα ειδικά συνεργεία, για τη βεβαίωση, κυρίως, των παραβάσεων εκείνων που χαρακτηρίζονται επικίνδυνες και οδηγούν στο τροχαίο ατύχημα. Επίσης, για το σκοπό αυτόν, διατίθενται και περιπολικά ελεύθερου χρωματισμού με συμβατικούς αριθμούς κυκλοφορίας ώστε να επισημαίνονται οι κινούμενο με επικίνδυνο και προκλητικό τρόπο οδηγοί, δημιουργώντας παράλληλα κλίμα συμμόρφωσης και πειθαρχίας στους κανόνες του Κ.Ο.Κ. στους χρήστες των οδών.
     Η δραστηριοποίηση αυτή των Υπηρεσιών μας, με την εμφανή και έντονη παρουσία τροχονόμων στο εθνικό δίκτυο αλλά και με τη διενέργεια συχνών και ουσιαστικών ελέγχων στα πάσης φύσεως οχήματα, κατά το τελευταίο χρονικό διάστημα, έχει αποδώσει θετικά αποτελέσματα.
     Επίσης, κατά τα Σαββατοκύριακα, αργίες, μεγάλες εξόδους από τις πόλεις κλπ., που παρουσιάζονται αυξημένα κυκλοφοριακά προβλήματα, οι ανωτέρω Υπηρεσίες μας λαμβάνουν έκτακτα και αυξημένα τροχονομικά μέτρα για την αποτελεσματικότερη αστυνόμευση, με στόχο τη διευκόλυνση της κυκλοφορίας πεζών και οχημάτων στην περιοχή ευθύνης τους και την πρόληψη των τροχαίων ατυχημάτων.
     Πέραν αυτών, στα πλαίσια της τεχνικής αστυνόμευσης, για τις φθορές, βλάβες και ατέλειες που επισημαίνονται στο εν λόγω οδικό δίκτυο ενημερώνονται αμέσως οι αρμόδιες Υπηρεσίες για την αποκατάστασή τους και τη λήψη μέτρων αποτροπής των κινδύνων.
     Τέλος, στις Υπηρεσίες μας δόθηκαν πρόσθετες εντολές και οδηγίες, προκειμένου να συνεχίσουν με αμείωτο ενδιαφέρον τις προσπάθειες, σε συνεργασία, πάντοτε, με τις συναρμόδιες Υπηρεσίες και τους λοιπούς φορείς, για την πρόληψη των τροχαίων ατυχημάτων στο αναφερόμενο οδικό δίκτυο.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     7. Στην με αριθμό 2041/22.8.03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Τ/8993/10.9.03 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης, που κατατέθηκε στην Βουλή από τον ως άνω βουλευτή, σας γνωρίζουμε τα ακόλουθα:
     Η Ιαματική Πηγή Νιγρίτας, στην περιοχή Θερμά του Δήμου Νιγρίτας, είναι Τουριστικής σημασίας και ανήκει κατά κυριότητα στον Ε.Ο.Τ. Σύμφωνα με τις διατάξεις των Ν. 2636/1998 και 2837/2000, η Ε.Τ.Α. Α.Ε. έχει αναλάβει την διοίκηση, διαχείριση και αξιοποίηση της περιουσίας και των επιχειρηματικών μονάδων του Ε.Ο.Τ., μεταξύ των οποίων και η Ιαματική Πηγή Νιγρίτας, με την έκταση που την περιβάλλει, συνολικού εμβαδού 128.675 τ.μ. Στην έκταση αυτή, ευρίσκονται εγκαταστάσεις - υδροθεραπευτηρίου, καταλυμάτων διαμονής και παλαιού εμφιαλωτηρίου, το οποίο δεν λειτουργεί.
     Η Ε.Τ.Α. Α.Ε. ανέθεσε σε εξειδικευμένο σχήμα Χρηματοοικονομικού Συμβούλου, την μελέτη όλων των περιουσιακών στοιχείων αρμοδιότητάς της, την καταγραφή της νομικής και τεχνικής ωριμότητας και την υποβολή στρατηγικού σχεδίου αξιοποίησης του συνόλου της περιουσίας.
     Όπως προκύπτει από το οριστικό στρατηγικό σχέδιο που υποβλήθηκε, ειδικά για την Ιαματική Πηγή Νιγρίτας, και λαμβάνοντας υπόψη τα παρακάτω πλεονεκτήματα που παρουσιάζει:
     Την ύπαρξη δύο διαφορετικών πηγών, ψυχρής και θερμής, που επιτρέπουν τον συνδυασμό λουτροθεραπείας και ποσιθεραπείας.
     Τον πλούσιο και εκτεταμένο υδροφόρο ορίζοντα.
     Την άμεση πρόσβαση σε διεθνή οδικό άξονα.
     Την γεωγραφική θέση του ακινήτου, το οποίο βρίσκεται σε μικρή σχετική απόσταση από πύλη εισόδου στην Χώρα.
     Την καταγεγραμμένη επιθυμία της τοπικής κοινωνίας για την ανάπτυξη των Ιαματικών Πηγών προτείνεται η αξιοποίηση των εγκαταστάσεων ως ειδικής τουριστικής υποδομής, με προτεινόμενες δράσεις, την αναβάθμιση του υδροθεραπευτηρίου, την επαναλειτουργία του εμφιαλωτηρίου και την ανάπτυξη προπονητικού και αθλητικού τουρισμού.
     Οι προτεινόμενες επενδύσεις, είναι δυνατόν να ενταχθούν στις επιδοτήσεις του Αναπτυξιακού Νόμου 2601/1998.
     Μετά τα ανωτέρω η Ε.Τ.Α. Α.Ε. δημοσίευσε Προκαταρτική Ενημέρωση για την αξιοποίηση τουριστικών ακινήτων της περιφέρειας και την εκδήλωση επενδυτικού ενδιαφέροντος, με στόχο την προσέλκυση ιδιωτικών κεφαλαίων και τεχνογνωσίας από την Ελλάδα και το εξωτερικό και βασική επιδίωξη, την δημιουργία σύγχρονων και βιώσιμων τουριστικών εκμεταλλεύσεων υψηλών προδιαγραφών.
     Μεταξύ των προς αξιοποίηση ακινήτων, περιλαμβάνοντο και οι Ιαματικές Πηγές Νιγρίτας, με τις υπάρχουσες εγκαταστάσεις τους για τις οποίες όμως δεν εκδηλώθηκε κάποιο ενδιαφέρον.
     Παρόλα αυτά, η Ε.Τ.Α. Α.Ε., εξακολουθεί τις προσπάθειες για την αναζήτηση της πλέον ενδεδειγμένης λύσης, για την ολοκληρωμένη ανάπτυξη των Ιαματικών Πηγών της Νιγρίτας, μέσω ιδιωτικών επενδύσεων και μελετά την προκήρυξη Δημόσιου Διαγωνισμού για την μακροχρόνια εκμίσθωση αυτών. Εφόσον υπάρξει το ανάλογο ενδιαφέρον, οι σχετικές διαδικασίες προγραμματίζονται για το Δ΄ τρίμηνο 2003.
     Μέχρι σήμερα, δεν έχει υποβληθεί στην Ε.Τ.Α. Α.Ε. αίτημα του Δήμου, για την παραχώρηση της εκμετάλλευσης των Ιαματικών Πηγών Νιγρίτας. Επισημαίνουμε δε ότι παραχώρηση της κυριότητας των Ιαματικών Πηγών δεν είναι δυνατή, σύμφωνα με την ισχύουσα νομοθεσία.
     Ο Υφυπουργός
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
     8. Στην με αριθμό 1918/20.8.03 ερώτηση του Βουλευτή κ. Σταύρου Δήμα δόθηκε με το υπ’ αριθμ. 10964(ΠΛΟ 195)/10.9.03 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης του Βουλευτή κ. Στ. Δήμα με αρ. πρωτ. 1918/20.8.2003, σας γνωρίζουμε τα εξής:
     Η αλλαγή τοπίου στο σύστημα έρευνας και τεχνολογικής καινοτομίας θα επιτευχθεί μέσω των Επιχειρησιακών Προγραμμάτων «Ανταγωνιστικότητας (ΕΠΑΝ), Κοινωνίας της Πληροφορίας (ΚτΠ) και των Περιφερειακών Επιχειρησιακών Προγραμμάτων (ΠΕΠ) καθώς και του μακροχρονίου σχεδιασμού του Υπουργείου Ανάπτυξης που εντάσσεται στις κοινοτικές πολιτικές για την ανταγωνιστικότητα.
     Τα προγράμματα αυτά εστιάζουν τις ενισχύσεις τους στην αύξηση της επιχειρηματικής έρευνας και της τεχνολογικής καινοτομίας, στην απορρόφηση των νέων τεχνολογιών από τις επιχειρήσεις καθώς και στη διαμόρφωση πολιτικής καινοτομίας σε περιφερειακό επίπεδο, αξιοποιώντας έτσι τα κοινοτικά κονδύλια για τον εκσυγχρονισμό της οικονομίας μας με στόχο την σύγκλιση της ανταγωνιστικότητας της ελληνικής οικονομίας με των άλλων ευρωπαϊκών χώρων.
      Ειδικότερα το ΕΠΑΝ με τον άξονα 4 «Τεχνολογική καινοτομία και έρευνα» αποβλέπει στη μέγιστη εμπορική εκμετάλλευση των αποτελεσμάτων της έρευνας (Μέτρο 4.1) στην ανάπτυξη τεχνολογικών πάρκων και ερευνητικών κέντρων προς την κατεύθυνση παροχής υπηρεσιών στις επιχειρήσεις (Μέτρο 4.2) στην εντατικοποίηση της έρευνας και των παρεμφερών δραστηριοτήτων στο εσωτερικό των επιχειρήσεων (Μέτρο 4.3) στην συστηματικοποίηση και διάθεση πληροφοριών που σχετίζονται με την έρευνα και την τεχνολογία και είναι απαραίτητες για την υποστήριξη της τεχνολογικής καινοτομίας, (Μέτρο 4.4) καθώς και στην προώθηση των συνεργασιών μεταξύ παραγωγικών και ερευνητικών φορέων σε έργα μακροχρόνιας εμβέλειας με σκοπό την παραγωγή καινοτόμων προϊόντων (Μέτρο 4.5).
      Για τους τομείς αυτούς πρόκειται να εκταμιευθούν από το Γ΄ ΚΠΣ πάνω από 750 εκατ. ευρώ.
      Ενδεικτικά αναφέρονται τα παρακάτω Προγράμματα ενίσχυσης της τεχνολογικής καινοτομίας των επιχειρήσεων που βρίσκονται σε εξέλιξη στην ΓΓΕΤ στο πλαίσιο του ΕΠΑΝ και του ΕΠ ΚτΠ:
       ΠΑΒΕΤ: Πρόγραμμα Ανάπτυξης Βιομηχανικής Έρευνας και Τεχνολογίας από ελληνικές επιχειρήσεις και
       ΠΑΒΕΤ - ΝΕ: απευθύνεται ειδικά σε εmχειρήσεις οι οποίες δεν έχουν συμπληρώσει πενταετία από την ίδρυσή τους.
       ΠΕΠΕΡ: Πρόγραμμα Ενίσχυσης Τεχνολογικών Ενδεικτικών Έργων
       ΠΡΑΞΕ: Πρόγραμμα για την υποστήριξη ερευνητικών μονάδων για την προτυποποίηση και την εμπορική εκμετάλλευση ερευνητικών αποτελεσμάτων με δημιουργία νέων επιχειρήσεων (spin offs)
      ΣΥΝΤΟΝΙΣΜΕΝΑ ΠΡΟΓΡΑΜΜΑΤΑ σε τομείς εθνικής προτεραιότητας Έρευνας και Ανάπτυξης. Σκοπός είναι η προώθηση των συνεργασιών μεταξύ παραγωγικών και ερευνητικών φορέων σε έργα μακροχρόνιας εμβέλειας με σκοπό την παραγωγή καινοτόμων προϊόντων ή υπηρεσιών και την αντιμετώπιση κοινωνικών και πολιτιστικών αναγκών που επηρεάζουν την ανταγωνιστικότητα των επιχειρήσεων και γενικότερα την οικονομία.
      ΗΡΩΝ: Πρόγραμμα επιχορήγησης δραστηριοτήτων Έρευνας και Ανάπτυξης σε επιχειρήσεις, εφόσον αυτές απασχολήσουν ερευνητικό προσωπικό σε νέο-δημιουργούμενες θέσεις εργασίας.
      ΤΕΧΝΟΜΕΣΙΤΕΙΑ: Πρόγραμμα για την Ανάπτυξη και Δικτύωση των Οργανισμών Παροχής Υπηρεσιών σε θέματα μεταφοράς τεχνολογίας και καινοτομίας.
      ΗΛΕΚΤΡΟΝΙΚΟ ΕΠΙΧΕΙΡΕΙΝ (e-business): Πρόγραμμα για την ενίσχυση ερευνητικών συμπράξεων επιχειρήσεων, πανεπιστημίων, ερευνητικών κέντρων για ανάπτυξη καινοτόμων (τεχνολογικά) προϊόντων και υπηρεσιών Ηλεκτρονικού Επιχειρείν.
      ΗΛΕΚΤΡΟΝΙΚΗ ΜΑΘΗΣΗ (e-learning): Πρόγραμμα για την ενίσχυση ερευνητικών συμπράξεων επιχειρήσεων, εκπαιδευτικών ιδρυμάτων, ερευνητικών κέντρων και άλλων φορέων για ανάπτυξη καινοτόμων (τεχνολογικά) προϊόντων και υπηρεσιών Ηλεκτρονικής Μάθησης.
      Με την ολοκλήρωση του Γ΄ ΚΠΣ η Ελλάδα όχι απλά δεν θα υστερεί αλλά προβλέπεται να έχει ξεπεράσει το μέσο όρο της Ε.Ε. παρά την αρχική σημαντική καθυστέρηση.
     Ο Υπουργός
     Α. ΤΣΟΧΑΤΖΟΠΟΥΛΟΣ»
     9. Στην με αριθμό 1937/21.8.03 ερώτηση του Βουλευτή κ. Ευγένιου Χαϊτίδη δόθηκε με το υπ’ αριθμ. 7017/4/3666/9.9.03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Ε. Χαϊτίδης σε ό,τι μας αφορά, σας γνωρίζουμε ότι οι αρμόδιες Υπηρεσίες μας, σε συνεργασία με τις Υπηρεσίες άλλων Υπουργείων, λαμβάνουν όλα τα απαραίτητα μέτρα για την αντιμετώπιση ενδεχόμενης δράσης ατόμων, με σκοπό να δημιουργήσουν εντάσεις στην αναφερόμενη περιοχή ή οποιωνδήποτε μεθοδεύσεων που στρέφονται εναντίον των εθνικών μας συ συμφερόντων .
     Σε ό,τι αφορά την είσοδο και παραμονή στη χώρα μας ατόμων που εισήλθαν σε αυτή προκειμένου να παραβρεθούν σε εκδηλώσεις που πραγματοποιήθηκαν τον παρελθόντα μήνα στη Μακεδονία, από τις αρμόδιες Υπηρεσίες μας εφαρμόσθηκε πιστά η ισχύουσα νομοθεσία.
     Επίσης, η Αστυνομία, κατά τις εκδηλώσεις αυτές έλαβε, όπως είχε υποχρέωση, τα απαραίτητα μέτρα για την τήρηση της τάξης και την πρόληψη τυχόν εκνόμων ενεργειών.
     Σε ό,τι αφορά την αναφερόμενη οικοδομή του καθαιρεθέντος κληρικού Νικολάου Τσαρκνιά, σας πληροφορούμε ότι οι οικοδομικές εργασίες ανέγερσης αποθήκης με υπόγειο και περίφραξη σε οικόπεδο είχε αρχίσει κατόπιν της 185/18-12-2000 άδειας οικοδομής, που εκδόθηκε από το αρμόδιο Πολεοδομικό Γραφείο Αριδαίας. Οι εργασίες, όμως, διεκόπησαν κατόπιν του 1209/8-11-2001 εγγράφου του ανωτέρω Πολεοδομικού Γραφείου, επειδή δεν ανταποκρίνονταν στα σχέδια της άδειας, ενώ, με τα 1175/7-1-2002 και 25/8-1-2002 έγγραφα αυτού, επετράπη η συνέχιση αυτών, έγινε δε και αναθεώρηση της οικοδομικής αδείας, που αφορά την αλλαγή χρήσης της αποθήκης με υπόγειο σε χώρο συνάθροισης κοινού με υπόγειο.
     Στον ανωτέρω αναφερόμενο χώρο, στον οποίο κατά καιρούς συγκεντρώνεται μικρός αριθμός ατόμων, πραγματοποιήθηκε την 22-8-2003 επίσκεψη ατόμων. Μέχρι σήμερα τον χώρο αυτό δεν έχει διαπιστωθεί λειτουργία ευκτηρίου οίκου, δεδομένου ότι και από το αρμόδιο Υπουργείο δεν ικανοποιήθηκε αίτημα του ανωτέρω καθαιρεθέντος κληρικού για έγκριση ανέγερσης ιερού ναού, σχετικά δε αδικήματα όπως η τέλεση μυστηρίου ή άλλες σχετικές ενέργειες είναι δυνατόν να στοιχειοθετηθούν μόνο σε περίπτωση κατά την οποία αυτές τελεσθούν δημόσια. Πάντως για το θέμα αυτό ενημερώθηκε και η εισαγγελική Αρχή της Έδεσσας.
     Τέλος, προς το Υπουργείο Εξωτερικών διαβιβάζουμε φωτοαντίγραφο της ερώτησης, προκειμένου να σας ενημερώσει σχετικά για τα θέματα αυτής, που ανάγονται στην αρμοδιότητά του.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     10. Στην με αριθμό 1948/2.8.03 ερώτηση του Βουλευτή κ. Αθανασίου Δαβάκη δόθηκε με το υπ’ αριθμ. ΥΠΠΟ/ΓΥ/ΚΕ/153/8.9.03 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 1948/02.08.2003 ερώτηση του Βουλευτή κ. Αθανάσιου Δαβάκη, σας γνωρίζουμε τα εξής: Το Υπουργείο Πολιτισμού έχει προτείνει την κατασκευή νέου Μουσείου στην Σπάρτη, στον χώρο του παλαιού εργοστασίου ΧΥΜΟΦΙΞ. Το Δημοτικό Συμβούλιο Σπάρτης προέβη στην πράξη για την αλλαγή του Γενικού Πολεοδομικού Σχεδίου της πόλης και τελικά το Συμβούλιο Χωροταξίας Οικισμού και Περιβάλλοντος του νομού Λακωνίας στην συνεδρίασή του στις 14.2.2003 γνωμοδότησε ομόφωνα υπέρ της έγκρισης της τροποποίησης των επιτρεπόμενων χρήσεων γης στο Ο.Τ. χωρίς αριθμό από χώρο Δημοτικής Αγοράς σε χώρο Αρχαιολογικού Μουσείου και το παραπάνω οικοδομικό τετράγωνο αριθμήθηκε ως 189 Α.
     Μετά την γνωμοδότηση του ΚΑΣ στην υπ. αριθ. 12/4.3.2003 Συνεδρία του, το Τμήμα Απαλλοτριώσεων του Υπουργείου Πολιτισμού προχωρεί τις διαδικασίες της εξαγοράς του ακινήτου (έλεγχος τίτλων ιδιοκτησίας, εκτίμηση αξίας κλπ.) και έχει αποστείλει συνεργείο του στην Σπάρτη προκειμένου να ελέγξει το τοπογραφικό διάγραμμα του ακινήτου που είχε εκπονηθεί με μέριμνα της Εθνικής Τράπεζας με την συνεργασία της αρμόδιας Ε΄ Εφορείας Προϊστορικών και Κλασικών Αρχαιοτήτων.
     Η ΕΤΕ διαφώνησε με την πρώτη εκτίμηση της αρμόδιας για τον προσδιορισμό της αξίας του ακινήτου τριμελούς επιτροπής, κινήθηκε η διαδικασία επαναξιολόγησης και ελπίζουμε με το νεώτερο αυτό τίμημα να συμφωνήσει η ΕΤΕ ώστε να ολοκληρωθεί η διαδικασία μεταβίβασης.
     Ο Υπουργός
     ΕΥΑΓΓΕΛΟΣ ΒΕΝΙΖΕΛΟΣ»
     11. Στην με αριθμό 1957/21.8.03 ερώτηση των Βουλευτών κυρίων Ηλία Καλλιώρα, Θεοδώρου Σκρέκα και Νικολάου Αγγελόπουλου δόθηκε με το υπ’ αριθμ. 1079733/281/9.9.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της υπ’ αριθμ. πρωτ.1957/21.8.03 ερώτησης που κατέθεσαν οι Βουλευτές κ.κ. Ηλίας Καλλιώρας, Θεόδωρος Σκρέκας και Νικ. Αγγελόπουλος, σας γνωρίζουμε ότι το Σ.Δ.Ο.Ε. έχει επιληφθεί των θεμάτων που αναφέρονται στην καλή εκτέλεση προγραμμάτων αγρανάπαυσης που επιδοτούνται από τον κοινοτικό και εθνικό προϋπολογισμό σε εκτέλεση σχετικών προσφάτων εισαγγελικών παραγγελιών.
     Σας γνωρίζουμε επίσης ότι οι Περιφερειακές Διευθύνσεις του Σ.Δ.Ο.Ε. Θεσσαλίας και Ηπείρου ήδη διενεργούν προκαταρκτικές εξετάσεις ύστερα από παραγγελία των κατά τόπους αρμοδίων εισαγγελέων.
     Οι έρευνες αυτές βρίσκονται σε εξέλιξη, μετά δε το πέρας τους, θα υποβληθούν στις αρμόδιες εισαγγελικές αρχές οι σχετικές πορισματικές αναφορές.
     Ο Υφυπουργός
     ΑΠ. ΦΩΤΙΑΔΗΣ»
     12. Στην με αριθμό 1996/22-8-03 ερώτηση των Βουλευτών κυρίων Γιώργου Χουρμουζιάδη και Άγγελου Τζέκη δόθηκε με το υπ’ αριθμ. 7017/4/3663/9-9-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κ. κ. Γ. Χουρμουζιάδης και Α. Τζέκης, σας γνωρίζουμε ότι η επίλυση των προβλημάτων που αντιμετωπίζουν οι Υπηρεσίες του Πυροσβεστικού Σώματος αποτελεί για το Υπουργείο μας θέμα πρώτης προτεραιότητας και καθημερινή μας επιδίωξη, με στόχο την καλύτερη λειτουργία αυτών για την αποτελεσματικότερη πυροπροστασία της χώρας, καθώς και την αναβάθμιση των παρεχόμενων στους πολίτες υπηρεσιών.
     Ειδικότερα, η ίδρυση, κατάργηση και προαγωγή των Πυροσβεστικών Υπηρεσιών γίνεται σύμφωνα με τον επιχειρησιακό σχεδιασμό του Σώματος, κατόπιν ενδελεχούς μελέτης όλων των παραμέτρων που αφορούν τις ανάγκες και την επικινδυνότητα κάθε περιοχής, καθώς και τις υπηρεσιακές και δημοσιονομικές δυνατότητες.
     Σύμφωνα με τα ανωτέρω και δεδομένου ότι για το Αρχηγείο Πυροσβεστικού Σώματος άμεση προτεραιότητα αποτελεί η ίδρυση και λειτουργία νέων Υπηρεσιών σε περιοχές που παρουσιάζουν αυξημένη επικινδυνότητα και δεν καλύπτονται ικανοποιητικά, το αίτημα για προαγωγή του Πυροσβεστικού Σταθμού Καστοριάς, ο οποίος ιδρύθηκε το 1970 και λειτούργησε το 1976, στην παρούσα φάση, δεν μπορεί να ικανοποιηθεί.
     Σε ό,τι αφορά την Πυροπροστασία του νομού Καστοριάς, σας πληροφορούμε ότι αυτή έχει ενισχυθεί σημαντικά τα τελευταία χρόνια. Σήμερα ο νομός από πλευράς πυροπροστασίας καλύπτεται από τον ανωτέρω αναφερόμενο Πυροσβεστικό Σταθμό Καστοριάς και τα Πυροσβεστικά Κλιμάκια Νεστορίου, Άργους Ορεστικού και Επταχωρίου, ενώ πρέπει να σημειωθεί ότι, πέραν των ανωτέρω τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια μέσα.
     Οι ανωτέρω Πυροσβεστικές Υπηρεσίες προκειμένου να ανταποκρίνονται αποτελεσματικά στις ανάγκες πυροπροστασίας της περιοχής έχουν στελεχωθεί, μέσα από την ελλειμματική δύναμη του Πυροσβεστικού Σώματος, με το αναγκαίο πυροσβεστικό προσωπικό και κατά την τρέχουσα αντιπυρική περίοδο ενισχύθηκαν με πενήντα εποχικούς πυροσβέστες. Επίσης, έχουν εφοδιασθεί με τα αναγκαία μέσα και εφόδια και τον απαραίτητο για την εκπλήρωση της αποστολής τους μηχανολογικό εξοπλισμό.
     Ειδικότερα, σε ό,τι αφορά τη λειτουργία του Πυροσβεστικού Σταθμού Καστοριάς, σας πληροφορούμε ότι η Υπηρεσία αυτή έχει στελεχωθεί με το αναγκαίο, για την επιτέλεση της αποστολής της, πυροσβεστικό προσωπικό και σήμερα η υπηρετούσα σε αυτή δύναμη υπολείπεται της οργανικής της κατά τρεις πυροσβεστικούς υπαλλήλους, ενώ κατά την τρέχουσα αντιπυρική περίοδο ενισχύθηκε με είκοσι εποχικούς πυροσβέστες.
     Περαιτέρω ενίσχυση της Υπηρεσίας αυτής, καθώς και των άλλων Πυροσβεστικών Υπηρεσιών του νομού με μόνιμο προσωπικό, για την κάλυψη κενών οργανικών θέσεων, θα γίνει στα πλαίσια των μελλοντικών προσλήψεων, με τους προκηρυσσόμενους διαγωνισμούς κατάταξης πυροσβεστικών υπαλλήλων. Ήδη, για το τρέχον έτος, έχει προγραμματισθεί η πρόσληψη ικανού αριθμού πυροσβεστικών υπαλλήλων και έχουν εγκριθεί οι απαιτούμενες πιστώσεις.
     Επίσης, σχετικά με την υλικοτεχνική υποδομή της εν λόγω Υπηρεσίας, σας πληροφορούμε ότι σε αυτή, έχουν διατεθεί τα προβλεπόμενα μέσα και μηχανολογικός εξοπλισμός, μεταξύ των οποίων πέντε υδροφόρα πυροσβεστικά οχήματα και τέσσερα βοηθητικά πυροσβεστικά οχήματα, καθώς και ο απαραίτητος διασωστικός εξοπλισμός.
     Τέλος, για το θέμα. της ενίσχυσης και του εκσυγχρονισμού της υλικοτεχνικής υποδομής του Πυροσβεστικού Σταθμού Καστοριάς και των λοιπών Πυροσβεστικών Υπηρεσιών του νομού, όπως και της λοιπής χώρας, πρέπει να επισημάνουμε ότι τα τελευταία χρόνια έχουν γίνει σημαντικά βήματα με την αύξηση των διατιθέμενων κονδυλίων με χρηματοδότηση, τόσο από εθνικούς πόρους, όσο και από προγράμματα της Ε.Ε. Η προσπάθεια αυτή, τα αποτελέσματα της οποίας είναι ήδη ορατά, συνεχίζεται στο πλαίσιο των εξοπλιστικών προγραμμάτων, που βρίσκονται σε εξέλιξη και υλοποιούνται με γοργούς ρυθμούς, εν όψει και της διενέργειας στη χώρα μας των Ολυμπιακών Αγώνων του 2004, ώστε να ενισχυθούν οι Υπηρεσίες με τα αναγκαία σύγχρονα μέσα και εφόδια και ασφαλώς και αυτές του νομού Καστοριάς.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     13. Στις με αριθμό 1791/19-8-03 και 48/1.7.03 ερωτήσεις των Βουλευτών κ. Νικολάου Νικολόπουλου και Μαρίας Δαμανάκη δόθηκε με το υπ’ αριθμ.7017/4/3651 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση των ανωτέρω ερωτήσεων, που κατέθεσαν οι Βουλευτές κ. Ν. Νικολόπουλος και κ. Μ. Δαμανάκη, εκ των οποίων τη δεύτερη μας διαβίβασε το Υπουργείο Ανάπτυξης, με το Β 13-367 από 22-8-2003 έγγραφό του, σε ό,τι μας αφορά, σας γνωρίζουμε ότι οι αστυνομικές Υπηρεσίες για την προστασία της νεολαίας μας από τη μάστιγα των εξαρτησιογόνων ουσιών, κυρίως των ναρκωτικών και του αλκοόλ, με ιδιαίτερη ευαισθησία και υπευθυνότητα και σε συνεργασία με τις Υπηρεσίες των συναρμόδιων Υπουργείων και τους άλλους φορείς, λαμβάνουν στα πλαίσια των αρμοδιοτήτων τους όλα τα αναγκαία μέτρα με στόχο, κυρίως, την πρόληψη, αλλά και την καταστολή του φαινομένου αυτού, την αυστηρή εφαρμογή της ισχύουσας νομοθεσίας, αλλά και την εξάλειψη των κοινωνικών συνεπειών που προκαλεί.
     Στα πλαίσια αυτά, από τις Υπηρεσίες μας εφαρμόζονται με αυστηρότητα οι ισχύουσες διατάξεις, σύμφωνα με τις οποίες απαγορεύεται η είσοδος και παραμονή ανηλίκων στα ειδικώς από το νόμο οριζόμενα καταστήματα, καθώς και η κατανάλωση οινοπνευματωδών ποτών από αυτούς στα δημόσια κέντρα, ενώ για τους παραβάτες ιδιοκτήτες και διευθυντές καταστημάτων προβλέπονται ποινικές και διοικητικές κυρώσεις.
     Ενδεικτικά σας πληροφορούμε ότι, κατά το χρονικό διάστημα από 1-1-2002 έως 28-8-2003, από τις αρμόδιες Υπηρεσίες μας διενεργήθηκαν συνολικά 100.064 έλεγχοι σε καταστήματα πώλησης οινοπνευματωδών ποτών και σε κέντρα διασκέδασης και βεβαιώθηκαν, εκτός των άλλων, 286 παραβάσεις για παράνομη είσοδο-παραμονή ανηλίκων και κατανάλωση οινοπνευματωδών ποτών.
     Επίσης, επειδή η υπερβολική κατανάλωση αλκοόλ αποτελεί αιτία τροχαίων ατυχημάτων, ιδιαίτερα των πιο σοβαρών από αυτά, με τα γνωστά αποτελέσματα, το Υπουργείο μας έχει αναλάβει εκστρατεία κατά της οδήγησης υπό την επήρεια αλκοόλ, με στόχο την περαιτέρω μείωση των τροχαίων ατυχημάτων, στα πλαίσια και του πενταετούς στρατηγικού σχεδίου «καθ’ οδόν 2001-2005», που εφαρμόζεται για τη βελτίωση της οδικής ασφάλειας στη χώρα μας, ενώ πρέπει να επισημανθεί ότι με τις διατάξεις του άρθρου 43 του ν. 2963/2001 τροποποιήθηκε το άρθρο 42 του ν. 2696/1999 (Κ.Ο.Κ.) που αναφέρεται στην οδήγηση υπό την επίδραση οινοπνεύματος, φαρμάκων ή τοξικών ουσιών και επιβάλλονται πλέον αυστηρότερες ποινές στους παραβάτες οδηγούς.
     Στο πλαίσιο αυτό, από τις αρμόδιες Υπηρεσίες μας διενεργούνται συστηματικοί έλεγχοι με ειδικές ηλεκτρονικές συσκευές ελέγχου μέθης, τις οποίες χειρίζεται εκπαιδευμένο προσωπικό και εφαρμόζουν με αυστηρότητα την ισχύουσα νομοθεσία. Σύμφωνα με τις εντολές και οδηγίες που έχουν δοθεί τέτοιοι έλεγχοι διενεργούνται κατά τη διάρκεια επιλεγμένων ωρών σε οδικά τμήματα με ιδιαίτερη επικινδυνότητα, μεταξύ των οποίων και σε αυτά που ευρίσκονται πλησίον των διαφόρων κέντρων διασκέδασης της νεολαίας, ενώ κατά τα Σαββατοκύριακα και τις αργίες οι έλεγχοι αυτοί εντείνονται. Από τις ανωτέρω Υπηρεσίες μας κατά το χρονικό διάστημα, από 1-1-2003 έως 31-7-2003, διενεργήθηκαν 688.707 έλεγχοι σε οδηγούς οχημάτων και βεβαιώθηκαν 25.000 παραβάσεις με ένδειξη μέθης.
     Πέραν αυτών, σας πληροφορούμε ότι για το θέμα αυτό, αποδίδουμε ιδιαίτερη σημασία στον προληπτικό τομέα και για το σκοπό αυτό από τις Υπηρεσίες μας έχει δοθεί ιδιαίτερη βαρύτητα στην ενημέρωση των νέων για τις καταστρεπτικές συνέπειες του αλκοόλ, αλλά και τους τρόπους προστασίας τους από αυτό και κυρίως την συμβολή του στην πρόκληση των τροχαίων ατυχημάτων, καθόσον έχει παρατηρηθεί ότι αρκετοί νέοι κάνουν συστηματική χρήση αλκοόλ, συνδέουν τη χρήση αυτή με τη χρήση ναρκωτικών ουσιών και παραγνωρίζουν ότι ο αλκοολισμός αποτελεί μορφή τοξικομανίας. Η ενημέρωση αυτή πραγματοποιείται από εξειδικευμένους αξιωματικούς σε σχολεία, αλλά και σε άλλους φορείς, στα πλαίσια ομιλιών, διαλέξεων και σεμιναρίων με θέμα τις ψυχοδραστικές ουσίες (ναρκωτικά και αλκοόλ), καθώς και την κυκλοφοριακή διαπαιδαγώγηση των νέων αυτών. Στο πλαίσιο αυτό, κατά το σχολικό έτος 2002-2003, πραγματοποιήθηκαν από αξιωματικούς των Υπηρεσιών Τροχαίας 2.887 διαλέξεις σε σχολεία τις οποίες παρακολούθησαν 206.930 μαθητές.
     Τέλος, πρέπει να επισημάνουμε ότι το θέμα της κατανάλωσης αλκοόλ δεν είναι δυνατό να αντιμετωπισθεί αποκλειστικά και μόνο από τις αστυνομικές Αρχές, αφού αυτό δεν είναι αμιγώς αστυνομικό πρόβλημα, αλλά εντάσσεται στα κοινωνικά προβλήματα που η αντιμετώπισή τους απαιτεί τη συνεργασία πολλών φορέων και παραγόντων (πολιτών, συλλόγων, τοπικής αυτοδιοίκησης, εκπαιδευτικής κοινότητας, κοινωνικών Υπηρεσιών κλπ. ).
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     14. Στην με αριθμό 1669/6-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ 900α/3695/6740/3-9-03 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 1669/06-08-2003 ερώτησης, που κατέθεσε ο Βουλευτής κ. Σπήλιος Σπηλιωτόπoυλoς, με θέμα την επιχειρησιακή κατάσταση του αντιαεροπορικού (ΑΤΑ) συστήματος S-300, σας γνωρίζουμε τα εξής:
     1. Οι S-300 αξιολογήθηκαν επιχειρησιακά από το Αρχηγείο Τακτικής Αεροπορίας (ΑΤΑ) τον Αύγουστο 2001 με πολύ καλά αποτελέσματα και η μονάδα χαρακτηρίσθηκε «πλήρως ετοιμοπόλεμη». Τα συστήματα βρίσκονταν σε επιχειρησιακή λειτουργία με την προβλεπόμενη ετοιμότητα μέχρις ότου τέθηκαν εκτός λειτουργίας τα ραντάρ φωτισμού και καθοδήγησης (IGR).
     Διευκρινίζεται, ότι τα συστήματα S-300 παραμένουν μέχρι σήμερα στην ιδιοκτησία της Κυπριακής Δημοκρατίας. Η ιδιαιτερότητα αυτή δημιουργεί, όπως είναι φυσικό, δυσχέρειες στη διαχείριση υποστήριξης του συστήματος από Ελληνικής πλευράς.
     Είναι δεδομένο ότι η τεχνολογία κατασκευής, οι ορολογίες, τα πρότυπα και η οργάνωση υποστήριξης των 8-300 είναι τελείως διαφορετική από τα αντίστοιχα συστήματα δυτικού τύπου. Ωστόσο, το σύστημα υποστηρίζονταν ικανοποιητικά μέχρι τη βλάβη των IGR.
     Από την πλευρά του ΥΠΕΘΑ και της Πολεμικής Αεροπορίας (ΠΑ) εκδηλώνονται έγκαιρα προσπάθειες προς όλες τις κατευθύνσεις που μπορούν να συμβάλουν στην επίλυση των προβλημάτων υποστήριξης, απαιτήθηκε εν τούτοις ικανός χρόνος, ώστε να υπάρξει ένα συνολικό ρυθμιστικό πλαίσιο τόσο με την Κυπριακή, όσο και τη Ρωσική πλευρά, με το οποίο εκτιμάται ότι θα αντιμετωπίζονται αποτελεσματικά τα ζητήματα υποστήριξης όλων των εν χρήσει οπλικών συστημάτων.
     2. Για την αποκατάσταση των βλαβών στα διάφορα συστήματα του Α/Α S-300:
     (1) Αναμένεται να αφιχθεί στην 138 ΣΜ ομάδα Ρώσων τεχνικών και έχουν αποσταλεί τα αναγκαία υλικά και υποσυγκροτήματα, προκειμένου να αποκαταστήσουν τις βλάβες των RADAR IGR. Το συνολικό κόστος των συμβάσεων τεχνικής βοήθειας που υπογράφηκαν για την αποκατάσταση των συγκεκριμένων βλαβών ανέρχεται στο ποσό των 381.340 Ευρώ.
     (2) Για την εξασφάλιση επαναπιστοποίησης ασφάλειας των υδραυλικών πύργων ανύψωσης της κεραίας των RADAR χαμηλών υψών LAΤAR, έχει ανατεθεί, με μέριμνα της ΔΑ Υ/Γ1, η κατασκευή του απαιτούμενου ειδικού αντίβαρου LOAD MOCK-UP στο Εργοστάσιο ΜΜ-ΕΕ Αράξου. Η κατασκευή εκτιμάται ότι θα υλοποιηθεί στα μέσα του 2004, με μια αρχική προμελέτη κόστους της τάξης των 37.000 Ευρώ.
     (3) Η επισκευή της τουρμπινογεννήτριας θα γίνει από την κατασκευάστρια εταιρεία, εργασία για την οποία δεν έχει ακόμα υποβληθεί σχετική προσφορά, ενώ για την επισκευή των οχημάτων εκτιμάται ότι θα απαιτηθούν μόνο μεμονωμένα υλικά περιορισμένου κόστους.
     (4) Εξετάζεται η δυνατότητα αποκατάστασής κάποιων βλαβών από εργοστάσια της ΠΑ και την ΕΑΒ.
     (5) Γίνονται ενέργειες τόσο προς την Κυπριακή πλευρά για ζητήματα που εμπίπτουν στη σύμβαση εγγύησης, όσο και προς την κατασκευάστρια εταιρεία, με την υπογραφή σύμβασης Follow-On Support (FOS), η οποία εκτιμάται ότι θα τεθεί σε ισχύ σύντομα
     	3. Παρά το γεγονός ότι η τεχνολογία και ο τρόπος οργάνωσης της υποστήριξης του S-300 ακολουθεί πρότυπα Ανατολικού τύπου και ως εκ τούτου παρουσιάζει φυσιολογικά προβλήματα προσαρμογής στα αντίστοιχα πρότυπα και οργάνωση της Π.Α., επισημαίνεται ότι δεν υφίστανται προβλήματα στο επίπεδο της εκμετάλλευσης των διατιθέμενων μέσων τεχνικής υποστήριξης, ενώ μέχρι της εμφάνισης των βλαβών των RADAR IGR, το σύστημα S-300 βρισκόταν σε πλήρη επιχειρησιακή εκμετάλλευση. Οι ελάχιστες ελλείψεις σε βιβλιογραφία και σε επιπρόσθετη εκπαίδευση δεν επηρεάζουν την υποστήριξη του συστήματος.
     Παράλληλα, επειδή το σύστημα ανήκει στην Κυπριακή Δημοκρατία, η μέχρι σήμερα διακίνηση επισκευάσιμων ανταλλακτικών, που βρίσκονταν υπό εγγύηση, έγινε από κλιμάκιο Κυπρίων που παρακολουθεί εφοδιαστικά το σύστημα. Το ζήτημα αυτό μελετήθηκε και θα τύχει συνολικής αντιμετώπισης.
     Πέραν των ανωτέρω, τα διάφορα προβλήματα που αντιμετωπίζει η Ελληνική πλευρά στην υποστήριξη των συστημάτων S-300, ετέθησαν από τον κ. ΥΕΘΑ, κατά την πρόσφατη επίσκεψή του στη Ρωσία, στον ομόλογό του Υπουργό.
     4. Με μέριμνα της Γενικής Γραμματείας Οικονομικού Σχεδιασμού και Αμυντικών Επενδύσεων (ΓΓΟΣΑΕ) υπογράφηκε πρόσφατα η τροποποίηση Νο3 (Amendment 3) της αρχικής σύμβασης προμήθειας των συστημάτων TOR-M1, σύμφωνα με την οποία, απεμπλέκεται η παραλαβή και επιχειρησιακή χρήση των συστημάτων από την υποχρέωση υλοποίησης της διασύνδεσης με τα S-300. Η υπόψη τροποποίηση τίθεται σε ισχύ με την κατάθεση, από πλευράς της εταιρείας ROSOBORONEXPORT, της απαραίτητης εγγυητικής επιστολής. Με βάση το υφιστάμενο χρονοδιάγραμμα, οι έλεγχοι για την παραλαβή της διασύνδεσης με το σύστημα S-300 προβλέπεται να εκτελεστούν εντός του Ιανουαρίου 2004. Η ΠΑ σε κάθε περίπτωση έχει διασφαλίσει με δικά της μέσα την επικοινωνία μεταξύ S-300 και TOR-M1 για πλήρη επιχειρησιακή εκμετάλλευση.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
     15. Στην με αριθμό 1754/18-8-03 ερώτηση του Βουλευτή κ. Παναγιώτη Κρητικού δόθηκε με το υπ’ αριθμ. 163178/3-9-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ερώτησης με αριθμό 1754 που κατατέθηκε στις 18/8/2003 από τον Βουλευτή κ. Παναγιώτη Κρητικό και για τα θέματα που αφορούν αρμοδιότητες του ΥΠΕΧΩΔΕ σας πληροφορούμε τα εξής:
     Το ΥΠΕΧΩΔΕ αντιμετωπίζει τα πολεοδομικά θέματα της Νήσου Σαλαμίνας με ρυθμίσεις και πράξεις (που άλλες έχουν εγκριθεί και άλλες ευρίσκονται σε εξέλιξη) όπως έγκριση Ζωνών Οικιστικού Ελέγχου (Ζ.Ο.Ε.), Γενικών Πολεοδομικών Σχεδίων (Γ.ΠΣ.) και Πολεοδομικών Μελετών Ένταξης (Π.Μ.Ε.) στο Σχέδιο περιοχών Πρώτης και Δεύτερης - Παραθεριστικής Κατοικίας.
     Επί πλέον το ΥΠΕΧΩΔΕ μέσω της αρμόδιας Δ/νσης Ε.Ε.ΑΠ έχει χρηματοδοτήσει έργα στην Νήσο Σαλαμίνα από το ΕΤΕΡΠΣ και από το 2ο Κ.ΠΣ.
     Μέσω των Πολεοδομικών αυτών ρυθμίσεων καθώς και των χρηματοδοτήσεων αντιμετωπίζονται προβλήματα και θέματα όπως η οργάνωση των οικισμών και του οικιστικού ιστού, η έγκριση κοινοχρήστων και κοινωφελών χώρων που εξυπηρετούν τις ανάγκες του κοινωνικού συνόλου, η προστασία αρχαιολογικών και άλλων χώρων, ο εξωραϊσμός περιοχών κλπ.
     Όσον αφορά τις πολεοδομικές μελέτες επέκτασης και ένταξης στο σχέδιο, (Π.Μ.Ε.) αυτές έχουν εγκριθεί και προωθηθεί μετά τις απαραίτητες εγκρίσεις Ζ.Ο.Ε. και των αντίστοιχων Γ.ΠΣ.
     Παρατίθενται οι εντάξεις διαφόρων περιοχών της Νήσου Σαλαμίνας στο Σχέδιο Πόλεως.
     Περιοχές Σαλαμίνα, Αιάντειο, Αγ. Μαρίνα ΦΕΚ225Δ/1990
     Περιοχή Παλιάμπελα ΦΕΚ759Δ/1999
     Περιοχή Ψιλή Άμμος ΦΕΚ907 Δ/1999
     Περιοχή Αγ. Γεώργιος ΦΕΚ939Δ/ 1999
     Περιοχή Β΄ κατοικίας ΦΕΚ 192Δ/2002
     Περιοχές Στενό, Ρέστη, Ηλιακτή, Μπλέ Λιμανάκι, Μπατσί
     ΦΕΚ559Δ/2003
     Περιοχές Αγ. Δημήτριος, Ζορμπαλά, Μαρούδι, Περιστέρια
     ΦΕΚ728Δ/2003
     Όσον αφορά τις χρηματοδοτήσεις έργων σας διαβιβάζουμε συνημμένα κατάλογο αυτών.
     Η Υφυπουργός
     ΡΟΔΟΥΛΑ ΖΗΣΗ»
Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
     
     16. Στην με αριθμό 1826/19-8-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Φ900α/3703/6749/3-9-03 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 1826/19-08-2003 ερώτησης, που κατέθεσε η Βουλευτής κ. Μαρία Δαμανάκη, με θέμα την απώλεια οπλισμού στην Κω από το 544 Τ.Ε., σας γνωρίζουμε τα εξής:
     Το θέμα είναι σε συνεχή έρευνα για τον εντοπισμό των δραστών και την εξιχνίασή του. Η σχετική δικογραφία βρίσκεται στην Εισαγγελία του Στρατοδικείου Αθηνών και οι έρευνες, υπό την εποπτεία των αρμοδίων δικαστικών λειτουργών συνεχίζονται σε άμεση και συνεχή συνεργασία με την ΓΑΔΑ, από την οποία και δίδονται οι κατάλληλες ερευνητικές οδηγίες.
     Σε περίπτωση που θα προκύψουν στοιχεία από τη διεξαγόμενη έρευνα θα γνωστοποιηθούν αρμοδίως.
     Τονίζεται, ότι δεν θα πρέπει να δημιουργείται καμιά υπόνοια απόκρυψης στοιχείων, καθώς το ενδιαφέρον του ΥΠΕΘΑ για την εξιχνίαση της υπόθεσης παραμένει αμείωτο και αυτονόητο.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
     17. Στην με αριθμό 1761/18-8-03 ερώτηση του Βουλευτή κ. Γιώργου Κωνσταντόπουλου δόθηκε με το υπ’ αριθμ. 135681/3-9-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ερώτησης με αριθμό 1761 που κατατέθηκε στις 18/8/2003 στη Βουλή των Ελλήνων από το Βουλευτή κ. Γιώργο Κωνσταντόπουλο και σε ό,τι αφορά τις αρμοδιότητες του Υπουργείου ΠΕ.ΧΩ.Δ.Ε., σας γνωρίζουμε ότι μετά από εκπόνηση Μελέτης Περιβαλλοντικών Επιπτώσεων, έχει εκδοθεί σχετική Κοινή Υπουργική Απόφαση έγκρισης περιβαλλοντικών όρων (γ σχετικό έγγραφο) η οποία αφορά στην κατασκευή και λειτουργία του έργου «Σιδηροδρομική γραμμή υψηλών ταχυτήτων Αθηνών -Θεσσαλονίκης από χλμ. 399-410» στην περιοχή του Πλαταμώνα στο Ν. Πιερίας.
     Μέχρι σήμερα δεν έχουν διαβιβαστεί στην αρμόδια Ειδική Υπηρεσία Περιβάλλοντος (ΕΥΠΕ) σχετικές διαμαρτυρίες ή καταγγελίες για την μη τήρηση των ισχύοντων εγκεκριμένων περιβαλλοντικών όρων για το εν λόγω έργο.
     Επισημαίνεται πάντως ότι, με αφορμή την υπ' αριθμ. 3094 ερώτηση του κ. Γιώργου Κωνσταντόπουλου που κατατέθηκε στις 21/11/2002 στη Βουλή των Ελλήνων και αφορούσε στην απόρριψη τοξικών αποβλήτων σε παραλία του Πλαταμώνα Πιερίας από τις εργασίες που εκτελούνται στην περιοχή από την ΕΡΓΟΣΕ Α.Ε., η Ειδική Υπηρεσία Περιβάλλοντος του Υ.ΠΕ.ΧΩ.Δ.Ε. ζήτησε από την Νομαρχιακή Αυτοδιοίκηση Ν. Πιερίας (δ σχετικό έγγραφο) να διερευνήσει: α) την τήρηση των εγκεκριμένων περιβαλλοντικών όρων του έργου και β) την τυχόν παραβίαση των διατάξεων του ν. 1650/1986 όπως τροποποιήθηκε με το ν. 3010/2002 και εφόσον διαπιστωθεί παράβαση να επιβάλλει τις προβλεπόμενες από την ισχύουσα νομοθεσία κυρώσεις.
     Η Υπουργός
     ΒΑΣΩ ΠΑΠΑΝΔΡΕΟΥ»
     18. Στην με αριθμό 1756/18-8-03 ερώτηση του Βουλευτή κ. Δημητρίου Σιούφα δόθηκε με το υπ’ αριθμ. 39324/10-9-03 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμ. 1756/18-8-2003 ερώτησης που κατέθεσε ο Βουλευτής κ. Δ. Σιούφας, αναφορικά με τη χρηματοδότηση του Δήμου Καρδίτσας Νομού Καρδίτσας για την κάλυψη των λειτουργικών αναγκών των παιδικών και βρεφονηπιακών σταθμών αυτού, σας γνωρίζουμε τα εξής:
     Το Υπουργείο Εσωτερικών, Δημόσιας Διοίκησης και Αποκέντρωσης, χρηματοδοτεί από τους Κεντρικούς Αυτοτελείς Πόρους τους πρωτοβάθμιους ΟΤΑ της Χώρας, στην εποπτεία των οποίων περιήλθαν οι πρώην κρατικοί παιδικοί και βρεφονηπιακοί σταθμοί, για την κάλυψη των δαπανών λειτουργίας, συντήρησης και μισθοδοσίας του προσωπικού αυτών, σύμφωνα με τα οριζόμενα στις διατάξεις του άρθρου 12 του ν. 2880/2001.
     Στα πλαίσια αυτά, με την αριθμ. 9995/21-3-2001 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Εθνικής Οικονομίας και Οικονομικών, αναφορικά με τα κριτήρια και τη διαδικασία κατανομής των Κεντρικών Αυτοτελών Πόρων για το έτος 2001, στους ΟΤΑ α΄ βαθμού, προβλέφθηκε επιχορήγηση αυτών με ποσό 30.000.000.000 δραχμών (88.041.085,84 ε), για την κάλυψη λειτουργικών αναγκών των παραπάνω νομικών τους προσώπων, ενώ τελικά η συνολική χρηματοδότηση τους κατά το έτος αυτό από τους ΚΑΠ, ανήλθε στο ποσό των 34.642.411.250 δραχμών (101.665.183 € ).
     Ως βασικό κριτήριο επιχορήγησης των ΟΤΑ, υπολογίσθηκε το ελάχιστο κόστος λειτουργίας των σταθμών που τους μεταφέρθηκαν. Ειδικότερα για τους σταθμούς που μεταφέρθηκαν με τον ν. 2880/2001, υπολογίσθηκε κατά κεφαλή κόστος 700.000 δραχμών ανά φιλοξενούμενο παιδί ενώ σε όσες περιπτώσεις το κόστος των σταθμών παρουσίαζε αρνητική διαφορά σε σχέση με τις ανάγκες κάλυψης των δαπανών λειτουργίας τους, ο υπολογισμός του κόστους αυτών των σταθμών έγινε με βάση α) την κατά κεφαλή ετήσια δαπάνη 5.000.000 δραχμών για το επιστημονικό προσωπικό β) την κατά κεφαλή ετήσια δαπάνη 4.500.000 δραχμών για το βοηθητικό προσωπικό γ) τα λειτουργικά έξοδα 2.000.000 δραχμών ανά σταθμό καθώς και δ) τις δαπάνες 3.000.000 για ενοίκιο. Για τους σταθμούς που είχαν ήδη μεταφερθεί στους ΟΤΑ πριν την έναρξη ισχύος του ανωτέρω νόμου, ως κριτήριο επιχορήγησης υπολογίσθηκε το κόστος λειτουργίας αυτών.
     Για το έτος 2002, με την αριθμ. 11549/15-3-2002 Κ.Υ.Α, στην οποία υιοθετήθηκε σχετική πρόταση της Κ.Ε.Δ.Κ.Ε, προβλέφθηκε η επιχορήγηση των ΟΤΑ α' βαθμού, για τον ίδιο σκοπό, με ποσό ύψους 123.257.520 € (42.000.000.000 δραχμών), το οποίο κατανεμήθηκε από το Υπουργείο μας με σχετικές αποφάσεις του, σύμφωνα με τα κριτήρια που πρότεινε η ΚΕΔΚΕ.
     Ειδικότερα, κατά το έτος 2002 ο Δήμος Καρδίτσας χρηματοδοτήθηκε με συνολικό ποσό 765.957,45 €.
     Για το οικονομικό έτος 2003, βάση της 33689/24-7-2003 Κ.Υ.Α, το συνολικό ποσό που προβλέπεται να διατεθεί στους πρωτοβάθμιους ΟΤΑ για την κάλυψη των λειτουργικών αναγκών των παιδικών και βρεφονηπιακών σταθμών τους, ανέρχεται σε 132.000.000 €.
     Το Υπουργείο μας, κατά το τρέχον έτος, προχώρησε με αποφάσεις του, σε τρεις κατανομές πιστώσεων από τους ΚΑΠ στους δικαιούχους ΟΤΑ, έναντι του συνολικού ποσού που θα τους αποδοθεί, οι οποίες αντιστοιχούν στο 75% αυτών που τους διατέθηκαν κατά το έτος 2002.
     Τονίζεται ότι η χρηματοδότηση των ΟΤΑ της Χώρας από τους ΚΑΠ, γίνεται με Κοινή Υπουργική Απόφαση κατανομής αυτών κάθε έτος, ύστερα από πρόταση της ΚΕΔΚΕ, αναφορικά με τα κριτήρια και τη διαδικασία κατανομής τους.
     Τέλος επισημαίνουμε ότι σύμφωνα με την αριθμ. 40604/3-10-2002 εγκύκλιο του ΥΠ.ΕΣ.Δ.ΔΑ, αναφορικά με την κατάρτιση του Προϋπολογισμού των Δήμων και Κοινοτήτων έτους 2003, τα ποσά που ενεγράφησαν στους προϋπολογισμούς αυτών και ειδικότερα στο Κ.Α.051.1α με τίτλο «Οικονομική ενίσχυση για την κάλυψη των δαπανών λειτουργίας, συντήρησης και μισθοδοσίας προσωπικού των παιδικών και βρεφονηπιακών σταθμών, του άρθρου 12 του ν. 2880/2001» θα έπρεπε να είναι ίσα με αυτά που έλαβε ο κάθε ΟΤΑ για το έτος 2002, ενώ οι διαφορές που προκύπτουν ανά ΟΤΑ με βάση την Κ.Υ.Α κατανομής των ΚΛΠ για το έτος 2003, εγγράφονται στον προϋπολογισμό αυτών με αναμόρφωση.
     Ο Υπουργός
     Κ. ΣΚΑΝΔΑΛΙΔΗΣ»
     19. Στην με αριθμό 1766/18-8-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 118737/3-9-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση των ερωτημάτων όπως αυτά παρουσιάζονται στην ερώτηση με αριθμό 1766 που κατατέθηκε στις 18-8-2003 από τον Βουλευτή κ. Κ. Τσιπλάκη και στα πλαίσια αρμοδιότητας της Δ/νσης ΕΑΡΘ, θα θέλαμε να σας γνωρίσουμε τα ακόλουθα:
     Το ΥΠΕΧΩΔΕ λειτουργεί το Εθνικό Δίκτυο Παρακολούθησης της Ατμοσφαιρικής Ρύπανσης (ΕΔΠΑΡ). Το δίκτυο αυτό, στην ευρύτερη περιοχή της Αθήνας περιλαμβάνει 17 σταθμούς μέτρησης, που είναι εγκατεστημένοι σε διάφορα σημεία του λεκανοπεδίου, καλύπτοντας αναλογικά όλες τις μορφές αστικής συγκρότησης (κέντρο Αθήνας, προάστια, βιομηχανικές και ημιαστικές περιοχές). Λαμβάνονται συστηματικές μετρήσεις της ατμοσφαιρικής ρύπανσης στο λεκανοπέδιο της Αθήνας σε συνεχή βάση. Συγκεκριμένα οι ρύποι που μετρούνται και για τους οποίους υπάρχει μεγάλη χρονοσειρά μετρήσεων είναι το μονοξείδιο του άνθρακα, τα οξείδια του αζώτου, το διοξείδιο του θείου, το όζον, τα ολικά αιωρούμενα σωματίδια TSP, και από το 2001 μετρούνται τα αιωρούμενα σωματίδια ΡΜ10 και το βενζόλιο.
     Η διαχρονική πορεία της συγκέντρωσης των κύριων ρύπων στο λεκανοπέδιο της Αθήνας δείχνει ότι σε ορισμένους ρύπους παρατηρείται μείωση (διοξείδιο του θείου, μονοξείδιο του άνθρακα) ενώ σε άλλους ρύπους παρατηρείται σταθεροποίηση ή μικρή μείωση των τιμών (οξείδια του αζώτου, όζον). Η μείωση αυτή των τιμών των ρύπων είχε σαν αποτέλεσμα να μην ξεπεραστούν οι οριακές τιμές που προβλέπουν την λήψη εκτάκτων μέτρων. Σημειώνεται ότι η τελευταία χρονιά που λήφθησαν έκτακτα μέτρα ήταν το 1996. Το ΥΠΕΧΩΔΕ παρακολουθεί στενά την εξέλιξη των τιμών των αιωρούμενων σωματιδίων (ΡΜ10) και του βενζολίου, οι μετρήσεις των οποίων ξεκίνησαν το 2001, στα πλαίσια της τότε επέκτασης και αναβάθμισης των ΕΔΠΑΡ. Για τους «νέους» αυτούς ρύπους, που δεν υπάρχει μεγάλη χρονοσειρά δεδομένων, τα όρια που θέσπισε η Ευρωπαϊκή Ένωση αρχίζουν να ισχύουν το 2005 και το 2010 αντίστοιχα. Στην παρούσα φάση, σημειώνονται υπερβάσεις των ενδεικτικών «οριακών» τιμών, σε ποσοστά που δείχνουν ότι απαιτείται συνδυασμένη δράση για την τήρηση των οριακών τιμών από την ημερομηνία έναρξης ισχύος τους. Σημειώνεται, επίσης, ότι στα πλαίσια του έργου «Επέκταση και αναβάθμιση του Εθνικού Δικτύου Παρακολούθησης Ατμοσφαιρικής Ρύπανσης» που είναι ενταγμένο στο Γ΄ ΚΠΣ.
     Το ΥΠΕΧΩΔΕ, έχει χρηματοδοτήσει μία σειρά έργων -μελετών με στόχο την ποιοτική και ποσοτική διερεύνηση των κύριων συνιστωσών της ατμοσφαιρικής ρύπανσης. Όπως προαναφέρθηκε, η διαχρονική εξέλιξη των τιμών ατμοσφαιρικής ρύπανσης δείχνει μείωση ή τάση σταθεροποίησης των συγκεντρώσεων των ρύπων. Πρόβλημα αποτελούν οι συγκεντρώσεις των αιωρούμενων σωματιδίων, οι μετρήσεις των οποίων ξεκίνησαν σχετικά πρόσφατα (Ιανουάριος 2001), όπου παρατηρείται υπέρβαση των ενδεικτικών «οριακών» τιμών. Στο πλαίσιο αυτό, το ΥΠΕΧΩΔΕ, έχει εξαγγείλει (Ιούλιος 2002) μία σειρά μέτρων που έχουν αρχίσει ήδη να υλοποιούνται και που στοχεύουν στην μείωση των παρατηρούμενων υπερβάσεων. Παράλληλα, σε εξέλιξη βρίσκονται δυο έργα ενταγμένα στο Γ΄ ΚΠΣ που θα εκτιμήσουν ποιοτικά και ποσοτικά την προέλευση της ατμοσφαιρικής ρύπανσης και θα προτείνουν κατάλληλα μέτρα για την καταπολέμηση των ρύπων για τους οποίους υπέρβαση καθώς και για την μελλοντική διατήρηση των επιπέδων ρύπανσης σε όποιες περιπτώσεις αυτά κρίνονταί χαμηλά. Τα δυο αυτά έργα που υλοποιούνται είναι τα εξής: α) «Εκτίμηση και χαρτογραφική απεικόνιση της ατμοσφαιρικής ρύπανσης στον Ελλαδικό χώρο» και β) «Ανάπτυξη Επιχειρησιακών Σχεδίων σε αστικά κέντρα για την καταπολέμηση της ατμοσφαιρικής ρύπανσης σε εφαρμογή της οδηγίας 96/62».
     Σε κάθε περίπτωση, τονίζεται ότι το ΥΠΕΧΩΔΕ είναι συνεπές στις υποχρεώσεις του προς την ΕΕ με την αποστολή δεδομένων και την συμπλήρωση ερωτηματολογίων, οπότε αναφορικά με το ερώτημά σας δεν δικαιολογείται η αναφορά του δημοσιεύματος του οποίου σημειωτέον δεν αναφέρεται και η πηγή για μείωση της ρύπανσης κατά 30%.
     Παρακάτω παρατίθενται συνοπτικά τα ως άνω αναφερόμενα μέτρα που έχουν ανακοινωθεί και διανεμηθεί στον τύπο και τα περισσότερα από αυτά βρίσκονται σε φάση υλοποίησης.
     ΓΕΝΙΚΟ ΣΧΕΔΙΟ ΓΙΑ ΤΗΝ ΑΝΤΙΜΕΤΩΠΙΣΗ ΤΗΣ ΑΤΜΟΣΦΑΙΡΙΚΗΣ ΡΥΠΑΝΣΗΣ
     Τα μέτρα εστιάζονται στους ακόλουθους άξονες:
     α) παρεμβάσεις σε σταθερές πηγές ρύπανσης
     β) παρεμβάσεις σε κινητές πηγές ρύπανσης
     γ) παρεμβάσεις στη λειτουργία της πόλης
     δ) παρεμβάσεις στο αστικό και περιαστικό περιβάλλον
     ε) συμπληρωματικές δράσεις
     Α. ΠΑΡΕΜΒΑΣΕΙΣ ΣΕ ΣΤΑΘΕΡΕΣ ΠΗΓΕΣ ΡΥΠΑΝΣΗΣ
     Α. 1 ΒΙΟΜΗΧΑΝΙΚΕΣ ΚΑΙ ΒΙΟΤΕΧΝΙΚΕΣ ΕΓΚΑΤΑΣΤΑΣΕΙΣ
     Θέσπιση ορίων αερίων εκπομπών (Νέο μέτρο)
     Διενέργεια ελέγχων αερίων εκπομπών (Νέο μέτρο)
     Χρήση καυσίμων φιλικών προς το περιβάλλον (Επέκταση ισχύοντος μέτρου)
     Μείωση αερίων εκπομπών μέσω εφαρμογής συστημάτων περιβαλλοντικής διαχείρισης (EMAS ή κατά ΕΛΟΤ ΕΝ ISO 14001) (Νέο μέτρο)
     Α.2 ΚΕΝΤΡΙΚΕΣ ΘΕΡΜΑΝΣΕΙΣ ΚΑΙ ΕΓΚΑΤΑΣΤΑΣΕΙΣ ΚΑΥΣΗΣ
     Έλεγχος εκπομπών (Βελτίωση ισχύοντος μέτρου)
     Χρήση φυσικού αερίου στον οικιακό τομέα (Επέκταση ισχύοντος μέτρου)
     Αντικατάσταση παλαιών καυστήρων (Νέο μέτρο)
     Α.3 ΔIΑΚΙΝΗΣΗ -ΑΠΟΘΗΚΕΥΣΗ -ΕΛΕΓΧΟΣ ΠΟΙΟΤΗΤΑΣ ΚΑΥΣΙΜΩΝ
     Μείωση των εκπομπών οργανικών πτητικών ενώσεων σε όλα τα στάδια αποθήκευσης, διακίνησης και τροφοδοσίας καυσίμων με την εφαρμογή συστήματος ανάκτησης ατμών.(Πλήρης εφαρμογή ισχύοντος μέτρου)
     Εντατικοποίηση των ελέγχων ποιότητας καυσίμων (Βελτίωση ισχύοντος μέτρου)
     Β. ΠΑΡΕΜΒΑΣΕΙΣ ΣΕ ΚΙΝΗΤΕΣ ΠΗΓΕΣ ΡΥΠΑΝΣΗΣ 	ΑΥΤΟΚΙΝΗΤΑ
     Ανανέωση στόλου Μέσων Μεταφοράς (Επέκταση ισχύοντος μέτρου)
     Χρήση εναλλακτικών καυσίμων
     Χρήση εναλλακτικών οχημάτων (Νέο μέτρο)
     Έλεγχος εκπομπών αυτοκινήτων (Βελτίωση ισχύοντος μέτρου)
     Γ. ΠΑΡΕΜΒΑΣΕΙΣ ΣΤΗ ΛΕΙΤΟΥΡΓΙΑ ΤΗΣ ΠΟΛΗΣ
     Γ. 1 ΚΥΚΛΟΦΟΡIΑΚΕΣ ΠΑΡΕΜΒΑΣΕΙΣ
     Αναβάθμιση του κέντρου διαχείρισης της κυκλοφορίας (Βελτίωση ισχύοντος μέτρου)
     Μονοδρομήσεις, πεζοδρομήσεις, σταθερές σημάνσεις οδών βάσει περιβαλλοντικών κριτηρίων σε ειδικά επιλεγμένες περιοχές (Βελτίωση ισχύοντος μέτρου)
     Γ.2 ΜΕΤΑΚΙΝΗΣΕΙΣ ΠΛΗΘΥΣΜΟΥ
     Βελτίωση της διαχείρισης των δρομολογίων των Μέσων Mαζικής Μεταφοράς με χρήση συστημάτων τηλεματικής (Βελτίωση ισχύοντος μέτρου)
     Ενίσχυση των Μέσων Mαζικής Μεταφοράς(Βελτίωση ισχύοντος μέτρου)
     Επέκταση του δικτύου λεωφορειολωρίδων (Επέκταση ισχύοντος μέτρου) Βελτιστοποίηση των ωραρίων λειτουργίας υπηρεσιών και καταστημάτων (Βελτίωση ισχύοντος μέτρου)
     Γ.3 ΤΡΟΦΟΔΟΣΙΑ ΕΠΙΧΕΙΡΗΣΕΩΝ
     Επέκταση των ωραρίων τροφοδοσίας super markets και των επιχειρήσεων Υπεραγορών Λιανικού Εμπορίου (Βελτίωση ισχύοντος μέτρου)
     Δ. ΠΑΡΕΜΒΑΣΕΙΣ ΣΤΟ ΑΣΤΙΚΟ ΚΑΙ ΠΕΡΙΑΣΤΙΚΟ ΠΕΡΙΒΑΛΛΟΝ
     Δ.1 ΕΝΙΣΧΥΣΗ ΑΣΤΙΚΟΥ ΚΑΙ ΠΕΡΙΑΣΤΙΚΟΥ ΠΡΑΣΙΝΟΥ
     Δημιουργία χώρων πρασίνου (Μέτρο σε εξέλιξη)
     Αποκατάσταση ανενεργών λατομείων (Μέτρο σε εξέλιξη)
     Εξάλειψη χώρων ανεξέλεγκτης εναπόθεσης αστικών αποβλήτων που υπάρχουν στην Αττική (Μέτρο σε εξέλιξη)
     Δ.2 ΧΩΡΟΤΑΞΙΚΟΣ ΚΑΙ ΠΟΛΕΟΔΟΜΙΚΟΣ ΣΧΕΔΙΑΣΜΟΣ
     Εξοικονόμηση ενέργειας στα κτίρια
     Ε. ΣΥΜΠΛΗΡΩΜΑΤΙΚΕΣ ΔΡΑΣΕΙΣ
     Ε. 1 ΠΡΟΓΡΑΜΜΑΤΑ ΕΝΗΜΕΡΩΣΗΣ-	ΕΥΑΙΣΘΗΤΟΠΟΙΗΣΗΣ
     Ενημέρωση και Ευαισθητοποίηση Κοινού (Νέο μέτρο)
     Πρόγραμμα εκπαίδευσης στα σχολεία (Νέο μέτρο)
     Ε.2 ΜΗΧΑΝΙΣΜΟΣ ΕΦΑΡΜΟΓΗΣ ΠΑΡΑΚΟΛΟΥΘΗΣΗΣ (Νέο μέτρο)
     Δημιουργία ΕΠIΧΕΙΡΗΣIΑΚΟΥ ΠΡΟΓΡΑΜΜΑΤΟΣ για την αντιμετώπιση της ατμοσφαιρικής ρύπανσης με ευθύνη του ΥΠΕΧΩΔΕ
     Παρακολούθηση του Προγράμματος από Διυπουργική Επιτροπή
     Συνεχή βελτίωση της αποτελεσματικότητας του Προγράμματος με προτάσεις μέτρων
     Η Υφυπουργός
     Ρ. ΖΗΣΗ»
     20. Στην με αριθμό 2180/27-8-03 ερώτηση των Βουλευτών κυρίων Τάκη Τσιόγκα, Νίκου Γκατζή και Αντώνη Σκυλλάκου δόθηκε με το υπ’ αριθμ. 396/17-9-03 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Τάκης Τσιόγκας, Νίκος Γκατζής και Αντώνης Σκυλλάκος, σας πληροφορούμε τα εξής:
     Για τις καλυπτόμενες από τον ΕΛΓΑ ζημιές που προκλήθηκαν σε διάφορες καλλιέργειες των Δημοτικών Διαμερισμάτων Ταξιαρχών, Νομής, Φανερωμένης του Δήμου Πελινναίων Ν. Τρικάλων από το χαλάζι της 1ης Αυγούστου, ολοκληρώθηκαν ήδη οι εξατομικευμένες εκτιμήσεις. Οι αποζημιώσεις θα καταβληθούν το συντομότερο δυνατόν.
     Σημειώνεται ότι, ο ΕΛΓΑ σύμφωνα με τον ισχύοντα κανονισμό ασφάλισης φυτικής παραγωγής για ζημιά 100% αποζημιώνει το 75% περίπου: ποσοστό που είναι από τα μεγαλύτερα διεθνώς.
     Ο Υπουργός
     Γ. ΔΡΥΣ»
     21. Στην με αριθμό 1891/20-8-03 ερώτηση του Βουλευτή κ. Σωτήρη Χατζηγάκη δόθηκε με το υπ’ αριθμ. Φ15/460/ΑΣ 317 δις/8-9-03 έγγραφο από τον Υπουργό Εξωτερικών η ακόλουθη απάντηση:
     «Σε απάντηση της παραπάνω ερώτησης σας γνωρίζουμε τα εξής: 
     Οι αρμόδιες υπηρεσίες του Υπουργείου Εξωτερικών έχουν συνεχή και καρποφόρα συνεργασία με την Πανελλήνια Ομοσπονδία Πολιτιστικών Συλλόγων Βλάχων (ΠΟΠΣΒ). Έχει παρατηρηθεί και κατά το παρελθόν, διάφορες οργανώσεις, ΜΚΟ, σύλλογοι εκτός Ελλάδος, να υιοθετούν θέσεις οι οποίες δεν ανταποκρίνονται στην ιστορική πραγματικότητα. Το σχετικό ψήφισμα της Πανελλήνιας Ομοσπονδίας Πολιτιστικών Συλλόγων Βλάχων αποκαθιστά συνεπώς την αλήθεια.
     Το Υπουργείο Εξωτερικών βρίσκεται σε συνεννόηση με την Πανελλήνια Ομοσπονδία Πολιτιστικών Συλλόγων Βλάχων, για την καλύτερη και αποτελεσματικότερη αντιμετώπιση ανάλογων δημοσιευμάτων και εκθέσεων.
     Για την πλήρη ενημέρωση σας επισυνάπτεται το σχετικό ψήφισμα της Πανελλήνιας Ομοσπονδίας Πολιτιστικών Συλλόγων Βλάχων.
     Ο Υπουργός
     ΓΙΩΡΓΟΣ Α. ΠΑΠΑΝΔΡΕΟΥ»
     22. Στην με αριθμό 1888/20-8-03 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. 16351Β/2-9-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ερώτηση με αριθμό 1888 που κατατέθηκε στις 20/8/2003 από τον Βουλευτή κ. Παναγιώτη Λαφαζάνη, σας πληροφορούμε τα εξής σύμφωνα με την ενημέρωση του Οργανισμού Ρυθμιστικού Σχεδίου και Προστασίας Περιβάλλοντος Αθήνας.
     1. Η περιοχή στην οποία εκτελούνται οι καταγγελλόμενες χωματουργικές εργασίες περιλαμβάνεται εκτός του ορίου της ζώνης Α όπως αυτή θεσμοθετήθηκε και ισχύει με το από 26/8/88 Π.Δ. «Περί προστασίας Πεντέλης» (ΦΕΚ 755/Δ/88)
     2. Η ζώνη αυτή έχει καθοριστεί, κατά τις διατάξεις του ως άνω Π.Δ. ως περιοχή αναψυχής, αθλητισμού και γεωργικής χρήσης εντός της οποίας επιτρέπεται η ανέγερση κτηρίων αναψυχής, αθλητισμού και ορειβατικών καταφυγίων.
     Από τα παραπάνω προκύπτει ότι οι τυχόν εργασίες θα πρέπει να γίνονται μόνο κατόπιν αδείας της αρμόδιας αρχής και να αφορούν εγκαταστάσεις επιτρεπόμενες από τις διατάξεις του ως άνω Π.Δ.
     Επισημαίνουμε ότι όπως ήδη γνωρίζετε μετά την ισχύ του Ν.2218/94 οι πολεοδομικές υπηρεσίες που είναι αρμόδιες για την έκδοση, και τον έλεγχο των οικοδομικών αδειών και εργασιών, καθώς και για την τήρηση και εφαρμογή όλων των σχετικών με τις αυθαίρετες κατασκευές διατάξεων, δεν ανήκουν πλέον οργανικά και διοικητικά στο Υπουργείο μας, αλλά υπάγονται στις ανεξάρτητες ως ΝΠΔΔ οικείες Αυτοδιοικήσεις Α και Β βαθμού.
     Στη συγκεκριμένη περίπτωση η περιοχή περιλαμβάνεται στα διοικητικά όρια της Ν.Α Αθηνών από την οποία και λάβαμε το με α.π. 8389/28-8-03 σχετικό έγγραφο (σε απάντηση της ενημέρωσης που ζητήσαμε) αντίγραφο του οποίου επισυνάπτουμε για πληρέστερη ενημέρωσή σας.
     Η Υφυπουργός
     Ρ. ΖΗΣΗ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     23. Στην με αριθμό 1860/19-8-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 7017/4/3657/9-9-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Ι. ΤΖΑΜΤΖΗΣ, σας γνωρίζουμε ότι, για το αντικείμενο αυτής ενημερώθηκε η Εθνική Αντιπροσωπεία με το Α.Π.Φ. 1410/Α.Σ. 978 από 26-8-2003 έγγραφο του συνερωτώμενου Υπουργείου Εξωτερικών.
     Πέραν αυτών, σε ό,τι αφορά την είσοδο και παραμονή στη χώρα μας ατόμων που εισήλθαν σε αυτή προκειμένου να παραβρεθούν σε εκδηλώσεις που πραγματοποιήθηκαν τον Αύγουστο στη Μακεδονία, σας πληροφορούμε ότι από τις αρμόδιες Υπηρεσίες εφαρμόσθηκε πιστά η ισχύουσα νομοθεσία. Επίσης η Αστυνομία κατά τις εκδηλώσεις αυτές έλαβε, όπως είχε υποχρέωση, τα απαραίτητα μέτρα για την τήρηση της τάξης και την πρόληψη τυχόν εκνόμων ενεργειών.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     24. Στην με αριθμό 1844/19-8-03 ερώτηση της Βουλευτού κ. Μαρίας Κόλλια Τσαρουχά δόθηκε με το υπ’ αριθμ. 39328/10-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, αναφορικά με το αντικείμενο του θέματος και μετά από σχετικό έγγραφο της Περιφέρειας Κεντρικής Μακεδονίας, σας πληροφορούμε ότι: 
     1) Στους Ο.Τ.Α. Νομού Σερρών το μεγαλύτερο μέρος των δικτύων ύδρευσης έχει αντικατασταθεί με πλαστικούς σωλήνες PVC. ΄Οπου υφίστανται ακόμη δίκτυα από αμιαντoτσιμεvτoσωλήνες είναι προγραμματισμένη η σταδιακή αντικατάστασή τους.
     2) Μέχρι σήμερα έχουν αντικατασταθεί υλικά με αμίαντο στα Σχολεία Παραλιμνίου, Νεοχωρίου, 18ου Δημ. Σχολ. Σερρών και Ν. Πετριτσίου.
     Το θέμα της αντικατάστασης των διδακτηρίων, που φέρουν στοιχεία αμιάντου, με προκατασκευασμένα κτίρια σύγχρονης τεχνολογίας εξετάζεται από τον Ο. Σ. Κ. Α.Ε και συνεπώς αρμόδιο να απαντήσει είναι το συνερωτώμενο Υπουργείο Εθνικής Παιδείας και Θρησκευμάτων. .
     Ο Υφυπουργός
     Λ. ΠΑΠΑΔΗΜΑΣ»
     25. Στην με αριθμό 2046/22-8-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 41604/24-9-03 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμ. 2046/22-8-2003 ερώτησης, που κατέθεσε ο Βουλευτής κ. Ι. Tζαμτζής και επί των τιθεμένων ερωτημάτων, σας γνωρίζουμε κατά λόγο αρμοδιότητάς μας, ότι το Υπουργείο μας αποδίδει στο ακέραιο στους ΟΤΑ της χώρας, το σύνολο των πιστώσεων που εγγράφονται στον Κρατικό Προϋπολογισμό και συγκεκριμενοποιούνται με την έκδοση των προβλεπόμενων από την κείμενη νομοθεσία Κοινών Υπουργικών Αποφάσεων των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, τμηματικά κατά την διάρκεια του έτους και με βάση τις αποδόσεις του Υπουργείου Οικονομίας και Οικονομικών.
     Ο Υπουργός
     Κ. ΣΚΑΝΔΑΛΙΔΗΣ»
     26. Στην με αριθμό 2038/22-8-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Φ 90022/20651/4292 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην υπ’ αριθμ. 2038/22-08-2003 ερώτηση, που κατατέθηκε στη Βουλή από το Βουλευτή κ. Κωνσταντίνο Τσιπλάκη, σχετικά με την έλλειψη ιατρών ειδικοτήτων στη Ν.Μ.Υ. Ι.Κ.Α. Σερρών, σας πληροφορούμε τα ακόλουθα:
     Σε συνέχεια της με αριθμό πρωτοκόλλου Φ.90022/259/68/10-01-2003 απάντησής μας, σας γνωρίζουμε συμπληρωματικά ότι ήδη έχει προσληφθεί και υπηρετεί ένας επιπλέον νευρολόγος - ψυχίατρος στην εν λόγω μονάδα.
     Επίσης, όσον αφορά τις ειδικότητες ακτινολόγων, οδοντιάτρων, παθολόγων, παιδιάτρων, χειρούργων και Ω.Ρ.Λ., όπου υπάρχουν κενές θέσεις, επίκειται σχετική προκήρυξη για την πλήρωση των θέσεων αυτών.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     27. Στην με αριθμό 1975/21-8-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Φ 90022/20999/1027/29-9-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην ερώτηση 1975/21.8.03, που κατατέθηκε στη Βουλή από τον Βουλευτή κ. Κων. Τσιπλάκη και μας διαβιβάστηκε από το Υπουργείο Οικονομικών, σχετικά με την οικονομική κατάσταση του Τ.Π.Δ.Υ., σας γνωρίζουμε τα ακόλουθα:
     1. Τα προβλήματα που αντιμετωπίζει το εν λόγω Ταμείο είναι γνωστά και τόσο το Υπουργείο όσο και η Διοίκηση αυτού, έχουν λάβει κατά καιρούς μέτρα εξυγίανσης για την διασφάλιση της οικονομικής βιωσημότητάς του όπως:
     α) σταδιακή αύξηση του ποσοστού εξαγοράς του χρόνου προϋπηρεσίας από 4% σε 6%, 7% και πρόσφατα σε 8% και θέσπιση προθεσμίας δύο ετών για την υποβολή της σχετικής αίτησης για αναγνώριση της προϋπηρεσίας αυτής ώστε να αντιρροπείται μακροχρόνια η επιβάρυνση του Ταμείου από την καταβολή του αναλογούντος βοηθήματος, για τον χρόνο που αναγνωρίζεται. 
     β) ρύθμιση στο νόμο 2512/97 (άρθρο 9) με την οποία το χορηγούμενο εφάπαξ βοήθημα έπαυσε να υπολογίζεται με βάση τις αποδοχές του τελευταίου μήνα εξόδου από την υπηρεσία του υπαλλήλου όπως ίσχυε μέχρι το 1996 με σκοπό τον ορθολογικότερο τρόπο υπολογισμού αυτού και την αποφυγή καταστρατηγήσεων.
     2. ΄Ηδη σε υπό κατάθεση σχέδιο νόμου προωθείται διάταξη με την οποία θεσπίζεται νέος τρόπος υπολογισμού του παρεχομένου εφάπαξ βοηθήματος λαμβάνοντας υπόψη το μέσο όρο των αποδοχών της τελευταίας πενταετίας πριν την έξοδο του υπαλλήλου από την υπηρεσία, επιτυγχάνοντας έτσι μακροχρόνια την ανταποδοτικότητα των εισφορών - παροχών του Ταμείου αυτού.
     3. Το Ταμείο διαθέτει ικανή περιουσία (4 ακίνητα) η οποία αξιοποιείται στα πλαίσια του υφιστάμενου νομικού καθεστώτος για τη διαχείριση της περιουσίας των Ταμείων.
     4. Πάvτως όπως μας πληροφόρησε το Ταμείο, τα αποθεματικά του στο τέλος του έτους 2002 ήταν 102.714.600,15 Ευρώ και τον Αύγουστο του 2003 ανήλθαν σε 146.735.143,07 Ευρώ.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     28. Στην με αριθμό 1873/20-8-03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. Β-4410/29-9-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Αναφερόμενοι στην ερώτηση με αριθμό 1873/20-8-2003 που κατέθεσε στη Βουλή ο Βουλευτής κ. Κυριάκος Σπυριούνης η οποία μας κοινοποιήθηκε με το ΑΠ. 16947/10-9.2003 έγγραφο του Υπουργείου Ανάπτυξης, σχετικά με τα Ναυπηγεία Σκαραμαγκά, σύμφωνα και με το 2600316/19-9-2003 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
     1. Οι Προγραμματικές Συμφωνίες για την προμήθεια νέου τροχαίου υλικού για τον εκσυγχρονισμό του στόλου του ΟΣΕ προέκυψαν κατόπιν διενέργειας διαγωνισμού με διαφανείς και ανοικτές διαδικασίες (με κριτήριο την συμφερότερη προσφορά) βάσει της οδηγίας 93/38/ΕΟΚ που έδινε την δυνατότητα (Άρθρο 45 αυτής) της ενίσχυσης της εγχώριας βιομηχανίας.
     Αποτέλεσμα αυτού ήταν η ανάθεση της κατασκευής του ως άνω τροχαίου υλικού σε Κοινοπραξίες με ελληνική συμμετοχή, των οποίων οι ξένοι Κοινοπράκτες διασφάλιζαν την τεχνική αρτιότητα των κατασκευών δεδομένου ότι πρόκειται για εταιρείες παγκοσμίου εμβέλειας, που καλύπτουν το 45% περίπου της παγκόσμιας παραγωγής σιδηροδρομικού υλικού.
     2. Μέχρι τους Ολυμπιακούς αγώνες προβλέπεται να έχουν ολοκληρωθεί οι κάτωθι παραδόσεις:
     (Να φωτογραφηθεί ο πίνακας σελ. 2)
     Ο Υπουργός
     ΧΡΙΣΤΟΣ ΒΕΡΕΛΗΣ»)
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ-ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη είναι η με αριθμό 998/21.7.2003 ερώτηση του Βουλευτή της Νέας Δημοκρατίας κ. Θεόδωρου Σκρέκα προς τον Υπουργό Εθνικής Άμυνας, σχετικώς με τη διαδικασία έκδοσης των αποτελεσμάτων για την κατάταξη επαγγελματία οπλίτη στην Πολεμική Αεροπορία.
      Η ερώτηση του κ. Σκρέκα έχει ως εξής:
      «Στην προκήρυξη του Γ.Ε Αεροπορίας 9454/Α.Δ 430230/7.3.03 για κατάταξη 1000 επαγγελματιών οπλιτών, υποψήφιος στον εν λόγω διαγωνισμό ήταν και ο Μπερντές Κωνσταντίνος του Δημητρίου με Φ.333591 και ειδικότητα Α.Α.Δ.
      Ο υπόψη υποψήφιος πέρασε όλα τα προβλεπόμενα στάδια με την ένδειξη «ΕΠΙΤΥΧΩΝ» σύμφωνα με τις καταστάσεις επιτυχόντων που εκδίδονταν.
      Την 11/7/03 σε κατάσταση που υπήρχε στο Στρατολογικό Γραφείο Τρικάλων και η οποία λήφθηκε μέσω INTERNET, χαρακτηριζόταν ως «επιτυχών», όπως και στον πίνακα που δημοσιεύτηκε στην εφημερίδα «ΕΛΕΥΘΕΡΟΣ ΤΥΠΟΣ» την 15/7/03. Σε καταστάσεις όμως που έφτασαν στο Στρατολογικό Γραφείο Τρικάλων, μέσω Ταχυδρομείου, δεν αναγράφεται το όνομά του στους επιτυχόντες.
      Ερωτάται ο κύριος Υπουργός:
      Γιατί ο υποψήφιος ενώ πέρασε με επιτυχία όλες τις εξετάσεις που προβλέπονταν από την προκήρυξη τελικά δεν είναι στον πίνακα των επιτυχόντων που στάλθηκε ταχυδρομικώς στη Στρατολογία Τρικάλων;»
     Θα απαντήσει ο Υφυπουργός Εθνικής Άμυνας κ. Κοτσώνης.
     Ορίστε, κύριε Υπουργέ, έχετε το λόγο.
     ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Ευχαριστώ, κύριε Πρόεδρε.
      Κυρίες και κύριοι συνάδελφοι, το Υπουργείο Εθνικής Άμυνας, στα πλαίσια της αναδιοργάνωσης των Ενόπλων Δυνάμεων και της αμυντικής στρατηγικής αναθεώρησης καθιέρωσε προ διετίας το θεσμό των επαγγελματιών οπλιτών, προκειμένου να καλύψει ελλείψεις σε εξειδικευμένο μόνιμο προσωπικό, για το χειρισμό και τη συντήρηση των νέων υπερσύγχρονων οπλικών συστημάτων, με τα οποία έχουμε εξοπλίσει τις Ένοπλες Δυνάμεις.
      Σήμερα μπορούμε να πούμε με σιγουριά ότι ο θεσμός των επαγγελματιών οπλιτών έχει επιτύχει, καθόσον οι στόχοι του έχουν επιτευχθεί σε πολύ μεγάλο βαθμό. Μάλιστα ο συγκεκριμένος θεσμός έχει βρει μεγάλη απήχηση στη νεολαία μας και στην κοινωνία γενικότερα. Απόδειξη τούτου αποτελεί η αθρόα προσέλευση των υποψηφίων νέων μας σε κάθε προκήρυξη τέτοιου διαγωνισμού. Αρκεί να σας αναφέρω ότι στο φετινό διαγωνισμό της Πολεμικής μας Αεροπορίας για χίλιες θέσεις, οκτακοσίων σαράντα ανδρών και εκατόν εξήντα γυναικών, είχαμε τριάντα οκτώ χιλιάδες τετρακόσιες πενήντα εννέα αιτήσεις. Αν δε πολλαπλασιάσουμε το μεγάλο αυτόν αριθμό με τον αριθμό των πιστοποιητικών που συνοδεύουν την κάθε αίτηση υποψηφίου, μπορούμε να υπολογίσουμε ότι η αρμόδια επιτροπή του διαγωνισμού καλείται να ελέγξει εκατοντάδες χιλιάδες έγγραφα. 
      Μέσα σ’ αυτόν, λοιπόν, τον κυκεώνα των αιτήσεων, πιστοποιητικών και λοιπών εγγράφων είναι ανθρώπινο να γίνει κάποια λανθασμένη καταχώρηση, όσον αφορά τα μόρια που αναλογούν σε κάποιον υποψήφιο. Όμως αυτό είναι τελείως προσωρινό, κι αυτό γιατί στον επανέλεγχο των πιστοποιητικών που κάνει η επιτροπή διαγωνισμού, ακόμα και η παραμικρή παράλειψη εντοπίζεται. Έτσι τα τελικά αποτελέσματα του διαγωνισμού είναι απόλυτα σωστά, καθώς σε κάθε υποψήφιο καταχωρούνται με απόλυτη ακρίβεια τα μόρια που του αναλογούν. Με αυτόν τον τρόπο, του επανελέγχου, διασφαλίζεται ότι κανένας απολύτως υποψήφιος δεν θα αδικηθεί. 
      Η δε διαφάνεια του διαγωνισμού και η πλήρης και η συνεχής δημοσιοποίηση των μορίων όλων των υποψηφίων δεν αφήνει χώρο για αμφισβητήσεις, όσον αφορά την αξιοπιστία του διαγωνισμού.
      Βέβαια παραμένει το γεγονός ότι η όποια προσωρινή εσφαλμένη καταχώρηση της επιτροπής μπορεί να προκαλέσει αναστάτωση -και είναι φυσικό να προκαλεί αναστάτωση- σε όποιον υποψήφιο, όπως και στους οικείους του. Γι’ αυτόν ακριβώς το λόγο έκανα συστάσεις προς το Γενικό Επιτελείο της Αεροπορίας, ώστε να μην παρουσιαστεί στο μέλλον πλέον αυτό το φαινόμενο. 
      Όσον αφορά τις λεπτομέρειες της υπόθεσης του υποψηφίου επαγγελματία οπλίτου, του κ. Μπερντέ Κωνσταντίνου για τον οποίο και ενδιαφέρεται ο ερωτών συνάδελφος, αυτές έχουν συμπεριληφθεί αναλυτικά στην έγγραφη απάντηση του κυρίου Υπουργού Εθνικής Άμυνας και δεν νομίζω ότι χρειάζεται να τις επαναλάβω.
      Τελειώνοντας θέλω να τονίσω ότι όλη η διαδικασία επιλογής των επαγγελματιών οπλιτών έγινε κατ’ εφαρμογήν της σχετικής προκήρυξης του Γενικού Επιτελείου Αεροπορίας με δημοσιότητα και απόλυτη διαφάνεια ως προς τα κριτήρια επιλογής, με τον τρόπο της μοριοδότησης, που ήταν γνωστός από την αρχή για τον κάθε υποψήφιο. Ο διαγωνισμός κατά γενική ομολογία ήταν απόλυτα επιτυχής και αξιόπιστος. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο για δύο λεπτά.
      ΘΕΟΔΩΡΟΣ ΣΚΡΕΚΑΣ: Κύριε Πρόεδρε, πρώτον θέλω να εκφράσω τη λύπη μου αλλά και την απογοήτευσή μου για το περιστατικό, γιατί πρόκειται για ένα παιδί μιας φτωχής αγροτικής οικογένειας του Νομού Τρικάλων, το οποίο επένδυσε τα όνειρά του σ’ αυτόν το διαγωνισμό. Με βάση αυτά που ανακοινώθηκαν από το Υπουργείο Εθνικής Άμυνας, η οικογένεια και ο υποψήφιος είδαν ότι ήταν στον πίνακα των επιτυχόντων. Εδώ νομίζω ότι είναι ένα θέμα που ο κύριος Υπουργός το προσπέρασε δι’ απαλών ονύχων, ενώ εγώ θεωρώ ότι είναι σημαντικό, γιατί η διαπίστωση ότι τελικά μοριοδοτήθηκε με μόρια που δεν εδικαιούτο, έγινε εκ των υστέρων, αφού είχαν ανακοινωθεί τα αποτελέσματα. 
      Εδώ τίθεται ένα ερώτημα και από εμένα αλλά και από τον ενδιαφερόμενο και από την οικογένειά του αλλά και από την κοινωνία γενικότερα. Είναι δυνατόν να ανακοινώνονται αποτελέσματα και εκ των υστέρων να διαπιστώνεται ότι η υπηρεσία έκανε λάθος; Μπορεί να γίνει, αλλά την ευθύνη πλέον τη χρεώνουμε στον υποψήφιο και όχι στην υπηρεσία και το Υπουργείο; Είναι ένα μείζον θέμα αυτή η διαπίστωση και θα ήταν χρήσιμο ο κύριος Υπουργός να μας πει εάν υπάρχουν κι άλλες τέτοιες περιπτώσεις και σε τι αριθμό ανέρχονται, ανθρώπων που μπήκαν στον πίνακα των επιτυχόντων και εκ των υστέρων ήρθησαν μετά τη διαδικασία. Εδώ υπάρχει υποψία: τελικά επιφοίτηση Αγίου Πνεύματος υπήρξε στις υπηρεσίες να επανέλθουν στο συγκεκριμένο πρόσωπο και να διαπιστώσουν ότι είχαν κάνει λάθος; 
      Ένα τελευταίο, όσον αφορά τον αριθμό των ενδιαφερομένων για τους διαγωνισμούς που προκηρύσσει το Υπουργείο Εθνικής Άμυνας. Αυτό είναι ένα δείγμα της κατάστασης στην οποία βρίσκεται σήμερα και η οικονομία και η κοινωνία. Έρχεται σε αντίθεση με αυτά που τελικά υποστηρίζει και ο Πρωθυπουργός και η Κυβέρνηση ότι έχουμε μείωση της ανεργίας και ότι οι Έλληνες πολίτες ευημερούν.
      ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εθνικής Άμυνας έχει το λόγο.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Κύριε Πρόεδρε, οι διαγωνισμοί πρόσληψης επαγγελματιών οπλιτών  είναι τόσο διαφανείς  και αξιόπιστοι ώστε κάθε υποψήφιος αφού διαβάσει προσεκτικά την προκήρυξη του διαγωνισμού, να μπορεί να υπολογίσει  εύκολα και με ακρίβεια τα μόριά του από μόνος του
      Σας διαβάζω συγκεκριμένο κομμάτι της εγκυκλίου του διαγωνισμού το οποίο αφορά την υπόθεση του κ. Μπερντέ και με βάση το οποίο μπορεί και ο ίδιος να υπολογίσει τα μόριά του. Απόφοιτοι λυκείου παντός τύπου: βαθμός αποφοίτησης επί συντελεστή 10,5. Προϋπηρεσία άνω των δώδεκα μηνών στην ειδικότητα, διακόσιες πενήντα μονάδες. Θητεία στις Ένοπλες Δυνάμεις: σύνολο μηνών θητείας επί συντελεστή 5. Βάσει αυτών των γνωστών στοιχείων ο υποψήφιος για μεν την ειδικότητα Αμύνης Αεροδρομίων συγκέντρωσε διακόσιες σαράντα πέντε μονάδες. Αναλυτικά εκατόν πενήντα πέντε μονάδες ως απόφοιτος λυκείου  και ενενήντα μονάδες από τη θητεία του. Όμως ο τελευταίος στην κατάταξη είχε συγκεντρώσει τετρακόσιες σαράντα έναντι των διακοσίων σαράντα πέντε που συγκέντρωσε ο κ. Μπερντές. Για δε τη δεύτερη ειδικότητα, οδηγός χειριστής οχημάτων μηχανημάτων, συγκέντρωσε τετρακόσιες ενενήντα πέντε μονάδες. Αναλυτικά, εκατόν πενήντα πέντε μονάδες ως απόφοιτος λυκείου, ενενήντα μονάδες από τη θητεία του και διακόσιες πενήντα μονάδες από την προϋπηρεσία του. Αλλά και εδώ υπήρξαν άλλοι υποψήφιοι, που είχαν περισσότερα μόρια και ο τελευταίος είχε πεντακόσιες ενενήντα μονάδες στην εν λόγω ειδικότητα έναντι των τετρακοσίων ενενήντα πέντε  που είχε ο κ. Μπερντές.
      Εγώ, κύριε συνάδελφε, παρεδέχθην ότι υπήρξε ευθύνη από πλευράς της υπηρεσίας και γι’ αυτό έκανα τις δέουσες παρατηρήσεις, ώστε να μην επαναληφθεί αυτό το φαινόμενο, που έναν καθ’ όλα γνήσιο και διαφανή διαγωνισμό μπορεί να τον βάλει σε υποψία και το σπουδαιότερο να οδηγήσει σε ανησυχία μια ολόκληρη οικογένεια.
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση των αναφορών και ερωτήσεων δευτέρου κύκλου.
      Πρώτη είναι η με αριθμό 795/15.7.03 ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Μεταφορών και Επικοινωνιών, σχετικώς με την εκτέλεση των απαραίτητων έργων για την αναβάθμιση του Νομού Μεσσηνίας.
      Η ερώτηση του κυρίου συναδέλφου είχε απευθυνθεί στους Υπουργούς Οικονομίας και Οικονομικών, Ανάπτυξης, Εσωτερικών, Δημόσιας Διοίκησης και Αποκέντρωσης, αλλά μετεφέρθη  προς το Υπουργείο Μεταφορών και Επικοινωνιών διότι η ερώτηση ετίθετο σε αυτό.
      Η ερώτηση  του κ. Παπανικολάου έχει ως εξής:
      «Κύριοι Υπουργοί, παρά τα τρία Κοινοτικά Πλαίσια Στήριξης η ανάπτυξη στην περιφέρεια Πελοποννήσου –και στη Μεσσηνία κατ’ επέκταση- κάθε άλλο παρά η αναμενόμενη ήταν όλα αυτά τα χρόνια, με αποτέλεσμα να οδηγηθεί η περιφέρεια Πελοποννήσου στην τελευταία θέση των περιφερειών της Ευρωπαϊκής Ενώσεως από πλευράς αναπτύξεως.
      Κύριοι Υπουργοί, η Κυβέρνηση επέτρεψε την ύπαρξη περιοχών δύο ταχυτήτων μέσα στην ίδια την περιφέρεια Πελοποννήσου αφενός και αφετέρου ο Νομός βρίσκεται έξω από τις στρατηγικές επιλογές του αθηνοκεντρικού κράτους.
      Κύριοι Υπουργοί, για να βρει το δρόμο της ανάπτυξης και της ευημερίας, η Μεσσηνία, πρέπει να ληφθούν αποφάσεις και να υλοποιηθούν συγκεκριμένα έργα όπως: 
      Η αναβάθμιση του λιμένος και του αεροδρομίου της Καλαμάτας.
      Η αξιοποίηση των ΒΙΠE.
      Η γρήγορη ολοκλήρωση του εθνικού δρόμου Τριπόλεως – Καλαμάτας.
      Η αναβάθμιση του σιδηροδρομικού δικτύου και 
      Η κατασκευή της Ιονίας Οδού.
      Κύριοι Υπουργοί, μόνο η ένταξη της Μεσσηνίας στις στρατηγικές επιλογές της πολιτείας και η υλοποίηση των παραπάνω έργων θα βγάλει τη Μεσσηνία από το τέλμα και την υπανάπτυξη καθιστώντας την Καλαμάτα «πύλη» της Ευρωπαϊκής Ένωσης προς την Αφρική.
      Κατόπιν των ανωτέρω
      Ερωτώνται οι αρμόδιοι Υπουργοί:
      Έχει την πολιτική βούληση η Κυβέρνηση να λάβει άμεσα πρωτοβουλίες και αποφάσεις για την εκτέλεση των απαραίτητων έργων, ώστε να καταστεί η Καλαμάτα και η Μεσσηνία η «πύλη της Ευρωπαϊκής Ενώσεως προς την Αφρική;»
      Ο Υφυπουργός Μεταφορών και Επικοινωνιών, κ. Στρατάκης, έχει το λόγο για τρία λεπτά να πρωτολογήσει.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών):  Η Κυβέρνηση έχει τη βούληση –και το αποδεικνύει καθημερινά- προκειμένου να υλοποιήσει ό,τι είναι αναγκαίο για να καταστεί η Καλαμάτα, η Μεσσηνία, και γενικότερα η περιοχή της Πελοποννήσου πύλη της Ευρωπαϊκής Ένωσης και να αποκτήσει τις απαιτούμενες υποδομές που θα την καθιστούν μία αναπτυγμένη περιοχή που θα μπορεί να καλύψει τις σημερινές και τις μελλοντικές ανάγκες.
      Όσον αφορά το αεροδρόμιο, που είναι ένα σημαντικό έργο υποδομής, η Υπηρεσία Πολιτικής Αεροπορίας έχει εκπονήσει μελέτη ανάπτυξης του αεροδρομίου της Καλαμάτας για να προγραμματίσει τις παρεμβάσεις που είναι απαραίτητες, για να εξυπηρετηθεί αποτελεσματικά και η παρούσα, αλλά και η μελλοντικά αναμενόμενη κίνηση. Με βάση αυτήν τη μελέτη, οι παρεμβάσεις που απαιτούνται και έχουν συμπεριληφθεί στο πενταετές πρόγραμμα της ΥΠΑ που αφορά την ανάπτυξη των περιφερειακών αεροδρομίων, είναι η επέκταση του δαπέδου σταθμεύσεως αεροσκαφών και συνδετήριοι τροχόδρομοι προϋπολογισμού 6 εκατομμυρίων ευρώ, η επέκταση του αεροσταθμού προϋπολογισμού 8,5 εκατομμυρίων ευρώ. Πρόσφατα, τον Απρίλιο, περατώθηκε το έργο αναδιαρρυθμίσεις βελτιώσεις του κτηρίου του αεροσταθμού του αεροδρομίου της Καλαμάτας, το οποίο βελτίωσε κατά πολύ τη λειτουργικότητα του αεροδρομίου.
      Εκτός από το αεροδρόμιο γίνεται μια συστηματική προσπάθεια, όσον αφορά τους σιδηρόδρομους στην ευρύτερη περιοχή της Πελοποννήσου. Ήδη έχουν προγραμματιστεί και εκτελούνται έργα για τον εκσυγχρονισμό και την αναβάθμιση της υπάρχουσας υποδομής στις υπάρχουσες γραμμές. Στον άξονα Αθήνας-Κιάτου εκτελούνται έργα προϋπολογισμού 481 εκατομμυρίων ευρώ. Στον άξονα Κιάτου-Πάτρας εκτελούνται έργα 822 εκατομμυρίων ευρώ. Μετά από αυτά η απαιτούμενη ώρα για να φθάσει κάποιος στην Πάτρα εκτιμούμε ότι θα είναι δύο ώρες. Θα προχωρήσουμε και στα έργα τα οποία αποτελούν το λεγόμενο V δίκτυο. έτσι ο απαιτούμενος χρόνος για να πάει κάποιος στην Καλαμάτα από πέντε ώρες και τριάντα πέντε λεπτά που είναι σήμερα, θα κατέλθει στις τρεις ώρες και πενήντα λεπτά.
      Ήδη στην Καλαμάτα υλοποιείται εργολαβία για τη βελτίωση και επέκταση των εγκαταστάσεων του υπάρχοντος μηχανοστασίου έργο που αφορά την πρώτη φάση εγκαταστάσεων του μηχανοστασίου της Καλαμάτας, στο οποίο μεταφέρεται όλο το τροχαίο υλικό από τον Πειραιά. Αυτό δείχνει την πρόθεση της Κυβέρνησης να καταστήσει την Καλαμάτα και γενικότερα την περιφέρεια κέντρο εξελίξεων που θα έχει άλλη δυνατότητα ανάπτυξης. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παπανικολάου έχει το λόγο.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ωραία τα λόγια του κυρίου Υφυπουργού, αλλά τα στοιχεία που έχω τον διαψεύδουν. Η Μεσσηνία είναι εκτός των στρατηγικών στόχων της Κυβέρνησης με αποτέλεσμα τα τελευταία χρόνια να χάσει το 17% του ΑΕΠ, η ανεργία να ξεπεράσει το 22% και τεσσερισήμισι χιλιάδες συμπατριώτες μου να βρεθούν στο δρόμο.
      Το 1980 ήταν ο εικοστός έκτος νομός όσον αφορά την ανάπτυξη και την οικονομία, ενώ σήμερα είναι τελευταίος και στην Ελλάδα και στην Ευρωπαϊκή Ένωση. Βασικές υποδομές μετά από τρία Κοινοτικά Πλαίσια Στήριξης παραμένουν όνειρο απατηλό. Ο εθνικός δρόμος Τριπόλεως-Καλαμάτας έχει τη δική του ιστορία. Εξαγγελίες και χρονοδιαγράμματα Πρωθυπουργού και Υπουργών δεν πραγματοποιούνται και αυτοαναιρούνται. Η Ιονία οδός γίνεται αιωνία και τόσο στο οδικό δίκτυο Τριπόλεως-Καλαμάτας όσο και της Ιονίας οδού ακολουθείται μια παρελκυστική τακτική, διότι τώρα έχουμε το νέο σύστημα παραχωρήσεως για το οποίο δεν έχει ακόμα δημιουργηθεί το θεσμικό πλαίσιο για να έχουμε ένα συγκεκριμένο χρονοδιάγραμμα.
      Το λιμάνι της Καλαμάτας ακόμα μελετάται, σύμφωνα με την υπ’ αριθμόν  50336/4.8.2003  απάντηση του κ. Πάχτα. Η ΒΙΠΕ Καλαμάτας και Μελιγαλά είναι χωρίς βιολογικό καθαρισμό και περίφραξη. Μιλάμε για να ένα ξέφραγο αμπέλι. Σύμφωνα με την απάντηση του Υπουργού βάσει του κανονισμού ένα-τέσσερα αναμένεται ολοκλήρωση του θεσμικού πλαισίου.
      Το αεροδρόμιο είναι μόνο για πτήσεις τσάρτερ. Για το σιδηρόδρομο προβλέπεται μόνο συντήρηση από το ΠΕΠ Πελοποννήσου. Καμία σχέση με το Γ΄ Κοινοτικό Πλαίσιο Στήριξης το οποίο φθάνει μόνο μέχρι το Κιάτο.
      Δυστυχώς, για κάθε 12 ευρώ είσπραξη από τον ΟΣΕ δαπανώνται 100 ευρώ. Έχει τη μεγαλύτερη μαύρη τρύπα και φαίνεται ότι δεν περισσεύουν χρήματα για την περιφέρεια. 
      Τα τέσσερα τελευταία χρόνια, το έλλειμμα του ΟΣΕ ήταν διπλάσιο σε σχέση με τα εκατό τελευταία χρόνια. Τα τέσσερα τελευταία χρόνια, από τα δάνεια των 2,6 δισεκατομμυρίων ευρώ, μόνο τα 500 εκατομμύρια διετέθησαν για επενδύσεις. Αυτά είναι στοιχεία που πείθουν και τον πλέον δύσκολο συνομιλητή ότι με αυτά που γίνονται στον ΟΣΕ, και γενικότερα στην αναπτυξιακή πολιτική της Κυβέρνησης, δεν υπάρχει πρόγραμμα, δεν υπάρχει μελέτη, για την ανάπτυξη της περιφέρειας. 
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Στρατάκης για δύο λεπτά για να δευτερολογήσει. 
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε Πρόεδρε και κύριοι συνάδελφοι, όχι μόνο υπάρχει πρόγραμμα για την ανάπτυξη της περιφέρειας, το οποίο είναι κατατεθειμένο και υλοποιείται στο μεγαλύτερο δυνατό βαθμό και στο μεγαλύτερο ποσοστό, αλλά πέραν αυτού προβλέπουμε κάτι περισσότερο για το μέλλον. 
      Όταν, δηλαδή, κατά τη διάρκεια της Ελληνικής Προεδρίας στα πλαίσια ενός συνεδρίου που έγινε στις Βριξέλες και αφορούσε τις μεταφορές, καταφέραμε να περάσουμε την άποψη και να αποφασιστεί επίσημα και στην Σύνοδο Κορυφής για τη δημιουργία του διευρωπαϊκού δικτύου Αδριατική-Ιόνιος-Καλαμάτα-Κρήτη-Κύπρος-Ασία, καταλαβαίνουμε όλοι μας ότι αυτό αφορά ουσιαστικά έργα, τα οποία θα υλοποιηθούν στα πλαίσια του Δ΄ Κοινοτικού Πλαισίου Στήριξης. 
      Άρα εμείς στο σχεδιασμό μας συμπεριλαμβάνουμε αυτές τις απόψεις που εσείς θέλετε να μας χρεώσετε ότι δεν έχουμε λάβει υπόψη μας και επιπλέον τις έχουμε εκ των προτέρων υλοποιήσει. Και όχι μόνο τις έχουμε υλοποιήσει, αλλά έχουμε κάνει και όλη εκείνη τη δουλειά η οποία είναι αναγκαία, ώστε το έργο ιδιαίτερα του δυτικού σιδηροδρομικού δικτύου να υλοποιηθεί στα πλαίσια των προβλεπομένων ημερομηνιών και αυτό θα είναι μια πραγματικότητα μέχρι το 2013, με δεδομένο ότι το Δ΄ Κοινοτικό Πλαίσιο Στήριξης εκτιμάται ότι θα ξεκινήσει το 2008. 
      Άρα, λοιπόν, εμείς έχουμε προβλέψει εκ των προτέρων και δεν έχουμε προβλέψει μόνο για την δυτική πλευρά και την Πελοπόννησο, αλλά έχουμε προβλέψει και για τις νησιωτικές περιοχές και βέβαια και για την Κύπρο που είναι νέο μέλος της Ευρωπαϊκής ‘Ενωσης. 
      Πέραν αυτού,  έχουμε προβλέψει και τη σύνδεση με τις υπόλοιπες χώρες της Ασίας και της Αφρικής που εκτιμούμε ότι μέσα από ένα διευρωπαϊκό δίκτυο συνδυασμένων μεταφορών, θα μπορέσουμε πράγματι να δώσουμε προοπτική στην ανάπτυξη του τόπου, να εξυπηρετηθούν τα προϊόντα και οι πολίτες από και προς την Κεντρική Ευρώπη, που όπως πολύ καλά αντιλαμβανόμαστε όλοι θα πρέπει  να είναι ένας χώρος στον οποίο θα πρέπει να προσβλέπουμε, με δεδομένο ότι τα προϊόντα μας μόνο ποιοτικά μπορεί να είναι και όχι σε μεγάλη ποσότητα και ως  ποιοτικά προϊόντα θα πρέπει να απευθυνθούν σε αγορές που έχουν τη δυνατότητα να τα πληρώσουν. 
      Με αυτό, λοιπόν, το σκεπτικό, η Κυβέρνηση πράγματι αγωνίστηκε, διότι ήθελε συστηματική προσπάθεια για να φθάσουμε εδώ που φθάσαμε και να μπορούμε σήμερα να εξαγγείλουμε ένα τόσο σημαντικό έργο για τη συγκεκριμένη περιοχή, το οποίο θεωρούμε ότι πραγματικά ανοίγει άλλες προοπτικές και δίνει άλλες δυνατότητες όχι μόνο για τη συγκεκριμένη περιοχή, αλλά και για ολόκληρη τη χώρα. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Εσωτερικών, Δημόσιας Διοίκησης και Αποκέντρωσης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Εκλογικές δαπάνες κατά τις νομαρχιακές και δημοτικές εκλογές, οικονομική διοίκηση και διαχείριση των Ο.Τ.Α., θέματα αλλοδαπών και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Αιγαίου.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Αποκατάσταση, προστασία και ανάδειξη του φυσικού και δομημένου περιβάλλοντος των νησιών που υπάγονται στην αρμοδιότητα του Υπουργείου Αιγαίου» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα συζητηθεί σε προσεχή συνεδρίαση. 
      Υπουργείου Υγείας και Πρόνοιας. 
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Τροποποίηση και συμπλήρωση της νομοθεσίας για το Εθνικό Σύστημα Υγείας και ρυθμίσεις άλλων θεμάτων αρμοδιότητας του Υπουργείου Υγείας και Πρόνοιας» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα συζητηθεί σε προσεχή συνεδρίαση.
      Υπουργείου Εσωτερικών, Δημόσιας Διοίκησης και Αποκέντρωσης. 
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση της απόφασης του Συμβουλίου της 25ης Ιουνίου 2002 και της 23ης Σεπτεμβρίου 2002 για την τροποποίηση της πράξης εκλογής των αντιπροσώπων στο Ευρωπαϊκό Κοινοβούλιο με άμεση, καθολική ψηφοφορία, η οποία είναι προσαρτημένη στην απόφαση 76/787/ΕΚΑΧ, ΕΟΚ, ΕΥΡΑΤΟΜ (2002/772/Ε.Κ., Ευρατόμ)».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Επανερχόμαστε στο νομοσχέδιο του Υπουργείου  Εσωτερικών, Δημόσιας Διοίκησης και Αποκέντρωσης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Εκλογικές δαπάνες κατά τις νομαρχιακές και δημοτικές εκλογές, οικονομική διοίκηση και διαχείριση των Ο.Τ.Α., θέματα αλλοδαπών και άλλες διατάξεις».
      Από τη Νέα Δημοκρατία με επιστολή, ορίστηκε ως Κοινοβουλευτικός Εκπρόσωπος ο Βουλευτής Β΄ Αθηνών κ. Βύρων Πολύδωρας. 
      Το λόγο έχει ο εισηγητής του ΠΑΣΟΚ κ. Ιωάννης Βαϊνάς, για δεκαπέντε λεπτά.
      ΙΩΑΝΝΗΣ ΒΑΪΝΑΣ: Κυρίες και κύριοι συνάδελφοι, το συζητούμενο νομοσχέδιο σχετικά με τις «εκλογικές δαπάνες κατά τις νομαρχιακές και δημοτικές εκλογές, την οικονομική διοίκηση και διαχείριση των οργανισμών τοπικής αυτοδιοίκησης, τα θέματα αλλοδαπών και άλλες διατάξεις» αποτελείται από τρία μέρη. 
      Με το πρώτο μέρος επιχειρείται η καθιέρωση αρχών διαφάνειας και εκσυγχρονισμού στη διαδικασία ανάδειξης των νομαρχιακών και δημοτικών αρχών. Με το δεύτερο μέρος ομοίως επιχειρείται η θέσπιση αρχών διαφάνειας στην οικονομική διαχείριση των ΟΤΑ. Τέλος, με το τρίτο μέρος ρυθμίζονται θέματα οφειλών των ΟΤΑ, θέματα αλλοδαπών και άλλες διατάξεις. 
      Με το ν. 3023/2002 για τη «χρηματοδότηση πολιτικών κομμάτων από το κράτος, έσοδα και δαπάνες προβολής δημοσιότητας και έλεγχος των οικονομικών των πολιτικών κομμάτων και των υποψηφίων Βουλευτών», ετέθησαν οι αρχές που πρέπει να διέπουν τον προεκλογικό αγώνα. Κατοχυρώθηκαν θεσμικά διαδικασίες ελέγχου, προβλέφθηκε η επιβολή κυρώσεων στους παραβάτες, μέτρα τα οποία βοηθούν στη διεξαγωγή ενός υγιούς προεκλογικού αγώνα.
      Με το παρόν σχέδιο νόμου επιχειρείται η θέσπιση ενός νομοθετικού πλαισίου ιδίου με αυτό των βουλευτικών εκλογών, το οποίο θα αφορά την οριοθέτηση των δαπανών στις νομαρχιακές και δημοτικές εκλογές, προσαρμοσμένο, όμως, στις ιδιαιτερότητες της Νομαρχιακής Αυτοδιοίκησης.
      Σήμερα που η Τοπική Αυτοδιοίκηση ασκεί πάρα πολλές αρμοδιότητες –τοπικές και μη- ύστερα μάλιστα από την πρόβλεψη του Συντάγματος να μπορεί το κράτος να μεταφέρει αρμοδιότητές του στην Τοπική Αυτοδιοίκηση, η διαχείριση των υποθέσεων αυτών έχει πολλές φορές έντονο οικονομικό ενδιαφέρον, όπως είναι οι επενδύσεις σε έργα υποδομής, τα διάφορα πολεοδομικά θέματα, η παροχή κοινωνικών υπηρεσιών, η χορήγηση αδειών λειτουργίας κέντρων διασκέδασης και καταστημάτων υγειονομικού ενδιαφέροντος, οι ενοικιάσεις δημοτικών χώρων κλπ.
      Επειδή η διαχείριση πολλών από αυτές τις υποθέσεις μπορεί να υποκινήσει το ενδιαφέρον για ιδιαίτερη αντιμετώπιση, εύκολα μπορεί κανείς να κατηγορήσει τους διαχειριστές των υποθέσεων αυτών και κάθε τέσσερα χρόνια, που γίνονται εκλογές στην Τοπική Αυτοδιοίκηση, οι υποψήφιοι αιρετοί άρχοντες να κινδυνεύουν να βρεθούν στο στόχαστρο της σκανδαλολογίας. 
      Γι’ αυτό η πολιτεία πρέπει να περιφρουρήσει τους υποψήφιους διαχειριστές της εξουσίας στην Τοπική Αυτοδιοίκηση και να τους διασφαλίσει το κύρος και την αξιοπρέπεια με κανόνες διαφάνειας, νομιμότητας και απεξάρτησης από συμφέροντα και πολιτικές που δεν εξασφαλίζουν τον αναπτυξιακό, κοινωνικό κλπ. ρόλο τους. 
      Η συγκέντρωση οικονομικής δύναμης, η παντοδυναμία των Μέσων Μαζικής Επικοινωνίας, ο κλονισμός της καλής πίστης, η εύκολη παραποίηση της πραγματικότητας κλπ. καθιστούν την αρχή της διαφάνειας και της νομιμότητας κυρίαρχες ως προς το θέμα του εκλογικού αγώνα. Κατά συνέπεια, η θεσμοθέτηση της οριοθέτησης των εσόδων και των δαπανών και του ελέγχου των δαπανών αυτών στις εκλογές της αυτοδιοίκησης θεωρείται επιβεβλημένη. 
      Με τις διατάξεις του πρώτου μέρους προσδιορίζεται η έννοια των εσόδων και των δαπανών των συνδυασμών και των υποψηφίων στην Τοπική Αυτοδιοίκηση. Ειδικότερα έσοδα θεωρούνται όλα τα ποσά που προέρχονται από κάθε πηγή, ενώ δαπάνες είναι τα ποσά που δαπανούν οι συνδυασμοί και οι υποψήφιοι κατά την προετοιμασία και τη διεξαγωγή του προεκλογικού τους αγώνα, καθώς και η αξία των αποτιμώμενων σε χρήμα παροχών και διευκολύνσεων. Τα έσοδα και οι δαπάνες προβλέπονται να διακινούνται μέσω τραπεζικών λογαριασμών -κατά 60% τουλάχιστον- οι οποίοι τηρούνται στο όνομα του υποψηφίου νομάρχη, δημάρχου και ενός οριζομένου από αυτούς υπεύθυνου διαχειριστή. Η κατάθεση στους ανωτέρω λογαριασμούς επιτρέπεται να γίνεται μόνο επώνυμα με ευθύνη της τράπεζας ως προς τη διαπίστωση των στοιχείων ταυτότητας του καταθέτη. 
      Θεσμοθετείται η απαγόρευση χρηματοδότησης και παροχών προς τους εκλογικούς συνδυασμούς και τους υποψηφίους νομάρχες, δημάρχους, δημοτικούς και νομαρχιακούς συμβούλους από ειδικές κατηγορίες φυσικών προσώπων, όπως είναι οι οφειλέτες ή και οι υπάλληλοι των οικείων οργανισμών τοπικής αυτοδιοίκησης, οι ιδιοκτήτες ηλεκτρονικών μέσων μαζικής επικοινωνίας, όπως επίσης και από νομικά πρόσωπα δημοσίου και ιδιωτικού δικαίου. 
      Επίσης θεσμοθετούνται ανώτατα όρια χρηματοδότησης των συνδυασμών και των υποψηφίων από το ίδιο πρόσωπο. Για όσους υπερβούν τα όρια αυτά, προβλέπεται τιμωρία, όπως επίσης τιμωρία προβλέπεται και γι’ αυτούς που αποδέχονται τη χρηματοδότηση. 
      Θεσπίζονται επίσης θέματα που σχετίζονται με τους χώρους υπαίθριας προβολής μηνυμάτων και τις δαπάνες προβολής προεκλογικών μηνυμάτων από τα ραδιοτηλεοπτικά μέσα. 
      Θεσμοθετούνται απαγορεύσεις για τους συνδυασμούς, όσον αφορά τον αριθμό των εκλογικών κέντρων, που μπορούν να είναι ένα για τους δημοτικούς συνδυασμούς και τρία για τους νομαρχιακούς, καθώς και η ανάρτηση ή επικόλληση προεκλογικού υλικού προβολής σε χώρους πέραν των καθορισμένων από τους  δήμους.
      Τέλος καθορίζεται και ο τρόπος υπολογισμού του ανώτατου ορίου εκλογικών δαπανών των συνδυασμών και των υποψηφίων, στις οποίες συνυπολογίζεται και η αξία των αποτιμώμενων παροχών και διευκολύνσεων.  
      Προβλέπεται η διαχείριση των οικονομικών τους να γίνεται από συγκεκριμένα πρόσωπα που ορίζονται από τους επικεφαλής αυτών και γνωστοποιούνται στην επιτροπή ελέγχου των δαπανών, των οποίων η εξουσία παύει με την καθ’ οιονδήποτε τρόπο περάτωση της διαχείρισης των οικονομικών των συνδυασμών. 
      Ομοίως προβλέπεται ότι οι υποψήφιοι είναι οι ίδιοι υπεύθυνοι για τη διαχείριση των οικονομικών τους. 
      Επιβάλλεται η τήρηση βιβλίων εσόδων και εξόδων των συνδυασμών, όπου καταχωρούνται όλα τα έσοδα και οι δαπάνες που καταβάλλονται. 
      Επίσης, τήρηση ειδικών καταστάσεων εσόδων και εξόδων επιβάλλεται και από τους υποψήφιους δημοτικούς και νομαρχιακούς συμβούλους. 
      Για την τήρηση των προαναφερθέντων απαγορεύσεων και περιορισμών προβλέπεται η σύσταση και η συγκρότηση σε κάθε νομό με απόφαση του γενικού γραμματέα της περιφέρειας επιτροπής ελέγχου, στην οποία ανατίθεται ο έλεγχος των οικονομικών των συνδυασμών και των υποψηφίων, καθώς και η τήρηση κάθε μορφής υποχρεώσεων που απορρέουν από τον υπό ψήφιση νόμο. 
      Επίσης με απόφαση του γενικού γραμματέα της περιφέρειας προβλέπεται και η σύσταση και συγκρότηση Επιτροπής Ελέγχου Εκλογικών Παραβάσεων, στην οποία ανατίθεται ο έλεγχος των εκλογικών παραβάσεων των συνδυασμών και των υποψηφίων. 
      Τέλος καθορίζονται οι κυρώσεις σε όσους θα παραβιάζουν τις διατάξεις του παρόντος, κυρώσεις διοικητικές, ποινικές, ακόμα και έκπτωσης από τα αξιώματα του νομάρχη, δημάρχου, νομαρχιακών και δημοτικών συμβούλων. 
      Τέλος, ορίζεται ότι αυτά ισχύουν σε όλες τις νομαρχιακές αυτοδιοικήσεις και σε όλους τους δήμους, μικρούς και μεγάλους, ανεξαρτήτως πληθυσμού. 
      Το δεύτερο μέρος αναφέρεται στην οικονομική διοίκηση και διαχείριση των οργανισμών τοπικής αυτοδιοίκησης.
       Επειδή ο έλεγχος και η διαφάνεια πρέπει να αποτελέσουν βασικό στοιχείο της λειτουργίας της αυτοδιοίκησης, ιδιαίτερα σήμερα που αναλαμβάνει όλο και περισσότερες ευθύνες και διαχειρίζεται μεγάλα κονδύλια για προγράμματα και έργα που υλοποιεί, έρχεται το παρόν σχέδιο νόμου να θεσμοθετήσει και τον προληπτικό έλεγχο των δαπανών της πρωτοβάθμιας αυτοδιοίκησης από το Ελεγκτικό Συνέδριο.
       Ο προληπτικός αυτός έλεγχος προτείνεται να αρχίσει να εφαρμόζεται από την 1η Ιουλίου 2004 σε δήμους άνω των πέντε χιλιάδων κατοίκων και θα εξαιρούνται του ελέγχου αυτού μόνο ορισμένες κατηγορίες δαπανών, όπως είναι η πληρωμή των αποδοχών των τακτικών υπαλλήλων, οι αποδόσεις των ασφαλιστικών εισφορών και φόρων, τα μισθώματα και οι λογαριασμοί ύδρευσης, τηλεφωνίας και ρεύματος. 
      Βελτιώνονται επίσης με το συζητούμενο σχέδιο νόμου και οι διατάξεις που αναφέρονται στον κατασταλτικό έλεγχο των δαπανών της πρωτοβάθμιας και της δευτεροβάθμιας αυτοδιοίκησης, ο οποίος θα είναι δειγματοληπτικός και θα πραγματοποιείται από την ίδια υπηρεσία του Ελεγκτικού Συνεδρίου, που θα ασκεί και τον προληπτικό έλεγχο. 
      Πιστεύω ότι με την αναθεώρηση του Κώδικα Δήμων και Κοινοτήτων θα πρέπει να μπει, κύριε Υπουργέ, επί τάπητος συνολικά το θέμα του ελέγχου αλλά και της αποτελεσματικότητας των υφισταμένων ελεγκτικών μηχανισμών των ΟΤΑ, ούτως ώστε να προστατεύσουμε συνολικά τους αιρετούς της Αυτοδιοίκησης από πιθανά ολισθήματα. 
      Για τη λειτουργία ταμειακής υπηρεσίας στους δήμους και την εφαρμογή του διπλογραφικού συστήματος, που είναι υποχρεωμένοι να εφαρμόσουν οι δήμοι άνω των πέντε χιλιάδων κατοίκων, είναι ανάγκη να εκσυγχρονιστούν διατάξεις του Δημοτικού και του Κοινοτικού Κώδικα που αφορούν το οικονομικό διαχειριστικό σύστημα των ΟΤΑ Α’ βαθμού. Έτσι οριοθετούνται εκ νέου οι δαπάνες των ΟΤΑ που περιλαμβάνονται στους οικείους προϋπολογισμούς, αποσαφηνίζονται οι ρυθμίσεις σχετικά με τη διαδικασία και τον τρόπο εκτέλεσης των έργων, εκσυγχρονίζεται η διαδικασία κατάρτισης και ψήφισης του προϋπολογισμού. 
      Επίσης παρέχεται η δυνατότητα διάθεσης πιστώσεων που προέρχονται από μη ειδικευμένα έσοδα για έργα που δεν έχουν εκτελεστεί και δεν πρόκειται να εκτελεστούν, για την πληρωμή δαπανών κατά το τελευταίο τρίμηνο του έτους. Εκσυγχρονίζεται ο τρόπος ελέγχου των προϋπολογισμών των ΟΤΑ και τέλος ρυθμίζονται θέματα σχετικά με τις ευθύνες για την οικονομική διαχείριση του προέδρου της κοινότητας, του δημάρχου και των αντίστοιχων δημοτικών ή κοινοτικών συμβουλίων, όπως επίσης και θέματα αρμοδιότητας της δημαρχιακής επιτροπής.
      Στο πρώτο κεφάλαιο του τρίτου μέρους προτείνονται ρυθμίσεις με τις οποίες επιδιώκεται η εξυγίανση των οικονομικών της πρωτοβάθμιας αυτοδιοίκησης μέσω ευνοϊκών ρυθμίσεων των χρεών τους. Ειδικότερα προβλέπεται ότι σε περίπτωση εφάπαξ εξόφλησης των ληξιπρόθεσμων οφειλών των δήμων και των κοινοτήτων προς το ελληνικό δημόσιο, το ΙΚΑ, το ΤΥΔΚΥ και το ΤΑΔΚΥ, μέσα σε έξι μήνες από τη δημοσίευση του νόμου, αυτές θα καταβάλλονται χωρίς προσαυξήσεις ή άλλες πρόσθετες επιβαρύνσεις. Επίσης προβλέπεται ο δανεισμός από το Ταμείο Παρακαταθηκών και Δανείων, προκειμένου να τακτοποιηθούν με αυτόν τον ευνοϊκό τρόπο οι προαναφερθείσες οφειλές, καθώς και άλλες ληξιπρόθεσμες οφειλές των ΟΤΑ Α΄ βαθμού. Ρυθμίζεται ποιοι είναι οι δικαιούχοι ΟΤΑ που δύνανται να συνάψουν δάνειο, ποιοι εμπίπτουν δηλαδή στις διατάξεις αυτές, ο τρόπος υπολογισμού του επιτοκίου των χορηγούμενων δανείων, καθώς και ο προσδιορισμός του χρόνου και ο τρόπος αποπληρωμής των δανείων αυτών.
      Στο δεύτερο κεφάλαιο του τρίτου μέρους ρυθμίζονται θέματα αλλοδαπών. Αναλυτικότερα: Ρυθμίζεται η είσοδος, η παραμονή και η εργασία στη χώρα μας μιας κατηγορίας αλλοδαπών, των αρχηγών οργανωμένων ομάδων τουρισμού, που ως τώρα παρέμενε χωρίς οποιαδήποτε ρύθμιση. Ρυθμίζονται επίσης θέματα κάποιων εκ των αλλοδαπών, που αποδεδειγμένα δεν μπορούν να έχουν διαβατήρια από τις προξενικές αρχές των χωρών τους, ενώ αυτοί και τα παιδιά τους γεννήθηκαν ή κατοικούν επί μακρόν στην Ελλάδα ή όσων το αίτημα για χορήγηση ασύλου απορρίφθηκε και οι οποίοι παρέμεναν στην Ελλάδα παράνομα και υπήχθησαν στη διαδικασία νομιμοποίησης ως παράνομοι αλλοδαποί. Σε αυτούς δίνεται η δυνατότητα να χορηγηθεί από το Γενικό Γραμματέα της Περιφέρειας βεβαίωση νόμιμης διαμονής, αφού ληφθούν υπόψη οι λόγοι που αφορούν στη δημόσια τάξη και ασφάλεια της χώρας.
      Τροποποιείται το άρθρο 8 του ν. 2910 με σκοπό να εξασφαλιστεί ευελιξία σε περίπτωση που αλλάξει η εργασιακή σχέση του αλλοδαπού, χωρίς να χρειάζεται να εφοδιαστεί εκ νέου με την ειδική θεώρηση εισόδου από το προξενείο της χώρας καταγωγής του. Έτσι αποσαφηνίζεται η φιλοσοφία της άδειας εργασίας, στην οποία δεν αποδίδεται πλέον τοπική ισχύς. Αυξάνεται η διάρκεια της άδειας από ένα έτος σε δύο έτη και ύστερα από δεκαετή συνολική παραμονή χορηγείται άδεια παραμονής αορίστου διάρκειας και η αρμοδιότητα αυτή μεταφέρεται στο Γενικό Γραμματέα της Περιφέρειας. Έτσι αποφεύγεται η συνεχής ταλαιπωρία και ο συνωστισμός των αλλοδαπών στις αρμόδιες υπηρεσίες και επιτυγχάνεται η γρήγορη τακτοποίησή τους, χωρίς να προσβάλλεται και η ανθρώπινη αξιοπρέπεια. Σημειώνεται επίσης ότι στην περίπτωση της οικογενειακής συνένωσης πρέπει να συμπληρωθεί από κάθε μέλος της οικογένειας αυτοτελώς η δεκαετία.
      Δίνεται επίσης η δυνατότητα σε αλλοδαπούς που έχουν άδεια παραμονής για λόγους ανθρωπιστικής φύσεως να ανανεώσουν την άδεια παραμονής τους για έναν από τους λόγους του ν.2910, εφόσον εκλείψουν οι νόμοι που επέβαλαν τη χορήγηση της ανωτέρω άδειας και να επιτευχθεί η επανένταξή τους στην αγορά εργασίας. Η άδεια παραμονής επέχει εφεξής και θέση άδειας εργασίας.
      Τέλος επαναφέρονται οι προθεσμίες των παραγράφων 1 και 2 του άρθρου 28 του ν. 1080/1980 για δύο έτη από την έναρξη ισχύος του παρόντος, με τον οποίο νόμο επιτρεπόταν η εκποίηση κατεχόμενων δημοτικών και κοινοτικών εκτάσεων, ώστε να επωφεληθούν και εκείνοι οι ενδιαφερόμενοι, που λόγω άγνοιας της ρύθμισης αυτής δεν έκαναν τότε χρήση.
      Επαναδιατυπώνονται οι διατάξεις του άρθρου 19 του ν.2910, που αφορούν την είσοδο αλλοδαπών στη χώρα για παροχή εξαρτημένης εργασίας και τέλος δίνεται παράταση λειτουργίας των επιτροπών αναγνώρισης των αγωνιστών της Εθνικής Αντίστασης για εξέταση εκκρεμών και ειδικών περιπτώσεων.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ακόμα τώρα! Μετά από έναν αιώνα! Ντροπή πια!
      ΙΩΑΝΝΗΣ ΒΑΪΝΑΣ: Ορισμένοι άνθρωποι δεν επωφελήθηκαν αυτών των ρυθμίσεων, δεν έκαναν αίτηση ή δεν ολοκληρώθηκαν οι διαδικασίες που τους αφορούσαν.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ντροπή πια! Να σταματήσει.
      ΙΩΑΝΝΗΣ ΒΑΪΝΑΣ: Τελειώνοντας, θα ήθελα να απευθυνθώ στον κύριο Υπουργό και να αναφερθώ σε ορισμένα Κέντρα Εξυπηρέτησης Πολιτών που ανήκουν στις περιφέρειες Δυτικής Ελλάδας, όπως ξέρω από την περιφέρειά μου, Αττικής και Κεντρικής Μακεδονίας. 
      Νομίζω ότι αυτό το θέμα έπρεπε να το έχουμε κουβεντιάσει και να το αντιμετωπίσουμε στο προηγούμενο νομοσχέδιο του Υπουργείου Εσωτερικών, όπου έγιναν κάποιες ρυθμίσεις για τα Κέντρα Εξυπηρέτησης Πολιτών. Επειδή τότε δεν αντιμετωπίστηκε το θέμα αυτό, προτείνω, κύριε Υπουργέ, να συζητηθεί σήμερα ώστε να μεταφερθούν αυτές οι μονάδες στις νομαρχιακές αυτοδιοικήσεις. Δεν νομίζω ότι έχει λόγο να διατηρεί το κράτος αυτά τα Κέντρα Εξυπηρέτησης Πολιτών. Θα γίνουν πιο λειτουργικά όταν μεταφερθούν και αυτά στην Αυτοδιοίκηση, όπως όλα τα άλλα που λειτουργούν και ανήκουν στην Αυτοδιοίκηση. 
      Με αυτά, κύριε Πρόεδρε, προτείνω την ψήφιση του παρόντος σχεδίου νόμου. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Η κ. Ζέττα Μακρή έχει το λόγο για δεκαπέντε λεπτά ως εισηγήτρια της Νέας Δημοκρατίας. 
      ΖΩΗ ΜΑΚΡΗ: Ευχαριστώ, κύριε Πρόεδρε. 
      Κύριοι συνάδελφοι, όλοι -μηδενός εξαιρουμένου- πιστεύουμε ότι η αναβάθμιση της Αυτοδιοίκησης είναι απαραίτητος όρος για την οικοδόμηση μιας νέας καλύτερης πολιτείας. Υπηρετεί τον εκδημοκρατισμό και την εγκαθίδρυση διαδικασιών άμεσης δημοκρατίας, μεταφέρει τη λήψη των αποφάσεων πιο κοντά στον πολίτη και του προσφέρει δυνατότητες άμεσης συμμετοχής. Συμβάλλει αποτελεσματικά στην επίλυση των τοπικών προβλημάτων, στην αξιοποίηση των ιδιαιτέρων πλεονεκτημάτων κάθε περιοχής, στην τόνωση της αναπτυξιακής διαδικασίας, στην ενίσχυση της κοινωνικής συνοχής.  
      Η Αυτοδιοίκηση μπορεί να επιτυγχάνει τον υψηλότερο βαθμό κοινωνικής συναίνεσης, να προάγει το διάλογο και να εγγυάται τη μέγιστη συστράτευση και συνεργασία σε κοινούς στόχους. Για να επιτύχουμε όμως όλα αυτά και να ενισχύσουμε την Τοπική Αυτοδιοίκηση δεν αρκούν τα λόγια. Χρειάζονται συγκεκριμένες πολιτικές επιλογές, που, δυστυχώς, δεν διαπιστώσαμε στο σημερινό σχέδιο νόμου. 
      Το παρόν νομοσχέδιο δεν είναι επαρκές για να αντιμετωπίσει τη νοσηρή, αθέμιτη και δαπανηρή προεκλογική συμπεριφορά των υποψηφίων και η κατάλληλη στιγμή για τη ρύθμιση των σχετικών θεμάτων των εκλογών της Τοπικής Αυτοδιοίκησης Α΄ και Β΄ βαθμού θα ήταν σίγουρα πριν από τις τελευταίες αυτοδιοικητικές εκλογές, στις οποίες και καταγγέλθηκε όριο σπατάλης, υπερβολική και αντιδεοντολογική συμπεριφορά εκ μέρους υποψηφίων και παρατηρήθηκε μία εικόνα κάθε άλλο παρά κολακευτική για τους ασχολούμενους με την πολιτική. 
      Έστω και τώρα, όμως, η Νέα Δημοκρατία με αίσθημα ευθύνης θα τοποθετηθεί στο προτεινόμενο νομοσχέδιο, γιατί επανειλημμένα έχει διακηρύξει ότι η διαφάνεια -ιδίως σε ό,τι αφορά τα οικονομικά όχι μόνο των κομμάτων, αλλά και των δημοτικών και νομαρχιακών συνδυασμών και των πολιτικών προσώπων- συνιστά θεμελιώδη προϋπόθεση για την αναβάθμιση της δημοκρατίας μας και την συνακόλουθη αναβάθμιση του δημόσιου βίου. Ατυχώς, όμως κυρίως τα τελευταία δέκα χρόνια δεν θεσμοθετήθηκαν, με μοναδική ίσως εξαίρεση τον ν. 3023/2002, επαρκείς εγγυήσεις για την κατοχύρωση της κατ’ αυτήν την έννοια διαφάνειας. 
      Η Νέα Δημοκρατία εμπιστεύεται τις τοπικές κοινωνίες και πιστεύει ότι η Αυτοδιοίκηση χρειάζεται στήριξη, αρμοδιότητες, πόρους, μέσα και ανθρώπινο δυναμικό για να αναπτύξει νέο ρόλο, νέα δυναμική, νέες δράσεις. Για να ανοίξει όμως διάπλατα η λεωφόρος της Αυτοδιοίκησης Α΄ και Β΄ βαθμού και για να αναβαθμιστεί ουσιαστικά αυτή, μια από τις προϋποθέσεις και ένας από τους αναγκαίους όρους είναι το ύφος, το ήθος και η τακτική των υποψηφίων να είναι σύννομα, υπεύθυνα, προσεκτικά και στα πλαίσια της δεοντολογίας. 
      Πρέπει όλοι να δώσουμε αγώνα, που βασικός του στόχος να είναι η αποκατάσταση της αξιοπιστίας της πολιτικής και η επαναβεβαίωση του ρόλου της. Οι Έλληνες πολίτες πρέπει να πιστέψουν στους πολιτικούς θεσμούς και να στηρίξουν τις προσπάθειες για την ανανέωση και την αναβάθμιση του πολιτικού μας συστήματος. 
      Για να μην παραμείνει όμως όραμα και να υλοποιηθεί ο στόχος αυτός, πρέπει πρωτίστως και κυρίως εμείς, με τις νομοθετικές μας πρωτοβουλίες, να πείσουμε ότι πράγματι επιθυμούμε και κινούμαστε με θαρραλέες, καινοτόμες, ουσιαστικές, ρεαλιστικές και συνεπώς αποτελεσματικές ρυθμίσεις προς τη σωστή κατεύθυνση στο θέμα αυτό. 
      Στην αντίθετη περίπτωση όχι μόνο δεν θα υπάρξει ποιοτική αναβάθμιση του πολιτικού μας συστήματος, αλλά οι αμεσότεροι και γνησιότεροι εκφραστές των αναγκών και των συμφερόντων των πολιτών, δηλαδή οι ασχολούμενοι με την Αυτοδιοίκηση, δεν θα έχουν το απαιτούμενο προσωπικό και πολιτικό κύρος για την διαχείριση των αρμοδιοτήτων τοπικής εμβέλειας, που είναι μεγάλης σημασίας και λόγω της σπουδαιότητάς τους θέτουν στο στόχαστρο αυστηρής -και πολλές φορές δικαιολογημένης- κριτικής τους διαχειριστές της εξουσίας της Αυτοδιοίκησης. 
      Η τοπική κοινωνία είναι επίκεντρο εξελίξεων και κέντρο αποφάσεων για τα ζητήματα που την αφορούν και έτσι πρέπει να αντιμετωπίζεται. Για το λόγο αυτό άλλωστε, βασική πολιτική και προγραμματική θέση της Νέας Δημοκρατίας ήταν και παραμένει η αναβάθμιση της Αυτοδιοίκησης και η ενίσχυση των λειτουργιών της.
      Η αναβάθμιση αυτή  προϋποθέτει αντιπροσώπους υψηλού κύρους, που να τιμούν και να υπηρετούν το αξίωμά τους, που η πολιτική διαδρομή τους -όχι μόνον η μετεκλογική, αλλά και η προεκλογική- να αναβαθμίζει το κύρος και την ανεξαρτησία του θεσμού. Μόνον έτσι θα έχουν ηθικά και πολιτικά τη δυνατότητα να επιλέγουν τις διεξόδους και τις λύσεις που επιβάλλονται και να αποφασίζουν για τα κρίσιμα θέματα που χρήζουν επίλυσης, που είναι πολλές φορές δύσκολη και πιεστική. 
      Η ποιοτική αλλαγή, που θα επέλθει και μετά από εύστοχες νομοθετικές παρεμβάσεις, θα έχει σαν αποτέλεσμα τον εκσυγχρονισμό του θεσμικού πλαισίου και του τρόπου λειτουργίας των διοικητικών οργάνων της Αυτοδιοίκησης και δεν θα επιτρέπει στην Κυβέρνηση, σε οποιαδήποτε κυβέρνηση, να εξυπηρετεί τις μικροκομματικές της ανάγκες και σκοπιμότητες.
      Η ανάγκη εξυπηρέτησης των συμφερόντων των τοπικών κοινωνιών επιβάλλει τη θεσμική θωράκιση του κύρους των εκπροσώπων της. Μόνον εκπρόσωποι με πολιτικό και προσωπικό ήθος, διαφανή και σύννομη συμπεριφορά, θα λαμβάνουν σωστές αποφάσεις, θα βρίσκονται κοντά στον πολίτη και θα πολιτεύονται ορθά, αποτελεσματικά, με αυτοτέλεια και επάρκεια, στα πλαίσια των ουσιαστικών και αποκεντρωμένων αρμοδιοτήτων τους. 
      Για να νομοθετήσουμε όμως αποτελεσματικά και να πείσουμε ότι θέλουμε να πατάξουμε τα φαινόμενα διαφάνειας, διαφθοράς, χρηματισμού, αθέμιτου ίσως και παράνομου ανταγωνισμού, ότι θέλουμε να θέσουμε τις βάσεις, τους όρους και τα όρια ενός υγιούς προεκλογικού αγώνα, πρέπει να υπάρχει πνεύμα συνεννόησης και διάθεση συνεργασίας όχι μόνο μεταξύ ημών των νομοθετούντων, αλλά και των θεσμικών εκπροσώπων της Αυτοδιοίκησης. Αλλιώς, θα πλανάται η υποψία ότι διακινδυνεύουμε την κοινωνική συνοχή, ότι προσπαθούμε να διασφαλίσουμε κομματικά οφέλη.
      Οι δε Έλληνες πολίτες, που θέλουν να πιστέψουν στους πολιτικούς θεσμούς, θα στηρίξουν τις προσπάθειες για την ανανέωση και την αναβάθμιση του πολιτικού μας συστήματος. Επιπλέον θα δοθούν στους πολίτες κίνητρα και ευκαιρίες για συμμετοχή, δημιουργία, εξέλιξη, σε όλους τους πολίτες, χωρίς διακρίσεις, χωρίς εξαρτήσεις από την κεντρική διοίκηση, αλλά και από τα μεγάλα και οργανωμένα οικονομικά συμφέροντα.
      Οφείλουμε να αντιληφθούμε ότι η νομοθετική πρωτοβουλία που σήμερα αναλαμβάνουμε πρέπει να θωρακίσει το θεσμό, να απαλλάξει την Αυτοδιοίκηση και τα αξιώματά της από την απαξίωση, τον υποβιβασμό και τον έλεγχο από την Κυβέρνηση. Μόνον αιρετοί εκπρόσωποι ακέραιοι και θωρακισμένοι μπορούν να συμμετέχουν διαρκώς, αδιαλείπτως και ουσιαστικά στον τρόπο ζωής, στην καθημερινότητα και στα προβλήματα των τοπικών κοινωνιών. Όσοι δε από τους ενδιαφερόμενους δεν πολιτεύονται με βάση τις αρχές που η Νέα Δημοκρατία υποστηρίζει και επικροτεί, με βάση τις αρχές που σε αδρές γραμμές αναφέρει και η εισηγητική έκθεση του παρόντος νομοσχεδίου, πρέπει με αυστηρές κυρώσεις να αποθαρρύνονται από καταδικαστέες, επικίνδυνες και διαπλεκόμενες συμπεριφορές, ή ακόμη και από την ενασχόλησή τους με τα κοινά, όταν η δύναμή τους στηρίζεται στη διαπλοκή και σκοπός τους είναι η αξιοποίηση του όποιου αξιώματός τους προς όφελος άλλων, εκτός των κοινών συμφερόντων.
      Αυτά σχετικά με τις ρυθμίσεις που οριοθετούν τις εκλογικές δαπάνες, ρυθμίσεις που πρέπει να τονίσουμε ότι θεωρούμε απαραίτητες και επιβεβλημένες ώστε να μειωθεί το χάσμα ανάμεσα στον πολίτη και την εξουσία, ρυθμίσεις όμως που περιμέναμε να κατατεθούν νωρίτερα, να είναι πιο τολμηρές, πιο καινοτόμες και πιο ρεαλιστικές, όπως άλλωστε η Νέα Δημοκρατία πρώτη ζήτησε. Σίγουρα όμως περιμέναμε να μην κινούνται στα όρια της συνταγματικότητας, όπως επισημαίνεται και στην έκθεση του αρμοδίου τμήματος της Βουλής.  
     Σε ό,τι αφορά στην οικονομική διοίκηση και διαχείριση των Οργανισμών τοπικής αυτοδιοίκησης η θέση της Νέας Δημοκρατίας είναι γνωστή. Η Τοπική Αυτοδιοίκηση για να αποδώσει χρειάζεται τρία πράγματα: αρμοδιότητες, πόρους, διοικητική αυτοτέλεια. Ένα από τα τρία αν λείπει, η Αυτοδιοίκηση δεν μπορεί να λειτουργήσει.
     Δικός μας στόχος είναι να δημιουργήσουμε μια ισχυρή Αυτοδιοίκηση, βασικό μοχλό της περιφερειακής ανάπτυξης και της ανάπτυξης του πολίτη, που τώρα έχει την αίσθηση ότι τις υποθέσεις του τις χειρίζονται ανώνυμα, απομακρυσμένα και απροσπέλαστα όργανα. 
      Το σημερινό τοπίο στην Αυτοδιοίκηση είναι δυσάρεστο, ιδιαίτερα για μια σύγχρονη ευρωπαϊκή χώρα, όπως θεωρούμε την πατρίδα μας. Το ΠΑΣΟΚ αποδείχθηκε αδύναμο να ξεπεράσει τη λογική του κομματικού καιροσκοπισμού και δεν διστάζει να αντιφάσκει και να παλινωδεί.
      Πολιτικολογεί για την ανεξαρτησία και τον υπερκομματικό χαρακτήρα της Αυτοδιοίκησης, αλλά επιχειρεί να τη θέτει υπό την ηγεμονία του κομματικού κράτους στερώντας της πόρους που της αναλογούν και δυνατότητες που δικαιούται, ενώ της χρεώνει όλα τα αρνητικά που είναι δικές της ευθύνες. 
      Απαιτείται όλοι να δούμε την Αυτοδιοίκηση ως μοχλό που μπορεί και πρέπει να δώσει λύσεις στα μεγάλα καθημερινά προβλήματα του πολίτη. Απαιτείται να βοηθήσουμε την Αυτοδιοίκηση και, κυρίως, απαιτείται ξεκαθάρισμα των ρόλων και των αρμοδιοτήτων και πάνω απ’ όλα εξασφάλιση των αναγκαίων πόρων. Για την αναγέννηση και την ενδυνάμωση της Αυτοδιοίκησης η οικονομική αυτοδυναμία και αυτοτέλειά της, η διαφάνεια, ο συστηματικός έλεγχος και η επιβολή κυρώσεων είναι απολύτως αναγκαία. 
      Η θέση του κόμματός μας για την υποχρεωτική υπαγωγή των ΟΤΑ στον προληπτικό και κατασταλτικό έλεγχο του Ελεγκτικού Συμβουλίου για την εφαρμογή του διπλογραφικού λογιστικού συστήματος σε όλους τους δήμους και για την υποχρέωσή τους να δημοσιεύουν προϋπολογισμούς και ισολογισμούς είναι γνωστή και περιλαμβάνεται στο κυβερνητικό μας πρόγραμμα για τη Δημόσια Διοίκηση.
      Επίσης θεωρούμε απαραίτητη την ενίσχυση των εσόδων των ΟΤΑ από τον Κρατικό Προϋπολογισμό, την έγκαιρη και με πιστότητα απόδοση των θεσμοθετημένων πόρων στους φορείς της Αυτοδιοίκησης, την πλήρη εφαρμογή του νόμου για το ΕΠΤΑ, την κατοχύρωση ενός σταθερού θεσμικού πλαισίου αποκεντρωμένων και αμέσως εισπραττόμενων πόρων.
      Τα επιχειρήματα που αναφέρθηκαν για την ανάγκη προστασίας των δημοτικών και νομαρχιακών συμβούλων ισχύουν και για την ανάγκη προστασίας της Αυτοδιοίκησης. Όσο δεν αλλάζει η νοοτροπία, με την οποία αντιμετωπίζεται από την Κυβέρνηση, τίποτα ουσιαστικά δεν θα αλλάξει όσοι νόμοι και αν ψηφιστούν, όσες αποσπασματικές, ευκαιριακές και ήσσονος αποτελεσματικότητας ρυθμίσεις, όπως είναι οι προτεινόμενες, και αν εφαρμοστούν. 
      Η κεντρική διοίκηση συνεχίζει, αντισυνταγματικά, να μεταβιβάζει αρμοδιότητες στους ΟΤΑ, χωρίς αντίστοιχους πόρους και να φορτώνει στις πλάτες της Αυτοδιοίκησης τις δικές της ευθύνες. Οι άτολμες νομοθετικές πρωτοβουλίες που επιδιώκουν μια προσωρινή ανακούφιση των ΟΤΑ –που θα συνοδεύεται σε ορισμένες περιπτώσεις από έναν ακόμη δανεισμό- μας πείθουν ότι στόχος της Κυβέρνησης είναι η Αυτοδιοίκηση να γίνει το άλλοθι για τις δικές της ανεπάρκειες.
      Η τεράστια «υπεξαίρεση» πόρων που εισπράττονται για λογαριασμό της Τοπικής Αυτοδιοίκησης αποτελεί πράξη κραυγαλέας παρανομίας, αλλά και έμπρακτη απόδειξη της αντίληψης της Κυβέρνησης για το ρόλο και το λόγο της τοπικής κοινωνίας, της οποίας επιθυμεί τα μέλη να είναι υποβαθμισμένα, χειραγωγούμενα και εξαρτώμενα.
      Το ΠΑΣΟΚ αδυνατεί να αντιμετωπίσει την Αυτοδιοίκηση χωρίς διακρίσεις και κυρίως χωρίς κομματική μεροληψία ή υστεροβουλία. Το ΠΑΣΟΚ φοβάται μια οικονομικά ισχυρή Αυτοδιοίκηση, δεν θέλει να τη βοηθήσει, ώστε να μπορέσει και αυτή με τη σειρά της να βοηθήσει την ισόρροπη περιφερειακή ανάπτυξη. 
      Οι προτεινόμενες δειλές νομοθετικές παρεμβάσεις το αποδεικνύουν. Δεν λύνουν τα θέματα των δήμων, πολλοί από τους οποίους αντιμετωπίζουν τεράστιο πρόβλημα, ακόμα και βιωσιμότητας. Η κρατική αρωγή περιορίζεται σε νομοσχέδια, όπως το υπό συζήτηση, είναι, δηλαδή, ανύπαρκτη. Τα κυβερνητικά πεπραγμένα μόνο απογοήτευση μας προκαλούν. Ένα πλήθος αδιαμφισβήτητων γεγονότων καταδεικνύει συστηματική προσπάθεια του κυβερνώντος κόμματος με στόχο την απαξίωση της Αυτοδιοίκησης και την πολιτική υποτέλειά της.
      Η σημερινή απρόσφορη νομοθετική πρωτοβουλία επιβεβαιώνει τον ισχυρισμό αυτόν. Αντί η Κυβέρνηση να εκμεταλλευτεί τη δεδομένη και διακηρυγμένη δέσμευση της Νέας Δημοκρατίας για ενίσχυση της Αυτοδιοίκησης περιορίζεται με άτολμα μέτρα να ρυθμίζει προσωρινά τα θέματα, αντί να τα επιλύει αποφασιστικά, αποτελεσματικά και σε βάθος χρόνου. 
      Με τον ίδιο αποσπασματικό τρόπο προσπαθεί το παρόν νομοσχέδιο να επιλύσει και «θέματα αλλοδαπών», όπως αναφέρεται στο δεύτερο κεφάλαιο. Θα περίμενε κανείς ότι η προσπάθεια να αποδυναμωθεί και να τροποποιηθεί ο ν. 2910/2001 για τους αλλοδαπούς, που υπέστη άπειρες μεταρρυθμίσεις, θα έκανε τους αρμόδιους Υπουργούς σοφότερους. Για την επαρκή νομοθετική κάλυψη των θεμάτων των αλλοδαπών απαιτείται ένα σχέδιο νόμου πλήρες, ρεαλιστικό και όχι αποσπασματικές ρυθμίσεις που κατά την προσφιλή τακτική της Κυβέρνησης, ενσωματώνονται σε άλλα νομοσχέδια. 
      Δεν βοηθούν ρυθμίσεις που προσπαθούν, αλλά αδυνατούν να αντιμετωπίσουν τη γραφειοκρατία και -όπως η έκθεση που ανέφερα πριν επισημαίνει- σε μερικές περιπτώσεις μάλλον την επιβαρύνουν. Δεν βοηθούν ρυθμίσεις, που δεν επιλύουν βασικά προβλήματα, που δεν βελτιώνουν αισθητά την υπάρχουσα δυσάρεστη πραγματικότητα, που είναι ασαφείς και ανακριβείς στη διατύπωσή τους.
      Η έλλειψη μεταναστευτικής πολιτικής, η ανυπαρξία οιασδήποτε πολιτικής βούλησης για την αντιμετώπιση του υπαρκτού προβλήματος δεν έχει μόνο σαν αποτέλεσμα το φόβο των Ελλήνων απέναντι στους μετανάστες. Έχει σαν αποτέλεσμα μία ενίσχυση της παρανομίας και της διαφθοράς και τη συντήρηση μιας γενικότερης αταξίας, που φαίνεται να επικρατεί στη χώρα μας. 
      Η Κυβέρνηση όφειλε ενημερωμένη σε βάθος και προβληματισμένη από τα θέματα των αλλοδαπών να νομοθετήσει με σύνεση, προσοχή και πληρότητα και όχι με προχειρότητα, αναποτελεσματικότητα και διστακτικότητα, να μην αντιμετωπίσει, επιπόλαια έστω, όχι μόνο τα θέματα παραμονής, αλλά και τα άλλα σημαντικά, όπως αυτό της ενσωμάτωσης.
      Σε ό,τι αφορά στην εκποίηση δημοτικών και κοινοτικών εκτάσεων ούτε η πρώτη φορά είναι ούτε το πρώτο νομοσχέδιο που επιβραβεύει την ασυδοσία και επικροτεί την παρανομία. Το ΠΑΣΟΚ προσπαθεί να επιβάλει το μοντέλο διακυβέρνησής του και στην Τοπική Αυτοδιοίκηση και να λειτουργούν οι δήμοι με τον πρόχειρο και διαπλεκόμενο τρόπο που η σημερινή κεντρική εξουσία λειτουργεί. Καταληκτικά, όλα τα θέματα που το παρόν νομοσχέδιο προσπαθεί ανεπιτυχώς να αντιμετωπίσει η Νέα Δημοκρατία τα είχε εδώ και πολύ καιρό επισημάνει και καταγγείλει. Η Κυβέρνηση εκώφευε. Προφανώς, δεν ήθελε να παραδεχθεί ότι η περιβόητη αποκέντρωση τορπιλίστηκε εν τη γενέσει της από τη διαπλεκόμενη και διεφθαρμένη σημερινή κεντρική διοίκηση. Και το υπό συζήτηση νομοσχέδιο απεικονίζει την ελλειμματική πολιτική βούληση της Κυβέρνησης. Αργά ευαισθητοποιηθήκατε, όψιμα κινηθήκατε, λίγα, αποσπασματικά και αναποτελεσματικά είναι τα μέτρα που θέλετε να πάρετε. Δεν μπορούμε με μερικούς κουβάδες νερό να σβήσουμε τη φωτιά στο δάσος. Η κυβερνητική ολιγωρία και ανοχή επέτρεψαν όλον αυτόν τον καιρό να αποκτήσουν τα προβλήματα ανεξέλεγκτες διαστάσεις. Επιτρέψατε στο κακό να παραγίνει. Με το τριπλό αυτό αλλά άτολμο νομοσχέδιο, καίτοι δικαιώνονται θέσεις, που από καιρό βροντοφώναζε η παράταξή μας, μας αφαιρείτε κάθε δυνατότητα να το στηρίξουμε γιατί απλούστατα δεν προχωρά στα απαραίτητα μέτρα και στις αναγκαίες τομές. 
      Καταψηφίζουμε λοιπόν το νομοσχέδιο και δεσμευόμαστε ως αυριανή κυβέρνηση του τόπου, ως αυριανή κυβέρνηση όλων των Ελλήνων πολιτών, που σήμερα ασφυκτιούν και αποζητούν καθαρότερο αέρα, να υλοποιήσουμε τις κατευθυντήριες γραμμές μας σε ό,τι αφορά στην Αυτοδιοίκηση, που οριοθετούνται δεσμευτικά από τις έννοιες δημοκρατία, εμπιστοσύνη, ισοτιμία, συνεργασία και αποτελεσματικότητα!
      Ευχαριστώ . 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Αντώνης Σκυλλάκος Κοινοβουλευτικός Εκπρόσωπος του Κομμουνιστικού Κόμματος Ελλάδος έχει το λόγο. 
      ΑΝΤΩΝΗΣ ΣΚΥΛΛΑΚΟΣ: Εμείς χαρακτηρίζουμε αυτό το νομοσχέδιο υποκριτικό, αντιδημοκρατικό και μη λειτουργικό που θα δημιουργήσει προβλήματα και κινδύνους. Τι εννοούμε όταν λέμε υποκριτικό και γιατί υποστηρίζουμε ότι είναι υποκριτικό. Ανάλογες ρυθμίσεις για τον έλεγχο των προεκλογικών εξόδων των συνδυασμών  και των υποψηφίων έχουν ψηφιστεί και τροποποιηθεί επανειλημμένα, όσον αφορά τις βουλευτικές εκλογές. Είδαμε κανένα αποτέλεσμα; Σταμάτησε η διαπλοκή; Όλοι ξέρουμε ότι πολλοί υπερβαίνουν τα όρια, τα οποία έχουν θεσπιστεί, αλλά δεν μπορούμε να συλλάβουμε, να αποκαλύψουμε κανέναν. 
      Μήπως καθιερώθηκε η ισότιμη μεταχείριση των υποψηφίων των κομμάτων και θα συμβεί και αυτό και με τους συνδυασμούς  στις δημοτικές και στις νομαρχιακές εκλογές; Η ανισοτιμία παραμένει και όσον αφορά κόμματα και όσον αφορά πρόσωπα και κυρίως στο πώς αξιοποιούνται τα Μέσα Μαζικής Ενημέρωσης. Γι’ αυτό και όλο τροποποιούμε, ξανατροποποιούμε και δεν λύνεται το πρόβλημα. Πάμε να επεκτείνουμε, λοιπόν, αυτό το οποίο αποδείχθηκε ότι δεν μπορεί να λυθεί διότι έτσι είναι το πολιτικό μας σύστημα και δεν μπορεί να διορθωθεί αυτό το πολιτικό σύστημα και πάμε να το επιβάλουμε  και στις δημοτικές και νομαρχιακές εκλογές που εδώ πρόκειται όμως για χιλιάδες υποψήφιους και πάνω από χίλιους συνδυασμούς. Θα γίνει μεγάλη αναταραχή διότι είναι αδύνατον να εφαρμοστούν αυτές οι διατάξεις και θα πληρώσουν πάλι τα σπασμένα οι υποψήφιοι και οι συνδυασμοί ιδιαίτερα των καποδιστριακών δήμων και οι μεγάλοι παραβάτες δεν θα μπορούν να συλληφθούν.
      Το δεύτερο: Βασικό θέμα αυτών των νομοσχεδίων είναι να υπάρχει μία ισότιμη μεταχείριση. Για να δούμε πώς εξασφαλίζεται με αυτό το νομοσχέδιο η ισότιμη μεταχείριση; Τι γίνεται με τα Μέσα Μαζικής Ενημέρωσης; Ούτε οι κανόνες οι οποίοι υπάρχουν για τις βουλευτικές εκλογές εφαρμόζονται εδώ. Στοιχειώδεις κανόνες. 
      Στις βουλευτικές εκλογές λέμε, κάποιες συγκεντρώσεις, κάποιες συνεντεύξεις των Αρχηγών, συμμετοχή στα πάνελ εκπροσώπων των κομμάτων. Αυτά είναι καθιερωμένα. Και μάλιστα προστέθηκε με την τελευταία τροποποίηση και δωρεάν χρόνος, να μπορούν τα κόμματα να κάνουν πολιτική διαφήμιση έναντι κάποιου ποσού που συνυπολογίζεται στα έξοδα. Δωρεάν χρόνος. Τίποτα από αυτά δεν πρόκειται να εφαρμοστεί, δεν συμπεριλαμβάνεται στο νομοσχέδιο για την Τοπική Αυτοδιοίκηση. 
      Το επιχείρημα ότι έχουμε πολλούς συνδυασμούς και πολλούς δήμους σε κάθε νομό δεν ευσταθεί. Διότι και στις βουλευτικές εκλογές υπάρχουν άλλες ρυθμίσεις για τους συνδυασμούς των κομμάτων αυτών που μπορούν και κάνουν συνδυασμούς σε όλη τη χώρα, για τα μεγάλα κόμματα που εκπροσωπούνται κοινοβουλευτικά και άλλη μεταχείριση για μικρότερες ομάδες που κατεβαίνουν προεκλογικά. 
      Το ίδιο θα μπορούσε να γίνει και εδώ. Και μας ζητήσατε να κάνουμε προτάσεις. Ορίστε μία πρόταση: Να υπάρχουν ανάλογοι κανόνες με τις βουλευτικές εκλογές για τους συνδυασμούς που κατεβαίνουν στις πρωτεύουσες των νομών και σε πόλεις πάνω από ορισμένο αριθμό κατοίκων.
      Και βεβαίως τα κεντρικά κανάλια θα πρέπει να έχουν τις ίδιες δεσμεύσεις τουλάχιστον για το Δήμο της Αθήνας, για το Δήμο του Πειραιά, για το Δήμο της Θεσσαλονίκης. Και να δούμε διαβαθμίσεις. Για τους καποδιστριακούς δήμους ας υπάρχει ένα δεκάλεπτο τοποθέτησης, όπως υπάρχει για τις μικρές ομάδες που κατεβαίνουν στις βουλευτικές εκλογές. Δεν αντιμετωπίζεται καθόλου αυτό το ζήτημα. Και το μόνο που κάνετε είναι να βάζετε κάποια πλαφόν, κάποια βιβλία να κρατάνε, να έχουν λογιστές, στα χωριά να έχουν διαχειριστές. Και αυτό είναι το λιγότερο. 
      Το κυριότερο είναι ότι, ενώ δεν λύνεται κανένα ζήτημα ισότιμης μεταχείρισης από τα μέσα ενημέρωσης ούτε για τις εφημερίδες -όσα θέλουν θα ξοδεύουν στις εφημερίδες με τις φωτογραφίες κλπ.-  από την άλλη απαγορεύετε σε εκείνους τους συνδυασμούς -όπως κάνετε και για τα κόμματα- οι οποίοι δεν θέλουν τηλεόραση, δεν έχουν λεφτά να δώσουν στην τηλεόραση, να κολλήσουν μία αφίσα και ένα πανό. Και λέτε μάλιστα ότι θα τα κολλούν εκεί που υπάρχουν χώροι, που έχει βάλει ο δήμος πλαίσια. Για πείτε μου, σε ποιους δήμους υπάρχουν πλαίσια και πόσα πλαίσια υπάρχουν στην Αθήνα; Δηλαδή αυτό που λέμε, ότι θέλετε εκλογές του καναπέ. Να κάθονται στην τηλεόραση και μόνο όποιους θέλει ο καναλάρχης. Αυτοί θα εκλέγονται. Και συνδυασμοί και πρόσωπα. Κι αν είναι ένας συνδυασμός που δεν έχει τα οικονομικά μέσα και θέλει να αναρτήσει πανό και αφίσες, εσείς λέτε ότι απαγορεύεται. Και τιμωρείται μάλιστα με φυλάκιση ο δήμαρχος αν δεν κατεβάσει τα πανό και τις αφίσες εγκαίρως. 
      Από πότε σας έπιασε ο πόνος για την καλαισθησία των πόλεων; Το κυκλοφοριακό και η ντροπή που υπάρχει με αυτή την οικοδόμηση που έχουμε στις πόλεις δεν τα κοιτάτε τόσα χρόνια. Σας έπιασε ο πόνος; Είναι συνταγματικά κατοχυρωμένο το δικαίωμα της ελευθερίας διάδοσης των ιδεών και με αφίσα και με πανό. Και υπάρχουν διατάξεις αν άλλος πλήττει την περιουσία, δηλαδή υπάρχει φθορά ξένης ιδιοκτησίας, διότι χάλασε ο τοίχος που κολλήθηκε μία αφίσα. Υπάρχουν διατάξεις. Γιατί θέλετε πρόσθετες διατάξεις; Ιδιώνυμο αδίκημα να επιβάλετε τις εκλογές που θέλετε εσείς.
      Εγώ δηλώνω εδώ μέσα ακόμα μία φορά δημόσια ότι όσον αφορά εμάς δεν θα πειθαρχήσουμε σε όλη την Ελλάδα. Δεν θα περάσουν αυτές οι διατάξεις. Και να μας σύρετε όλους στα δικαστήρια, χιλιάδες κόσμου. Δεν θα επιβάλετε εσείς αντισυνταγματικές διατάξεις. Και δεν αφορά μόνο τις βουλευτικές και τις δημοτικές εκλογές. Αφορά και το αν τα συνδικάτα θα μπορούν να βγάζουν αφίσα, αν οι κοινωνικές οργανώσεις θα μπορούν να βάζουν πανό. Και μιλάτε για ελευθερία και δημοκρατία, για δημοκρατική παράταξη. Μαζί με τη Νέα Δημοκρατία προωθείτε τέτοιες διατάξεις.
      (Θόρυβος από την πτέρυγα της Νέας Δημοκρατίας)
      ΣΠΥΡΙΔΩΝ ΣΠΥΡΟΥ: Αφού καταψηφίζει η Νέα Δημοκρατία.
      ΑΝΤΩΝΗΣ ΣΚΥΛΛΑΚΟΣ: Να μας πείτε αν καταψηφίζετε το συγκεκριμένο άρθρο. Στις βουλευτικές εκλογές το ψηφίσατε. Και στην Επιτροπή το ψηφίσατε. Αυτήν τη διάταξη δεν την πολεμάτε. Και για τις βουλευτικές και για τις δημοτικές εκλογές. Εδώ είναι η εισηγήτριά σας. Να έρθει να πει αν διαφωνεί. Μακάρι να διαφωνείτε και να κάνω εγώ λάθος.
     Το δεύτερο ζήτημα: Πού είναι αντιδημοκρατικό το νομοσχέδιο, εκτός απ’ αυτό που είπα. Να καταγράφονται τα ονόματα των συνδρομητών. Από πού κι ως πού αυτό; Δηλαδή το να ξέρουν οι αστυνομικές, οι πολιτικές αρχές με ποιο κόμμα είναι ο καθένας, δεν είναι προσβολή του δικαιώματος προστασίας των προσωπικών δεδομένων; 
     Και όσον αφορά την Aριστερά έχουμε πικρή πείρα. Δεν θέλει κανένας από τους οπαδούς μας ή ελάχιστοι τολμούν δημοσίως να πουν το όνομά τους. Θέλουν να μας δώσουν λεφτά να μας ενισχύσουν και στις βουλευτικές και στις δημοτικές εκλογές χωρίς να υπάρχει το όνομά τους. Τι θα τον κάνουμε αυτόν τον κόσμο εμείς; Θα του πούμε ότι δεν θέλουμε τα λεφτά; «Πήγαινε στην τράπεζα και βάλε τα λεφτά;». Και μάλιστα το 60% των εσόδων να είναι μέσω τραπεζών. Εμείς δεν είμαστε ούτε ΠΑΣΟΚ ούτε Νέα Δημοκρατία να παίρνουμε από επιχειρηματίες μεγάλα ποσά. Κανένας δεν θα πάει στην τράπεζα.
     Θα είμαστε παράνομοι, λοιπόν, ο κάθε συνδυασμός που υποστηρίζουμε, διότι εμείς τρέχουμε με το κουπόνι στο χέρι. Είναι ανεφάρμοστα αυτά τα πράγματα και επικίνδυνα.
     Επιτροπές ελέγχου: Ποιος θα ελέγχει τις παρανομίες; Το κυβερνών κόμμα που θα έχει την πλειοψηφία στην επιτροπή, η οποία θα επιβάλει και τις ποινές μέχρι και 100.000 ευρώ. Μάλιστα θα προτείνει του δημάρχου ή του νομάρχη και έκπτωση αυτού που τηρείται κατά πλειοψηφία από κυβερνητικούς. Δύο θα διορίζει ο περιφερειάρχης -ο ένας του Ελεγκτικού Συνεδρίου- και θα υπάρχουν δύο εκπρόσωποι: ένας της ΕΝΑΕ και ένας της ΚΕΔΚΕ. Και μπορεί να τυχαίνει να είναι πάλι από το κυβερνητικό κόμμα και οι δύο. Ή το πολύ-πολύ να είναι της Αξιωματικής Αντιπολίτευσης ο ένας.
     Γιατί δεν κάνουμε το ίδιο και στις βουλευτικές εκλογές; Γιατί στις βουλευτικές εκλογές είμαστε πιο προσεκτικοί, όσον αφορά τον έλεγχο των οικονομικών των Βουλευτών. Υπάρχουν τρεις δικαστές, αλλά η πλειοψηφία είναι οι εκπρόσωποι των κομμάτων. Και συμμετέχω και εγώ στην επιτροπή. Και αν υπήρχαν μόνο δικαστές, το μισό Κοινοβούλιο θα ήταν παράνομο αυτήν τη στιγμή. Διότι γίνονται συνέχεια λάθη –δεν λέω, από αμέλεια- και λέμε «ελάτε να τα διορθώσετε, δώστε μας μια εξήγηση». Όχι για ψύλλου πήδημα να τον σέρνεις τον άλλον σε ποινή ή σε έκπτωση.
     Αυτό, λοιπόν, είναι λογικό. Και δουλεύουμε σκληρά και εγώ και άλλοι συνάδελφοι, όλοι οι εκπρόσωποι των κομμάτων και ομονοούμε. Γιατί αυτό δεν πρέπει να γίνει εδώ στις δημοτικές εκλογές; Να βάλεις υπαλλήλους, να σου λύσουν το πρόβλημα και μάλιστα κατά πλειοψηφία της μιας παράταξης; Και δεν μπορεί να είναι οι τρεις-τέσσερις συνδυασμοί. Να υπάρχουν και δυο υπάλληλοι. Οι δικαστές κατά προτίμηση. Ή για ποιο λόγο να υπάρχουν εγγυήσεις;
     Πιστεύετε ότι οι καποδιστριακοί δήμοι δεν θα είναι παράνομοι, παράτυποι; Δεν θα το κάνουν από κακή πρόθεση. Δεν θα μπορούν να οργανώσουν τα βιβλία τους, τον έλεγχο των οικονομικών τους. Δεν θα κρατάνε σημείωσεις.
     Το ίδιο ισχύει και για την επόμενη επιτροπή, η οποία θα έχει δυνατότητες πολύ άδικης και ανισότιμης μεταχείρισης των συνδυασμών. Γιατί θα μπορεί ο περιφερειάρχης στη βάση αυτής της επιτροπής, μαζί με την Aστυνομία, να πάει και να επεμβαίνει κατά τη διάρκεια των τριάντα ημερών ή των δύο μηνών που είναι η προεκλογική περίοδος. Και ποιος μας λέει ότι δεν θα γίνεται επίτηδες για να συκοφαντηθεί, να γράφουν οι εφημερίδες ότι επενέβη σε βάρος εκείνου του συνδυασμού, διότι εκείνος ο δήμαρχος, ο νομάρχης ήταν παράνομος κατά την κρίση της επιτροπής και του περιφερειάρχη.
     Είναι επικίνδυνα αυτά τα πράγματα, είναι αντιδημοκρατικά.
     Για τις ποινές: Επιμένουμε ότι οι ποινές πρέπει να έχουν μόνο ανώτατο όριο. Γιατί το λέω αυτό; Η πείρα μου στην επιτροπή για τα οικονομικά των Βουλευτών και των κομμάτων λέει ότι πολλά πράγματα είναι παρατυπίες, χωρίς να υπάρχει κανένας δόλος. Με τέτοιες επιτροπές στις περιπτώσεις που θα έχουν κατώτατο όριο 20.000 ευρώ, θα τιμωρούμε υποψήφιους δημάρχους και υποψήφιους δημοτικούς συμβούλους στο πιο απομακρυσμένο  χωριό της χώρας με διοικητική ποινή 20.000 ευρώ. Δεν μπορούμε να έχουμε τέτοιες ποινές.
     Έρχομαι στο θέμα που δεν είναι λειτουργικός ο νόμος.
     Πρώτον: Για τις μεγάλες πόλεις λέτε για ένα εκλογικό κέντρο. Από την άλλη μεριά υπάρχει παραθυράκι για γραφεία των συνδυασμών. Είναι αδιευκρίνιστο ποια είναι τα γραφεία. Να τα αποκλείσουμε τα γραφεία ή θα πούμε για ένα εκλογικό κέντρο. Εμείς λέμε για τις τρεις μεγάλες πόλεις να είναι περισσότερα τα εκλογικά κέντρα. Αλλά για να λειτουργήσει η προεκλογική περίοδος η δική μας άποψη είναι να υπάρχει μια ευχέρεια.
Οι συνδυασμοί στις μεγάλες πόλεις και στις πρωτεύουσες των νομών να μπορούν να φτιάχνουν και δυο, τρία περίπτερα πολύ λίγων τετραγωνικών, δύο επί δύο, σε τέσσερα, πέντε κεντρικά σημεία για να μοιράζουν το φυλλάδιο τους. Δεν είναι κακά αυτά τα πράγματα. Γιατί να τα περιορίσουμε τόσο ασφυκτικά;
      Αυτή η διάταξη, λοιπόν, δεν είναι λειτουργική.
      Επίσης, λέτε ότι θα τιμωρείται όποιος πήρε λεφτά από έναν οφειλέτη του δήμου ή της νομαρχίας, επειδή χρωστούσε από 1000 ευρώ και πάνω και θα είναι παράνομος, γιατί πήρε χρήματα από ένα δημοτικό υπάλληλο. Αυτό το συμπληρώσατε στην Επιτροπή και είπατε ότι σε κάθε συνδυασμό θα δίνεται λίστα των οφειλετών του δήμου. Δηλαδή για το Δήμο Αθηναίων, που είναι χιλιάδες οι οφειλέτες, οι συνδυασμοί θα πρέπει να έχουν ένα βιβλίο, αφ’ ενός με τους οφειλέτες του δήμου, αφ’ ετέρου με τους εργαζόμενους, που είναι δέκα χιλιάδες, και να κοιτά ο κάθε δημοτικός σύμβουλος πριν πάρει μια συνδρομή μήπως είναι το τάδε όνομα μέσα. 
      Δεν λειτουργεί αυτό το σύστημα! Δεν είμαστε σε κανένα χωριό. Είναι μεγάλες οι πόλεις με πολλούς οφειλέτες και με πολλούς δημοτικούς υπαλλήλους.
      Το 50% των κουπονιών που δεν επιστρέφεται, λέει το νομοσχέδιο να θεωρείται τεκμαρτό ότι ξοδεύτηκαν αυτά τα χρήματα. Αυτό το ζήτημα κανένας συνδυασμός και κανένα κόμμα δεν μπορεί να το αντιμετωπίσει. Ξέρουμε πολύ καλά ότι δεν μπορούν να επιστραφούν εύκολα τα κουπόνια σε τέτοιο μεγάλο ποσοστό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επιτρέψτε μου να τελειώσω, για να είναι ολοκληρωμένη η τοποθέτησή μου και ας μειωθεί ο χρόνος της δευτερολογίας μου.
      Εμείς αντιτασσόμαστε σε εκείνες τις διατάξεις που βάζουν φραγμούς, ασκούν έλεγχο και πίεση στους δήμους για να εφαρμοστούν οι διατάξεις περί αξιολόγησης, για να φτιάχνονται οι προϋπολογισμοί όπως θέλει το Υπουργείο και να απειλούνται με αστικές και πειθαρχικές ευθύνες. Αυτές είναι διατάξεις που σπρώχνουν να εφαρμοστεί η λογική ότι η Τοπική Αυτοδιοίκηση λειτουργεί ως ανώνυμη εταιρεία και είναι το μακρύ χέρι της εκάστοτε κυβέρνησης.
      Αυτή είναι η πρώτη αντίθεσή μας που αφορά στα άρθρα 25, 26 και 27 σε μια σειρά υποδιατάξεις.
      Το άλλο ζήτημα είναι αν θα πάρουν δάνεια οι δήμοι, γιατί πολλοί από αυτούς είναι υπερχρεωμένοι. Χρωστά το κράτος πάνω από 3.000.000.000.000 δραχμές στους δήμους. Πρόκειται για θεσμοθετημένους πόρους, που έχει κλέψει από τους δήμους. Εάν είχαν δοθεί αυτά τα χρήματα, λίγοι θα ήταν οι χρεωμένοι δήμοι.
      Εμείς, λοιπόν, δεν λέμε να πάρουν δάνεια, αλλά να δοθούν τα χρήματα πίσω και τότε, εάν συνεχίσουν να είναι χρεωμένοι, να δούμε το θέμα του δανείου. Σε αυτήν την περίπτωση το δάνειο πρέπει να είναι άτοκο. Δεν μπορεί να καταθέτει ο πολίτης με 1% και εδώ να είναι 4,1% με σημερινό πληθωρισμό. Πρέπει να πιάνει όλους τους δήμους, ανεξάρτητα πόσο χρεωμένοι είναι και τις δημοτικές επιχειρήσεις, διότι και αυτές είναι υπερχρεωμένες.
      Έρχομαι τώρα στο θέμα με τους ξένους εργάτες. Υπάρχουν δυο, τρεις θετικές διατάξεις που αφορούν στους ξένους εργάτες. Ποια είναι, όμως, η ουσία; Ότι δεν αλλάζει η πολιτική της Κυβέρνησης απέναντι σε αυτούς που υπερβαίνουν το ένα εκατομμύριο εργαζομένων στη χώρα μας. Με τις διαδικασίες του καινούργιου νόμου, λιγότερο από το 20% των αλλοδαπών εργαζομένων θα νομιμοποιηθεί και θα πάρει κάρτα εργασίας. Το 80% θα παραμείνει στην παρανομία και θα είναι έρμαιο στα χέρια των εργοδοτών, για να παρέχει μαύρη εργασία.
      Αυτό είναι που δεν αντιμετωπίζεται ηθελημένα και από τα δύο μεγάλα κόμματα, για να υπάρχει φθηνή εργατική δύναμη υπέρ της μεγαλοεργοδοσίας και να κτυπιούνται τα μεροκάματα και τα δικαιώματα των Ελλήνων εργατών.
      Με την τελευταία διάταξη, ανεξάρτητα πώς εφαρμόστηκε στο παρελθόν, σύμφωνα με αυτά που λέει το κείμενο, το οποίο παραπέμπει σε παλαιότερη διάταξη, ο κάθε δήμαρχος και ο κάθε νομάρχης μπορεί να δώσει με πολύ χαμηλό τίμημα δημοτική έκταση, την οποία καταπάτησε ένας πολίτης.
      Και εντάξει, λύθηκε το πρόβλημα, να κατέχει ο καταπατήσας πάνω από τριάντα χρόνια την έκταση αυτήν. Όχι όμως και πέραν του ορίου, που επιτρέπεται για να είναι άρτιο το οικόπεδο. Δηλαδή σε μια έκταση εκατό στρεμμάτων θα του τα δώσει ο δήμαρχος και ο νομάρχης. Και σε αυτά τα εκατό στρέμματα κτίζει και βίλα. 
      Για όλους αυτούς τους λόγους είμαστε αντίθετοι και δεν ψηφίζουμε το νομοσχέδιο. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, το σχέδιο νόμου στο βαθμό που επιχειρεί να δημιουργήσει μία ευταξία στα οικονομικά των ΟΤΑ είναι θετικό. 
      Έχω την άποψη ότι οφείλουν οι δήμοι, ανεξαρτήτως του μεγέθους τους, να έχουν οικονομικά διαφανή και μάλιστα οικονομικά διαχειριζόμενα, σύμφωνα με αποφασιστικού χαρακτήρα κανόνες λογιστικού. Δεν είναι δυνατόν οι ΟΤΑ να μην προσφέρουν τα οικονομικά τους στον αναγκαίο έλεγχο και να μην εξασφαλίζουν την αναγκαία διαφάνεια, πολύ δε περισσότερο που διεκδικούμε –όσοι τουλάχιστον διεκδικούμε- κάποια στιγμή οι ΟΤΑ να αποκτήσουν οικονομική ευρωστία, για να μπορούν αποτελεσματικά να διεκπεραιώνουν τις τοπικές υποθέσεις, όπως μάλιστα αυτές τις θέλησε στην αρμοδιότητα των ΟΤΑ το αναθεωρημένο Σύνταγμα.  
      Κατά τούτο, το κεφάλαιο του σχεδίου νόμου που αναφέρεται στα οικονομικά των ΟΤΑ είναι ορθό, ανεξάρτητα από επιμέρους παρατηρήσεις που μπορεί ο οιοσδήποτε να κάνει προς τη θετική βέβαια κατεύθυνση.
      ( Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΑΠΟΣΤΟΛΟΣ ΚΑΚΛΑΜΑΝΗΣ ) 
      Το δεύτερο κεφάλαιο του σχεδίου νόμου που συζητάμε αναφέρεται στην οριοθέτηση των εκλογικών δαπανών των συνδυασμών και των υποψηφίων κατά τις νομαρχιακές και δημοτικές εκλογές. Και εδώ πρέπει να τεθεί ένας φραγμός, να υπάρξει ένα όριο αυτών των δαπανών και να υπάρξει και μία διαφάνεια σε ό,τι αφορά την προέλευση των οικονομικών που χρησιμοποιούν τόσο οι συνδυασμοί, όσο και οι υποψήφιοι στις δημοτικές και νομαρχιακές εκλογές.
      Το ζητούμενο όμως, κυρίες και κύριοι συνάδελφοι, είναι αν αυτός ο νόμος θα εφαρμοστεί. Και σπεύδω να πω ότι πρέπει να εφαρμοστεί, ανεξάρτητα από το γεγονός ότι ο σχετικός νόμος που αφορά στις βουλευτικές εκλογές δεν έχει εφαρμοστεί ή τουλάχιστον δεν εφαρμόστηκε, όπως ήταν επιβεβλημένο.
      Δικαιούμαι, κατά συνέπεια, να αναδεικνύω το ζήτημα των δαπανών για τις βουλευτικές εκλογές, προκειμένου να επισημάνω ότι δεν πρέπει να συμβεί για τις εκλογικές δαπάνες των ΟΤΑ ό,τι συνέβη και ό,τι συμβαίνει με τις εκλογικές δαπάνες για τις βουλευτικές εκλογές. Βεβαίως κάποιος θα υποστηρίξει την άποψη: Πώς είναι δυνατόν να εφαρμοστεί, όταν η χαλαρότητα υπάρχει και παρακολουθεί τον έλεγχο των εκλογικών δαπανών στις βουλευτικές εκλογές; 
      Πακτωλός χρημάτων, φαραωνικές εκδηλώσεις, αφίσες, χρήμα που ρέει στους δρόμους, στα φεϊγ βολάν και κανένας έλεγχος δεν έχει αποκαλύψει, τουλάχιστον εξ όσων εγώ γνωρίζω μέχρι σήμερα, ποιοι είναι αυτοί οι οποίοι πραγματοποιούν αυτές τις εκλογικές δαπάνες και πόθεν έσχον τα χρήματα, τα οποία διέθεσαν και μάλιστα σε προεκλογικές περιόδους συντόμου χρονικού διαστήματος. 
      Να μη συμβεί, λοιπόν, με την οριοθέτηση των εκλογικών δαπανών για τους ΟΤΑ ό,τι συμβαίνει με την οριοθέτηση και τον έλεγχο των εκλογικών δαπανών για τις βουλευτικές εκλογές.
      Ζήτησα από τον κύριο Υπουργό κατά τη συζήτηση του σχεδίου νόμου στην Επιτροπή να συμπεριλάβει μεταξύ των προσώπων που απαγορεύονται να χρηματοδοτούν και τα φυσικά εκείνα πρόσωπα που μετέχουν σε εταιρείες, δηλαδή σε ΝΠΙΔ που συμβάλλονται με τους ΟΤΑ. Δεν είναι δυνατόν να απαγορεύεις τη χρηματοδότηση συνδυασμού ή υποψηφίου σε μία ανώνυμη εταιρεία, και να επιτρέπεις το φυσικό πρόσωπο που μετέχει και μάλιστα κατά εμφανή τρόπο σε αυτή την ανώνυμη εταιρεία που συναλλάσσεται με το δήμο, να χρηματοδοτεί και νομίζω ότι στο σημείο αυτό, κύριε Υπουργέ, οφείλετε να κάνετε έστω και τώρα μία ρύθμιση ώστε να μην υπάρχει η δυνατότητα φυσικό πρόσωπο που μετέχει σ’ ένα ΝΠΙΔ συναλλασσόμενο με τους ΟΤΑ να χρηματοδοτεί υποψηφίους ή συνδυασμούς. 
      Όπως επίσης είναι ακριβές, κύριοι συνάδελφοι, αυτή η απαγόρευση χρηματοδότησης οικονομικής ενίσχυσης των συνδυασμών από φυσικά πρόσωπα που είναι οφειλέτες του οικείου ΟΤΑ για ποσό μεγαλύτερο των 1.000 ευρώ, θα δημιουργήσει πρόβλημα. Ιδιαίτερα για την Αθήνα επιτρέψτε μου την ειδική γνώση. Οι μισοί δημότες του Δήμου Αθηναίων είναι οφειλέτες στο δήμο είτε από ανταποδοτικά τέλη είτε από πρόστιμα που αφορούν σε παράνομη στάθμευση και μάλιστα για ποσά πολύ μεγαλύτερα των 1.000 ευρώ. Νομίζω ότι το ποσό θα πρέπει να αυξηθεί, ώστε ο νόμος να μη γίνει ανελαστικός στο σημείο αυτό.
      Επίσης θα δημιουργήσει προβλήματα η ρύθμιση που αναφέρεται στις αποδείξεις είσπραξης και στα κουπόνια. 
      Περαιτέρω υπάρχει ένα κεφάλαιο που αναφέρεται στις δημοσκοπήσεις. Θα έλεγα ότι οι προωθούμενες ρυθμίσεις είναι ορθές σε σχέση με την προβολή και τη δημοσιότητα των δημοσκοπήσεων. Όμως το μεγάλο πρόβλημα εξακολουθεί να υπάρχει. Εκκρεμεί μία νομοθεσία που θα προβλέπει όρους και προϋποθέσεις για τη διενέργεια των δημοσκοπήσεων. Δεν είναι μόνο ζήτημα πότε δημοσιοποιούνται αυτές οι δημοσκοπήσεις. Το μεγάλο, κατά τη γνώμη μου, ζήτημα είναι πώς γίνονται αυτές, αν εξασφαλίζουν τα εχέγγυα της αντικειμενικότητας όσο και της ανιδιοτέλειας. Διότι προφανώς τις δημοσκοπήσεις κάποια κόμματα, κάποιοι συνδυασμοί τις παραγγέλνουν και είναι πολύ εύκολο αυτές οι δημοσκοπήσεις –πολύ δε περισσότερο όταν υπάρχει το στοιχείο της αμοιβής- να είναι μεροληπτικές και να μη διενεργούνται κατά τους κανόνες της επιστήμης, όπως ισχύει σε άλλες ευρωπαϊκές χώρες. 
      Επιτρέψτε μου να αναφερθώ και στο κεφάλαιο της οριοθέτησης και του ελέγχου των εκλογικών δαπανών. Κύριε Υπουργέ, τόσο η Επιτροπή Ελέγχου Δαπανών όσο και η Επιτροπή Ελέγχου Εκλογικών Παραβάσεων πρέπει να εξασφαλίζει την παρουσία εκπροσώπων της δικαιοσύνης. Γνωρίζω τον αντίλογο που διατυπώθηκε στη Διαρκή Επιτροπή ότι η συμμετοχή τους δεν επιτρέπεται κατά το Σύνταγμα. Έχω όμως την άποψη αυτή, που διατύπωσα και στην Επιτροπή, ότι το άρθρο 89 του Συντάγματος ρητώς προβλέπει τη δυνατότητα συμμετοχής των δικαστών σε επιτροπές ελέγχου. Να θυμίσω σε όλους που συμμετείχαν στη διαδικασία αναθεώρησης του Συντάγματος ότι ακριβώς γι’ αυτό υπήρξε η συγκεκριμένη διάταξη, ώστε να μη στερούμεθα της παρουσίας των δικαστών σε επιτροπές ελέγχου. 
      Βεβαίως υπάρχει –και ορθά έχει επισημανθεί- το ζήτημα λειτουργίας των ΜΜΕ αναφορικά με την προεκλογική περίοδο και την ισότιμη μεταχείριση των υποψηφίων και των συνδυασμών. Κι εδώ μπορεί να επαναληφθεί, τηρουμένων των αναλογιών, ο νόμος που ισχύει για τις βουλευτικές εκλογές. Πολύ δε περισσότερο που το άρθρο 15 του Συντάγματος επιβάλλει αυτήν την ισότιμη μεταχείριση είτε αφορά σε κόμματα είτε εν προκειμένω θα αφορά σε συνδυασμούς ή και σε υποψηφίους συνδυασμών στους ΟΤΑ και στις σχετικές με αυτούς εκλογές.
      Τώρα, βεβαίως, αντιλαμβάνομαι  τη μελαγχολική σκέψη που όλοι κάνετε. Μα, δεν εφαρμόζεται το άρθρο 15 του Συντάγματος και η σχετική νομοθεσία για την αντιμετώπιση των πολιτικών κομμάτων, θα εφαρμοσθεί για τους συνδυασμούς των οργανισμών τοπικής αυτοδιοίκησης; Καταλαβαίνω τη μελαγχολία της σκέψης και την απαισιοδοξία για το αν θα ισχύσει αυτό που δεν ισχύει στις βουλευτικές εκλογές ή και στην αντιμετώπιση των πολιτικών δυνάμεων και στους οργανισμούς τοπικής αυτοδιοίκησης. 
      Όμως, δεν υπάρχει άλλος δρόμος παρά να καταγγέλλουμε όταν παραβιάζεται το άρθρο 15 του Συντάγματος, να διαμαρτυρόμεθα και κυρίως να διεκδικούμε αυτά που ως νόμους και ως Σύνταγμα έχουμε αποφασίσει να εφαρμόζουμε.
      Τέλος, αναφορικά με το ζήτημα των αφισών πρέπει να πω ότι οι αφίσες είναι η καταφυγή των οικονομικά αδυνάτων κομμάτων και ότι είναι ένα μέσο προβολής των απόψεων και των ιδεών τους. Βεβαίως υπάρχει νομοθεσία αναφορικά με την επικόλληση των αφισών που προστατεύει την ιδιοκτησία και το περιβάλλον, ώστε να μην έχουμε ρύπανση. Είναι άλλης τάξεως ζήτημα να αξιώνουμε και να διεκδικούμε όλοι μαζί την εφαρμογή του νόμου για την προστασία του περιβάλλοντος αναφορικά με τις αφίσες ή με τη ρίψη άλλου προεκλογικού υλικού και τελείως διαφορετική υπόθεση η απαγόρευση χρήσης των αφισών. 
      Όσον αφορά το θέμα των αλλοδαπών θα επαναλάβω εκείνο που υπεστήριξα και στη Διαρκή Επιτροπή. Είναι προς θετική κατεύθυνση οι ρυθμίσεις οι οποίες γίνονται. Εκκρεμεί, όμως, το θέμα μιας ολοκληρωμένης νομοθεσίας σε σχέση με τα ζητήματα των μεταναστών που έρχονται στη χώρα μας για να εργαστούν και να επιβιώσουν. Η ρύθμιση που γίνεται είναι αποσπασματική. Χρειάζεται ένα ολοκληρωμένο νομοθέτημα. Πολλοί συνομολογούν την ανάγκη να έλθει ένα ολοκληρωμένο νομοσχέδιο στη Βουλή για να αντιμετωπισθεί το πρόβλημα με τρόπο που δεν θα δημιουργεί τα προβλήματα που σήμερα δημιουργούνται και στους μετανάστες και στη Δημόσια Διοίκηση. Εμπλέκουμε πάρα πολλές φορές τους μετανάστες σε τέτοιες διαδικασίες, που είναι αδύνατον να τις παρακολουθήσουν και γι’ αυτό σε τελευταία ανάλυση δεν μπορούν να ασκήσουν τα όποια δικαιώματά τους αναγνωρίζουμε σε ό,τι έχει σχέση με την εργασία τους και την παρουσία τους στην Ελλάδα.
      Το άρθρο 33 αφορά στη διάθεση παρανόμως κατεχομένων ακινήτων. Ο κύριος Υπουργός επανέφερε τη ρύθμιση παλαιοτέρου νόμου και έδωσε μία προθεσμία δύο ετών προκειμένου όσοι δεν μπόρεσαν με εκείνο το νόμο να ασκήσουν το δικαίωμά τους να το ασκήσουν μέσα στη νέα προθεσμία. Διαφωνώ. Δεν είναι δυνατόν η Βουλή να νομοθετεί και να δικαιώνει τους παρανομούντες. Παρενόμησαν όσοι κατείχαν, χωρίς να έχουν ιδιοκτησιακό δικαίωμα, αυτές τις εκτάσεις. Δημιουργούμε μία ανισότητα ανάμεσα στους πολίτες, δηλαδή ανάμεσα σε αυτούς που είναι νομοταγείς και σε εκείνους που παρανομούν γνωρίζοντας ότι κάποτε η παρανομία τους θα καλυφθεί. Αυτή είναι μία απαράδεκτη κατάσταση είτε αφορά σε παρανόμως κατεχόμενα ακίνητα είτε αφορά σε αυθαίρετα είτε αφορά κάθε άλλη σχετική περίπτωση.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Οικονομίας και Οικονομικών θα καταθέσει τον Απολογισμό και τον Ισολογισμό του Κράτους οικονομικού έτους 2002 και τον Κρατικό Προϋπολογισμό οικονομικού έτους 2004. 
      Ο Υπουργός Οικονομίας και Οικονομικών κ. Χριστοδουλάκης  έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, έχω την ιδιαίτερη τιμή να καταθέσω στο Σώμα τον Γενικό Προϋπολογισμό του Κράτους για το επερχόμενο έτος 2004 καθώς επίσης και τον Απολογισμό και Ισολογισμό του προηγουμένου οικονομικού έτους 2002.
      Θα σας παρακαλέσω, κύριε Πρόεδρε, να οριστούν οι ημερομηνίες για τη συζήτηση, τόσο στην Διαρκή Επιτροπή Οικονομικών Υποθέσεων, όπως επίσης και στην Ολομέλεια του Σώματος.
      Επίσης, σύμφωνα με το άρθρο 59 του νόμου 2214/1994 καταθέτω τον τόμο των φορολογικών δαπανών, όπως επίσης και τον τόμο που αναφέρεται στους προϋπολογισμούς των νομαρχιακών αυτοδιοικήσεων. 
      Σας ευχαριστώ.
      (Στο σημείο αυτό ο Υπουργός Οικονομίας και Οικονομικών κ. Χριστοδουλάκης καταθέτει το Γενικό Προϋπολογισμό του Κράτους του 2004 καθώς και τον Απολογισμό και Ισολογισμό του 2002)
      (Χειροκροτήματα)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, η συζήτηση του Κρατικού Προϋπολογισμού στην Ολομέλεια της Βουλής θα αρχίσει στις 18 Δεκεμβρίου ημέρα Πέμπτη και σύμφωνα με το άρθρο 123 παράγραφος 1 του Κανονισμού της Βουλής θα ολοκληρωθεί σε πέντε συνεχείς συνεδριάσεις, δηλαδή τη Δευτέρα 22 Δεκεμβρίου 2003 τη δωδεκάτη νυκτερινή.
      Ο Πρόεδρος της Διαρκούς Επιτροπής Οικονομικών Υποθέσεων θα συγκαλέσει την Επιτροπή για εξέταση του Κρατικού Προϋπολογισμού σε πρώτη συνεδρίαση την επομένη Τετάρτη 26 Νοεμβρίου 2003 και θέλω να υπενθυμίσω ότι οι γενικοί εισηγητές και ειδικοί εισηγητές θα πρέπει να υποβάλουν τις εισηγήσεις εντός οκτώ ημερών από την πρώτη συνεδρίαση της Επιτροπής, όπως ορίζεται στον Κανονισμό, για να διανεμηθούν εγκαίρως μέσα στις προβλεπόμενες προθεσμίες πριν από την έναρξη της συζήτησης στην Ολομέλεια.
      Σε ό,τι αφορά τη συζήτηση του Απολογισμού και του Ισολογισμού του Κράτους, η οποία πλέον από πέρυσι έχει διαχωριστεί από τη συζήτηση του Κρατικού Προϋπολογισμού θα συζητήσουμε στη Διάσκεψη των Προέδρων τον προσδιορισμό των σχετικών ημερομηνιών, ώστε να ενημερωθεί εγκαίρως η Ειδική Επιτροπή του Απολογισμού και του Γενικού Ισολογισμού του Κράτους.
      Συνεχίζεται η συζήτηση του νομοσχεδίου του Υπουργείου Εσωτερικών.
      Το λόγο έχει ο κ. Σπυριούνης.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, αντιμετωπίζουμε ένα πολύ σοβαρό και συγκροτημένο νομοσχέδιο που αναφέρεται γενικά στην προσπάθεια της θεσμικής κατοχύρωσης της διαφάνειας, με γενική έννοια, που πρέπει να διέπει τον προεκλογικό αγώνα συνδυασμών και υποψηφίων των ΟΤΑ Α΄ και Β΄ βαθμού. Είναι ένα νομοσχέδιο που έρχεται να απαντήσει στη συσσωρευθείσα εμπειρία από τις διαδικασίες που διέπουν με τις δύο θεσμοθετήσεις εκείνης του 1996 και τη συμπληρωματικής του 2001. Με τις διατάξεις των δύο αυτών νόμων αποπειράθηκε η πολιτεία να ρυθμίσει το θέμα των προεκλογικών αγώνων, των δαπανών, των εσόδων και των ελέγχων κ.λπ..
      Κύριε Πρόεδρε, με τις φιλότιμες προσπάθειες που έγιναν από όλη την πολιτική ιεραρχία και διαδικασία και με τη δική σας παρότρυνση, τις δικές σας συμβουλές και τη δική σας συναίνεση, τις δικές σας κατευθύνσεις και επισημάνσεις βελτιώθηκε το συνολικό σύστημα. 
      Δράττομαι της ευκαιρίας για την έμφαση της ανάγκης του παρόντος και συζητούμενο νομοσχεδίου, να επισημάνω, κύριε Υπουργέ, κατά την ταπεινή μου εμπειρία, ότι χρειάζεται ακόμα βαθύτερη, πληρέστερη και αποτελεσματικότερη οργάνωση του συνολικού θεσμικού πλαισίου που διέπει όλο αυτό το σύστημα των προεκλογικών αγώνων, τόσο των βουλευτικών εκλογών όσο και αυτών που το παρόν νομοσχέδιο καλύπτει.  
      Η εμπειρία δεν είναι ευχάριστη, κύριε Πρόεδρε. Να μου επιτρέψετε να σας πω ότι είχα την τραγική απορία, πώς είναι δυνατόν ένας να μην μπορεί να κάνει παρά ελάχιστες προεκλογικές δαπάνες και κάποιος άλλος υποψήφιος από τους χιλιάδες να μπορεί να κάνει 200 εκατομμύρια, όταν τα συνολικά του έσοδα είναι συγκεκριμένα και από τα οποία προκύπτει η αδυναμία του να πληρώσει τόσα χρήματα. Αυτά παρατηρήθηκαν και στις δημοτικές και νομαρχιακές εκλογές. Αυτό το επισημαίνω για να δώσω έμφαση στην αξία του παρόντος νομοσχεδίου. 
      Το κύρος της Τοπικής Αυτοδιοίκησης αυξάνεται, καθώς μάλιστα εμπλουτίζεται με πληθώρα αρμοδιοτήτων. Πολλαπλασιάζεται η ευθύνη της Τοπικής, της αποκεντρωμένης διοίκησης, απέναντι στην κοινωνία, απέναντι στο λαό, καθώς καθημερινά διευρύνονται οι πόροι που κατανέμονται στην Τοπική Αυτοδιοίκηση και βελτιώνεται το θεσμικό σύστημα δράσης της Τοπικής Αυτοδιοίκησης, καθώς διαχειρίζεται πληθώρα όχι απλών, αλλά πολύ σπουδαίων θεμάτων.
      Κύριοι συνάδελφοι, όπως αναφέρεται στην εισηγητική έκθεση, υπάρχει η επισήμανση του κλονισμού της καλής πίστεως. Επομένως όλοι αυτοί οι λόγοι προσδιόρισαν την ανάγκη της κατοχύρωσης της διαφάνειας και του κύρους, όπως αυτό καλύπτεται στο πρώτο μέρος του νομοσχεδίου. Στο μέρος που ρυθμίζει τα θέματα των δαπανών, των εσόδων κλπ., ρυθμίζει και τις λεπτομέρειες δημοσιότητας και καθορίζει και τους αντίστοιχους ελέγχους. Και βέβαια, κύριε Πρόεδρε, όταν καθορίζονται έλεγχοι, καθορίζονται και επαπειλούμενες ποινές, όπως προσδιορίζονται στο νομοσχέδιο.
      Το πρώτο, λοιπόν, μέρος που καλύπτει αυτή τη συνολική εικόνα του προεκλογικού αγώνα, τις δαπάνες, τα έσοδα και όλα τα συναφή, τις διαδικασίες και τους ελέγχους, καλύπτεται από τα άρθρα 1 έως 22 και πιστεύω ότι δίνει απάντηση σ’ αυτήν την ανάγκη που έχει επαληθευτεί επανειλημμένως από τις εκλογικές διαδικασίες. 
      Το δεύτερο μέρος περιλαμβάνει τα άρθρα 23 έως 29 και ρυθμίζει τις διαδικασίες οικονομικής διοίκησης και διαχείρισης των ΟΤΑ Α’ και Β’ βαθμού. Στις επιμέρους συζητήσεις των άρθρων, θα δούμε ανεπτυγμένη τη συνολική σκέψη και όλη τη θεσμική συγκρότηση, ώστε αυτό το μεγάλο κεφάλαιο να τεθεί σε μία νέα βάση, να τροποποιεί και να συμπληρώνει τα μέχρι σήμερα ισχύοντα και να θεσμοθετεί πλέον ένα νέο πλαίσιο στην αντιμετώπιση αυτού του κεφαλαίου. 
      Το τρίτο μέρος αφορά τα άρθρα 30-36 και προβλέπει τρεις επιμέρους ρυθμίσεις, τις ρυθμίσεις των οφειλών των ΟΤΑ απέναντι στο κράτος, στη ΔΕΗ, στον ΟΤΕ κ.λπ. με ευνοϊκές απαντήσεις. 
      Το δεύτερο κεφάλαιο ρυθμίζει θέματα αλλοδαπών που έχουν προκύψει από την εμπειρία χειρισμού του όλου θέματος, με τρόπο που δεν τιμά την εικόνα της Δημόσιας Διοίκησης, της πατρίδας γενικότερα. Όταν υπάρχει η καλή βούληση από τη μια μεριά και η αδυναμία από την άλλη, διαμορφώνουν αντιφατικές εικόνες που εκθέτουν συνολικά, αθροιστικά την πατρίδα μας. 
      Το τρίτο μέρος περιλαμβάνει διάφορες άλλες διατάξεις. 
      Τελειώνοντας, κύριε Πρόεδρε, θέλω να πω ότι είναι ένα συγκροτημένο νομοσχέδιο που απαντά στην πιεστική ανάγκη για διαφάνεια και κύρος της Τοπικής Αυτοδιοίκησης, απαντά στην ανάγκη της λήψεως μέτρων για να μην επαναληφθούν γνωστά φαινόμενα, να αποκλειστεί η διάβρωση που προκαλεί το πολιτικό χρήμα, που αναιρεί και υπονομεύει τη νομιμότητα, εκθέτει συστήματα, πράγματα και πρόσωπα, απογοητεύει τον ελληνικό λαό, που είναι και το σημαντικότερο -αν θέλετε- της όλης επιδίωξης. 
      Ψηφίζω επί της αρχής το συγκροτημένο νομοσχέδιο. 
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κ. Αγγελής έχει το λόγο. 
      ΑΝΕΣΤΗΣ ΑΓΓΕΛΗΣ: Κύριοι συνάδελφοι, με καθυστέρηση έρχεται το συγκεκριμένο νομοσχέδιο και βέβαια με καθυστέρηση απαντά η Κυβέρνηση στο μεγάλο θέμα των εκλογικών δαπανών για τις νομαρχιακές και δημοτικές εκλογές, καθυστερημένα απαντά στον έλεγχο της οικονομικής διοίκησης των οργανισμών τοπικής αυτοδιοίκησης. Σωστά ασχολείται με τις δαπάνες των υποψηφίων με σκοπό την ισότιμη απέναντι στους πολίτες ενημέρωση. 
      Δεν επιλύεται όμως το πρόβλημα ούτε καν προσεγγίζεται, θα λέγαμε. Διότι είναι σαφές ότι υπάρχει η παντοδυναμία των Μέσων Μαζικής Ενημέρωσης, πώς να προστατευτεί ο κάθε υποψήφιος όχι μόνο στις νομαρχιακές ή δημοτικές εκλογές αλλά και στις βουλευτικές εκλογές όταν υφίσταται κακόπιστη, κατευθυνόμενη, ειρωνική κριτική από «δημοσιογράφους» οι οποίοι αυτοχρίζονται δημοσιογράφοι, όταν η θεσμική έννοια του δημοσιογράφου δεν έχει προσδιοριστεί επακριβώς. Και αυτό συμβαίνει μ’ έναν ιδιαίτερα άκομψο τρόπο. Πρέπει να απαντήσουμε τι είναι δημοσιογράφος. 
      Βεβαίως το νομοσχέδιο ασχολείται με τον έλεγχο της διοίκησης, όμως, όπως είπαμε, καθυστερημένα. Δεν δίνει όραμα όμως.
       Η Τοπική Αυτοδιοίκηση σήμερα, κύριε Υπουργέ, έχει τεράστια προβλήματα. Οι δήμοι χρωστάνε 1,5 τρισεκατομμύριο. Οι δήμοι δεν μπορούν να κάνουν μελέτες, ειδικότερα οι καποδιστριακοί. Υπάρχει ανισότητα στην κατανομή των πόρων τόσο από την περιφέρεια όσο και από τα αρμόδια Υπουργεία, από το Υπουργείο Παιδείας, το Υπουργείο Μακεδονίας – Θράκης. Υπάρχουν δήμοι με τρία σχολεία και με χρηματοδότηση 100 χιλιάδων ευρώ και υπάρχουν δήμοι με τριάντα τρία σχολεία και παίρνουν 100 χιλιάδες ευρώ. Αυτό βέβαια είναι αποτέλεσμα πολιτικών παρεμβάσεων. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Πώς να έχει μέλλον η Τοπική Αυτοδιοίκηση, κύριε Υπουργέ, όταν οι πόροι που αντιστοιχούν σε κάθε πολίτη είναι 350 ευρώ και στην Ευρώπη είναι 2600 ευρώ ανά πολίτη; 
      Πώς να αναπτυχθεί η Τοπική Αυτοδιοίκηση, όταν οι ειδικός φόρος Τοπικής Αυτοδιοίκησης δεν αποδίδεται, όπως προβλέπει ο νόμος; 
      Πώς να υπάρξει ανάπτυξη της Τοπικής Αυτοδιοίκησης, όταν τα τέλη κυκλοφορίας δίδονται κατά 28,8% και όχι κατά 50%; Μετατίθενται τα χρέη της Τοπικής Αυτοδιοίκησης στο Ταμείο Παρακαταθηκών και Δανείων. Ξέρετε πολύ καλά ότι το επιτόκιο είναι πολύ μεγαλύτερο των τραπεζών. Ουσιαστικά με το νομοσχέδιο ανακυκλώνονται τα προβλήματα. Δεν υπάρχει ανάπτυξη τη στιγμή που οι δήμοι –και ειδικότερα οι καποδιστριακοί- δεν είναι ικανοί να καταθέσουν μια μελέτη. Δεν είναι ευχάριστο το γεγονός στα Μέσα Μαζικής Ενημέρωσης –τουλάχιστον στην περιφέρεια- να έχουμε αλληλοκατηγορίες μεταξύ δημάρχων και μάλιστα δημάρχων, οι οποίοι ανήκουν πολιτικά στην Κυβέρνηση. 
      Η Κυβέρνηση, λοιπόν, και μέσα απ’ αυτό το νομοσχέδιο απαξιώνει με πράξεις και παραλείψεις το βασικό κύτταρο της δημοκρατίας, που είναι η Τοπική Αυτοδιοίκηση. 
      Τέλος, όσον αφορά τις διατάξεις που αφορούν τους μετανάστες, με το δεδομένο ότι ευνοούν την οικογενειακή συνοχή, θα συμφωνούσαμε απόλυτα. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Δασκαλάκης. 
      ΓΕΩΡΓΙΟΣ ΔΑΣΚΑΛΑΚΗΣ: Πρέπει να συμφωνήσουμε όλοι εμείς ή οι περισσότεροι από εμάς, ανεξάρτητα από ποια φιλοσοφική θεώρηση βλέπουμε την Τοπική Αυτοδιοίκηση, ότι ιδιαίτερα ο λαός έχει επενδύσει πάρα πολλά στο θεσμό της Τοπικής Αυτοδιοίκησης, και στον πρώτο και στο δεύτερο βαθμό. Έχει επενδύσει και για πάρα πολλούς τομείς της δημόσιας ζωής, και για την ανάπτυξη και για τη δημοκρατία και για τη διαφάνεια στην αξιοποίηση των πόρων και στην εκτέλεση των έργων και για την ομαλή ανανέωση του πολιτικού προσωπικού της χώρας κάθε φορά. Είναι ένας θεσμός από τον οποίο πράγματι ξεπηδούν γενιές  ηγετών σε πάρα πολλούς τομείς.
      Πιστεύω, επίσης, πως όλοι συμφωνούμε ότι είναι ένας βασικός πυλώνας οι θεσμοί της Τοπικής Αυτοδιοίκησης, ιδιαίτερα για τη χρηστή διαχείριση, για την άμεση δημοκρατία. Ήταν ένα μεγάλο επιχείρημα. Όταν χειρίστηκα το νόμο για το δεύτερο βαθμό της Τοπικής Αυτοδιοίκησης, ως αναπληρωτής Υπουργός Εσωτερικών, νομίζω ότι είχαμε συμφωνήσει όλοι ότι η παθογένεια της κεντρικής εξουσίας θα έπρεπε να μη μεταφερθεί σε καμία περίπτωση στην περιφέρεια, γιατί τότε θα είχαμε κάνει «μια τρύπα στο νερό». Και επειδή οι αρμοδιότητες συνέχεια διευρύνονται και επειδή η διαχείριση οικονομικών πόρων πιστεύω ότι συνέχεια θα μεγαλώνει και θα αναπτύσσεται, πράγματι υπάρχει ανάγκη και καθήκον της πολιτείας να περιφρουρήσει το κύρος του θεσμού. Και επειδή στο θεσμό λειτουργούν φυσικά πρόσωπα –οι δήμαρχοι, οι αντιδήμαρχοι, οι νομάρχες κ.τ.λ.- αναμφισβήτητα πρέπει να υπάρξουν ρυθμίσεις που θα θωρακίζουν από οποιαδήποτε έξωθεν σπίλωση των θεσμικών προσώπων ή και από προδιάθεση να μπουν σε αμαρτήματα καταδικαστέα που καταβαραθρώνουν το θεσμό. 
      Βέβαια –μια παρένθεση- δεν φτάνει μόνο η πολιτεία να ασχολείται και να περιφρουρεί το κύρος του θεσμού, χρειάζεται και οι ίδιοι να ασχολούνται. Γιατί αλλιώς φοβάμαι –και το λέω εγώ που έχω πιστέψει και πιστεύω ακόμα στο θεσμό- ότι ένας βασικός λόγος που υπάρχει μια στασιμότητα σε ζητήματα ανάπτυξης και δημοκρατίας στην περιφέρεια αφορά ακριβώς το ότι υπάρχει κακή επιλογή των εκφραστών των θεσμών.
      Υπήρξαν στις τελευταίες εκλογές, κύριοι συνάδελφοι, δημοτικοί σύμβουλοι που χάλασαν 5 και 10 και 15 εκατομμύρια. Και μπορεί να τα είχαν και να είχαν φιλοδοξία να προσφέρουν στο θεσμό. Αλλά ξέρετε τι έλεγαν οι απλοί συνάνθρωποί μας, οι πολίτες, οι δημότες; Έλεγαν ότι για να χαλάει 10 και 15 εκατομμύρια, σκέψου πόσα θα βγάλει μετά.
      ΒΑΣΙΛΗΣ ΚΕΔΙΚΟΓΛΟΥ: Κάποιο λόγο θα έχει.
      ΓΕΩΡΓΙΟΣ ΔΑΣΚΑΛΑΚΗΣ: Και αυτό πρέπει να το προφτάσουμε στη ρίζα του. Δυστυχώς, έχουμε καθυστερήσει.
      Αυτό, λοιπόν, όλο το πλαίσιο στο οποίο κινείται ο θεσμός και που έχει υποχρέωση η πολιτεία νομίζω ότι οδηγεί στο συμπέρασμα όλους ότι είναι αναγκαία κάποια ρύθμιση, αυτή ή κάποια άλλη ή κάποιες άλλες προτάσεις που θα ακουστούν. Δεν είναι το ζήτημα αυτό. Προσωπικά όμως, επειδή και στον προηγούμενο νόμο για τους Βουλευτές και τα κόμματα είχα διατηρήσει επιφύλαξη έντονη και ζωηρή για το βαθμό που αυτά θα τηρηθούν, την ίδια επιφύλαξη διατηρώ και τώρα.
      Κύριε Υπουργέ και κύριοι συνάδελφοι, ξέρετε πολύ καλά και ξέρουμε ότι τα έξοδα για τους Βουλευτές της επόμενης εκλογικής διαδικασίας, το Μάιο – Απρίλιο, άρχισαν να τρέχουν από τώρα, για να μην επιβαρύνουν τον προϋπολογισμό και υπάρξουν υπερβάσεις κόντρα στην κείμενη νομοθεσία.
      (Θόρυβος στα υπουργικά έδρανα)
     Κύριε Υφυπουργέ, εσείς, Υπουργός ο ένας, Γραμματέας ο άλλος στο κόμμα, τα λέτε. Να τα πούμε και μαζί αυτή τη φορά, που δεν βλεπόμαστε.
     ΠΡΟΕΔΡΕΥΩΝ (Κωνσταντίνος Γείτονας): Κύριε Δασκαλάκη, στο Προεδρείο απευθύνεστε και το ξέρετε. Δεν απευθύνεστε στον Υπουργό. Το Προεδρείο παρακολουθεί την ομιλία σας.
     ΓΕΩΡΓΙΟΣ ΔΑΣΚΑΛΑΚΗΣ: Έχετε δίκιο, κύριε Πρόεδρε. Είμαι λίγο πληθωρικός σε αυτά, κάνω κι ένα βήμα πιο μπροστά. Με συγχωρείτε!
     Όσον αφορά, κύριε Υπουργέ, την προεξόφληση των δαπανών στις βουλευτικές εκλογές, είναι λίγο δύσκολο, είναι και θέμα συνείδησης. Ήδη τυπώνονται βιβλία, βιογραφικά, νοικιάζονται γραφεία, για να μην επιβαρυνθούν οι προϋπολογισμοί, ειδικά εδώ στην Αθήνα, που είναι και μεγάλα τα έξοδα.
     Οι δημοτικές και νομαρχιακές όμως εκλογές έχουν σταθερή ημερομηνία διεξαγωγής και θα σας ζητούσα να διευρυνθούν στο ένα εξάμηνο οι δαπάνες και όχι σε είκοσι μέρες. Όποιος νομίζει ότι μπορεί να προεξοφλήσει τις δαπάνες του έξι μήνες πριν, ας το ρισκάρει, να παίξει με την τύχη, με το Θεό, με την υγεία, με το λαό, με όλα μαζί. Γιατί είναι σταθερή η ημερομηνία.
     Και ένα άλλο, για το «πόθεν έσχες». Είναι θεσμός άμεσης δημοκρατίας ο ΟΤΑ. Ε, λοιπόν, χρειάζεται και στο «πόθεν έσχες» να υπάρχει από ειδικό όργανο άμεσος έλεγχος, για να υπάρχει αυτό που διεκδικούσαμε κάποτε εμείς οι οραματιστές –τώρα δυστυχώς στα πλαίσια της παγκοσμιοποίησης το εγκαταλείψαμε και τι να κάνουμε εξάλλου- να υπάρχει, δηλαδή, άμεσα και ο κοινωνικός έλεγχος, μέσα από το πόρισμα του όποιου ειδικού οργάνου. Δεν μπορεί οι δήμαρχοι να μετεξελίσσονται σε επιχειρηματίες, κύριε Υπουργέ. Και ευτυχώς ακόμα είναι λίγοι. Ευτυχώς, ακόμα είναι λίγοι! Έχουμε υποχρέωση αυτό το κακό να το προφτάσουμε.
     Και κλείνοντας, θέλω να πω μια κουβέντα για το άρθρο περί δημοσκοπήσεων.
      Ο Υπουργός κ. Σκανδαλίδης μας είχε υποσχεθεί ότι πριν από την οποιαδήποτε παρέμβαση για οποιοδήποτε εκλογικό νόμο –για το νόμο των εθνικών εκλογών μιλούσαμε, ο οποίος δεν έχει έρθει ακόμη- θα είχαν ρυθμιστεί οι κανόνες, όσον αφορά τις δημοσκοπήσεις. Βεβαίως διάβασα προ ημερών ότι το Υπουργείο Τύπου και πληροφόρησης θα το αντιμετωπίσει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω να σας πω όμως ότι θα μπορούσατε –η Κυβέρνηση είναι ενιαία- το άρθρο 21 να το βελτιώσετε τουλάχιστον ελάχιστα, για να προστατεύσει πάρα πολλούς στα πλαίσια του αθέμιτου ανταγωνισμού, του πληρωμένου ανταγωνισμού και να διευρυνθεί και για τις βουλευτικές εκλογές και τους υποψηφίους Βουλευτές. Επίσης να συμπληρωθεί πως όταν μια πληρωμένη -που πρέπει να ανακοινώνεται- μέτρηση αφορά κάποιους που δεν συμμετέχουν στο κόστος, να κοινοποιείται το αποτέλεσμα και σε αυτούς, ώστε να λαμβάνουν γνώση για να μπορούν να αμύνονται. 
     Δεν μπορεί να αξιοποιείται το δικό μου όνομα και κάποιων άλλων συναδέλφων, για να παίζουν τα παιχνίδια τους κάποιοι, οι οποίοι μπορούν κάθε δύο μήνες να πληρώνουν 5 και 10 εκατομμύρια.
     (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε, ολοκληρώστε!
     ΓΕΩΡΓΙΟΣ ΔΑΣΚΑΛΑΚΗΣ: Μία έγκυρη εφημερίδα τον Αύγουστο έγραψε κατά πληροφορίες που προκύπτουν, έλεγε, από πρόσφατο, γκάλοπ και από τα αποτελέσματα των προηγούμενων εκλογών ότι οι κύριοι τάδε βγαίνουν στη Β΄ Αθήνας και οι κύριοι τάδε –μέσα στους οποίους είμαι και εγώ- βγαίνουν οριακά. 
     Πήρα τηλέφωνο τη δημοσιογράφο και της είπα πως με ενδιαφέρει το θέμα.
     ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, συντομεύετε.
     ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, να ακούσουμε αυτά που λέτε ο συνάδελφος.
     ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, μην παρεμβαίνετε. 
     ΓΕΩΡΓΙΟΣ ΔΑΣΚΑΛΑΚΗΣ: Μα, κύριε Πρόεδρε, θα είχα τελειώσει. 
     Από πού, λοιπόν, μιλάμε για γκάλοπ; Γιατί ξέρω ότι τον Αύγουστο δεν έχει γίνει. Μου είπε ορισμένα πράγματα. Τα προηγούμενα στοιχεία τα ξέρετε; Εγώ ήμουν δέκατος. Αυτοί που έρχονται μπροστά από εμένα με πηγή τις προηγούμενες εκλογές ήταν δέκατοι όγδοοι. 
     Εγώ, λοιπόν, πώς θα αμυνθώ έναντι αυτής της διαρροής όπου κάποιοι δίνουν σε ορισμένους δημοσιογράφους, οι οποίοι πληρώνονται –ευτυχώς που αυτοί είναι λίγοι- για να παίζουν το παιχνίδι κάποιων στην πλάτη κάποιων άλλων. Χρειαζόμαστε, λοιπόν, προστασία από την πολιτεία γιατί μόνο έτσι μπορεί να προαχθεί η δημοκρατία.
     Ευχαριστώ.
     (Χειροκροτήματα)
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα διπλωματικά θεωρεία μέλη της πολωνικής Κοινοβουλευτικής Ομάδας Φιλίας Ελλάδας-Πολωνίας, οι οποίοι είχαν προηγουμένως συνάντηση με Έλληνες συναδέλφους. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει ο κ. Παυλόπουλος.
     ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, για μία ακόμη φορά, και μάλιστα από το Υπουργείο Εσωτερικών, καλείται η Βουλή των Ελλήνων να ψηφίσει επί της αρχής ενός νομοσχεδίου, το οποίο δεν έχει αρχή. Η μόνη αρχή είναι ότι το νομοσχέδιο αυτό αφορά ζητήματα αρμοδιότητας του Υπουργείου Εσωτερικών. Και μάλιστα όχι μόνο. Το εξηγήσαμε και κατά τη διάρκεια της συνεδρίασης της Επιτροπής. Το επαναλαμβάνω και τώρα. 
     Ένα από τα θέματα που έχει μέσα –υπάρχουν αρκετά βέβαια, αλλά ιδίως ένα- όπως αυτό που αφορά ζητήματα αλλοδαπών, δεν είναι μόνο της αρμοδιότητας του Υπουργείου αυτού. Ακόμη και αν θέλαμε καλόπιστα να πούμε ότι, εν πάση περιπτώσει, είναι ζητήματα αρμοδιότητας του Υπουργείου Εσωτερικών ούτε αυτό μπορούμε να πούμε. Στην πραγματικότητα είναι πάμπολλα θέματα, τα οποία είναι παντελώς άσχετα μεταξύ τους.
     Αναφέρω μόνο τα τρία απ’ αυτά. Το πρώτο είναι το θέμα των προεκλογικών δαπανών των δημοτικών και νομαρχιακών εκλογών. Το δεύτερο είναι ζητήματα οικονομικών και οικονομικής διαχείρισης των Οργανισμών Τοπικής Αυτοδιοίκησης. Και το τρίτο αφορά ζητήματα που έχουν σχέση με την παραμονή αλλοδαπών στην Ελλάδα.
     Ερωτώ, κύριοι συνάδελφοι: Όση καλή πίστη και αν έχει κανείς, επί ποιας αρχής μας καλείτε να ψηφίσουμε; Ερωτώ την Κυβέρνηση: Αυτή είναι η νοοτροπία της και ο σεβασμός της απέναντι στη Βουλή και απέναντι στο Σύνταγμα, που ζητάει σε κάθε νομοσχέδιο να έχει κάποια αρχή; 
      Εάν υποθέσουμε ότι η αρχή του νομοσχεδίου ήταν τα οικονομικά των υποψηφίων στις δημοτικές και νομαρχιακές εκλογές, θα έλεγα ότι, εν πάση περιπτώσει, να συζητήσουμε αυτή την αρχή διότι και η αναρχία που επικράτησε στις τελευταίες εκλογές, αλλά και το γεγονός ότι υπάρχει το οξύμωρο για τους Βουλευτές να ισχύει αντίστοιχος νόμος, όχι όμως ως σήμερα και για τις δημοτικές και νομαρχιακές εκλογές, αυτό δικαιολογεί ένα νόμο. Αλλά, κύριε Υπουργέ, σ’ ένα τόσο σοβαρό θέμα, που αφορά τη διαφάνεια για τους Οργανισμούς Τοπικής Αυτοδιοίκησης και για τη δημοκρατική αρχή σ’ επίπεδο δημοτικών και νομαρχιακών εκλογών, φέρτε το μόνο του -αξίζει τον κόπο- και βάλτε τα άλλα όπου θέλετε. Επειδή όμως νομοθετείτε στο γόνατο, επειδή μάθατε ό,τι βρίσκεται μπροστά σας να το στοιβάζετε σ’ ένα νομοθέτημα, μας τα φέρνετε εδώ και μας καλείτε να ψηφίσουμε επί της «αρχής». Εάν ψηφίσουμε επί της αρχής αυτού του νομοσχεδίου, θα παραβιάσουμε εμείς το Σύνταγμα, γιατί δεν ξέρουμε επί ποίας αρχής ψηφίζουμε. Καταψηφίζουμε, λοιπόν, την αρχή του νομοσχεδίου ως μη υπάρχουσα και καταγγέλλουμε, για πολλοστή φορά, την τακτική της Κυβέρνησης, ότι παραβιάζει το Σύνταγμα και αφαιρεί από τους Βουλευτές τη δυνατότητα να αποφανθούν επί της αρχής ακόμη και επί θεμάτων στα οποία εν γένει συμφωνούν.
      Θα ήταν δε πολύ καλύτερα και για σας, κύριε Υπουργέ, για το Υπουργείο σας, να το είχατε φέρει χωριστά. Γιατί το να έχετε τη συναίνεση ολόκληρου σχεδόν του Κοινοβουλίου για ορισμένα πράγματα θα ήταν ιδιαίτερα επωφελές για την εικόνα της Κυβέρνησης. Ούτε αυτό δεν σας απασχολεί. Μέσα στην αγωνία σας να νομοθετήσετε επί παντός επιστητού, δεν αντιλαμβάνεσθε ότι βλάπτετε ακόμα και την ίδια την εικόνα της Κυβέρνησης και του Υπουργείου. 
      ΒΑΣΙΛΗΣ ΚΕΔΙΚΟΓΛΟΥ: Πρέπει να τακτοποιηθούν οι υποθέσεις…
      ΠΡΟΚΟΠΗΣ ΠΑΥΛΟΠΟΥΛΟΣ: Άρα, λοιπόν, σεβόμενοι το Σύνταγμα, καταψηφίζουμε επί της αρχής αυτό το σχέδιο νόμου και καταγγέλλουμε, για πολλοστή φορά, την τακτική σας.
      Αναγκαστικά, όμως, επειδή δεν έχω άλλη δυνατότητα και επειδή έχουμε τρεις διαφορετικές αρχές στο ίδιο νομοσχέδιο, είμαι υποχρεωμένος να πω λίγα πράγματα για καθεμία από τις τρεις αυτές πτυχές του σχεδίου νόμου, επιφυλασσόμενος, όπως και όλοι μας άλλωστε, να μιλήσουμε επί των άρθρων.
      Όσον αφορά το πρώτο, θα έλεγα ότι βεβαίως και πρέπει να μπουν κανόνες σε ό,τι αφορά τα οικονομικά των υποψηφίων στις δημοτικές και νομαρχιακές εκλογές. Οι κανόνες αυτοί είναι απαραίτητοι, γιατί αυτό που παρατηρήθηκε και στις τελευταίες εκλογές υπήρξε απαράδεκτο. Και χαίρομαι γιατί τουλάχιστον στο χώρο των βουλευτικών εκλογών σχεδόν ομόφωνα η Βουλή αποφάνθηκε για την ύπαρξη κανόνων, που ελπίζω ότι στις προσεχείς εκλογές θα δώσουν τη δυνατότητα να έχουμε εκλογές, οι οποίες δεν θα δείχνουν ξανά τις λεωφόρους των Αθηνών λεωφόρους υποψηφίων ούτε βεβαίως από κει και πέρα τις υποψηφιότητες των Βουλευτών ως διαγωνισμό πολυέξοδων παρουσιών, οι οποίες πλήττουν και το κύρος του πολιτικού κόσμου, αλλά βλάπτουν και την ουσία του Κοινοβουλίου. 
      Ακριβώς γι’ αυτόν το λόγο, λοιπόν, χαιρόμαστε που επιτέλους θεσπίζονται κάποιοι κανόνες. Μόνο που, κύριε Υπουργέ, όπως θα πούμε και στη συζήτηση επί των άρθρων, όταν καθορίσατε και καθορίζετε με το νομοσχέδιο αυτό τα όργανα τα οποία είναι αρμόδια και για τον έλεγχο ως προς τις δαπάνες και για τον έλεγχο των παραβάσεων, σας είπαμε ότι στην πραγματικότητα η σύνθεσή τους δεν εγγυάται το αδιάβλητο της κρίσης τους, δεν εγγυάται την ουδετερότητά τους και, πολύ περισσότερο, δεν εγγυάται τη μη παρέμβαση ενός οργάνου κατ’ εξοχήν κομματικού, όπως είναι ο Περιφερειάρχης. Είναι γνωστό ότι ο Περιφερειάρχης έχει βαρύνοντα ρόλο, ιδίως σε ό,τι αφορά την επιβολή των ποινών, στην επιμέτρηση των ποινών. Ο Περιφερειάρχης, όπως σας είναι επίσης γνωστό, είναι ένα όργανο καθαρώς κομματικό, είναι μετακλητός υπάλληλος, είναι ιμάντας μεταφορών κομματικών εντολών από την Χαριλάου Τρικούπη προς την περιφέρεια. Είναι δυνατόν ποτέ αυτόν, ο οποίος είναι κομματικό όργανο, που δεν φροντίσατε να έχει έστω και  στοιχειώδη θητεία ή προσόντα για να διορισθεί, αυτόν τον άνθρωπο να τον βάζετε να επιμετρά έστω και την ποινή σε ό,τι αφορά τις παραβάσεις τέτοιων δαπανών;
      Επειδή δεν βρισκόμουν από την αρχή στην Αίθουσα, δεν ξέρω αν κάνατε καμία μεταβολή στη σύνθεση των επιτροπών. Σας είπαμε στην Επιτροπή ότι πρέπει να μπει και δικαστικός λειτουργός, τουλάχιστον για λόγους μειζόνων εγγυήσεων. Ακούστηκε στην Επιτροπή ότι δεν μπορεί να γίνει αυτό το πράγμα, διότι η ανάθεση ατομικών καθηκόντων σε δικαστικούς λειτουργούς απαγορεύεται από το Σύνταγμα. Πράγματι απαγορεύεται, αλλά σας εξήγησα κι εκεί  -και θα το πούμε και στα άρθρα- ότι αυτό δεν αποκλείεται από το Σύνταγμα. Διότι το Σύνταγμα προβλέπει ότι, ειδικά προκειμένου περί αρμοδιοτήτων, οι οποίες έχουν ελεγκτικό χαρακτήρα, είναι δυνατόν να μετέχουν και οι δικαστικοί λειτουργοί. Και αν δεν υπάρχει ελεγκτικός χαρακτήρας στην περίπτωση που ερευνούμε ποιος υπερέβη τις δαπάνες και τι παραβάσεις έκανε, πού είναι ο ελεγκτικός χαρακτήρας σε άλλες περιπτώσεις; Είναι κατεξοχήν ελεγκτικό το έργο. Και γι’ αυτό το λόγο οι διατάξεις του Συντάγματος δεν παραβιάζονται με την παρεμβολή δικαστικού λειτουργού. Αντιθέτως θα θωρακισθεί η επιτροπή αυτή με περαιτέρω κύρος το οποίο σήμερα δεν έχει.
      Όσον αφορά το δεύτερο ζήτημα, δηλαδή τον έλεγχο των δαπανών των Οργανισμών Τοπικής Αυτοδιοίκησης, θυμίζω στην Ολομέλεια αυτό το οποίο είχαμε πει στη διαδικασία της αναθεώρησης του Συντάγματος. Η Νέα Δημοκρατία με επιμονή είχε τονίσει ότι για να θωρακίσουμε το κύρος της Τοπικής Αυτοδιοίκησης πρέπει να της δώσουμε αρμοδιότητες, μέσα για να ασκήσει τα καθήκοντά της, αλλά πρέπει, ταυτοχρόνως, να υπάρχει και ο απαραίτητος έλεγχος, για να μπορεί να θωρακισθεί η διαφάνεια και η πάταξη της διαφθοράς και σε επίπεδο Τοπικής Αυτοδιοίκησης. Διότι τα φαινόμενα της διαφθοράς και της διαπλοκής δυστυχώς δεν πλήττουν μόνο την κεντρική εξουσία. Σιγά σιγά επεκτείνονται και σε άλλους χώρους. Και είναι κρίμα για την Τοπική Αυτοδιοίκηση, από τις ελάχιστες εξαιρέσεις εκείνες όπου υπάρχουν τέτοια φαινόμενα, να δημιουργούνται γενικές εντυπώσεις ότι αυτό αφορά το σύνολο της Τοπικής Αυτοδιοίκησης. Είναι κρίμα να υπάρχει κάτι τέτοιο.
      Για να μην υπάρχει, λοιπόν, αυτό, είχαμε πει ότι έπρεπε να θεσμοθετηθεί παρέμβαση του Ελεγκτικού Συνεδρίου με συνταγματική πρόβλεψη, ότι ο έλεγχος θα γίνεται από το Ελεγκτικό Συνέδριο και με ειδικό τμήμα του Ελεγκτικού Συνεδρίου αρμόδιο για τον προληπτικό και τον κατασταλτικό έλεγχο. Δεν μας ακούσατε τότε. Είπατε όχι.
      Τώρα έρχεσθε και βάζετε αυτό τον έλεγχο, χωρίς όμως ειδικό τμήμα και χωρίς να είναι ο προληπτικός έλεγχος στο σύνολο, κάτι το οποίο δεν διευκολύνει τα πράγματα και είναι λειψό. Δηλαδή, και κάνετε αυτό που σας είχαμε πει με μεγάλη καθυστέρηση –άρα, ομολογείτε το λάθος σας- και δεν το κάνετε ολοκληρωμένα, ώστε τουλάχιστον από εδώ και πέρα τα πράγματα να βαίνουν καλύτερα. Δηλαδή, ως «μετανοούσες Μαγδαληνές» ερχόσαστε να ομολογήσετε ότι εδώ κάνετε λάθος, αλλά αυτό το λάθος δεν το ομολογείτε στο σύνολό του ούτε παίρνετε τα μέτρα, για να μην υπάρχει αυτή η αρνητική πορεία και για το μέλλον.
      Τέλος για το θέμα που αφορά την παρουσία και τη νομιμοποίηση των αλλοδαπών στην Ελλάδα πότε, κύριε Υπουργέ, επιτέλους η Κυβέρνηση θα μας φέρει αυτήν την περίφημη «μεταναστευτική πολιτική» που δεν έχει; Πότε το περίφημο Ινστιτούτο Μεταναστευτικής Πολιτικής, στο οποίο θα επανέλθουμε με ερώτηση -γιατί φθάσατε στο σημείο να ζητάτε γνωμοδότηση από το Νομικό Συμβούλιο του Κράτους να βάλετε υπαλλήλους από «το παράθυρο» πέρα και έξω από τη διαδικασία του ΑΣΕΠ- πότε επιτέλους αυτό το ινστιτούτο δεν θα είναι μόνο ένα διοικητικό συμβούλιο που συνεδριάζει μόνο και μόνο για να συνεδριάζει, αλλά θα δημιουργήσει προϋποθέσεις μεταναστευτικής πολιτικής; 
      Κατά τα άλλα με «μπαλώματα» σαν και αυτά που φέρνετε με τροπολογίες για να εντάσσονται στη συνέχεια με τη μορφή άρθρων σε τέτοια νομοσχέδια, όταν δηλαδή με νόμους – «φρουτιέρες» επιχειρείτε να ρυθμίσετε αυτά τα θέματα χωρίς μεταναστευτική πολιτική είναι προφανές ότι το ζήτημα των αλλοδαπών θα υπάρχει και θα δημιουργούνται τα φαινόμενα, τα οποία –όπως σας είπα και πάλι- πλήττουν γενικότερα την εικόνα της Χώρας και τον ίδιο τον κοινωνικό ιστό. Και αυτό γίνεται με αποκλειστική ευθύνη της Κυβέρνησης.
      Για όλους αυτούς τους λόγους και επιφυλασσόμενοι ό,τι θετικό βρούμε, εάν το βρούμε, να το υπερψηφίσουμε, αλλά και να καταγγείλουμε επί μέρους διατάξεις που είναι και εσφαλμένες και επικίνδυνες καταψηφίζουμε επί της αρχής το σχέδιο νόμου ως στερούμενο αρχής και, επομένως, ως αντικείμενο σε βασικές αρχές του Συντάγματος.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Καλαφάτης έχει το λόγο.
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, προσπάθησα πολύ να επισημάνω κάποια θετικά στοιχεία από το συγκεκριμένο νομοσχέδιο, παρ’ όλα αυτά το μόνο που μπόρεσα να διακρίνω είναι δυο θετικά στοιχεία.
      Το ένα είναι ότι ασχολούμαστε μ’ ένα πάρα πολύ σοβαρό θέμα, όπως είναι αυτό που αφορά τις εκλογικές δαπάνες στις νομαρχιακές και δημοτικές εκλογές. Το δεύτερο είναι ότι με αυτό τον τρόπο μας δίνεται η δυνατότητα –έστω και έμμεσα- να συζητήσουμε για ένα πάρα πολύ σοβαρό θέμα, έστω στα λίγα λεπτά που έχουμε στη διάθεσή μας για το ρόλο και τη συμμετοχή της Τοπικής Αυτοδιοίκησης και στην αναβάθμιση της πολιτικής μας ζωής, αλλά και στην εν γένει περιφερειακή ανάπτυξη της χώρας μας.
      Γνωρίζουμε πολύ καλά ότι η ισχυρή Τοπική Αυτοδιοίκηση είναι ένα σημαντικό εργαλείο για την ευρύτερη ανάπτυξη της χώρας μας. Ουσιαστική αποκέντρωση, ουσιαστικά σημαίνει και ενίσχυση της Τοπικής Αυτοδιοίκησης. Η ενίσχυση της Τοπικής Αυτοδιοίκησης οδηγεί σε περιφερειακή ανάπτυξη και ευημερία. 
      Το μυστικό βέβαια για να μπορέσουμε να επιλύσουμε σωστά αυτήν την εξίσωση είναι η αναβάθμιση της Τοπικής Αυτοδιοίκησης. Για να μπορέσουμε να επιτύχουμε την αναβάθμιση της Τοπικής Αυτοδιοίκησης, θα πρέπει κατά την άποψή μου να πληρούνται τρεις προϋποθέσεις σωρευτικά: Θα πρέπει να έχουμε διοικητική αυτοτέλεια, ενίσχυση των πόρων και φυσικά ενίσχυση των αρμοδιοτήτων. Δυστυχώς με τη σημερινή Κυβέρνηση καμία προϋπόθεση ούτε από μόνη της δεν πληρούται πόσο μάλλον να πληρούνται σωρευτικά και οι τρεις αυτές μαζί.
      Σχετικά με τη διοικητική αυτοτέλεια γνωρίζουμε πολύ καλά ότι όλοι οι φορείς της Τοπικής Αυτοδιοίκησης –είτε δήμαρχοι είναι αυτοί είτε νομάρχες είτε ακόμα και πρόεδροι της κοινότητας- βρίσκονται συνέχεια υπό το βάρος της καθοδήγησης ή ακόμα και της άμεσης εξάρτησης από την κεντρική διοίκηση, από την κεντρική εξουσία, πολλές φορές ακόμα και από διορισμένο όργανο της Κυβέρνησης, από τον περιφερειάρχη. Αυτό αφαιρεί το συντριπτικό κομμάτι της δυναμικής της Τοπικής Αυτοδιοίκησης, ουσιαστικά την αδρανοποιεί και τις περισσότερες φορές την οδηγεί σε ένα πολύ συγκεκριμένο και περιορισμένο διαχειριστικό ρόλο.
      Όσον αφορά την ενίσχυση των πόρων: Όχι μόνο αυτοί δεν ενισχύονται, αλλά έχει ομολογηθεί από τα πλέον επίσημα χείλη της Κυβέρνησης από την αρμόδια Υπουργό ότι η κεντρική διοίκηση οφείλει εκατοντάδες δισεκατομμυρίων στην Τοπική Αυτοδιοίκηση. Αυτά έχουν ομολογηθεί δημοσίως από τα πλέον επίσημα χείλη εκπροσώπων της Κυβέρνησης. 
      Τέλος όσον αφορά τις αρμοδιότητες: Είναι πάγια τακτική αυτής της Κυβέρνησης να αφαιρεί ζωτικές πολιτικού χαρακτήρα αρμοδιότητες από την Τοπική Αυτοδιοίκηση και παράλληλα να εκχωρεί, να επιφορτίζει με παραπάνω αρμοδιότητες με αντισυνταγματικό τρόπο περαιτέρω αρμοδιότητες που και οικονομικό βάρος είναι για την Τοπική Αυτοδιοίκηση τις περισσότερες φορές, αλλά ούτε πολλές φορές την υλικοτεχνική υποδομή διαθέτει για να μπορέσει να ανταπεξέλθει σε αυτές τις νέες αρμοδιότητες. Και αναφέρομαι τόσο στους βρεφονηπιακούς σταθμούς όσο και στη δημοτική αστυνομία, αλλά ακόμα και στα Κέντρα Εξυπηρέτησης Πολιτών , όπως δρομολογείται. 
      Όσον αφορά το συγκεκριμένο νομοσχέδιο πολύ θα θέλαμε τουλάχιστον να ίσχυε το ρητό «το μεν πνεύμα πρόθυμο, η δε σάρξ αδύνατος». Νομίζω όμως ότι στη συγκεκριμένη περίπτωση ούτε το πνεύμα υπάρχει, αλλά ούτε και η διάθεση. Είναι γεγονός ότι έχουμε γίνει μάρτυρες κατά τη διάρκεια της προεκλογικής περιόδου και σε δημοτικές και νομαρχιακές εκλογές φαινομένων που καθόλου δεν τιμούν τον πολιτικό μας πολιτισμό. Η διάθεση αλόγιστα χρήματος, μαύρου χρήματος τις περισσότερες φορές οδηγεί στην παραβίαση των αρχών του ανταγωνισμού μεταξύ των υποψηφίων, οδηγεί σε άμεσο επηρεασμό της κρίσης του ψηφοφόρου από ορισμένους που χρησιμοποιούν αθέμιτους τρόπους, δημιουργεί υποψιασμένους πολίτες, ενδυναμώνει την αναξιοπιστία των πολιτών απέναντι στους πολιτικούς και όλα αυτά τελικά συνδέονται με την ηθική υπόσταση του υποψηφίου, του υποψηφίου δημάρχου, του υποψηφίου νομάρχη, του κάθε λογής υποψηφίου ο οποίος θα έπρεπε να εκλέγεται με βάση τον προγραμματικό του λόγο και το πολιτικό περιεχόμενο του λόγου αυτού, την προγραμματισμένη πολιτική του δράση και την βασιμότητα της επιχειρηματολογίας του που θα έπρεπε να είναι κανονικά προσιτή σε όλο το εκλογικό Σώμα, ώστε τελικά οι ψηφοφόροι να μορφώσουν αντικειμενική άποψη σχετικά με την πολιτική ποιότητα του υποψηφίου. 
      Όλα τα παραπάνω έχουν αποδειχθεί ότι χάνονται στη δύνη ενός προεκλογικού αγώνα ιδιαίτερα όταν αυτός ο προεκλογικός αγώνας διεξάγεται χωρίς συγκεκριμένα, σαφώς καθορισμένα, θεσμικά πλαίσια, γεγονός που οδηγεί πολλές φορές να έχουμε νικητές οι οποίοι δεν αξίζουν τη νίκη. Και το τίμημα μίας τέτοιας εξέλιξης τελικά το πληρώνει ο ίδιος ο πολίτης, το πληρώνει ο ίδιος ο πολιτικός μας πολιτισμός. 
      Γι’ αυτούς ακριβώς τους λόγους μια σχετική νομοθετική πρωτοβουλία θα έπρεπε να αγκαλιάζει το πρόβλημα σε όλες τις εκφάνσεις του. Δυστυχώς ο πρόχειρος και αποσπασματικός χαρακτήρας του νομοσχεδίου αυτού, το οποίο καθυστέρησε να έλθει ούτως ή άλλως ακόμα και σε αυτήν τη μορφή για πολλά χρόνια, χαρακτηρίζεται από την έλλειψη μιας ουσιαστικής και βαθιάς επεξεργασίας. Αυτή η έλλειψη, λοιπόν, δεν μου επιτρέπει να δώσω τη θετική μου ψήφο. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σπύρου έχει το λόγο. 
      ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, άλλο ένα νομοσχέδιο που διαπραγματεύεται πολλά θέματα έφερε η Κυβέρνηση με σκοπό να τακτοποιήσει εκκρεμότητες που άφησε στην τύχη τους για πολλά χρόνια, που οι παρενέργειες που καλείται με βιασύνη σήμερα να ρυθμίσει είναι αποτέλεσμα της νοοτροπίας που επέτρεψε να διαμορφωθεί και στην Τοπική Αυτοδιοίκηση τα τελευταία δέκα χρόνια, τόσο όσον αφορά τα έσοδα, αλλά και τις δαπάνες κατά την προεκλογική περίοδο ως τις εκλογές για την Τοπική Αυτοδιοίκηση.
      Το νομοσχέδιο διαπραγματεύεται και θέματα που σχετίζονται με τον έλεγχο –προληπτικό και κατασταλτικό- των οικονομικών των Οργανισμών Τοπικής Αυτοδιοίκησης, θέματα που απαιτούν ρυθμίσεις οφειλών των Οργανισμών Τοπικής Αυτοδιοίκησης, αλλά και άλλα που έχουν σχέση με τους αλλοδαπούς, ό,τι αφορά την είσοδο, την παραμονή τους και την εργασία τους στη χώρα μας και μάλιστα για μερίδα εξ αυτών. 
      Όφειλε, όμως, μ’ ένα ολοκληρωμένο νομοσχέδιο, με την εμπειρία από τα προηγούμενα, οι εκκρεμότητες που υπάρχουν να μπορέσουν να αντιμετωπιστούν μέσα σε μία ολοκληρωμένη πολιτική για τους μετανάστες που να δημιουργεί προοπτική όταν η απειλή, ο κίνδυνος της μετανάστευσης των οικονομικών φυγάδων, των λαθρομεταναστών ή και των νόμιμων αφήνει εκκρεμότητες, ταλαιπωρεί αυτούς τους ανθρώπους και δημιουργεί μία αντιπαράθεση πολλές φορές που δίνει τη δυσάρεστη εικόνα ότι ο ελληνικός λαός διέπεται από ρατσισμό, κάτι για το οποίο το δημόσιο αίσθημα δεν εκφράζεται με αυτόν τον τρόπο.
      Θα συμφωνήσω, κύριε Πρόεδρε και κύριοι συνάδελφοι, ότι η θεσμοθέτηση κανόνων διαφάνειας σε ό,τι αφορά τα οικονομικά των υποψηφίων και στις εκλογές της Τοπικής Αυτοδιοίκησης είναι απαραίτητη, γιατί έτσι προάγεται ο υγιής ανταγωνισμός, αλλά παράλληλα προστατεύεται και ο υποψήφιος και ο αιρετός τοπικός άρχοντας από αβάσιμες συχνά κατηγορίες και ισοπεδωτικές γενικόλογες κριτικές. 
      Γι’ αυτό κάθε μέτρο που θωρακίζει, ενισχύει και εξασφαλίζει το κύρος των εκπροσώπων της Τοπικής Αυτοδιοίκησης θεωρείται σημαντικό. Παράλληλα, όμως, εξασφαλίζει την ανεξαρτησία της Τοπικής Αυτοδιοίκησης από παρεμβάσεις και επιρροές που εμποδίζουν την ανάδειξη των άριστων και την επίλυση των προβλημάτων στην Τοπική Αυτοδιοίκηση.
      Το εγχείρημά σας γίνεται με μεγάλη καθυστέρηση θα έλεγα, κύριε Υπουργέ, σε ένα τοπίο που έγινε νοσηρό με την πάροδο του χρόνου, μέσα σε ένα γενικότερα αρνητικό κλίμα που το ενθάρρυνε ο τρόπος άσκησης της κεντρικής εξουσίας που μετέτρεψε την πολιτική ζωή δέσμια μεγάλων συμφερόντων και εξωθεσμικών παρεμβάσεων, που εμμέσως επηρεάζει βέβαια όλη τη δημόσια διοίκηση, αλλά και την Τοπική Αυτοδιοίκηση. Το εγχείρημά σας είναι άτολμο, αφήνει πολλά κενά και ασάφειες και θα πυροδοτήσει, κατά την εκτίμησή μου, εντάσεις και αμφισβητήσεις. 
      Σε ό,τι αφορά τη διαδικασία εφαρμογής πλαισίου για τα έσοδα και τις εκλογικές δαπάνες, τα μέτρα που θα εφαρμοστούν όφειλε να είναι –και δεν είναι, κύριε Υπουργέ- απλά, σαφώς περιγραφόμενα, αλλά και εφαρμόσιμα, ώστε να μην αφήνουν περιθώρια παρενεργειών ή και παρεξηγήσεων. Διότι μελετώντας κάποιος το νομοσχέδιο, στα 22 άρθρα που αφορά την εκλογική διαδικασία, διαπιστώνει μια σειρά επιτροπών, μια σειρά από ελέγχους με κυρώσεις, ποινές, πρόστιμα. Αφήνει συνταγματικούς προβληματισμούς σε ό,τι αφορά τη χρηματοδότηση από νομικά πρόσωπα δημοσίου και ιδιωτικού δικαίου, κάνει διακρίσεις στα άτομα που εκδίδουν έντυπα και εφημερίδες και στερεί δικαιώματα χρήσης κοινόχρηστων χώρων από άλλους πολίτες, σύμφωνα με την αρχή της αναλογικότητας. Και βέβαια, με την ονομαστική εγγραφή της χρηματοδότησης καταργείται σε μεγάλο βαθμό η μυστικότητα της ψήφου, όπως η Επιστημονική Επιτροπή της Βουλής σαφώς και πολύ προσεκτικά περιγράφει.
      Πιστεύω, κύριε Πρόεδρε, ότι το νομοσχέδιο που συζητάμε σήμερα χάνεται στις λεπτομέρειες και ότι τα άρθρα του αποπνέουν αυταρχισμό, απειλή με σειρά ποινών, όπου καθηλώνει το δημοκρατικό αίσθημα και τη φαντασία σ’ έναν αγώνα εκλογικό, όπως είναι και της Τοπικής Αυτοδιοίκησης. Κάθε εκλογικός αγώνας είναι μία γιορτή της δημοκρατίας και δεν μπορεί να τον περιορίζει, να τον αλυσοδένει κανείς μέσα από διατάξεις, νόμους, επιτροπές, που τον ακυρώνει στην πράξη, περιορίζει και αφήνει περιθώρια κάτω από το τραπέζι να δημιουργούνται διαδικασίες και τελικά να την πληρώνουν οι νομοταγείς.
      Οι επιτροπές ελέγχου, που διορίζονται από τον περιφερειάρχη, δεν μπορεί να είναι απαλλαγμένες από τις κομματικές τους επιρροές. Η συμμετοχή δικαστών πιστεύω ότι ενισχύει την αντικειμενικότητα των ελέγχων. Και το άρθρο 89 του Συντάγματος, όπως αναφέρθηκε, προβλέπει αυτήν τη συμμετοχή γιατί έτσι εξασφαλίζει και την αντικειμενικότητα και τη διαφάνεια.
      Ιδιαίτερο πρόβλημα θα προκύψει όταν θα επιβληθούν ποινές σε αιρετά όργανα της Τοπικής Αυτοδιοίκησης από το Γενικό Γραμματέα της Περιφέρειας που είναι διορισμένο κομματικό όργανο. Και αντιλαμβάνεστε τα προβλήματα τα οποία θα προκύψουν.
      Θα ήθελα ακόμα, κύριε Πρόεδρε και κύριοι συνάδελφοι, να τονίσω ότι η δημοκρατία μας λειτουργεί τριάντα χρόνια και εσείς ήδη ασκείτε την εξουσία τα τελευταία δέκα χρόνια μ’ έναν εκλογικό νόμο, ο οποίος απέβη πολύ αποτελεσματικός. Σας έπιασε η ανησυχία τώρα στην προεκλογική περίοδο να φέρνετε και εκλογικό νόμο και διαδικασίες για τον έλεγχο των οργάνων της Τοπικής Αυτοδιοίκησης, ο οποίος -λέω και πάλι- αν δεν είναι απλά, σαφώς περιγεγραμμένος, αν δεν βάζει σαφή όρια, θα δημιουργηθούν τεράστια προβλήματα και δεν θα είναι αποτελεσματικός, όπως πάρα πολλοί συνάδελφοι ανέφεραν στην τοποθέτησή τους.
     Πιστεύω ότι οφείλατε να είχατε αναζητήσει τη μεγίστη πολιτική συναίνεση για να υπάρξει εμπιστοσύνη και αξιοπιστία. Με λίγα λόγια κανείς δεν πιστεύει ότι οι δαπάνες θα ελεγχθούν επί της ουσίας. Και όπως τόνισα προηγουμένως, θα την πληρώσουν οι νομοταγείς.
     Και μια παρατήρηση, κύριε Υπουργέ. Είχε αναφερθεί και παλαιότερα ότι οκτακόσιοι περίπου νομαρχιακοί σύμβουλοι ανά την Ελλάδα είναι υπάλληλοι ελεγκτικών υπηρεσιών: ΣΔΟΕ, τελωνεία, εφορείες, υπηρεσίες ασφαλείας. Αυτοί δεν έχουν ανάγκη διαφήμισης και δαπανών γιατί ασκούν την επιρροή τους καθ’ όλην τη διάρκεια πριν από την προεκλογική περίοδο. Είναι κάτι που πιστεύω νοθεύει τη λειτουργία και είχε προβληματίσει και παλαιότερα την Κυβέρνηση, που δεν μπόρεσε να θεσμοθετήσει μια διαδικασία που είναι και λογική και μέσα στον υγιή ανταγωνισμό σε μία εκλογική διαδικασία δεν επιτρέπει να λειτουργήσουν.
     Στο δεύτερο κεφάλαιο σε ό,τι αφορά τον έλεγχο των οικονομικών των Οργανισμών Τοπικής Αυτοδιοίκησης είναι σωστό να γίνει και προληπτικός έλεγχος, αλλά και επιλεκτικός, με τη διαφορά ότι σ’ αυτήν την περίπτωση υποκρύπτεται η δυνατότητα παρεμβάσεων. Πιστεύω ότι πρέπει να είναι γενικός για όλους τους Οργανισμούς Τοπικής Αυτοδιοίκησης, οι οποίοι γνωρίζετε ότι βρίσκονται στα πρόθυρα της χρεοκοπίας. 
     Η ρύθμιση των οφειλών είναι μία θετική προοπτική, αλλά θα πρέπει, όταν το κράτος έχει υπεξαιρέσει ή τουλάχιστον χρωστάει -να μην πω τρία τρισεκατομμύρια, αλλά ενάμιση- να είναι άτοκο το δάνειο, να είναι δεκαπενταετές και όπου οι συμβάσεις ήταν για λιγότερα χρόνια να μετατραπούν σε δεκαπενταετές και οι πόροι να κρατιούνται από τους αυτοτελείς πόρους και σ’ ένα ποσοστό σύμφωνα με τη δυνατότητα του δήμου από τα έσοδα  των δήμων. Τότε πράγματι το μέτρο που θα πάρετε θα είναι ουσιαστικό. Διαφορετικά το να οδηγήσετε τους δήμους στο να πάρουν νέο δανεισμό με επιτόκιο πολύ πάνω από την κατάθεση των πωλητών, νομίζω ότι δεν βοηθάει.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ολοκληρώνω, κύριε Πρόεδρε, μισό λεπτό.
     Εκτιμώ ότι οι δήμοι σήμερα χρειάζονται θεσμοθετημένους πόρους και τους κεντρικούς αυτοτελείς να τους πάρουν για να μπορέσουν να λύσουν προβλήματα. Το μεγαλύτερο ποσοστό των δήμων βρίσκεται στο όριο της χρεοκοπίας. Πρέπει να αποκτήσουν και πρόσθετες αρμοδιότητες, τις οποίες κατά ένα μέρος έχουν πάρει, αλλά δεν είναι αρκετές όταν δεν έχουν τους πόρους για να μπορέσουν να λειτουργήσουν.
     Επομένως οι διατάξεις αυτές πρέπει να προσεχθούν ιδιαίτερα, ώστε να έχουν αποτέλεσμα και οι δήμοι τουλάχιστον να μπορούν να λειτουργήσουν.
     Ευχαριστώ.
     ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, ολοκληρώθηκαν οι ομιλίες των έξι συναδέλφων που κατά τον Κανονισμό προηγούνται της ομιλίας σας. Επομένως μπορείτε να πάρετε το λόγο. Επειδή όμως είναι εγγεγραμμένοι μόνο τρεις επιπλέον συνάδελφοι προτείνω, εφόσον εσείς αποδέχεσθε και οι κύριοι συνάδελφοι επιθυμούν και συμφωνούν, να προηγηθούν μιλώντας οκτώ λεπτά. Όποιος δεν θέλει, θα μιλήσει μετά τον κύριο Υπουργό.
     Κύριε Παυλίδη, συμφωνείτε;
     ΑΡΙΣΤΟΤΕΛΗΣ ΠΑΥΛΙΔΗΣ: Ναι, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Γείτονας): Έχετε το λόγο.
     ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, το πρώτο που έχω να πω στον κύριο Υπουργό και αναφέρεται γενικώς στα της Τοπικής Αυτοδιοίκησης πρώτου βαθμού, το τονίζω επειδή πληροφορούμαι ότι θα πάει στο Στρασβούργο για να μετάσχετε σε συνεδρίαση της CLARE -είναι ακριβές, κύριε Υφυπουργέ;
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι.
     ΑΡΙΣΤΟΤΕΛΗΣ ΠΑΥΛΙΔΗΣ: …το πρώτο θέμα που πρέπει να θέσετε είναι το τι έγινε στην Αλβανία στις εκλογές για τη Χειμάρρα.
     ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
     Η χθεσινή ανακοίνωση του Υπουργείου Εξωτερικών είχε πολύ «τακτ» παρά την αλβανική ασυδοσία που την παρακολουθήσαμε από τηλεοράσεως. Εμείς μάθαμε, όπως κι εσείς φαντάζομαι, τι ακριβώς έγινε. Έμαθα σήμερα από το Στρασβούργο, από το Συμβούλιο της Ευρώπης, ότι ούτε καν συζητείται το θέμα γι’ αυτό έστειλα και επιστολή ζητώντας έρευνα του ζητήματος από τα αρμόδια όργανα.
     Θερμή παράκληση, κύριε Πρόεδρε, εσείς  και η Κυβέρνηση κάτι να κάμετε.
Δεν μπορεί να περάσει απαρατήρητο αυτό το αίσχος και αυτή η ασυδοσία των φίλων της Κυβερνήσεως του κ. Σημίτη. Η παράκλησή μου είναι, το πρώτο θέμα που θα τους θέσετε, να είναι να παρέμβει το Συμβούλιο της Ευρώπης, μέχρι σημείου να συζητηθεί η παραμονή της χώρας σε αυτό, το οποίο, όπως γνωρίζει πολύ καλά ο Προεδρεύων κ. Βρεττός, έχει μηχανισμό.
     ΠΡΟΕΔΡΕΥΩΝ (Κωνσταντίνος Βρεττός): Κοιτάξτε να μπει και κανένας από εσάς.
     ΑΡΙΣΤΟΤΕΛΗΣ ΠΑΥΛΙΔΗΣ: Θα το δούμε και αυτό. Είναι μια ιδέα. Αλλά ο πρώτος που έχει τη δυνατότητα, χρονολογικά, να θίξει το θέμα, είναι ο κύριος Υφυπουργός των Εσωτερικών. 
     Πότε πηγαίνετε κύριε Υφυπουργέ; Μεθαύριο;
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Την Τρίτη.
     ΑΡΙΣΤΟΤΕΛΗΣ ΠΑΥΛΙΔΗΣ: Την Τρίτη! Σε μια εβδομάδα μέσα. Κλείνει εδώ το «εισαγωγικό σημείωμα».
      Πάμε τώρα στην ουσία του νομοσχεδίου. 
      Κύριε Πρόεδρε, είπε ο Κοινοβουλευτικός μας Εκπρόσωπος ότι είμασθε σε δύσκολη θέση να ψηφίσουμε επί της αρχής. Ποια είναι η αρχή; Τρία θέματα, τα οποία φαίνονται από την επικεφαλίδα του νομοσχεδίου, είναι όσα περιλαμβάνονται στο νομοσχέδιο: δαπάνες κατά τις εκλογές, νομαρχιακές και δημοτικές, οικονομική διοίκηση και διαχείριση των ΟΤΑ και θέματα αλλοδαπών διαβιούντων στην Ελλάδα.
     Η «οικονομία» η γραφειοκρατική φαίνεται ότι σας υποχρέωσε να τα στριμώξετε και να τα περάσετε προ των εκλογών, οι οποίες οσονούπω έρχονται. Με τις αποχωρήσεις, δε, φαίνεται ότι θα έλθουν πολύ συντομότερα από την ημερομηνία που προαναγγέλλει ο κύριος Πρωθυπουργός.
     Από αυτά τα τρία θέματα εγώ κυρίως θα επιμείνω στο αναφερόμενο στην οικονομική διοίκηση και διαχείριση των ΟΤΑ, για το οποίο θα σας πω ότι καλώς πράττετε που φέρνετε αυτές τις διατάξεις, έστω και αν κατά την εκτίμηση πολλών, δεν είναι αυτές που θα έπρεπε να είναι, να έχουν δηλαδή την εγγύηση της αποτελεσματικότητας.
     Το γεγονός ότι προβλέπετε προληπτικό και κατασταλτικό έλεγχο, είναι καλό. Το πώς θα γίνει θα το συζητήσουμε. Το ερώτημα, όμως, είναι ποια ανάγκη οδήγησε στο να φέρετε αυτό το νομοσχέδιο με αυτές τις διατάξεις. Η ανάγκη είναι έφτασε πλέον στα όρια της ασυδοσίας η διαχείριση του δημοτικού χρήματος από ορισμένους εκ των δημοτικών αρχόντων! Στα των Νομαρχιών θα αναφερθούμε αργότερα.
     Έχω, κύριε Υφυπουργέ επί των Εσωτερικών, «καραμπινάτα» παραδείγματα, τα οποία αναφέρονται στην περιοχή που έχω την τιμή να εκπροσωπώ στο Κοινοβούλιο. Σας διαβάζω τίτλους εφημερίδων όχι για να ενημερωθείτε –πιστεύω ότι έχετε ενημερωθεί- αλλά για να δείτε κάποια στιγμή τι κάνατε ενόσω αυτά τα φαινόμενα διογκώνονταν και οδήγησαν στο να παραπέμπεται με βούλευμα του Συμβουλίου Εφετών Δωδεκανήσου επί απιστία ο τέως Δήμαρχος Λέρου.
     Ακόμη βρίσκεται σε εξέλιξη έρευνα με προοπτική –από ό,τι λέγεται- να έχει την ίδια τύχη με αυτή της Λέρου η υπόθεση της διαχειρίσεως του χρήματος του μεγάλου Δήμου της Νότιας Ρόδου. Παρακάλεσα κατέχοντα τη θέση που κατέχετε σήμερα εσείς, τέως συνάδελφο, δήμαρχο επί πολλά χρόνια και καλό σας φίλο, δικό μου συμπατριώτη, λέγοντάς του: «Τώρα που είσαι Υφυπουργός των Εσωτερικών, κάμε έλεγχο στους Δήμους. Ξεκίνησε από το δήμο στον οποίο είκοσι χρόνια είσαι δήμαρχος, όχι για κανένα λόγο, αλλά για να διαλυθούν, τουλάχιστον, οι υποψίες περί την κακή, κάκιστη διαχείριση.»
     Πώς, λοιπόν, φθάσαμε στο σημείο σήμερα να συζητούμε τις διατάξεις που περιέχονται σε αυτό το νομοσχέδιο; Έφθασε το πράγμα στο απροχώρητο! Και έφθασε στο απροχώρητο, λόγω και της κυβερνητικής ανοχής σας.
     Κυβερνητική ανοχή: Οργανισμοί Τοπικής Αυτοδιοίκησης, ένα από τα τρία πόδια της δημοκρατίας. Βεβαίως! Αλλά να είναι πόδι σταθερό, να είναι πόδι αξιοθαύμαστο, να είναι πόδι αξιοσέβαστο και να μη δημιουργούν ορισμένοι δήμαρχοι με τη διαχείρισή τους την υποψία για όλη αυτήν την ομάδα των αρχόντων της πρωτοβάθμιας Τοπικής Αυτοδιοίκησης.
     Λέγω, λοιπόν, καλώς έρχονται, οι περί ελέγχων διατάξεις αλλά να κάνουμε και κριτική.
Φθάσαμε στο σημείο πλέον εμείς της Αντιπολιτεύσεως να σας συγχαίρουμε εσάς της Κυβερνήσεως γιατί αντιληφθήκατε ότι δεν πάει παραπέρα το πράγμα! 
      Δισεκατομμύρια, κύριε Υφυπουργέ. Υπάρχουν σήμερα δήμοι, τουλάχιστον στα Δωδεκάνησα, που έχουν προϋπολογισμό –ακούσθε- είκοσι και πλέον δισεκατομμύρια. 
      Το Υπουργείο Ναυτιλίας όπου είχα την τιμή να υπηρετήσω ως Υπουργός, επί ημερών μου ξέρετε τι προϋπολογισμό είχε; Το βρήκα στα 9 δισεκατομμύρια και κατάφερα να το φθάσω –και θεωρείτο θρίαμβος- στα 15 δισεκατομμύρια με δραστηριότητες ανά την Ελλάδα και ανά την υφήλιο καθ’ όσον αυτή είναι η φύση της ναυτιλίας μας. 
      Δήμος Ροδίων: Πλέον των 20 δισεκατομμυρίων. Δήμος Κω: Ξέρετε πολύ καλά ότι έχει δεκαπέντε χιλιάδες ανθρώπους μόλις και μετά βίας και έχει πάνω από 10 δισεκατομμύρια προϋπολογισμό. Κάντε ελέγχους εκεί. Και όχι μόνο στους δήμους που ανέφερα, αλλά γενικά στους δήμους, κυρίως για να μη αφήνονται σκικές!
      Γι’ αυτό θεωρώ θετική αυτήν την επέμβασή σας. 
      Έχω εδώ χαρτιά του Δήμου Καλυμνίων όπου ζητείται διενέργεια εκτάκτου κατασταλτικού ελέγχου από την οικονομική επιθεώρηση του Υπουργείου σας. Το ζητεί ο νυν δήμαρχος για τον προηγούμενο. Τα περισσότερα εξ αυτών είναι γνωστά στο Υπουργείο σας εδώ και χρόνια. Καμία επέμβαση! Γιατί αν είχατε έγκαιρα  επέμβει  τα πράγματα θα είχαν ξεκαθαρίσει, δεν θα υπήρχαν αμφισβητήσεις και δεν θα είχαμε φθάσει στο σημείο σήμερα οι Βουλευτές, για μια ακόμη φορά, να λέμε το πράγμα δεν πάει περισσότερο. 
      Καθιερώθηκε λόγω της κακής γενικώς διαχειρίσεως, ένας καινούριος όρος που κυρίως ανταποκρίνεται στα όσα ο διεθνής Τύπος γράφει για τη χώρα μας, την οποία παρουσιάζουν οι κοινοτικές μετρήσεις ως πρώτη στην αδιαφάνεια. Ξέρετε ποιος είναι ο όρος; Cleptocracy δηλαδή κλεπτοκρατία κατά το αρχαιοελληνικό democracy: δημοκρατία, aristocracy: αριστοκρατία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και κάτι άλλο που δεν τιμά τη χώρα μας: Υπάρχει ένα σύστημα παρακολουθήσεως, εντός των κόλπων του Συμβουλίου της Ευρώπης, του τρόπου διαχειρίσεως του δημοσίου χρήματος στην προσπάθεια ώστε να καθοριστούν κανόνες διαφάνειας.
      Ξέρετε, κύριε Πρόεδρε, πώς αποκαλείται το σύστημα; Λυπούμαι που θα το πω, «greco». Μας έχουν ταυτίσει με την αδιαφάνεια. Μας έχουν ταυτίσει με την κακοδιαχείριση. 
      Θεωρώ όλη αυτήν την ανάπτυξη της αδιαφάνειας και της κακοδιαχείρισης και σαν προϊόν της μη ασκήσεως ελέγχων από την κεντρική εξουσία, δηλαδή από την Κυβέρνησή σας. 
      ΠΡΟΕΔΡΕΥΩΝ (Κωνσταντίνος Βρεττός): Επειδή υπάρχει συμφωνία κυρίων για οκτώ λεπτά πρέπει να τελειώσετε. 
      ΑΡΙΣΤΟΤΕΛΗΣ ΠΑΥΛΙΔΗΣ: Τελειώνω, κύριε Πρόεδρε, με την εξής επισήμανση:
      Τα πράγματα καθόσον αφορά στο επίπεδο δήμων, κοινοτήτων και νομαρχιών πρέπει να μπουν σε μια καλή βάση με καθαρούς κανόνες ελέγχων και προπάντων με ποινές. Δεν μπορεί να γίνεται κακοδιαχείριση, να λείπουν από τις κάσες των δήμων, σε μικρούς δήμους, στη διάρκεια μιας θητείας 200 εκατομμύρια δραχμές, 300 εκατομμύρια δραχμές και να μην υπάρχει μηχανισμός άμεσης επέμβασης. 
      Το νομοσχέδιό σας καθόσον αφορά σ’ αυτό το κεφάλαιο είναι νομοσχέδιο που κάνει μια απόπειρα τακτοποιήσεως του όλου θέματος αλλά τη θεωρώ δειλή, ανεπαρκή και αναποτελεσματική. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιπλάκης έχει το λόγο.
      Να σας επισημάνω ότι έχει γίνει συμφωνία για οκτώ λεπτά.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, θα συνηγορήσω υπέρ της προτροπής της από μέρους του κ. Παυλίδη -και διερμηνεύω προτροπής η οποία έχει τη συναίνεση της πλειοψηφίας του Κοινοβουλίου- της προβολής θέσεων συγκεκριμένων περί τηρήσεως νομιμότητας στη γειτονική χώρα.
      Και σας το λέω προσθέτως μετά σθένους διότι εν έτει 2000 όντας νέος Βουλευτής, βρέθηκα στη Χειμάρρα και μπορώ μετ’ ασφαλείας να σας πω ότι αυτά που δημοσιοποιούνται είναι τα ελάσσονα έναντι της πραγματικότητας. 
      ΠΡΟΕΔΡΕΥΩΝ (Κωνσταντίνος Βρεττός): Νομίζω ότι και από πλευράς Κυβερνήσεως έχει τεθεί τέτοιο θέμα αλλά και από πλευράς πολλών συναδέλφων.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Πολλές φορές και από κυβερνητικής πλευράς δημοσιοποιούνται κάποια πράγματα. Η ιστορική διαδρομή καταδεικνύει όμως κάτι άλλο. Και επισημαίνω το εξής: Στις διεθνείς σχέσεις, πέραν της εξιδανικευμένης άποψης, που μπορεί να ισχύει σε μία διμερή σχέση, εκείνο που έχει αναγνωριστεί ως δίκαιο είναι ο όρος της αμοιβαιότητας. Και το λέω αυτό γιατί η ιστορική διαδρομή καταδεικνύει ότι από πλευράς τηρήσεως των όρων αμοιβαιότητας σε συγκεκριμένες συμφωνίες με τη γείτονα χώρα, και υπάρχουσας της δυνατότητας λόγω ένταξής μας στην Ευρώπη, προσθέτων θετικών επηρεασμών, για να υπάρξει τήρηση νομιμότητας, υπάρχει υστέρηση από ελληνικής πλευράς.
      Στο συζητούμενο νομοσχέδιο ενθυμούμαι και κατά την ιδρυτική διακήρυξη της κυβερνώσας παράταξης, επί αειμνήστου Ανδρέα Παπανδρέου τα επικαλούμενα τρία βάθρα της δημοκρατίας: Κοινοβούλιο, Τοπική Αυτοδιοίκηση και συνδικαλισμός. Πόσο αυτά από κυβερνητικής θητείας του ΠΑΣΟΚ προσπάθησαν να προσεγγιστούν καθ’ όν τρόπον ιδεολογικά αναγνωρίστηκαν ότι έχουν συγκεκριμένη σημασία στα πλαίσια της δημοκρατικής ζωής. 
      Κοινοβουλευτικά και σήμερα ερχόμαστε να σας πούμε, συμβουλευτικά, διορθωτικά ότι οι συγκεκριμένες διατάξεις έστω και αν έχουν διαφορετικά κεφάλαια χρήζουν της τάδε παρέμβασης. Εσείς σιωπάτε. Το λέω σε συνέχεια μιας νομοθετικής εξωτερίκευσης, η οποία λέει τι; Ότι μόνο ακούτε, πέρα από τη δική σας γνώμη δεν βγαίνετε. Όταν με συγκεκριμένες προτάσεις νόμων σε θέματα υψίστης σημασίας ερχόμαστε ως Νέα Δημοκρατία να σας πείσουμε ότι χρειάζεται συγκεκριμένη νομοθέτηση, τότε δεν κάνετε τίποτα και έρχεστε μετά πάροδο αρκετού χρόνου να μας αντιγράψετε, αλλά πλημμελώς, ελλειμματικώς. 
      Όσον αφορά την Τοπική Αυτοδιοίκηση θα πω τι προκύπτει χρόνια τώρα και πώς συνεχώς την αποδυναμώνετε. Όσον δε αφορά το συνδικαλισμό, τον τελευταίο καιρό έχουμε ουκ ολίγα παραδείγματα μη ελευθέρας έκφρασης. Φθάνετε μέχρι και να κάνετε χρήση του άρθρου 11 του Συντάγματος και τις υπαίθριες συναθροίσεις –πέραν του ότι έχουμε συνταγματική κατοχύρωση- όπου μπορεί να διασαλευθεί η δημόσια τάξη, τις απαγορεύετε. Αυτή είναι η διαχρονική σας προσέγγιση στα τρία βάθρα της δημοκρατίας. 
      Στο συγκεκριμένο νομοσχέδιο στο ζήτημα των δαπανών, νομαρχών και δημάρχων σας λέει η Νέα Δημοκρατία παρ’ ότι δεν διέπεται από ενιαία αρχή το συγκεκριμένο νομοσχέδιο, πως κανένας μέσος πολίτης όταν διαπιστώνει ότι έχετε μία συγκεκριμένη προσέγγιση θεωρητική, ένα εισηγητικό επικάλυμμα, δεν μπορεί να πει ότι είστε σε λάθος κατεύθυνση. Διαβάζοντας, όμως, τις συγκεκριμένες διατάξεις διαπιστώνει ουκ ολίγες ελλείψεις και η πρώτιστη έλλειψη είναι ότι οι έλεγχοι που  καθιερώνετε, αμέσως ή εμμέσως, είναι υπό τον έλεγχο κρατικού οργάνου του γενικού γραμματέα της περιφέρειας και δεν διασφαλίζονται ίχνη αντικειμενικού ελέγχου με τη μη συμμετοχή έστω ενός δικαστικού λειτουργού. Για τη συμμετοχή του δικαστικού λειτουργού δεν υπάρχει συνταγματικό κώλυμα όπως ειπώθηκε αιτιολογημένα από πλευράς Κοινοβουλευτικού Εκπροσώπου.
      Όσον αφορά το ζήτημα της Τοπικής Αυτοδιοίκησης, δύο κεφάλαια έχουμε. Ρυθμίσεις χρεών και προληπτικός έλεγχος στους δήμους.
      Από πότε φωνάζουμε ως Νέα Δημοκρατία για τη θέσπιση του προληπτικού ελέγχου; Και το ζητούμενο είναι ότι η πρόταση περί προληπτικού ελέγχου προκύπτει ως συνέχεια παλινδρομήσεών σας κατά καιρούς, διότι εσείς αλλάξατε το υπάρχον κατά το παρελθόν θεσμικό πλαίσιο σύμφωνα με το οποίο υφίστατο ο προληπτικός έλεγχος του Ελεγκτικού Συνεδρίου. Έχουμε ουκ ολίγες κατατεθείσες εκθέσεις είτε του Ελεγκτικού Συνεδρίου είτε του Συνηγόρου του Πολίτη οι οποίες αποτυπώνουν υποτροπιασμό σε παρανομίες είτε με κατατμήσεις έργων είτε άλλες παρανομίες αφού είναι αναμφισβήτητο πλέον ότι η Τοπική Αυτοδιοίκηση διαχειριστικά έχει ένα ευρύ οικονομικό αντικείμενο. 
      Έρχεσθε τώρα να θεσπίσετε εν μέρει προληπτικό δειγματοληπτικό έλεγχο χωρίς να διασφαλίζετε το ότι αυτός ο έλεγχος θα γίνεται από ένα συγκεκριμένο τμήμα του Ελεγκτικού Συνεδρίου. Πρόκειται για προφανή έλλειψη. Για άλλη μια φορά η απόπειρα νομοθέτησης για συγκεκριμένα θεμελιακής αξίας ζητήματα είναι ελλειμματική. Ρυθμίσεις χρεών Τοπικής Αυτοδιοίκησης, Καποδιστριακός νόμος. Είναι παρεμβάσεις που γίνονται με την επίκληση ενδυνάμωσης της αποκέντρωσης και της Τοπικής Αυτοδιοίκησης. Έχετε νομοθετήσει συγκεκριμένες διαδικασίες ώστε τελικώς οι διαχειριστές των φορέων της Τοπικής Αυτοδιοίκησης κάνουν αλόγιστη χρήση των προϋπολογισμών τους. Έτσι μη καταβαλλομένων και των θεσμοθετημένων πόρων είναι καταχρεωμένοι. Ούτε και αυτό το ειδικό πρόγραμμα Τοπικής Αυτοδιοίκησης που συνήφθη σε σχέση με τον Καποδιστριακό νόμο δεν έχει αποδοθεί κατά 50%. Επιτέλους πρέπει να αποδώσετε τους θεσμοθετημένους πόρους, αλλά και άλλους ώστε να μπορούν οι φορείς της Τοπικής Αυτοδιοίκησης να σταθούν οικονομικά. Στην περιφέρεια καλούνται οι απόμαχοι της ζωής να πληρώσουν υψηλά ανταποδοτικά τέλη. Το πρόβλημα στην Τοπική Αυτοδιοίκηση είναι πολύ σοβαρό και σεις τώρα για να πείτε ότι κάτι κάνετε έρχεσθε να κάνετε ρυθμίσεις χρεών μη καταβάλλοντας αυτά που πρέπει να καταβάλετε. 
      Όσον αφορά τη μεταναστευτική πολιτική η Νέα Δημοκρατία έκανε την πρώτη προσέγγιση το 1991 όταν ανέκυψε το ζήτημα με το νόμο 1975. Χρόνια τώρα δεν έχετε κάνει μια θεσμική παρέμβαση για να λύσετε αυτά τα ζητήματα. Έχετε βασιστεί στην αλόγιστη εισροή μεταναστών που δεν έχουν συνδεθεί με τις πραγματικές εργασιακές ανάγκες. Υπάρχει και η πρόσθετη επίκληση ότι θα μας λύσουν το δημογραφικό πρόβλημα. Στα κατά καιρούς ανακύπτοντα ζητήματα έρχεστε να κάνετε όχι ουσιαστική παρέμβαση, αλλά ερμηνευτική προσέγγιση σ’ αυτά που έχετε θεσπίσει με αόριστο τρόπο.
      Κάτω από αυτές τις περιστάσεις είναι αυτονόητο ότι η Νέα Δημοκρατία σ’ ένα νομοσχέδιο που έχει διάφορα μέτωπα και καμία αρχή δεν μπορεί να συνηγορήσει.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καρατζαφέρης έχει το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Υπουργέ, οι ομόλογοι Υπουργοί σας ανατολικά και δυτικά της χώρας ήταν πρωταγωνιστές δύο ατοπημάτων. Η μία περίπτωση αφορά τις εκλογές που έγιναν στη Χειμάρρα όπου είδαμε να μαχαιρώνονται Έλληνες στην καταγωγή χωρίς καμία αντίδραση από την ελληνική πολιτεία. Φανταστείτε να γινόταν αυτό στη Συρία τι θα συνέβαινε από πλευράς αντίδρασης του Ισραήλ ή να συνέβαινε στη Βουλγαρία ή στην Ελλάδα από πλευράς αντίδρασης της Τουρκίας. 
      Από την άλλη μεριά έχουμε την εγκληματική ολιγωρία του ομολόγου σας του Υπουργού της Τουρκίας μετά από αυτά που είδαμε στο «EURONEWS» για την Αγία Σοφία. Ούτε μία νότα. Η Κυβέρνηση ούτε καν κάλεσε τον Τούρκο Βουλευτή. Υπερασπίστηκε τη θρησκευτική μας κληρονομιά το «EURONEWS» χθες.
      Έρχομαι στο νομοσχέδιο. Αυτό που θα περίμενε κανείς, κύριε Υπουργέ, είναι να βρείτε το θάρρος και να ετοιμάσετε έναν κώδικα πολιτικής ευπρεπείας, για να σταματήσει αυτή η πολιτική αγυρτεία η οποία επιχειρείται από εκείνους που προσπαθούν να προσεγγίσουν πολιτικά πρόσωπα και αδυνατούν να τα προσεγγίσουν. 
      Πριν από δύο ημέρες ο Γενικός Γραμματέας της Κεντρικής Επιτροπής της Νέας Δημοκρατίας εξαγόρασε έναν αρχιφύλακα, τον οποίο είχα, κοντά μου, μαζί με κάποιες δισκέτες και κόμπαζε ότι μπορέσανε και εξαγοράσανε τις δισκέτες του ΛΑ.Ο.Σ. Και το έγκλημά τους: ανέβασαν την τιμή στις 10.000 ευρώ. Τις δίναμε εμείς με 5.000 ευρώ ευκόλως, χωρίς καμία διαδικασία. Αυτός ο εκμαυλισμός, δεν θα σταματήσει; Δεν χρειάζεται μία πρόβλεψη να μην εξαγοράζονται τα στελέχη; Ακόμα και στο ποδόσφαιρο υπάρχουν κανόνες. Θα πρέπει να εξαρτάται πλέον η προσπάθεια μας από το χρήμα του ελληνικού λαού –γιατί γι’ αυτό πρόκειται, κύριε Υπουργέ-με χρηματοδότηση από το δημόσιο που πηγαίνει στα μεγάλα κόμματα και με το χρήμα αυτό του ελληνικού λαού πάνε και εξαγοράζουν αυτούς που έρχονται κοντά μας από ιδεολογία, αλλά κάμπτονται από μία οικονομική δυσπραγία ή από προσωπικά τους βιώματα, άγνωστα σε μας και γνωστά σ’ αυτούς όπως η χαρτοπαιξία. Να νομοθετήσουμε για την ευπρέπεια. Έφτυσαν την ευπρέπεια, δεν την έχουν αφ’ εαυτού κάποιοι στα μεγάλα στα κόμματα. Δυστυχώς όμως, προς αυτήν την κατεύθυνση της εξαθλίωσης των μικρών κομμάτων κινείται το νομοσχέδιο.
      Πριν προχωρήσω στο νομοσχέδιο, κύριε Υπουργέ, θα αναφερθώ στην εφημερίδα «ESPRESSO» τη σημερινή, όπου ο εξαίρετος δημοσιογράφος κ. Μπίρης, που καλύπτει τα ρεπορτάζ της Νέας Δημοκρατίας λέει ότι ο κ. Μεϊμαράκης έχει πείρα σε τέτοιες «βρωμοδουλειές» και τα ίδια έκανε και στο ΚΕΠ. Και συμπληρώνει το ρεπορτάζ: «Στις αργυρώνητες σφυγμομετρήσεις που παραγγέλνει η Νέα Δημοκρατία δεν την ενδιαφέρει η απόσταση από το ΠΑΣΟΚ, αλλά το πώς θα κατέβει ο ΛΑΟΣ». Δεν είναι δικά μου αυτά, κύριε Υπουργέ. Τα διαβάζω στον Τύπο και προκαλούν θλίψη να συμβαίνουν σήμερα και όταν τα γράφουν σε μία εφημερίδα που στηρίζει τη Νέα Δημοκρατία, συμφερόντων του Βαρδινογιάννη, για τον οποίο είδαμε τι έκανε η Νέα Δημοκρατία και τι αντιπαροχές έδωσε με τα μονοπύθμενα τάνκερ. 
      Πρέπει, λοιπόν, πάνω απ’ όλα να φτιάξουμε έναν κώδικα πολιτικής ευπρέπειας, διαφορετικά τραυματίζεται η Νέα Δημοκρατία. Γιατί αν ο πολιτικός κόσμος οδηγείται σε ένα τέλμα, εάν εδώ έχουμε το βιότοπο των πιράνχας, αυτό αποτελεί καίριο τραύμα για τη δημοκρατία, κύριε Υπουργέ. Και πρέπει να προστατεύσουμε τη δημοκρατία, γιατί είμαστε ορκισμένοι όλοι μας σ’ αυτήν. 
      Μιλάτε για δημοσκοπήσεις στο νομοσχέδιο. Ποιες δημοσκοπήσεις; Δεν ξέρετε ότι είναι παραγγελία του ενός και του άλλου κόμματος; Δεν το βλέπετε; Μας δίνουν ένα ψευδεπίγραφο 2,7% και γεμίζουμε την πλατεία της Λάρισας, που γνωρίζετε τι είπε ο Παπανδρέου για όποιον τη γεμίσει. 
      Εάν μπορούμε, λοιπόν, με 2,7% και γεμίζουμε την πλατεία της Λάρισας και γεμίζουμε με κόσμο μέσα κι έξω το Palais de Sport και την πλατεία του «Μπάτη» στο Παλαιό Φάληρο, τότε είμαστε πάρα πολύ δυνατοί πολιτικά. 
      Αυτό το έγκλημα, λοιπόν, που διενεργείται, αυτή η πώρωση και η πόλωση που δημιουργούν κάποιοι, δεν πρέπει να την αντιμετωπίσουμε με έναν κώδικα πολιτικής ευπρέπειας;
      Κι ερχόσαστε να νομοθετήσετε τι, κύριε Υπουργέ; Νομοθετείτε να μην υπάρχει δήμος σε μικρό κόμμα. Τους δήμους στις επόμενες εκλογές, και τις νομαρχίες, θα τις μοιράσετε μόνοι σας ΠΑΣΟΚ και Νέα Δημοκρατία. 
      Πώς θα σας αντιμετωπίσουμε, όταν εσείς έχετε τα χρήματα από το κράτος και τα δίνετε από τη μία τσέπη στην άλλη; Εμείς, τα μικρά κόμματα, πώς θα κάνουμε συνδυασμούς; Ιδεολογικά μας συμπαθεί κάποιος και μας δίνει 5.000 ευρώ. Τώρα που απαγορεύεται θα πάει αυτός να δώσει στην τράπεζα το όνομά του, τη στιγμή που θα ξέρει αύριο ότι εσείς και η Νέα Δημοκρατία θα τον απομονώσουν επαγγελματικά, θα το φορολογήσετε, θα του στείλετε τον ελεγκτή του ΙΚΑ; 
      ‘Ετσι, λοιπόν, εμείς δεν έχουμε καμία ελπίδα να βρούμε έναν πόρο. Αυτά είναι εγκλήματα, κύριε Υπουργέ. Και δείτε την κατάντια της δημοκρατίας. 
      Δείτε τους τέσσερις πρώτους φορείς της εξουσίας, κύριοι συνάδελφοι. Ο Αρχηγός της Αξιωματικής Αντιπολιτεύσεως, είναι ανιψιός Προέδρου και Πρωθυπουργού. Ο Υπουργός Εξωτερικών είναι γιος και εγγονός Πρωθυπουργού. Η Δήμαρχος είναι κόρη Πρωθυπουργού. Η Υπερνομάρχης είναι κόρη Υπουργού. Έτσι θα είναι αύριο παντού. Γιατί βεβαίως αυτοί έχουν τη μεγάλη προίκα. Μια προίκα ετών, με αχθοφόρους το λαό, που του κουβαλάει στις πλάτες για πολλές γενικές. 
      Ή δεν ξέρετε, κύριε Υπουργέ, ότι σ’ αυτά τα έδρανα όπου υπηρετούμε κάποιοι εξ ημών φτωχόπαιδα, έχουμε δέκα γενιές Βουλευτών της ίδιας οικογένειας; Υπάρχουν οικογένειες που είναι μέσα στο Κοινοβούλιο για δέκα γενιές. Ο παππούς στον πατέρα, ο πατέρας στο γιο και στον εγγονό. Και πρέπει να κάνουμε κάτι για την οικογενειοκρατία, για τα τζάκια. Ποια δημοκρατία θεσπίζετε; Την δημοκρατία της οικογενειοκρατίας. Τη δημοκρατία των ισχυρών; Τη δημοκρατία της διαπλοκής; Γιατί βεβαίως αύριο το πρωί το MEGA, ο ALPHA, το STAR, η διαπλοκή θα επιβάλουν το νομάρχη και το δήμαρχο, γιατί το νομοσχέδιο αποθαρρύνει κάθε ανεξάρτητη υποψηφιότητα. 
      Και λέτε εδώ, κύριε Υπουργέ, ότι δεν μπορεί ένα κομματικό όργανο, μία εφημερίδα να βάλει μία στήλη παραπάνω, για τους υποψηφίους του κόμματος που εκφράζει γιατί θα της επιβληθεί ποινή 150 χιλιάδες ευρώ. Την «ΑΥΓΗ» έχει ο Συνασπισμός. Το «ΡΙΖΟΣΠΑΣΤΗ» το ΚΚΕ. Ο ΛΑΟΣ έχει την «Α1». Εάν, δηλαδή, αύριο ο «ΡΙΖΟΣΠΑΣΤΗΣ» γράψει κάτι παραπάνω για τους υποψηφίους του κόμματος που εκφράζει για τον υποψήφιο του ΚΚΕ ή η «ΑΥΓΗ» για το Συνασπισμό ή η «Α1» για το ΛΑΟΣ, θα πληρώσει 150 χιλιάδες ευρώ. Αυτό λέτε! Μας απομονώνετε και τη μόνη φωνή έκφρασης που μας αφήσατε, γιατί τα μεγάλα κόμματα έχετε τα μέσα της διαπλοκής.
      Ποια διαφορά υπάρχει, κύριε Υπουργέ; Τα πράγματα πρέπει να τα λέμε με το όνομά τους. Εσάς σας στηρίζει ο Κόκκαλης, ο Λαμπράκης και ο Μπόμπολας και τους άλλους ο Αλαφούζος, ο Βαρδινογιάννης και ο Κοπελούζος. Ποια είναι, λοιπόν, η διαφορά; Έχετε πίσω την διαπλοκή και κάνετε εκλογές. Έχετε πίσω τη διαπλοκή και νομοθετείτε γι’ αυτήν. Πότε φέρατε ένα νομοσχέδιο εναντίον όλων αυτών; 
      Αττική Οδός, κύριε Υπουργέ, για να πούμε τα πράγματα ξεκάθαρα Μπόμπολας, Σαραντόπουλος.  Ο Μπόμπολας του «ΕΘΝΟΥΣ», ο άνθρωπος του ΠΑΣΟΚ, Σαραντόπουλος της «ΑΠΟΓΕΥΜΑΤΙΝΗΣ», ο άνθρωπος της Νέας Δημοκρατίας. Όποιος και να είναι επάνω, μονά-ζυγά! Ο ΛΑΟΣ, όμως, χάνει, κύριε Υπουργέ. Ο καθένας έχει από πίσω του και ένα πατρόνο! Έτσι, λοιπόν, κυβερνάτε τον τόπο και σεις και οι αναμενόμενοι; 
      Και αν δείτε όλα τα υπόγεια γκαράζ, λένε «ΑΚΤΟΡ-ΑΒΑΞ». Ξέρετε τι σημαίνει «ΑΒΑΞ»; Αντώνης Σγαρδέλης, πρώην γενικός διευθυντής της Νέας Δημοκρατίας, μέλος της Κεντρικής Επιτροπής της Νέας Δημοκρατίας, υπεύθυνος των ετεδημοτών της Νέας Δημοκρατίας. Μοιράζετε τα έργα, οικονομάνε αυτοί, πάει η προμήθεια στα κόμματά σας, έχετε τις μίζες από τα έργα, ΠΑΣΟΚ και Νέα Δημοκρατία και εμείς να μην μπορούμε να κάνουμε ένα σποτ ενός λεπτού, στο δικά μας μέσα ενημέρωσης. Αυτό, λοιπόν, είναι μεγάλη αδικία και ο λαός στις επόμενες εκλογές θα αναδείξει το ΛΑΟΣ, το δικό μας το κόμμα, μία ισχυρή δύναμη εξισορροπητική των αδηφάγων διαθέσεων απέναντι στον Ελληνικό Λαό γι’ αυτό το οποίο μεθοδεύεται εις βάρος του ελληνικού λαού. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωση κύριος Λάμπρος Παπαδήμας.  
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρίες και κύριοι συνάδελφοι, κατά τη διάρκεια της συζήτησης στη Διαρκή Επιτροπή είχαμε τη δυνατότητα να ακούσουμε κάποιες θετικές προτάσεις, οι οποίες έγιναν από τους συναδέλφους όλων των παρατάξεων στη συζήτηση κατ’ άρθρο. Αύριο και πριν ξεκινήσει η κατ’ άρθρο συζήτηση, θα σας δοθούν με τη μορφή ενσωματώσεως των προτάσεων αυτών, μαζί με τις διορθώσεις που έγιναν στο κείμενο. 
      Σήμερα, παρακολούθησα και τους Εισηγητές και τους ομιλητές στην τοποθέτησή τους επί της αρχής, και νομίζω ότι όποιος καλόπιστα παρακολουθούσε όλες αυτές τις τοποθετήσεις, θα έβλεπε ότι ο λόγος όλων συνέκλινε στο «συμφωνούμε μεν» -και όταν αναλυόταν φαινόταν ότι συμφωνούσαν ακόμη περισσότερο- αλλά «δεν μπορούμε, γιατί κάπου είναι όλα στριμωγμένα». 
      Δεν μπορούμε να μιλήσουμε επί της αρχής, λέει ο κ. Παυλόπουλος, γιατί δεν έχει αρχή. Γιατί σ’ αυτό το νομοσχέδιο μας έχετε διάφορες διατάξεις και τρία κομμάτια ξεχωριστά. Δεν πρόκειται για τρία ξεχωριστά κομμάτια, αλλά πρόκειται για ένα κομμάτι που αφορά την Αυτοδιοίκηση. Και οι μετανάστες αφορούν την Αυτοδιοίκηση και του πρώτου και του δεύτερου βαθμού. Οι διατάξεις του νομοσχεδίου αφορούν τη διαφάνεια στην Αυτοδιοίκηση και στην περίοδο πριν αναδειχθούν οι δημοτικές και νομαρχιακές εκλογές κατά τη διάρκεια του προεκλογικού τους αγώνα, όπου καθιερώνεται πλέον ένα σύστημα ελέγχου και των εσόδων και των δαπανών. Επίσης, θεσμοθετείται μία ίση μεταχείριση των διαφόρων συνδυασμών και εμπεδώνονται συνθήκες ενός θεμιτού ανταγωνισμού. 
      Ασφαλώς αυτή η προσπάθεια να είναι όσο γίνεται πιο διαφανής η διαχείριση του τοπικού χρήματος από τους Οργανισμούς Τοπικής Αυτοδιοίκησης φαίνεται και στο δεύτερο μέρος του νομοσχεδίου με τις διατάξεις που έχουμε για τον προληπτικό, για τον καταστατικό έλεγχο, για τη δημιουργία συγκεκριμένων διαδικασιών για την ψήφιση του προϋπολογισμού και του απολογισμού, αλλά και στο τρίτο θέμα που αφορά τους μετανάστες. Εκεί υπάρχουν θέματα που αφορούν τον α΄ και τον β΄ βαθμό και είναι βέβαιο ότι η απλοποίηση των διαδικασιών νομιμοποίησης κάποιων μεταναστών και το κλείσιμο κάποιων προβλημάτων που προέκυψαν μετά από την ψήφιση του θεσμικού πλαισίου για τη νομιμοποίηση των μεταναστών συμβάλλουν στη διαφάνεια της Τοπικής Αυτοδιοίκησης. Γιατί υπήρξαν κατηγορίες και μέσα σε αυτήν την Αίθουσα από συναδέλφους, ότι έχουν ακουστεί πως σε ορισμένους δήμους κάποιοι υπάλληλοι τα πιάνουν για να προωθήσουν υποθέσεις μεταναστών. 
      Επομένως όσο πιο σαφές είναι το νομοθετικό πλαίσιο, όσο λιγότερες δυνατότητες δίνει για να υπάρξουν ιδιαίτερες μεταχειρίσεις των μεταναστών, τόσο περισσότερο αφήνει την Αυτοδιοίκηση αλώβητη, έξω από κάθε σχόλιο για αδιαφάνεια. Και πρέπει να είναι η Αυτοδιοίκηση αλώβητη από τέτοια σχόλια, να είναι κατοχυρωμένη, να έχει ανεβασμένο κύρος, γιατί η Αυτοδιοίκηση και του α΄ και του β΄ βαθμού είναι σήμερα σημαντικότατοι πόλοι εξουσίας, γιατί έχουν ένα πλήθος αρμοδιοτήτων που τους έχει εκχωρηθεί από το κράτος, γιατί έχουν σημαντικότατα έσοδα, διαχειρίζονται πάρα πολύ χρήμα. Και αυτό σημαίνει ότι θα πρέπει απέναντι στους πολίτες που τους ψηφίζουν να είναι διαυγέστατος και ο τρόπος με τον οποίον αναδείχθηκαν στην ηγεσία του δήμου ή της νομαρχίας, αλλά να είναι διαυγέστατη και η διαχείριση που κάνουν στο δημοτικό χρήμα. 
      Επειδή, κύριοι συνάδελφοι, στη συζήτηση επί της αρχής κυρίως το κόμμα της Αξιωματικής Αντιπολίτευσης πιστεύω, ότι δεν είχε διαφωνίες -η διαφωνία ήταν γενική και αόριστη, γιατί είναι στριμωγμένα όλα αυτά τα πράγματα σ’ ένα νομοσχέδιο και δεν είναι τρία νομοσχέδια- και επειδή είχε αρκετό χρόνο για την τοποθέτηση και το ίδιο ίσχυε και για πολλούς από τους ομιλητές, γι’ αυτό επικέντρωσαν την τοποθέτησή τους; Στο ότι η Αυτοδιοίκηση είναι παραμελημένη από το κόμμα που κυβερνά σήμερα, από τη σημερινή Κυβέρνηση και από τις προηγούμενες κυβερνήσεις αυτού του κόμματος και έχει φθάσει σ’ ένα άθλιο χάλι, γιατί δεν έχει πόρους, γιατί δεν μπορεί να τα βγάλει πέρα, γιατί είναι υπερχρεωμένη.
      Εγώ θα ήθελα να πω, ότι με μεγάλη χαρά θα έβλεπα ξανά μια δική σας επερώτηση, για να καθίσουμε να τα συζητήσουμε αναλυτικά όλα αυτά τα θέματα, εάν αυτός είναι ο στόχος. Εδώ όμως συζητάμε το νομοσχέδιο. Επειδή όμως εσείς τα θέσατε τα θέματα κι εγώ δεν μπορώ να τα αφήσω αναπάντητα, θέλω να σας πω τα εξής:
      Πρώτον οι πόροι της Αυτοδιοίκησης έχουν αυξηθεί μ’ ένα σημαντικότατο ρυθμό τα τελευταία χρόνια, ο οποίος ξεπερνά το τριπλάσιο έως πενταπλάσιο του πληθωρισμού. 
      Δεύτερον υπερχρεωμένοι δήμοι υπάρχουν, αλλά δίπλα στον υπερχρεωμένο δήμο που μπορεί μέσα στο Λεκανοπέδιο να τους χωρίζει κυριολεκτικά ένας δρόμος, είναι ένας δήμος ο οποίος δεν χρωστάει μια. Και ασφαλώς όπως υπάρχουν νοικοκυρεμένα σπίτια, υπάρχουν και νοικοκυρεμένοι δήμοι. Και όπως υπάρχουν σπάταλα σπίτια και σπάταλες κυβερνήσεις θα έλεγα, υπάρχουν και σπάταλοι δήμοι. 
      Εμείς έχουμε υποχρέωση να δούμε και να ρυθμίσουμε θέματα που αφορούν και τα οικονομικά της Αυτοδιοίκησης και τη διαφάνεια και τη βαριά κληρονομιά που κάποιοι δήμαρχοι χωρίς να φταίνε, γιατί δεν είχαν την ευθύνη της διαχείρισης πριν, παρέλαβαν από προηγούμενους. Και αυτά βέβαια όλα τα έχουμε κάνει με συνέπεια.
      Μου δόθηκε η δυνατότητα να τα αναλύσω όταν συζητούσαμε στη Διαρκή Επιτροπή. Και τότε ίδια ήταν η τακτική από πλευράς Αξιωματικής Αντιπολίτευσης. Πάλι έθεσε γενικά θέματα για τα οικονομικά της Αυτοδιοίκησης, για τους πόρους, για το ΕΠΤΑ, για όλα αυτά τα θέματα που αποτελούν αντικείμενο επερώτησης. Έθεσαν, όμως, και θέματα που είχαν να κάνουν με το νομοσχέδιο, όπως το ότι ο προληπτικός έλεγχος είναι δειγματοληπτικός. 
      Διευκρίνισα ότι δεν υπάρχει δειγματοληπτικός προληπτικός έλεγχος. Ο προληπτικός έλεγχος θα γίνεται σε όλους τους ΟΤΑ, που είναι υποχρεωμένοι να έχουν προληπτικό έλεγχο από την 1η Ιουλίου του επόμενου έτους. Στον προληπτικό έλεγχο δεν θα ελέγχονται οι υποχρεωτικές δαπάνες. Άλλωστε δεν έχει κανένα νόημα να ελέγχονται οι υποχρεωτικές δαπάνες. Δεν ελέγχονται ποτέ σε κανέναν προληπτικό έλεγχο οι δαπάνες που αφορούν τη μισθοδοσία, εκτός από την πρώτη μισθοδοσία του υπαλλήλου, όπου θα ελεγχθούν όλα τα δικαιολογητικά. Δεν θα ελέγχουν τις υποχρεωτικές δαπάνες, που αφορούν μισθώσεις ακινήτων, εκτός από την πρώτη μίσθωση ακινήτου που εκεί θα ελέγχεται. Όλα αυτά έχουν διευκρινιστεί.
      Επομένως περιττεύει και η κριτική, η οποία έγινε από αρκετούς ομιλητές, για τη δυνατότητα ή για το φόβο μιας πιθανής κυβερνητικής παρέμβασης, αφού ο κατασταλτικός έλεγχος θα είναι δειγματοληπτικός, μήπως είναι κατευθυνόμενος. Ο έλεγχος θα αφορά όλους τους ΟΤΑ. Θα είναι δειγματοληπτικός έλεγχος, όπως έχει καθιερωθεί από το Σύνταγμα, αλλά και από σχετικό νόμο. Εκείνος θα είναι δειγματοληπτικός, αλλά υποχρεωτικά στην τετραετή θητεία του κάθε δημάρχου θα γίνει τουλάχιστον μια φορά κατασταλτικός έλεγχος στο δήμο. Εκεί ο δειγματοληπτικός έλεγχος σημαίνει ότι δεν μπορεί το Ελεγκτικό Συνέδριο μέσα σε μια περίοδο, σ’ ένα έτος, να ελέγξει όλους τους δήμους. Επομένως, θα ελέγξει τους δήμους στην τετραετία. Και δεν πρέπει να ορίσει –για αυτονόητους λόγους- στην τετραετία ποιους δήμους θα ελέγξει στο πρώτο, στο δεύτερο, στο τρίτο και στο τέταρτο έτος. Γι’ αυτό ο έλεγχος αυτός είναι δειγματοληπτικός. 
      Στη συζήτηση επί της αρχής έγιναν τοποθετήσεις που αφορούν ουσιαστικά θέματα που θα τα βρούμε στη συζήτηση κατ’ άρθρον. Γι’ αυτό δεν θα ήθελα να εισέλθω σ΄ αυτά, γιατί πολλά από αυτά στα οποία τοποθετηθήκατε και σήμερα έχουν γίνει ήδη αποδεκτά και θα σας διανεμηθούν με τη μορφή διορθώσεων του κειμένου και αποδοχής προτάσεων δικών σας, αλλά και διορθώσεων φραστικών, όπου αυτό επισημάνθηκε και υπήρχε λόγος να γίνει. 
      Για τα θέματα των αλλοδαπών οι διατάξεις που έχουν μπει είναι διατάξεις οι οποίες και απλοποιούν τη διαδικασία νομιμοποίησης και ρυθμίζουν την είσοδο και παραμονή στη χώρα κάποιων κατηγοριών αλλοδαπών, που δεν έχουν καμιά σχέση εργασία με φορέα της χώρας, αλλά είναι εργαζόμενοι και αμειβόμενοι από ξένες εταιρίες, όπως είναι οι «TOUR LEADERS», οι οποίοι έρχονται στη χώρα μας και δεν υπήρχε μια διαδικασία παράτασης της παραμονής, για την οποία έπαιρναν τουριστική βίζα. 
      Αφορά επίσης τη δυνατότητα του μετανάστη να αλλάζει καθεστώς εργασίας, να μπορεί από τη μισθωτή εργασία –εάν υπάρχουν οι προϋποθέσεις που θέτει ο νόμος- να μεταπηδήσει στην άσκηση ελεύθερου επαγγέλματος. Απλοποιούμε τις διατάξεις, που είχαν να κάνουν με την αλληλογραφία που γινόταν σε κάθε ανανέωση άδειας παραμονής μετανάστη με το Υπουργείο Δημόσιας Τάξης, για να φαίνεται αν συντρέχουν οι λόγοι τάξης και ασφάλειας. Εκεί είπαμε ότι αυτό δεν θα γίνεται, παρά μόνο στην πρώτη διαδικασία νομιμοποίησης του μετανάστη. Από εκεί και πέρα θα χορηγείται άδεια παραμονής και θα στέλνεται στο τέλος του μήνα μία κατάσταση με όλους τους μετανάστες, στους οποίους χορηγήθηκε άδεια παραμονής στο Υπουργείο Δημόσιας Τάξης.
      Αν και όταν το Υπουργείο Δημόσιας Τάξης δει ότι υπάρχουν λόγοι που ο συγκεκριμένος μετανάστης δεν πρέπει να συνεχίσει να μένει στη χώρα, γιατί έχει δημιουργήσει προβλήματα, από κει και πέρα είναι δικό του θέμα να ζητήσει την αφαίρεση και να αφαιρεθεί η χορηγηθείσα άδεια.
      Κάνουμε από εδώ και πέρα τις άδειες διετούς διάρκειας. Οι καινούριες, δηλαδή, ανανεώσεις θα είναι διετείς και δίνουμε την αρμοδιότητα, την οποία είχε ο Υπουργός μέχρι τώρα, στο γενικό γραμματέα της περιφέρειας να χορηγεί την αορίστου χρόνου άδεια παραμονής, όταν συμπληρώσει ο μετανάστης μια δεκαετή νόμιμη παραμονή στη χώρα. Όλες τις άλλες άδειες τις χορηγεί ο περιφερειάρχης. Η μόνη άδεια που έμενε να χορηγεί ο Υπουργός ήταν η αορίστου. Πηγαίνει, λοιπόν, με διάταξη και αυτή στο γενικό γραμματέα της περιφέρειας.
      Τέλος για το θέμα της οικογενειακής συνένωσης, η άδεια διαμονής που χορηγείται στα μέλη της οικογένειας ακολουθεί χρονικά την άδεια του κυρίου κατόχου.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Τέλος θέλω να πω κάποια πράγματα για κάποιες τοποθετήσεις που αφορούσαν το άρθρο 33, για την παραχώρηση δημοτικών εκτάσεων, οι οποίες είχαν καταπατηθεί σύμφωνα με τη διάταξη πριν από σαράντα περίπου χρόνια, δηλαδή πριν από το 1965. Αυτά τα σαράντα χρόνια κατέχονταν συνεχώς μέχρι σήμερα, παρ’ ότι πολλές δημοτικές αρχές διαδέχθηκαν η μία την άλλη από ακτήμονες ή χαμηλού εισοδήματος δημότες. Εκεί, λοιπόν, δίνουμε τη δυνατότητα για ρύθμιση για τέταρτη φορά. Γιατί ο νόμος ψηφίστηκε το 1980, έδωσε μια προθεσμία δύο ετών για να εκδηλωθεί ενδιαφέρον πολλοί και δεν το είχαν πάρει είδηση το 1984 δόθηκε μια προθεσμία άλλων δύο ετών. Το 1993 πάλι με νόμο δόθηκε διετής προθεσμία. Και επειδή φαίνεται ότι…
      ΦΩΤΗΣ ΚΟΥΒΕΛΗΣ: Και δεν το πήραν είδηση;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας πω, κύριε Κουβέλη, γιατί δεν το πήραν είδηση. Εγώ εκτιμώ ότι δεν υπάρχει κανένας μεγάλος δήμος που να είχε τέτοιο φαινόμενο. Εάν όμως υπήρξαν κάποιοι μεγάλοι δήμοι –γιατί δεν μπορώ να ξέρω πού εκδηλώθηκε ενδιαφέρον και πού παραχωρήθηκε- εκεί το θέμα έγινε γνωστό και οι ενδιαφερόμενοι εξεδήλωσαν ενδιαφέρον. Αν λάβετε όμως υπόψη σας ότι η χώρα μας μέχρι το 1998 είχε έξι χιλιάδες κοινότητες, αντιλαμβάνεστε πλέον ότι υπήρχε μια αδυναμία ενημέρωσης των περισσοτέρων ενδιαφερομένων απ’ αυτούς, οι οποίοι ήταν κάτοικοι κοινοτήτων κυρίως, αγρότες…
      ΒΥΡΩΝ ΠΟΛΥΔΩΡΑΣ: Ποιοι είναι οι ενδιαφερόμενοι;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγρότες είναι. Και το νόμο τον είχατε φέρει εσείς.
      ΒΥΡΩΝ ΠΟΛΥΔΩΡΑΣ: Δεν αντιλέγω.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν δείτε το ν.1080/1980, θα δείτε ότι αυτός ο νόμος ακριβώς επαναλαμβάνεται σήμερα. Και δίνεται μια προθεσμία δύο ετών…
      ΒΥΡΩΝ ΠΟΛΥΔΩΡΑΣ: Εγώ σας ρωτάω ποιοι είναι οι ενδιαφερόμενοι.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μα, μπορώ να ξέρω εγώ ποιοι είναι ακριβώς οι ενδιαφερόμενοι;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι διάλογο, κύριοι συνάδελφοι.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Υπάρχουν αιτήματα από δημάρχους των οποίων οι δήμοι προέκυψαν από συνένωση κοινοτήτων και που τώρα πήραν είδηση ότι υπήρχε κάποια τέτοια διάταξη. Και θα σας πω και νομούς: είναι στο Νομό Θεσπρωτίας, στο Νομό Λαρίσης. Πιθανότατα ο κ. Κατσαρός ήξερε το θέμα προχτές που μιλούσαμε. Και υπήρχαν κάποιες κοινότητες που δεν είχαν πάρει είδηση. Και μένει σε εκκρεμότητα ένα θέμα, πράγμα που ούτε τιμά την Αυτοδιοίκηση ούτε εξυπηρετεί αυτούς τους ανθρώπους, οι οποίοι κατέχουν αυτά τα κτήματα αυτό τον καιρό, τα καλλιεργούν και από αυτά φαίνεται ότι έχουν εισόδημα για να ζήσουν. Λέμε, λοιπόν, να δώσουμε ένα τέλος. Γι’ αυτό το λόγο έρχεται για τέταρτη φορά στη Βουλή και επαναλαμβάνεται αυτή η διάταξη, ώστε να δοθεί αυτή η προθεσμία.
      Νομίζω ότι θα μου δοθεί η δυνατότητα στη δευτερολογία μου για περισσότερα. Δεν θέλω να καταχραστώ περισσότερο την υπομονή και το χρόνο σας. Το νομοσχέδιο είναι συγκεκριμένο. Οι εισηγητές δεν είχαν να πουν περισσότερα. Θα δούμε αύριο στην κατ’ άρθρον συζήτηση και την κριτική που έγινε. Τα θέματα που θέσατε πριν έχουν γίνει αποδεκτά. Στην κατ’ άρθρον συζήτηση, λοιπόν, θα δούμε πώς θα μπορέσουμε να βελτιώσουμε αυτές τις διατάξεις ενός νομοσχεδίου, για το οποίο στην ουσία όλοι συμφωνείτε ότι έπρεπε να γίνει, το κατηγορείτε γιατί ήρθε πολύ αργά και λέτε ότι είναι άσχημο που είναι «στριμωγμένο», ενώ θα έπρεπε να είναι μόνο του το κάθε κομμάτι του.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας. 
      ΒΥΡΩΝ ΠΟΛΥΔΩΡΑΣ: Κυρία Πρόεδρε, κυρία και κύριοι συνάδελφοι, ο κύριος Υπουργός πρέπει να δεχθεί μία πάγια αρχή του δικαίου και του κοινοβουλευτικού βίου, ότι νόμος ο οποίος δεν έχει αρχήν, ο οποίος κάνει αποσπασματικές ρυθμίσεις και θεραπεύει «διόρθωση ημαρτημένων», όπως είπε κάποιος, αλλά ουσιαστικά επιδεινώνει τα ημαρτημένα, δεν είναι κάποια αδιάφορη συνθήκη στην ιστορία του κοινοβουλευτικού βίου, αλλά είναι επιδείνωση της καταστάσεως. 
      Για αυτό η βασική οργάνωση της κοινοβουλευτικής συζήτησης απαιτεί συζήτηση επί της αρχής, συζήτηση επί των άρθρων και καταργούμενες οι τροποποιούμενες διατάξεις και κόστη, γιατί απαιτεί το ενιαίο, το οργανωμένο, το ουσιώδες στη νομοπαρασκευαστική διαδικασία να αντιστοιχεί προς τη ζωή. 
      Δεν είναι μόνο ότι έχει τρεις αρχές, αν έχει τρεις αρχές. Είναι υπεραπλουστευτικό το να πούμε: «Μία-μία αρχή να την εξετάσουμε και να συζητήσουμε αν συμφωνείτε σε μία-μία αρχή. Συνεκδοχικά θα πρέπει να καταλήξουμε ότι δεν νοείται, απαιτείται να συμφωνήσετε. Αφού σε τρία μέρη συμφωνείτε, να συμφωνήσετε και στο τριμερές όλων». 
      Έτσι θα έλεγε το επιχείρημά σας. Το επικαλούμαι εγώ για λογαριασμό σας, για να σας πω ότι: Εμείς, ως Νέα Δημοκρατία, θέλουμε επί του Α΄ κεφαλαίου έλεγχο των προεκλογικών δαπανών. Όλοι μας το θέλουμε. Αλλά αν δεν το επιλύετε τεχνικά καλά, ουσιαστικά είναι σαν να μας παγιδεύετε. Δηλαδή έχετε φέρει μία τρύπα στο νερό. Δηλαδή και επί της ουσίας, ενώ συμφωνούμε να ελεγχθεί το προεκλογικό δαπάνημα, φέρνετε μία τρύπα στο νερό -και μας λέτε «Δεν συμφωνείτε με τον έλεγχο»;- η οποία πάσχει πολλαπλώς. 
      Εγώ υιοθετώ ανεπιφυλάκτως τις αιτιάσεις που ήγειρε ο κ. Σκυλλάκος στην επιτροπή –για να είμαστε εξηγημένοι- και έτσι μένει η ιδεατή συμφωνία μας ότι πράγματι θέλουμε να οργανώσουμε μία συζήτηση και να βρούμε τις άρτιες τεχνικές λύσεις για τον έλεγχο των δαπανημάτων. 
      Όταν όμως μου φέρνετε –επαναλαμβάνω για τρίτη φορά- μια τρύπα στο νερό ή επί το λογιότερον «σπαθισμούς εις το ύδωρ», τότε δεν μπορώ να ψηφίσω. Γιατί; Γιατί υπάρχει πρόβλημα στην κοινοβουλευτική μου σκέψη, στην πολιτική μου πρακτική αντιμετώπιση και στο τέλος, σ’ ένα αφανές μειονέκτημα που θέλω να αποκρούσω, ότι δηλαδή φέρνω έναν κακό νόμο, ο οποίος θα είναι ανεφάρμοστος και θα εκτεθεί αυτό το Σώμα. 
      Τι σημαίνει δύο μήνες; Και πού την βρήκατε τη νομοθετική βάση; Πού το βρήκατε; Ή θα πείτε προεκλογική περίοδο, αλλιώς οι δύο μήνες είναι…Γιατί δεν το κάνετε τρεις μήνες, για να παίξουμε την κολοκυθιά; Γιατί είστε άγουροι. Δεν το έχετε επεξεργαστεί. Πάλι γονατογράφοι, στο γόνατο! Κάτι φέρνετε, κάτι ρυθμίζετε, όπως έγινε ολόκληρο το καλοκαίρι. 
      Το Υπουργείο σας έχει πρόβλημα. Θεσμική ακράτεια εξαγγέλλετε και στο τέλος βγαίνει μια φούσκα, μια πομφόλυξ. Και λέει: ελάτε εδώ Βουλευτές, πολιτικοί της ενεργού δράσης και της πράξεως, δηλώστε ηλίθιοι γιατί έτσι το θέλει η κυβερνητική πλειοψηφία. Ε, δεν είναι έτσι! Πολιτικοί, φέρνω εγώ τον καταπληκτικό εκλογικό νόμο με γερμανικό σύστημα, -είμαστε ρέκτες μεταρρυθμιστές- με τη διπλή κάλπη, βάζετε και τον Πρωθυπουργό να λέει άρρητα θέματα κουκιά μαγειρεμένα, ότι δηλαδή παίρνει πλεονέκτημα ο ψηφοφόρος και έτσι και αλλιώς και η δημοκρατία και στο τέλος πού είναι αυτή η μαγική εικόνα, πού είναι το γερμανικό σύστημα με τους τόσους που θα είναι από λίστα και τους άλλους τόσους που θα είναι από στενές εκλογικές περιφέρειες ή από ευρείες εκλογικές περιφέρειες; Και δεν ερυθριάτε με όλα αυτά τα καμώματά σας; Πάντοτε ψύχραιμοι; Πάντοτε νομοθέτες; Πάντοτε μεταρρυθμιστές; Γιατί; Ότι δεν υπάρχουμε να σας ελέγξουμε; Πάθαμε αμνησία; Ένα χρόνο φάγατε σε πολιτική φιλολογία και ρητορική ότι κάνετε το μεγάλο εκσυγχρονισμό για τη μείωση των περιφερειών από δεκατρείς σε δέκα ή σε εννιά. Και δεν ερυθριάτε; Κάποια εξήγηση. Άστο για αργότερα, λέει. Ωριμάστε, κάντε διάλογο τίμιο στο σωστό καιρό. Ο σωστός καιρός είναι το 2000, μόλις εξελέγητε, και όχι τώρα για να γελάσετε την Αριστερά, ότι δηλαδή μπορεί από το λογαριασμό να βγει μια-δύο έδρες ανάλογα με το πόσα κόμματα θα μπουν την αναλογικότητα την κάνουμε 80% και αυτά το 2008. Αλλά να φτιάξω την ωραία ατμόσφαιρα! Μα, είσαστε ευτελείς εμποράκοι πολιτικών επιχειρημάτων. Δεν τιμάται ούτε η κυβερνητική υπόστασή σας, η κυβερνητική πλειοψηφία σας, ούτε το Κοινοβούλιο.
      Πάμε τώρα στους δημάρχους και τους κοινοτάρχες. Πιστεύετε σοβαρά ότι εξουδετερώνετε τον φαυλισμό στις δημοτικές και νομαρχιακές εκλογές με αυτές τις διατάξεις; Απορρίπτω την αρχή για το τεράστιο, το πελώριο υποκριτικό μέγεθος που εμπεριέχουν οι διατάξεις. Δεν θέλω να είμαι συνεργός, να συντρέξω σε θεσμοποίηση της υποκρισίας. Και ύστερα οι καταλογισμοί και ύστερα οι έλεγχοι, όλα στο γόνατο. Δεν μας πείθετε. Δεν έχετε συνεννοηθεί ούτε και με την ΚΕΔΚΕ που είναι μέλος της Κεντρικής Επιτροπής και του Εκτελεστικού σας Γραφείου. Φάνηκε ότι δεν τον εκφράζετε αυθεντικά, όσο ήθελε να κρατήσει τα προσχήματα ο κύριος  Πρόεδρος της ΚΕΔΚΕ και να είναι και εκφραστής και αυτών. Και εν πάση περιπτώσει, εγώ συνομιλώ με τους δημάρχους. Οι τίμιοι θα υποφέρουν. Τα λαμόγια θα αλωνίσουν. Και αυτό με το διαβατήριο του νόμου περί ελέγχου των εκλογικών δαπανημάτων.
      Κεφάλαιο δεύτερο: δημοτικά χρέη. Ρύθμιση των οικονομικών. Ζητούμε τον προληπτικό έλεγχο, να προκύψει σε συμφωνία, αν είναι και για κάτω από πέντε χιλιάδες είναι ένα θέμα να το εξετάσουν πώς το θέλουν οι δήμαρχοι και η πρωτοβάθμια Αυτοδιοίκηση. Ενδιαφέρον όμως έχει ποια είναι η οικονομική σας σχέση –και αυτό δεν είναι επερώτηση, αυτό είναι νομοσχέδιο- με τους δήμους, κύριε Υπουργέ των Εσωτερικών. Η Κυβέρνηση του ΠΑΣΟΚ, υπεξαιρεί ή όχι τους κεντρικούς αυτοτελείς πόρους, υπεξαιρεί ή όχι κονδύλια τεράστια για τα οποία δεν κάνετε λόγο; Η Κυβέρνηση παρακρατεί αθεμίτως εκείνα που θα έπρεπε να δώσει για να ενισχύσει και να στηρίξει τους δήμους και τις νομαρχίες; Περί τίνος ομιλούμε; Κάποιον έλεγχο δειγματοληπτικό, ενίσχυση, ενώ θα έπρεπε να εξηγηθεί τι θα γίνει με το χρέος, τις δόσεις. Σ’ αυτό το νομοσχέδιο έπρεπε να είχε έρθει.
      Εν παρενθέσει γι’ αυτό το κεφάλαιο σας λέω ότι εκεί που είναι οι οφειλές προς τις διάφορες μονάδες ΔΕΚΟ των δήμων υπάρχει σχετική τροπολογία και έχετε συμφωνήσει να περιληφθεί και η ΕΥΔΑΠ. Κράτος εν κράτει είναι η ΕΥΔΑΠ! Στην ΕΥΔΑΠ χρωστούν οι δήμοι. Σας το ζητώ. Εάν θέλετε να μην είναι τελείως μετέωρο και στο κενό όλο το νομοθέτημα, για τα έσοδα και έξοδα των δήμων και των νομαρχιών, φροντίστε να συνεννοηθείτε τα κυβερνητικά κλιμάκια Εσωτερικών και Οικονομικών, ώστε να περιλάβουν και την ΕΥΔΑΠ σε αυτές τις ανακουφίσεις που κάνει, ως οφείλει, το νομοθέτημα και η Κυβέρνηση για τα χρέη των δήμων προς τις ΔΕΚΟ και την ΕΥΔΑΠ.
      Σημειώνω πάλι στην ίδια ουσιώδη –νομίζω- παρένθεσή μου ότι πρέπει να υπάρχει σχετική τροπολογία για τους καταλογισμούς που έχουν γίνει από τον πάρεδρο για δαπανήματα των δημάρχων που έχουν γίνει κατά συμφωνία, ομοφωνία όλων των μελών του δημοτικού συμβουλίου. Καλό είναι να την κάνετε δεκτή, διότι δεν έχει κανένα νόημα. Οι δαπάνες έγιναν με ομόφωνη γνώμη του δημοτικού συμβουλίου. Δεν έχει κανένα νόημα -και έχει επαναληφθεί και κατά το παρελθόν- να κρατούνται όμηροι ή ακόμα χειρότερα καταδικαζόμενοι με καταλογισμούς οι δήμαρχοι που αποφάσισαν έτσι για το δαπάνημα. Για πολλά από τα δαπανήματα, τα οποία είναι αμφιβόλου παρατυπίας, ο πάρεδρος εξήντλησε τα ακρότατα όρια του ελέγχου και της εκτιμήσεως των δεδομένων, όπως -παραδείγματος χάριν- για βράβευση μαθητών, οι οποίοι πέτυχαν από ένα δήμο της επαρχίας στο πανεπιστήμιο, αυτό το κονδύλιο να καταλογιστεί στο δήμαρχο, διότι δεν ήταν εγγεγραμμένο στον κωδικό, ενώ ήταν απόφαση του δημοτικού συμβουλίου ομόφωνη γι’ αυτό το δαπάνημα.
      Πρώτον, λοιπόν, για την ΕΥΔΑΠ. Δεύτερον, για τους καταλογισμούς υπάρχει και στο παρελθόν –δύο και τρεις φορές εγένετο- η ίδια ρύθμιση από τη Βουλή των Ελλήνων. Το ίδιο ζητούμε και τώρα. 
      Συνοπτικά για το κεφάλαιο του μετανάστη δεν μπορούμε να μην πούμε και σε αυτήν τη συζήτηση πώς το φέρνετε έτσι. Δεν μπορούμε και να συμπεράνουμε περί τίνος πρόκειται. Ποιος είναι και πού βρήκατε τον πιέζοντα, τον ασκούντα πολιτική, οικονομική και εν τέλει ηθική πίεση tour leader, προς τον οποίο θέλετε να προστρέξετε και να τον ικανοποιήσετε; Ποιος είναι αυτός και από πού κατάγεται; Από το Παρίσι; Σας ερωτώ σοβαρά. Από τη Γαλλία, από την Αγγλία ή μήπως είναι από τις Ανατολικές Χώρες; Ξέρετε γιατί το θέτω αυτό; Γιατί αυτοί οι αρχηγοί εκδρομών, οι tour leaders, τους οποίους αφορά το νομοσχέδιο, είναι αρχηγοί μεταναστευτικών ή λαθρομεταναστευτικών γκρουπ στην Ελλάδα.
      Το μεταναστευτικό απαιτεί τη σοβαρή αντιμετώπισή του και όχι την αποσπασματική, κύριοι συνάδελφοι. Δεν ενδιαφέρει ούτε η διετία ούτε τίποτα. Θέλουμε να δούμε τη συνένωση των οικογενειών, τι θα γίνει μεθαύριο. Ξανά τα ίδια ερωτήματα που θα έπρεπε να τα έχει απαντήσει το εν αδρανεία ιδρυθέν και τεθέν από σας Ινστιτούτο Μετανάστευσης. Πόσους αντέχει η χώρα; Πού βρίσκονται; Με τι θα ασχοληθούν; Ποιος τους ελέγχει; Πότε θα φύγουν; Έχουμε μερικές χιλιάδες εργατών στα ολυμπιακά έργα. Να απαντήσει η Κυβέρνηση τι θα τους κάνει. Θα τηρήσει τα συμβόλαια; Υπάρχουν συμβόλαια ότι θα πρέπει να πάνε πίσω στον τόπο τους, ότι ήταν για μια ευκαιρία εργασίας, η οποία θα τελειώσει μεθαύριο, δηλαδή, σε οκτώ μήνες θα τελειώσει; Θα τους φορτώσετε και αυτούς στη Νέα Δημοκρατία.
      Πού είναι η πρόνοιά σας, η ανανέωση της πρόνοιας σε αυτό το νομοθέτημα; Πού τους βρήκατε τους tour leaders; Είναι οι «TOUR LEADERS» από το Παρίσι; Να πω ναι. Δεν μας δίνετε καμία πληροφορία. Δεν μας εξηγείτε τι θα κάνετε.
      Δεν μας λέτε τι γίνεται για τους λαθρομετανάστες που συλλαμβάνονται και τους έχουν στους καταυλισμούς και μετά από δεκαπέντε ημέρες –αιώνιο, σταθερό θέμα- τους απολύουν λέγοντας: «Ποιος; Ο λαθρομετανάστης.» Ψάχνει να ζήσει -δεν έχει που την κεφαλήν κλίναι- να βρει Θεού τόπο. Και του λέει τώρα η γραφειοκρατία η υποκριτική της Κυβέρνησης: Υποχρεούται εντός δεκαπέντε ημερών να εγκαταλείψει το ελληνικό έδαφος. Υπογραφή του λαθρομετανάστη Ιμ Σαούντ.
      Δεν είναι σοβαρά πράγματα αυτά. Δεν είναι σοβαρή πολιτική. Είναι ανυπαρξία. Είναι ευτελισμός της πολιτικής, γιατί περιβάλλεται όλο το σχήμα με διατάξεις νόμου, με εφαρμογές δικαιοδοτικές, ότι ο αρχηγός του καταυλισμού θα καλέσει τους απολυόμενους στο δεκαπενθήμερο. Δεν είναι έτσι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κάτι λάθος κάνετε για το πώς πρέπει να είναι το κράτος, η Αυτοδιοίκηση και η δημοκρατία. Δηλαδή, με άλλα λόγια, σας ζητώ να εννοήσετε ότι κάπου πρέπει να υπάρχει και έλεγχος. Οι αδέσποτοι, παραδείγματος χάρη, λαθρομετανάστες δεν υπάρχουν πουθενά στον κόσμο, τη μια μέρα να είναι εδώ, την άλλη να είναι εκεί, κανένας να μην ξέρει πού είναι, από πού φύτρωσε αυτός. Και να στριμώχνουμε τη σκέψη μας και τη βούλησή μας πίσω από ένα αδυσώπητο και άδικο ερώτημα: Είσαι ρατσιστής ή όχι; Δεν είμαι ρατσιστής. Θέλω όλες τις πρόνοιες για τον οικονομικό μετανάστη. Στα ανθρώπινα δικαιώματα, στις οικονομικές ευκαιρίες, στη διασφάλιση της ιατροφαρμακευτικής περίθαλψης, στα πάντα. Εδώ, όμως, σας ελέγχω ότι είσαστε τελείως ασυνάρτητοι, τελείως ασύντακτοι. Δεν έχετε νόμο. Δεν φέρνετε νόμο. Μου φέρνετε για τον tour leader.
      Ο «TOUR LEADER», λέει ένας πονηρός συνέλληνας, είναι ο αρχηγός των λαθρομεταναστών. Δεν κάνω λόγο για τον «TOUR LEADER» εξ Ιταλίας ή εκ Γαλλίας.
      Για την καταπάτηση: Οφείλετε να δώσετε εξηγήσεις ποιοι είναι –όχι μόνο το γεωγραφικό θέμα- αυτοί οι αναξιοπαθούντες. Σας το ρωτάει όλη η Αντιπολίτευση. Και φέρνετε το επιχείρημα «ξέρετε, είχα έξι χιλιάδες κοινότητες και δεν μπορούσα να βρω άκρη». Γιατί; Μήπως τώρα δεν έχετε έξι χιλιάδες μονάδες; Ή θα βρείτε καλύτερα από τους εννιακόσιους καποδιστριακούς δήμους οι οποίοι έχουν μέσα και τις υπόλοιπες πέντε χιλιάδες εκατό μονάδες που λέγονται δημοτικά διαμερίσματα; Αφού οι μονάδες υπάρχουν. Και πρέπει να υπάρχει το δημοτικό διαμέρισμα. Και το κρατούμε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Πολύδωρα, σας παρακαλώ ολοκληρώστε.
      ΒΥΡΩΝ ΠΟΛΥΔΩΡΑΣ: Τελειώνω, κυρία Πρόεδρε.
      Έχει διαμερισματικό συμβούλιο, έχει –αν εκλέξει- και δημοτικό σύμβουλο ή αξιωματούχο άλλο στο κεντρικό συμβούλιο του Καποδίστρια. Και έρχεστε και συνομολογείτε «δεν έβρισκα άκρη»; Ποιος σας τα λέει αυτά; Εσείς είσαστε ανίκανοι να βρείτε άκρη. Και τότε και τώρα.
      Το ερώτημα είναι απλό και σαφές: Ποιους αφορά η καταπάτηση; Ποιοι είναι αυτοί οι αναξιοπαθούντες; Πού; Για να δω τι κάνουμε. Γιατί αν είναι κάτι καταπατητές οι οποίοι έχουν και τα λεφτά τους και τη σειρά τους και τις πολλές εκτάσεις και την υποστήριξη από κάποιους νονούς, φυσικά δεν θα ψηφίσουμε με τόση ευκολία, όπως μας το εισάγετε, το αναιτιολόγητο. Δεν το υποστηρίζετε καν. Είναι και ανυποστήρικτο.
      Εγώ σας λέω: Και είκοσι χρόνια τι κάνουμε; Εντάξει, να θεραπευτεί κάποτε. Και τώρα είμαι πρόθυμος να ψηφίσω να θεραπευτεί αυτό το κεφάλαιο κάποιων αναξιοπαθούντων οι οποίοι από εκεί ζουν, όπως το περιέγραψε η εικόνα που μας διατυπώσατε. Είναι, όμως, αυτή η εικόνα;
      Συνεπώς ανέπτυξα ότι δεν υπάρχει αρχή. Και η απόπειρα αρχής είναι καταψηφιστέα και αυτή κατά ένα μέρος από τα τρία. Και στο πρώτο και στο δεύτερο και στο τρίτο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου.
      Ορίστε, κύριε Κωνσταντίνου.
      ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, σας ευχαριστώ.
      Παρακολουθήσαμε τον άρτι κατελθόντα του Βήματος συνάδελφο Κοινοβουλευτικό Εκπρόσωπο της Νέας Δημοκρατίας να αναφέρεται στο νομοσχέδιο με εκφράσεις που τουλάχιστον σε εμένα δημιουργήθηκε η εντύπωση –να μην σας πω με βεβαιότητα- ότι δεν απευθυνόταν κριτικά προς το νομοσχέδιο ούτε με διάθεση απόρριψης, πολύ περισσότερο με καμιά διάθεση βελτίωσης. Απουσίασε η όποια πρόταση, όπως όλοι μας είμαστε μάρτυρες, στην ομιλία που έκανε ο κ. Πολύδωρας.
      Έχω την πεποίθηση, κυρία Πρόεδρε, ότι η ομιλία του Κοινοβουλευτικού Επροσώπου της Νέας Δημοκρατίας απευθυνόταν σε άλλο χώρο και πάντως όχι σε εμάς τους Βουλευτές. Ούτε καν στους Βουλευτές της Νέας Δημοκρατίας. Και αυτό τον ισχυρισμό θα τον υποστηρίξω και ελπίζω ότι θα τον αποδείξω στη συνέχεια.
      Ακούσατε, κυρία Πρόεδρε, αυτό που και η Κυβέρνηση, αλλά και με γλαφυρό τρόπο ο εσηγητής του ΠΑΣΟΚ ο κ. Βαϊνάς,παρουσίασε στο νομοσχέδιο και είπε για το πρώτο κεφάλαιο τι περιλαμβάνει και τι προβλήματα επιλύει. Παρακολουθήσατε όμως τα επιχειρήματα του κ. Πολύδωρα.
      Γιατί καταψηφίζουν το πρώτο κεφάλαιο του νομοσχεδίου; Είπε πολλά. Εκφράσεις βαριές, για να μην σας πω βαρύτατες. Μπέρδεψε και τον εκλογικό νόμο, έφτασε σε γερμανικά συντάγματα ή γερμανικούς εκλογικούς νόμους, αλλά γιατί το καταψηφίζει η Νέα Δημοκρατία δεν μας είπε. Αν είχε κάνει όμως τον κόπο να ακούσει τον Κοινοβουλευτικό Εκπρόσωπο της Νέας Δημοκρατίας στην Επιτροπή, όπου συζητήσαμε το νομοσχέδιο, θα έλεγε αυτό που δεν τόλμησε να πει εδώ και θα αποκαλυπτόταν ποιος είναι ο λόγος που καταψηφίζει η Νέα Δημοκρατία το πρώτο κεφάλαιο.
      Το πρώτο κεφάλαιο, είπε ο κ. Παυλόπουλος στην επτροπή, το καταψηφίζει γιατί το σύστημα αυτό απευθύνεται στον παριστάμενο Υπουργό: «Κύριε Υπουργέ, το σύστημα που εισάγετε είναι τόσο γραφειοκρατικό, ώστε πράγματι δημιουργούνται τεράστιοι κίνδυνοι και προβλήματα. Το θέμα είναι ένα, που δείχνει και τη νοοτροπία σας», λέει ο κ. Παυλόπουλος στην Κυβέρνηση του ΠΑΣΟΚ: «Ουσιαστικά ο ελεγκτικός μηχανισμός είναι ο περιφερειάρχης και τα όργανα που αυτός θεσπίζει». Και στη συνέχεια –για να μην σας κουράσω- μιλάει για κομματικό έλεγχο.
      Αυτό είπε η Νέα Δημοκρατία στην επιτροπή. Εδώ δεν είπε τίποτα. Εμείς τι συμπέρασμα να βγάλουμε, κυρία Πρόεδρε; Το συμπέρασμα που βγάζω –και θα το πω από τώρα γιατί είναι το συμπέρασμα για όλο το νομοσχέδιο- είναι ένα: Ότι η Νέα Δημοκρατία δεν βλέπει το νομοσχέδιο που συζητάμε, όπως και το τελευταίο διάστημα δεν βλέπει κανένα νομοσχέδιο. Συνδέει κάθε νομοσχέδιο, κάθε διάταξη, κάθε άρθρο, κάθε παράγραφο, με το θέμα των εκλογών. Και δεν έχει αντιληφθεί ότι αυτές οι εκλογές, που θα γίνουν την άνοιξη του 2004, θα έχουν το αποτέλεσμα που θα έχουν. 
	Εμείς στο ΠΑΣΟΚ ξέρουμε ότι και πάλι θα κερδίσουμε, αλλά εδώ συζητάμε πώς θα υπηρετήσουμε καλύτερα τους πολίτες. Πώς θα υπηρετήσουμε, στην περίπτωσή μας αυτού του νομοσχεδίου, τους Οργανισμούς Τοπικής Αυτοδιοίκησης καλύτερα και κατά την προεκλογική τους περίοδο και για τα οικονομικά τους, αλλά και σε ό,τι αφορά τους μετανάστες.
	Είπε και άλλες ηχηρές λέξεις. Δεν θέλω να τις χαρακτηρίσω. Αν ακολουθούσα την τακτική του κ. Πολύδωρα, θα είχα να πω κι εγώ ηχηρές λέξεις που θα χαρακτήριζαν και την ομιλία του. Αυτά όμως χαρακτηρίζουν τους ανθρώπους που τα χρησιμοποιούν.
	Είπε δηλαδή ότι θέλει η Νέα Δημοκρατία τον έλεγχο των προεκλογικών δαπανών στην πρωτοβάθμια και δευτεροβάθμια Αυτοδιοίκηση, αλλά επειδή κατά την κρίση της αυτές οι ρυθμίσεις δεν είναι τόσο καλές όσο θα ήθελε, γι’ αυτό δεν τις ψηφίζει. Και ο απλός πολίτης απλά ρωτάει: «Ψηφίστε αυτές και αν οψέποτε γίνετε κυβέρνηση, κάντε καλύτερες ρυθμίσεις». 	Πού ακούστηκε αυτό; Σε ποια λογική μπορεί να υπακούει, ότι δεν το ψηφίζει γιατί δεν είναι τόσο καλό όσο -κατά τη γνώμη μου υποκριτικά- λέει ότι θα ήθελε η Νέα Δημοκρατία;
     Το ίδιο ισχύει, κυρία Πρόεδρε, και για το δεύτερο κεφάλαιο. Τα ίδια έγιναν και εκεί. Και στα γρήγορα ο κ. Πολύδωρας –ο Κοινοβουλευτικός Εκπρόσωπος της Νέας Δημοκρατίας- πέρασε και το δεύτερο κεφάλαιο για να συμπληρώσει την ανάλυσή του αναφερόμενος στο θέμα της μεταναστευτικής πολιτικής και να ακούσουμε εδώ άλλες τέτοιες εκφράσεις, όπως οι ηχηρές που λέχθηκαν στο πρώτο κεφάλαιο.
     Ακούσαμε και στην επιτροπή και εδώ, αλλά και από συναδέλφους της Νέας Δημοκρατίας, ότι η Κυβέρνηση στερείται συνολικής μεταναστευτικής πολιτικής και γι’ αυτόν το λόγο καταψηφίζει τα άρθρα, το κεφάλαιο τρίτο, που αναφέρεται στα θέματα των μεταναστών. Και για να στηρίξει αυτά, ακούσαμε και λέξεις για ευτελισμό της πολιτικής, ακούσαμε για ανικανότητα. 
     Δεν θέλω –επαναλαμβάνω- να ακολουθήσω τέτοια οξυμένη κριτική και οξύτατες εκφράσεις. Τουλάχιστον όμως σ’ αυτήν τη χώρα και σ’ αυτήν την Αίθουσα έχουμε μνήμη. Γιατί ο κ. Πολύδωρας ήταν μέλος της κυβέρνησης της Νέας Δημοκρατίας στην περίοδο 1989-1993. Και τότε υπήρχε θέμα μεταναστών.
      Θα μπορούσα και εγώ καλόπιστα να ρωτήσω: Μα, δεν θυμάστε τίποτα, κύριε Πολύδωρα, ως Υπουργός; Δεν θυμάστε τι κάνατε για τους μετανάστες; Δεν κάνατε απολύτως τίποτε! Να μην σας θυμίσω τα πιο δυσάρεστα, τι σταθμούς στήσατε στην Κέρκυρα και τι μεταδίδατε στη Βόρεια ‘Ηπειρο. Να μη σας πω τι τυπώνατε στην Ελλάδα και στέλνατε στις εκλογές στη Βουλγαρία και άλλα τέτοια. Μα πού μιλάτε επιτέλους; Δεν έχουμε μνήμη και εμπειρία σ’ αυτήν τη χώρα; Δεν γνωρίζουμε τι έγινε και αιτιάσθε σήμερα την Κυβέρνηση του ΠΑΣΟΚ για αποσπασματική πολιτική στους μετανάστες και ζητάτε να σας φέρει ο Υπουργός των Εσωτερικών τις συμβάσεις των εργαζομένων και ερωτάται εάν λήξουν τι θα γίνει και πώς θα επιστρέψουν στη χώρα;
      Ο κ. Πολύδωρας λέει ότι δεν είναι ρατσιστές. Εύχομαι να μην είναι η Νέα Δημοκρατία, όπως και κανείς ‘Ελληνας δεν πρέπει να είναι ρατσιστής. Αυτό δείχνει η ιστορία μας, ο πολιτισμός μας, οι αρχές μας. Σε μας πάτε να κάνετε το δάσκαλο; Σε μας πάτε να βάλετε αρχές; Σε μας τι πάτε να θυμίσετε; Μα, η ιστορία σας μιλάει. Δε χρειάζεται να βγάλω εγώ θεωρίες, όπως θεωρητικολογεί ο κ. Πολύδωρας. Η πράξη της Νέας Δημοκρατίας μιλάει.
      Κυρία Πρόεδρε, όλοι οι συνάδελφοι Βουλευτές του ΠΑΣΟΚ που μίλησαν και εγώ, έχουμε ένα διπλό χρέος σήμερα. Επειδή η Νέα Δημοκρατία δεν κάνει προτάσεις για τη βελτίωση όσο το δυνατόν περισσότερο του νομοσχεδίου, ο ρόλος αυτός έπεσε σε εμάς, στους Βουλευτές του ΠΑΣΟΚ και σε εμένα ως Κοινοβουλευτικό Εκπρόσωπο, να κάνουμε ακόμα καλύτερο αυτό το νομοσχέδιο για τους Οργανισμούς Τοπικής Αυτοδιοίκησης, γιατί είναι πράγματι ένα νομοσχέδιο, όπως είπε και ο κ. Σπυριούνης, που δείχνει ότι έχει γίνει σοβαρή δουλειά για να φτάσει στην Ολομέλεια της Βουλής και βεβαίως στην αρμόδια επιτροπή.
      Γι’ αυτό το λόγο θα ήθελα, κύριε Υπουργέ, να σας παρακαλέσω να προσέξετε τρεις παρατηρήσεις και αν είναι δυνατόν να μας απαντήσετε.
      Η πρώτη αφορά στο άρθρο 21 στο πρώτο κεφάλαιο για το θέμα των δημοσκοπήσεων. Φοβούμαι ότι υπάρχει κίνδυνος να υπάρξει μια διαφορετική κλίμακα ελέγχου μεταξύ αφ’ ενός βουλευτικών εκλογών και αφ’ ετέρου νομαρχιακών και δημοτικών εκλογών. Επειδή νομίζω ότι δεν πρέπει ενδεχομένως να δημιουργηθεί τέτοια εντύπωση και κάποιοι να το εκμεταλλευτούν, πιστεύω ότι το άρθρο 21 πρέπει να επεκταθεί και για τις βουλευτικές εκλογές. Νομίζω ότι θα είναι θετικό και πάντως κανένα αρνητικό δεν πρόκειται να επιφέρει. 
      Γνωρίζω ότι το Υπουργείο Τύπου θέλει να φέρει διάταξη γι’ αυτό το θέμα, αλλά όταν φέρει με το καλό το Υπουργείο Τύπου την καλύτερη διάταξη που σκέπτεται, θα την ψηφίσουμε. Επί το παρόντος ας ψηφίσουμε αυτή, η οποία είναι καλύτερη από αυτό το καθεστώς που υπάρχει.
      Το δεύτερο που θέλω να σας προτείνω –το πρότεινε και ο συνάδελφος εισηγητής μας και σήμερα, αλλά και στην αρμόδια επιτροπή- είναι το θέμα του προληπτικού ελέγχου. Δεν ξέρω εάν για ΟΤΑ κάτω των πέντε χιλιάδων πρέπει να υπάρχει ή όχι –δεν είμαι απόλυτος σε αυτό- αλλά είμαι απόλυτος σε ό,τι αφορά στη Νομαρχιακή Αυτοδιοίκηση. Ποιος ο λόγος να υπάρχει προληπτικός έλεγχος στη Νομαρχιακή Αυτοδιοίκηση; Επαναλαμβάνω ότι δεν είμαι απόλυτος στη σκέψη που εκφράζω σε ό,τι αφορά στη Νομαρχιακή Αυτοδιοίκηση, αλλά επειδή πιστεύω ότι έτσι θα είναι θα είναι το σωστό, γι’ αυτό το λόγο σας το προτείνω. Πρέπει να το δείτε, γιατί νομίζω ότι θα βοηθήσει περισσότερο στο στόχο που έχετε βάλει, δηλαδή η διαφάνεια να υπάρχει σε όλη την έκταση.
      Τέλος θέλω να σας προτείνω και κάτι άλλο, που αφορά ιδιαίτερα στο νομό από τον οποίο κατάγομαι και πιο ειδικά την πόλη της Δράμας. Σύμφωνα με το νόμο του 1997 τα καταστήματα εστίασης και όχι μόνο αυτά, συμβάλουν στους ΟΤΑ, όπου βεβαίως πάρει απόφαση το δημοτικό συμβούλιο, με ένα φόρο από 2% έως και 5%. 
      Ποιο είναι το πρόβλημα που υπάρχει; Γνωρίζω ότι τότε το κάνατε άρθρο γιατί το πρότεινε η ΚΕΔΚΕ. Όμως είναι άλλο το θέμα να βάζω ένα ποσοστό φορολογίας στη Μύκονο ή στην Αθήνα ή στη Ρόδο ή στην Κέρκυρα. Αναφέρω μερικές τουριστικές περιοχές, αλλά δυστυχώς υπάρχουν και άλλες πάρα πολλές. Ευτυχώς για τη χώρα μας καλά κάνουν οι ΟΤΑ και έχουν εισοδήματα από αυτήν τη φορολογία. Υπάρχουν όμως περιοχές, όπως είναι η Δράμα. Σας θυμίζω ότι ο Νομός Δράμας είχε ενταχθεί στο ειδικό πρόγραμμα λόγω της μεγάλης ανεργίας και της φυγής βιομηχανιών στη Βουλγαρία.
      Υπάρχουν, λοιπόν, περιοχές που αυτό το ποσοστό της φορολόγησης, όσο και αν σας φανεί ότι μπορεί να είναι υπερβολή –δεν είναι όμως υπερβολή- είναι πάρα πολύ σημαντικό για τις επιχειρήσεις να μπορούν να το καταβάλλουν γιατί συνέβη μετά από απόφαση του δημοτικού συμβουλίου όσοι δεν πλήρωσαν να έχουν πάει τα χρέη τους και στο δημόσιο ταμείο. Βρίσκω, λοιπόν, απολύτως λογικό να σας προτείνω ότι αντί για 2% έως 5% η διάταξη αυτή να γίνει από 0,2% και 0,5% έως 2% και 5% αντιστοίχως. Έτσι θα έχει τη δυνατότητα και μια περιοχή που δεν έχει τόσο πολύ τουρισμό ή δυνατότητα εσόδων να θεσμοθετεί χαμηλότερο ποσοστό φορολόγησης και άλλες περιοχές σε άλλες πόλεις να θεσμοθετούν ποσοστό φορολόγησης μεγαλύτερο.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΠΑΝΑΓΙΩΤΗΣ ΣΓΟΥΡΙΔΗΣ) 
      Και πάλι γνωρίζω ότι η ΚΕΔΚΕ μπορεί να έχει διαφορετική προσέγγιση στο θέμα. Πιστεύω όμως ότι αφού η ΚΕΔΚΕ δεν πήρε και δεν παίρνει την πρωτοβουλία επίλυσης αυτού του προβλήματος, πρέπει εσείς, κύριε Υπουργέ, να πάρετε την πρωτοβουλία και να το επιλύσουμε άπαξ δια παντός. Σας διαβεβαιώνω ότι σχεδόν σε όλη τη Βόρειο Ελλάδα –εξαιρώ κάπως κάποιες παραθαλάσσιες τουριστικές περιοχές- το πρόβλημα είναι οξυμένο. Γι’ αυτό ζητώ να το αντιμετωπίσετε άμεσα.
      Κύριε Πρόεδρε, τελειώνοντας την παρέμβαση θέλω να επαναλάβω ότι η σημερινή στάση- συμπεριφορά και η πολιτική θέση που εξέφρασε η Νέα Δημοκρατία δια του Κοινοβουλευτικού της Εκπροσώπου δεν κάνει τίποτε άλλο από το να αποδεικνύει ότι η Νέα Δημοκρατία στερείται λόγων, στερείται επιχειρημάτων, στερείται προγράμματος και αυτό που με ευχαρίστηση κάνει είναι να χρησιμοποιεί οξυμμένες εκφράσεις για να κρύψει τη γύμνια, την ανυπαρξία του προγραμματικού της λόγου. 
      ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι η εισαγγελία Πρωτοδικών Αθηνών διεβίβασε στη Βουλή σύμφωνα με το ν. 3126/2003 «ποινική ευθύνη των Υπουργών» καταγγελία που αναφέρεται στον Υφυπουργό Υγείας και Πρόνοιας κ. Έκτωρα Νασιώκα. 
      Κύριε Βαϊνά, θέλετε να δευτερολογήσετε. 
      ΙΩΑΝΝΗΣ ΒΑΪΝΑΣ: Όχι, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Εσείς, κυρία Μακρή;
      ΖΩΗ ΜΑΚΡΗ: Μάλιστα, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Μακρή, έχετε το λόγο για πέντε λεπτά.
      ΖΩΗ ΜΑΚΡΗ: Κύριε Υπουργέ, όταν τοποθετηθήκατε είπατε πως αντιληφθήκατε ότι η Νέα Δημοκρατία δεν έχει βασικές ενστάσεις για το νομοσχέδιο, απλώς το μόνο το οποίο βρήκε να διατυπώσει, ως μομφή, είναι ότι είναι ένα νομοσχέδιο σε τρία. Εγώ νομίζω πως και σεις ο ίδιος με πολιτικό θάρρος το χαρακτηρίσατε στριμωγμένο και θέλω να πω πως δεν είναι κακό να θέλει κανείς να νομοθετεί με χρονική άνεση. Είναι κάτι δημοκρατικό, επιβεβλημένο και ίσως κάνει και τα νομοσχέδια περισσότερο αποτελεσματικά. Το αντίθετο ακριβώς, αποδεικνύει προχειρότητα, αποδεικνύει έλλειψη διάθεσης να λυθεί συνολικά το πρόβλημα και κάνει βάσιμες τις ενστάσεις μας για την έλλειψη συνολικής πολιτικής σε θέματα, όπως των αλλοδαπών για το οποίο μας κατηγόρησε και ο Κοινοβουλευτικός εκπρόσωπος του ΠΑΣΟΚ. Για το θέμα αυτό θα πω μόνο τούτο, απαντώντας σε εκείνον, κυρίως, ο οποίος καίτοι ισχυρίστηκε ότι δεν θέλει οξύτητα δεν το απέδειξε στην πράξη, ότι ρατσιστής δεν είναι εκείνος ο οποίος καταφέρεται κατά των αλλοδαπών αλλά είναι και εκείνος που από σκοπιμότητα δεν επιλύει τα προβλήματά τους με προφανή σκοπό.
      Έχουν επανειλημμένα, κύριε Υπουργέ, διατυπωθεί κατηγορίες εναντίον των κυβερνήσεων του ΠΑΣΟΚ ότι χρησιμοποιούν την Τοπική Αυτοδιοίκηση σαν ένα συμπληρωματικό μηχανισμό εφαρμογής της πολιτικής τους και σαν ένα μέσο για την παρέμβαση των μηχανισμών της κεντρικής εξουσίας και στην κοινωνική και στην οικονομική ζωή των δήμων. Θα μου επιτρέψετε να πω ότι το νομοσχέδιο που σήμερα συζητούμε αποδεικνύει αυτό το βάσιμο των αιτιάσεων κατά των κυβερνήσεων του ΠΑΣΟΚ, αλλά και την αλήθεια των διαπιστώσεων ότι υπάρχει απροθυμία ουσιαστικής αναβάθμισης του ρόλου της Τοπικής Αυτοδιοίκησης. Και θέλω να πω στο συνάδελφό μου τον Κοινοβουλευτικό Εκπρόσωπο του ΠΑΣΟΚ, πώς και το βλέπουμε το νομοσχέδιο, και το μελετήσαμε και είχαμε κάθε διάθεση να το στηρίξουμε, αρκεί να μας το επιτρέπατε.
      Εμείς πιστεύουμε ότι δυστυχώς ακόμη και σήμερα, παρά τις αντίθετες δημόσιες υποσχέσεις και δεσμεύσεις, η Κυβέρνηση προχωρά σε μια ψήφιση νόμου που δεν συμβάλλει αποτελεσματικά στη δημιουργία ενός αναπτυξιακού μοντέλου, ούτε ενισχύει ουσιαστικά την αποκέντρωση αλλά ούτε και βοηθά στο να διαδραματίσει η Αυτοδιοίκηση με αμεσότητα ρόλο στα τοπικά προβλήματα.
      Νομίζω πως οι διατάξεις που συζητούμε σήμερα δεν συμπληρώνουν το έλλειμμα δημοκρατίας, δεν αντιμετωπίζουν την αποξένωση ενός ευρύτατου τμήματος της ελληνικής κοινωνίας από την εκλογική και πολιτική διαδικασία και δεν απαντούν στην αποδόμηση της εκλογικής συμπεριφοράς.
      Εμάς δεν μας αρκούν οι γόνιμες σκέψεις, ούτε ακόμη και η πολιτική επιβεβαίωση θέσεων και αρχών που διατυπώνουμε. Εμείς θεωρούμε πως απαιτείται να αναληφθούν και πρωτοβουλίες που να εκφράζουν και να προωθούν τις προφορικές διακηρύξεις. Απαιτείται η ικανότητα να ξεχωρίζουμε τα μείζονα από τα ελάσσονα. Απαιτείται ανοιχτός διάλογος, ειλικρίνεια, εμπιστοσύνη γιατί μόνον έτσι θα προχωρήσουμε αποτελεσματικά. Νομίζω, όμως, ότι εσείς νομοθετείτε στενόκαρδα χωρίς να επιθυμείτε ο ενεργός πολίτης να ενθαρρύνεται να συμμετέχει στα κοινά.
      Η αίσθηση που αποκομίσαμε είναι ότι δεν επιθυμεί η Κυβέρνηση να ελέγχει η Αυτοδιοίκηση, να αντιστέκεται στο συγκεντρωτισμό και στην κηδεμονία πάσης φύσεως, στις πολωτικές συγκρούσεις και την υποβάθμισή της. 
      Ένα νομοσχέδιο το οποίο εμείς θεωρούμε ότι είναι αλυσιτελές δεν θα το ψηφίσουμε. Θεωρούμε ότι οι ρυθμίσεις του δεν είναι αποτελεσματικές. Νομίζω ότι αυτή τη θέση μας και αυτήν τη στάση μας ο Έλληνας πολίτης όχι μόνο την καταλαβαίνει αλλά και την επικροτεί. 
      Αναφέρθηκε προηγουμένως ο Υπουργός στα οικονομικά των δήμων και είπε πως υπάρχουν δήμοι νοικοκυρεμένοι και δήμοι που δεν έχουν οικονομική βιωσιμότητα, όπως ακριβώς είναι και τα δικά μας νοικοκυριά και σπίτια μας. Δεν είπατε, όμως, καμιά κουβέντα για τους πόρους που παρακρατεί η κεντρική διοίκηση. Δεν διαπίστωσα καμία διάθεση αυτοκριτικής στο θέμα αυτό. 
      Εμείς θεωρούμε ότι ο έλεγχος για τους ΟΤΑ, στους οποίους επίσης αναφερθήκατε, είναι απολύτως επιβεβλημένος. Θεωρούμε, όμως, ότι δυστυχώς δεν θα έχει ως αποτέλεσμα την εξυγίανσή τους, αλλά θα οδηγήσει σε ένα νέο γραφειοκρατικό κυκεώνα που θα έχει σαν αποτέλεσμα μια πλήρη διοικητική ασφυξία των δήμων, πέραν δηλαδή της οικονομικής που υπάρχει ήδη σε αυτούς.
      Νομίζουμε ότι η Κυβέρνηση του ΠΑΣΟΚ θέλει τις τοπικές εξουσίες να λειτουργούν σαν υποκαταστήματα ή θυγατρικές της σημερινής διαπλεκόμενης κεντρικής εξουσίας. Αυτό δεν σημαίνει ότι είναι αργά να αναστραφεί η κατρακύλα του θεσμού, αλλά είναι αργά για την Κυβέρνησή σας.
      Πιστεύουμε ότι καθεστώς ΠΑΣΟΚ και εξυγίανση είναι οξύμωρο σχήμα, αλλά μια δική μας κυβέρνηση θα μπορέσει να κάνει την Αυτοδιοίκηση ανεξάρτητη, υγιή, απαλλαγμένη από το σαράκι του κομματικού φόρου υποτέλειας. Και αυτός είναι ο δικός μας εφικτός στόχος, η δική μας δέσμευση.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Συμπληρωματικά σε όσα είπα στην αρχική μου ομιλία, να αναφέρω ότι θα υπάρξει πρόβλημα νομικό για το πώς θα στοιχειοθετηθεί η νομιμότητα ή η παρανομία με το δίμηνο προεκλογικό αγώνα. Το επεσήμανα στην επιτροπή και το επισημαίνω και τώρα. Εάν δεν υπάρχει τέτοιο ζήτημα, να το κάνουμε εξάμηνο, να το μεγαλώσουμε όσο μπορούμε.
      Δεύτερον όσον αφορά τις δημοσκοπήσεις υπάρχουν δύο προβλήματα. Το ένα είναι γιατί να είναι μόνο δεκαπέντε μέρες και όχι ένας μήνας ή όλο το δίμηνο, όσο είναι η προεκλογική περίοδος. Διότι η δημοσκόπηση ακόμα και έντιμη να είναι, και επιστημονικά φτιαγμένη, επηρεάζει το εκλογικό αποτέλεσμα. Το δεύτερο είναι ότι υπάρχει ένα γενικότερο ζήτημα όρων, προϋποθέσεων και εγγυήσεων για το ότι θα είναι σωστές και έγκυρες οι δημοσκοπήσεις.
      Η τρίτη παρατήρησή μου έχει να κάνει με το ότι μια σειρά ρυθμίσεις ιδιαίτερα στα άρθρα 25, 26, 27 –δεν θυμάμαι αν υπάρχουν και άλλα άρθρα- αφορούν ζητήματα που είναι υπό συζήτηση στον κώδικα για τη δημοτική και νομαρχιακή αυτοδιοίκηση. Δεν καταλαβαίνουμε για ποιο λόγο βιαστήκατε και κάνετε αυτές τις ρυθμίσεις εσπευσμένα. Νομίζω ότι και ο έλεγχος είναι ένα ζήτημα που θα μπορούσε να είναι στον κώδικα.
      Για ποιο λόγο μπαίνουν εκτάκτως και αποσπασματικά στο νομοσχέδιο;
      ‘Όσον αφορά τον έλεγχο, εμείς έχουμε ταχθεί υπέρ του δυνατότερου, του ευρύτερου δυνατού ελέγχου. Αυτήν την άποψη την εκφράσαμε στο Σύνταγμα. Επισημαίνω ότι εκτός ελέγχου Ελεγκτικού Συνεδρίου μένουν πολλά πρόσωπα ΝΠΙΔ τα οποία όμως υποκρύπτουν το κράτος. Δεύτερο πρόβλημα υπάρχει σε σχέση με τον προληπτικό έλεγχο και εν προκειμένω στο νομοσχέδιο γιατί για μακρύ χρονικό διάστημα κάποιοι δήμοι και νομαρχίες δεν θα είναι υπό έλεγχο, θα ελέγχονται μόνο μια φορά στα τέσσερα-πέντε χρόνια.
      Ερωτηματικά επίσης γεννώνται σχετικά με τα ποια κριτήρια θα υπάρχουν με τον έκτακτο έλεγχο. Είπατε στην επιτροπή για μετά από κάποια καταγγελία. Θα πρέπει να υπάρχουν πιο αντικειμενικά κριτήρια. Βεβαίως όταν υπάρχουν καταγγελίες να γίνεται έκτακτος έλεγχος, αλλά δεν μπορεί να χρησιμοποιηθεί είτε ο δειγματοληπτικός είτε ο έκτακτος έλεγχος σε βάρος μη αρεστών δημάρχων. Χρειάζονται κάποιες εγγυήσεις και κανόνες για να μη θεωρείται πολιτική δίωξη.
      Τέλος με την τελευταία διάταξη την 33 έχετε κάνει ένα βήμα που μιλάτε για αναδρομή οπότε χρειάζεται πάνω από τριάντα χρόνια να το  κατέχει κάποιος –δεν μιλάω κυρίως για τους αγρότες- αλλά το μέγεθος οικοπέδων εντός και εκτός σχεδίου, θα πρέπει να περιοριστεί μόνο για το άρτιο. Όσο είναι εντός σχεδίου το άρτιο και μέχρι τέσσερα στρέμματα εκτός σχεδίου να ρυθμιστεί. 
      ΑΡΙΣΤΟΤΕΛΗΣ ΠΑΥΛΙΔΗΣ: Υπάρχει αυτή η διάταξη. Προσκύρωση οικοπέδων εντός των δήμων.
      ΑΝΤΩΝΗΣ ΣΚΥΛΛΑΚΟΣ: Έτσι όπως είναι διατυπωμένη η παλιά διάταξη και ένας που έχει εκτός σχεδίου εκατό στρέμματα και τα κατέχει παρανόμως μπορεί να ζητήσει και συμβολικό τίμημα. Αυτό είναι το άσχημο. 
      ΑΡΙΣΤΟΤΕΛΗΣ ΠΑΥΛΙΔΗΣ: Άνευ ορίων. 
      ΑΝΤΩΝΗΣ ΣΚΥΛΛΑΚΟΣ: Αυτό λέω να μπει ένα όριο στο άρτιο και στη μία περίπτωση και στην άλλη.
      Δημιουργήθηκε μια κατάσταση και το κατανοώ, κάποιος έχτισε μια καλύβα για να βάλει το κεφάλι του. Άλλο αυτό και άλλο οι βίλες όμως. Πρέπει, λοιπόν, να υπάρχουν για τα χτίσματα –γιατί γι’ αυτές τις περιπτώσεις πάτε να λύσετε το ζήτημα- οι αντικειμενικές αξίες ή οι αξίες κατ’ εκτίμηση της εφορίας. Αν μιλάμε δηλαδή για χτίσμα εκατό εκατομμυρίων –αυτό το πρόβλημα δεν θα είναι στις κοινότητες αλλά στις πόλεις- να μη μπορεί να νομιμοποιηθεί με συμβολικό τίμημα και να μπουν δύο κριτήρια: Το ύψος της αξίας του χτίσματος και ο περιορισμός στο άρτιο όπως λέγατε στην Επιτροπή και εντός και εκτός σχεδίου.
      Δεν ξέρουμε πότε θα μας δοθούν οι τροποποιήσεις. Αύριο θα συζητάμε τα άρθρα και δεν θα ξέρουμε αν θα κάνετε δεκτές κάποιες προτάσεις μας. 
      ΠΡΟΕΔΡΕΥΩΝ (Παναγιώτης Σγουρίδης): Πριν από την έναρξη της συνεδρίασης θα δοθούν οι αλλαγές. Αυτή είναι πάγια πρακτική.
      ΑΝΤΩΝΗΣ ΣΚΥΛΛΑΚΟΣ: Εντάξει, αλλά θα ξεκινήσουν να μιλούν οι εισηγητές και εκείνη την ώρα θα προσπαθούμε να κατανοήσουμε τι λένε οι προσθήκες και οι τροποποιήσεις; Τυπικά είναι εντάξει ο κύριος Υπουργός και ένα λεπτό να τις δώσει νωρίτερα αλλά ουσιαστικά δεν μπορούμε να κάνουμε τη δουλειά μας. Εκτός αν είναι τόσο λίγα αυτά που αποδέχεστε οπότε δεν χρειάζεται να τα διαβάσουμε. 
      ΠΡΟΕΔΡΕΥΩΝ (Παναγιώτης Σγουρίδης): Στη μία το βράδυ ελάτε να τα πάρετε. 
      ΑΝΤΩΝΗΣ ΣΚΥΛΛΑΚΟΣ: Είναι έτοιμες και κατατίθενται στη μία; 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, δεν θυμάμαι αν ήσασταν εδώ όταν συζητήσαμε το συμπληρωματικό νόμο του αρχικού –μου διαφεύγει ο αριθμός του- του 1996 για έλεγχο προεκλογικών δαπανών. Λίγο προ της διαλύσεως της Βουλής την τελευταία εβδομάδα συζητούσαμε το συμπληρωματικό νόμο 3023/00.
      Είχα γίνει κακός υποστηρίζοντας την άποψη ότι δεν προσθέτει τίποτε και ότι μας περιμένει όργιο προεκλογικών δαπανών. Δικαιώθηκα απολύτως. Έγιναν προκλητικές σπατάλες που οδηγούν στη σκέψη ότι άλλοι τις πλήρωναν. Το πολιτικό χρήμα κυκλοφορούσε διαβρώνοντας το σύστημα. Επικαλούμαι αυτήν την εμπειρία για να επισημάνω την ανάγκη το σύστημα που καθιερώνετε να τύχει προστασίας κατά την εφαρμογή του. Πρέπει να λειτουργήσουν οι επιτροπές και να επιβληθούν οι επαπειλούμενες ποινές, οι καταγγελίες να αξιοποιούνται αμέσως διότι διαπιστωνόντουσαν οι παραβιάσεις και οι παραβάσεις αλλά δεν ήξερες ποιος καταγγέλλει ποιον και τι θα γίνει με την καταγγελία. Έτσι το σύστημα τινάχτηκε στον αέρα και ενώ είχε ψηφισθεί κάποιο συγκεκριμένο σύνολο διατάξεων αυτό κατέληξε να είναι ανενεργό με ό,τι αυτό συνεπάγεται.
      Το σύστημα, λοιπόν, που κατοχυρώνεται απ’ αυτό το νομοσχέδιο πρέπει να έχει αποτελεσματικότητα. Αυτό εξαρτάται από την αρτιότητα των διατάξεων και από τη βούληση να εφαρμοστούν επί παντός χωρίς εξαιρέσεις. Ο νόμος είναι νόμος για όλους.
      Δεύτερον με ερεθίζουν τα γεγονότα της Χειμάρρας. Γνωρίζω καλά τη Βαλκανική ιστορία. Σαν στρατιωτικός από τα πρώτα βήματα της θητείας μου θεώρησα ότι για να είσαι καλός επαγγελματίας στρατιωτικός πρέπει να γνωρίζεις και καλή ιστορία. Ο ελληνικός λαός δεν είναι ξενόφοβος. Είναι γενναίος και πλούσιος σε αισθήματα. Όσες φορές είχε ικανή ηγεσία ο λαός θριάμβευσε. Αυτό λέει η ιστορία μας. Έχουμε το 1897 και το 1912. Σε τρεις ημέρες σπάσαμε το μέτωπο στο Σαραντάπορο. Με όλα αυτά θέλω να πω ότι η ηγεσία για ένα λαό είναι ένα σημαντικό στοιχείο. 
      Πρέπει όμως να πούμε ότι δεν ανταποκρίνονται στην καλοσύνη της πατρίδας μας όλοι οι ξένοι. Προσέξτε όσες φορές δημιουργήθηκαν προβλήματα γι’ τη χώρα μας είχαν σαν βάση ανύπαρκτες μειονότητες. Εν πολλοίς εξακολουθεί να υπάρχει αυτός ο υποκρυπτόμενος επεκτατισμός. Αναφέρομαι στους μουσουλμάνους της Θράκης και στους γείτονες εξ Ανατολών. Αναφέρομαι στο ψευτομακεδονικό.
      Έχουμε απτά παραδείγματα ότι με διάφορα προσχήματα υποκινούν ανύπαρκτες καταστάσεις για διεκδικήσεις εις βάρος της πατρίδας μας. Πρέπει να προσέξουμε να μην προκαλέσουμε στην πατρίδα μας μετά από δέκα, δεκαπέντε χρόνια καταστάσεις από αβλεψίες που τις έχουμε πληρώσει επανειλημμένως. Να επικαλεστώ το όνομα που προσεταιρίστηκαν το 1950 επειδή εκλιπαρούσαμε να μπούμε στο ΝΑΤΟ και υπήρχε η γνωστή κατάσταση μετά τον Εμφύλιο με την απειλή από το βορρά. Ουδείς τόλμησε να πει τίποτε όταν άρχισε ο προσεταιρισμός από το 1946 που η έκτη δημοκρατία ονομάστηκε «Μακεδονία» με προσανατολισμένο το μέτωπο προς την Πιρέλσκα Μακεντόνια και προς την Εγκέισκα Μακεντόνια.
      Έτσι λέγαμε τότε. Ήταν η γραμματεία της διεθνούς και της βαλκανικής κομμουνιστικής ομοσπονδίας, κύριε Σκυλλάκο. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Σπυριούνη, τι σχέση έχουν αυτά με το νομοσχέδιο; 
      ΚΥΡΙΑΚΟΣ ΣΠΥΡΙΟΥΝΗΣ: Αναφέρομαι στη μετανάστευση. Βέβαια δεν χρειάζεστε τις υποδείξεις μου. Έχετε αυξημένη ευαισθησία.
      Τελειώνω, λέγοντας, κύριε Πρόεδρε, ότι πρέπει να προσέξουμε αυτό το θέμα.
      Όσο για τους καταπατητές, άκουσα το διάλογο που έγινε και θέλω να πω ότι πρέπει να υπάρχει και ένα όριο και να μη γίνονται εσκεμμένως καταπατητές.
      Πάντως ψηφίζω επί της αρχής το νομοσχέδιο.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Για τη Χειμάρρα δεν έγινε κανένα σχόλιο ως έπρεπε. Μέγα θέμα, κύριε Υφυπουργέ Εσωτερικών. Θα το ξαναδούμε μπροστά μας. Και στις προηγούμενες εκλογές έγιναν τα ίδια. Δεν συνετίστηκε η Κυβέρνησή σας και δεν ακούσατε την προειδοποίησή μας. Καταθέσαμε ερώτηση στον κύριο Υπουργό Εσωτερικών στις 4 Νοεμβρίου, χτυπήσαμε καμπανάκι να δει τι γίνεται στη Χειμάρρα και τι θα κάνει. Τίποτε. Έστω και μετά τα επεισόδια, εσείς προσωπικά που θα είσθε «ενώπιος ενωπίω» με τους άλλους συναδέλφους σας στο Συμβούλιο της Ευρώπης, πρέπει να θέσετε θέμα. Και μια και θα πάτε στο Συμβούλιο, ζητείστε να σας δώσουν τα έντυπα για την Τοπική Αυτοδιοίκηση.
      Πάντως, κύριε Υφυπουργέ, επειδή συνυπηρετήσαμε ως μέλη αντιπροσωπείας σε διεθνείς οργανισμούς, να ξέρετε ότι κάποιοι εκεί έχουν το «βίτσιο» να κάνουν μελέτες. Έχω λοιπόν στα χέρια μου ένα κείμενο του συμβουλίου της Ευρώπης. Είναι το γράμμα που στέλνει ο πρόεδρος του Συμβουλίου των Μονίμων Αντιπροσώπων προς τον πρόεδρο της Κοινοβουλευτικής Συνέλευσης του Συμβουλίου της Ευρώπης, και αναφέρεται στους κανόνες δεοντολογίας στην Τοπική Αυτοδιοίκηση. Πειγράφει ένα μοντέλο-πακέτο πρωτοβουλιών.
      Κύριε Υφυπουργέ, είναι «κώδικας». Όλα όσα επιχειρείτε εδώ πολύ επιδερμικά να παρουσιάσετε ως ιδέες της Κυβερνήσεώς σας, εδώ είναι σε ανάλυση και μάλιστα τέτοια που νομίζω ότι θα ήταν το καλύτερο για εμένα ή να μας το φέρνατε συνημμένο στο νομοσχέδιο ή να αποσύρεται το νομοσχέδιο και να αντιγράψετε αυτό το κείμενο. Είναι το ντοκουμέντο 9749 της 22ης Μαρτίου του 2003 και το οποίο σας παραδίδω.
      Πάντως γίνεται προσπάθεια σε όλη την Ευρώπη ώστε η Τοπική Αυτοδιοίκηση να λειτουργήσει κατά αποτελεσματικότερο τρόπο. Στη χώρα μας γίνονται προσπάθειες ώστε να κάνει τα πρώτα βήματα, κατά την κρίση μου, μετά την κατάργηση των ελέγχων. Και ξεκινάτε στο νομοσχέδιό σας από τον έλεγχο, των δαπανών κατά την οργάνωση του συστήματος του προεκλογικού για την ανάδειξη των αρχόντων του α΄ βαθμού Τοπικής Αυτοδιοίκησης. Καλά τα λέτε. Όμως τι δε λέτε εσείς ο παλιός δήμαρχος; Πόσα χρόνια είστε δήμαρχος, κύριε Υφυπουργέ.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Πολλά χρόνια.
      ΑΡΙΣΤΟΤΕΛΗΣ ΠΑΥΛΙΔΗΣ: Πολλά χρόνια δήμαρχος ο κύριος Υφυπουργός. Οι εν ενεργεία δήμαρχοι προεκλογικά τη δύναμη που τους έχει δώσει ο λαός πώς την χρησιμοποιούν;
Έχετε δει πώς δουλεύουν τα συνεργεία των δήμων υπέρ του δημάρχου που ξανακατεβαίνει σε εκλογές ή υπέρ του υποψηφίου που υποστηρίζει ο εν ενεργεία δήμαρχος; Εξέδρες, αφίσες, συνεργεία, χρήμα να δουν τα μάτια σας! Εμείς που υπέστημεν αυτές τις πρακτικές, και τις υπέστημεν από γνωστά πρόσωπα, λέμε Θεέ μου, αυτός είναι ο δήμαρχός μας; Καμία πρόβλεψη ουσίας, ώστε όλοι αυτοί οι φίλοι μας που κάποια στιγμή γίνονται οι πρώτοι πολίτες στους δήμους μας, να ξέρουν ότι ο πρώτος πολίτης δεν γίνεται κομματάρχης! 
      Καταλαβαίνετε ποιον εννοώ, Στρατηγέ! 
      ΚΥΡΙΑΚΟΣ ΣΠΥΡΙΟΥΝΗΣ: Προέρχεστε πάντοτε από περιοχή που έχω αδυναμία! 
      ΑΡΙΣΤΟΤΕΛΗΣ ΠΑΥΛΙΔΗΣ: Τώρα θα κατέβεις κάτω και θα είσαι απελευθερωμένος από διάφορα!
      ΠΡΟΕΔΡΕΥΩΝ (Παναγιώτης Σγουρίδης): Να μην γράφεται τίποτα στα Πρακτικά. Σας παρακαλώ, κύριοι συνάδελφοι! Αυτή τη στιγμή, η συνεδρίαση αναμεταδίδεται σε εθνικό δίκτυο. Δεν πρέπει, λοιπόν, να ξεχνάμε ότι υπάρχει Κανονισμός και πρέπει να τον σεβόμαστε. Δεν μπορούν να γίνονται στη Βουλή συζητήσεις «τύπου καφενείου»! 
      ΑΡΙΣΤΟΤΕΛΗΣ ΠΑΥΛΙΔΗΣ: Δεν είναι καφενείο! Σας παρακαλώ, πολύ! Δεν δέχομαι την έκφρασή σας!
      ΠΡΟΕΔΡΕΥΩΝ (Παναγιώτης Σγουρίδης): Εκφράσεις του τύπου «Όταν πήγα στην Κω και έφυγα από την Κω και ήρθα εδώ…» δεν είναι κατάλληλες. 
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, είμαστε Βουλευτές και εκφραζόμεθα ελεύθερα στις συνεδριάσεις του Κοινοβουλίου!
      ΠΡΟΕΔΡΕΥΩΝ (Παναγιώτης Σγουρίδης): Επειδή ακριβώς είμαστε Βουλευτές, θα σας παρακαλέσω πολύ να μείνετε και να αναφερθείτε επί του νομοσχεδίου και να μην απευθύνεστε στον οποιοδήποτε συνάδελφο. 
      ΑΡΙΣΤΟΤΕΛΗΣ ΠΑΥΛΙΔΗΣ: Συνάδελφοι συνδέονται και κατά άλλο τρόπο πέραν αυτού λόγω της κοινοβουλευτικής ιδιότητας. Ο Στρατηγός που υπηρέτησε στην παραμεθόριο περιοχή και εγώ ως Βουλευτής έχουμε κοινές αναμνήσεις, ζήσαμε τα ίδια πράγματα. Κάποια στιγμή ας τα ακούσει και ο λαός δια της τηλεοράσεως για να μάθουν πώς πολιτεύονται ορισμένοι δήμαρχοι και για ποιο λόγο εμείς που θέλουμε να φτιάξουμε σύστημα, κάνουμε παρατηρήσεις στην Κυβέρνηση. «Βάλτε χέρι», κύριε πρώην δήμαρχε και σημερινέ Υπουργέ των Εσωτερικών. Δεν μπορούν να ασυδοτούν. 
      Υπάρχουν σώφρονες δήμαρχοι που τους θαυμάζουμε. Δεν τους ψηφίζουμε, αλλά έχουμε την υποχρέωση να αναγνωρίσουμε ότι πολιτεύονται κατά εξαιρετικό τρόπο και δεν δίνουν καμία λαβή για σχόλια. Υπάρχουν, όμως, και κάποια εκρηκτικά γεγονότα.
      Το νομοσχέδιό σας, εκεί που πρέπει να βάλει χέρι, «δειλά τρέμουν τα χεράκια σας»! Σας είπα προηγουμένως για τους ελέγχους που τους αποφεύγετε, όπως ο Σατανάς το λιβάνι ή τους αποφεύγατε επί χρόνια μέχρι πια που ξεχείλισε το ποτήρι! Αυτό κάνετε και για τις περιπτώσεις των προεκλογικών κινήσεων μεγαλοστελεχών σας.
      Το τελευταίο κεφάλαιο αφορά τους μετανάστες. Οι αλλοδαποί στο νησί μας, τη Ρόδο, αυξάνονται και πληθύνονται. Σύμφωνα με τις εκτιμήσεις είναι είκοσι χιλιάδες οι αλλοδαποί, προερχόμενοι από μη κοινοτικές χώρες, κύριοι συνάδελφοι, στη Ρόδο. Στις εκατό και κάτι χιλιάδες, οι αλλοδαποί είναι είκοσι χιλιάδες! Αυτά που σας λέγω, τι σαν κάνουν να σκεφτείτε; Είκοσι χιλιάδες! Και οι περισσότεροι είναι ανεξέλεγκτοι! Μονίμως μας φέρνετε «τρικ» για να τακτοποιήσετε επιμέρους περιπτώσεις. Πού θυμηθήκατε τώρα τους tour-leaders; Αυτή ήταν η αγωνία μας; Δεν αγωνιάτε, κύριε Υφυπουργέ των Εσωτερικών, για τους είκοσι χιλιάδες με τις πράσινες και τις βεραμάν κάρτες; 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υφυπουργός.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, άκουσα τον Κοινοβουλευτικό Εκπρόσωπο της Νέας Δημοκρατίας να λέει ότι ουσιαστικά αυτό το νομοσχέδιο πάσχει τρομερά και δεν αξίζει κανείς να ασχολείται μαζί του και ότι συμφωνεί με τις παρατηρήσεις που έκανε ο κ. Σκυλλάκος. Δεν ξέρω ποιος πρέπει να ανησυχεί περισσότερο από τους δυο σας, κύριε Σκυλλάκο, εσείς ή ο κ. Πολύδωρας γι’ αυτήν τη συμφωνία; Όμως ο κ. Σκυλλάκος τόνισε ότι αυτό το νομοσχέδιο, αυτές τις διατάξεις τις ψήφισε η Νέα Δημοκρατία όταν οι ίδιες διατάξεις περιλαμβάνονταν στο ν. 3023 για τις βουλευτικές εκλογές.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Και ερωτώ, νομιμοποιούμαστε εμείς σαν Βουλευτές να θέλουμε άλλες διατάξεις από αυτές που θα ισχύουν στους δημάρχους;
      Ας πάρει, λοιπόν, μια θέση η Νέα Δημοκρατία να μας πει. Γιατί η κ. Μακρή προς τιμήν της έκανε πολύ καλή δουλειά και οφείλω να το ομολογήσω. Προχθές όταν συζητούσαμε το νομοσχέδιο στη διαρκή επιτροπή στην κατ’ άρθρον συζήτηση έκανε πολύ σωστές παρατηρήσεις, όπως έκαναν και οι άλλοι εισηγητές, και ο κ. Σκυλλάκος και ο κ. Κουβέλης και ο κ. Βαϊνάς και πολλές από αυτές θα δείτε αύριο ότι έχουν ενσωματωθεί μέσα στο νομοσχέδιο.
      Αλλά λέω για τον Κοινοβουλευτικό σας Εκπρόσωπο, ας πάρετε επιτέλους μια θέση, ποια είναι αυτήν τη στιγμή η θέση του κόμματος σας σε αυτό το νομοσχέδιο; Δεν ψηφίζετε επειδή υπάρχουν, τρεις διαφορετικές αρχές στα τρία κομμάτια του ή σε κάποιο κομμάτι μπορούσατε να διαφωνήσετε. Εγώ όμως είδα από τις τοποθετήσεις σας, ότι ουσιαστικά συμφωνείτε και θεωρείτε αναγκαίες όλες αυτές τις ρυθμίσεις που περιλαμβάνει και στα τρία μέρη το νομοσχέδιο.
      Είπε ο κ. Πολύδωρας ότι φέρνουμε ένα νομοσχέδιο χωρίς να το έχουμε συζητήσει με την ΚΕΔΚΕ. Κι έρχεται ο Πρόεδρος της ΚΕΔΚΕ εκφράζοντας την απόφαση της ολομέλειας του συμβουλίου και τοποθετείται μέσα στη Διαρκή επιτροπή και λέει ότι όλα αυτά που ζητήσαμε έχουν περιληφθεί μέσα στο νομοσχέδιο. 
      Αναγάγετε σε μείζον θέμα το θέμα των «TOUR LEADERS». Σας ρωτάω τώρα, αυτοί δεν εξυπηρετούν τον δικό μας τουρισμό; Ποιον εξυπηρετούν; Όταν έρχονται, λοιπόν, με μία visa και η visa τους σε τρεις μήνες λήγει και δεν υπάρχει τρόπος από το θεσμικό πλαίσιο να καλυφθούν για παραμονή πέραν των τριών μηνών, ποιους εξυπηρετούν; Τους τουρίστες τους δικούς τους μόνο; Δεν εξυπηρετούν τον δικό μας τουρισμό; Και θέλετε να σας πω; Τα ταξιδιωτικά γραφεία τα δικά μας έβαλαν επιτακτικά το να τακτοποιηθεί αυτό το θέμα, όλα τα ταξιδιωτικά γραφεία και αυτά που είναι στη Ρόδο. Και αν το ήξεραν αυτήν τη στιγμή,  πιστεύω ότι δεν θα το ξέρουν ότι βάζετε τέτοιο θέμα, ποιοι είναι οι «TOUR LEADERS» -δεν το βάλατε εσείς, αλλά το Κόμμα σας το έβαλε- νομίζω ότι όλους αυτούς θα τους είχατε αύριο απέναντί σας να σας ρωτούν γιατί βάζετε τέτοιο θέμα. 
      ΑΡΙΣΤΟΤΕΛΗΣ ΠΑΥΛΙΔΗΣ: Από απόψε. Τηλεόραση δεν βλέπουν;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Με την ευκαιρία, λοιπόν, αυτής της συζήτησης κάπου γενικεύσαμε τη συζήτηση και μπήκαμε εφ όλης της ύλης και στο θέμα των μεταναστών, πόσοι μετανάστες είναι, εάν αυτοί οι μετανάστες είναι παράνομοι ή είναι νόμιμοι. Μιλήσατε για είκοσι χιλιάδες στη Ρόδο. Εγώ θα χαρώ να μου δώσετε κάποια στοιχεία, να επιβεβαιώνεται ότι υπάρχουν είκοσι χιλιάδες στη Ρόδο. Γιατί τότε δεν θα πρέπει η Αστυνομία να κάνει σωστά τη δουλειά της εκεί κάτω. Δεν είναι δικό μας θέμα το να βλέπουμε ποιοι είναι οι λαθρομετανάστες. Αλλά η Αστυνομία, να είστε βέβαιος, ότι όλους αυτούς ιδιαίτερα στο νησιώτικο χώρο που μπαίνουν και φθάνουν, τους έχει καταγραμμένους μέχρι τον τελευταίο. Επομένως πιστεύω ότι το νούμερο αυτό, που κι εσάς σας έχουν πληροφορήσει, είναι λαθεμένο.
      Εν πάση περιπτώσει, οι διατάξεις όλες αυτές που έχουμε στο κεφάλαιο για τους μετανάστες δεν αφορούν λαθρομετανάστες, αλλά αφορούν μετανάστες που μόνιμα διαμένουν στη χώρα επί σειρά ετών, επί μια δεκαετία. Πριν δεν είχαμε μετανάστες. Κι εδώ βέβαια δεν δικαιούστε εσείς να λέτε ότι έλειπε η πολιτική, γιατί επί των ημερών σας έλειπε η πολιτική. Επί των ημερών μας υπήρξε μεταναστευτική πολιτική και για τη νομιμοποίηση και για όλες τις άλλες δράσεις που πρέπει να γίνουν για την κοινωνική τους ενσωμάτωση.
      ΑΡΙΣΤΟΤΕΛΗΣ ΠΑΥΛΙΔΗΣ: Το παρατραβάτε!
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Τα επιμέρους θέματα που έχετε βάλει θα τα δούμε αύριο. Θα ήθελα μόνο να πω, επειδή έβαλε ο Κοινοβουλευτικός Εκπρόσωπος του ΠΑΣΟΚ δύο θέματα, το ένα θέμα των δημοσκοπήσεων, να ισχύσει και στις βουλευτικές εκλογές,  ότι ισχύει και στις βουλευτικές εκλογές. Η ίδια διάταξη έχει περιληφθεί στον ν. 3023.
      Το δεύτερο θέμα για το φόρο του 2% έως 5% είναι θέμα που δεν μπορεί να λυθεί και να απαντηθεί αυτήν τη στιγμή χωρίς να υπάρξει συνεργασία με την ΚΕΔΚΕ και σύμφωνη γνώμη της ΚΕΔΚΕ. Όπως είπα, αύριο όλοι οι  εισηγητές θα δουν ποια θέματα έχουν γίνει δεκτά. Σίγουρα αυξάνουμε το δίμηνο της προεκλογικής περιόδου όχι βέβαια σε εξάμηνο -γιατί θα είναι τελείως ανεδαφικό- αλλά σε τετράμηνο. Αυτή νομίζω ότι είναι μια λογική αύξηση. Η διάταξη που υπάρχει για τις δημοσκοπήσεις θα πρέπει να ισχύσει για όλη αυτήν τη διάρκεια της προεκλογικής περιόδου, δηλαδή του τετραμήνου, αφού πλέον θα γίνει τετράμηνο.
      Όσον αφορά τη Χειμάρρα και το ενδιαφέρον σας που γνωρίζω καλά ότι είναι ειλικρινέστατο και ως πατριώτης μιλήσατε, πρέπει να ξέρετε ότι η ελληνική Κυβέρνηση δεν έμεινε αδιάφορη από την πρώτη στιγμή. Βέβαια το αρμόδιο Υπουργείο δεν είναι το Υπουργείο Εσωτερικών. Είναι το Υπουργείο Εξωτερικών. Έγιναν άμεσα διαβήματα προς όλες τις κατευθύνσεις. Και για την ενημέρωση της διεθνούς κοινής γνώμης και για την ενημέρωση των διεθνών οργανισμών, αλλά και τ’ ανάλογα διαβήματα προς την αλβανική κυβέρνηση.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: «Εκλογικές δαπάνες κατά τις νομαρχιακές και δημοτικές εκλογές, οικονομική διοίκηση και διαχείριση των Ο.Τ.Α., θέματα αλλοδαπών και άλλες διατάξεις». 
      Ερωτάται το Σώμα: Γίνεται δεκτό, το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς, το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Εκλογικές δαπάνες κατά τις νομαρχιακές και δημοτικές εκλογές, οικονομική διοίκηση και διαχείριση των Ο.Τ.Α., θέματα αλλοδαπών και άλλες διατάξεις» έγινε δεκτό επί της αρχής κατά πλειοψηφία.
      Κύριοι συνάδελφοι, δέχεστε  στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 10.37’, λύεται η συνεδρίαση για αύριο ημέρα Τετάρτη 19 Νοεμβρίου 2003  και ώρα 10.30’, με αντικείμενο εργασιών του Σώματος: νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών Δημόσιας Διοίκησης και Αποκέντρωσης: «Εκλογικές δαπάνες κατά τις νομαρχιακές και δημοτικές εκλογές, οικονομική διοίκηση και διαχείριση των Ο.Τ.Α., θέματα αλλοδαπών και άλλες διατάξεις», σύμφωνα με την ημερήσια διάταξη που σας έχει διανεμηθεί.
Ο ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 18-11-03	ΣΕΛ.-1-

