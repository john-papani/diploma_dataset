Π Ρ Α Κ Τ Ι Κ Α    Β Ο Υ Λ Η Σ
 
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΙΔ'
Πέμπτη 23 Οκτωβρίου 1997
 
Αθήνα, σήμερα στις 23 Οκτωβρίου 1997, ημέρα Πέμπτη και ώρα 10.20' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Βουλευτή Πειραιώς κ.Ιωάννη Αράπη, τα ακόλουθα):
Α' ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία οι Κοινότητες Λευκοχώρας και Νεοχωρίου του Νομού Μεσσηνίας διαμαρτύρονται για τον τρόπο εφαρμόζεται το πρόγραμμα "Ι.Καποδίστριας" στην περιοχή τους.
2) Οι Βουλευτές κύριοι ΙΩΑΝΝΗΣ ΧΩΜΑΤΑΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία ο Σύλλογος Αλιέων Μέσης Αλιείας των Νήσων Κυκλάδων ζητεί να μην καταργηθεί το Τελωνείο της Νάουσας της Νήσου Πάρου.
3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Συμβούλιο Περιοχής της 8ης Εδαφικής Περιφέρειας του Νομού Κυκλάδων διαμαρτύρεται για τις υψηλές αντικειμενικές αξίες των ακινήτων στη Θήρα.
4) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Μοτοσυκλετιστική Ομοσπονδία Ελλάδας ζητεί να μην ψηφιστεί ο νέος Κώδικας Οδικής Κυκλοφορίας.
5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Σωματείο Αρτοποιών Σύρου - Τήνου διαμαρτύρεται για το προς ψήφιση νόμο που αφορά στην παραγωγή και διάθεση του άρτου και λοιπών ειδών αρτοποιίας.
6) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Πανσαμοθρακική Εστία Αθηνών "Η Πτερωτή Νίκη της Σαμοθράκης" διαμαρτύρεται για την καθιέρωση και στην ακριτική Σαμοθράκη τεκμαρτού φόρου εισοδήματος σε ανύπαρκτα αγροτικά εισοδήματα.
7) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία Κάτοικοι Κουστογεράκου Χανίων ζητούν την τοποθέτηση γιατρού στο αγροτικό ιατρείο της κοινότητάς τους.
8) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Σύλλογος Ελλήνων Εκπαιδευτικών στα Ελληνικά Σχολεία της Γαλλίας ζητεί την αναδρομική αύξηση του επιμισθίου των εκπαιδευτικών εξωτερικού.
9) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Συμβούλιο Περιοχής 6ης Εδαφικής Περιφέρειας Νομού Κεφαλληνίας καταγγέλλει τις ενέργειες της Λιμενικής Αρχής Κοινότητας Πόρου κατά της κινητοποίησης που έγινε για την επαναδρομολόγηση του πλοίου της γραμμής στην περιοχή του.
10) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Κεντρική Συνεταιριστική 'Ενωση Σύκων και Ξηρών Καρπών "ΣΥΚΙΚΗ" διαμαρτύρεται για τα στοιχεία που αφορούν την οικονομική κατάσταση και τις δραστηριότητες της "ΣΥΚΙΚΗΣ" τα οποία φέρονται ότι εδόθησαν σε συνέντευξη του κ. Υπουργού Γεωργίας στον Τύπο στις 24/9/97.
11) Ο Βουλευτής Θεσ/νίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Ωραιοκάστρου ζητεί την άμεση ίδρυση και λειτουργία αστυνομικού τμήματος στην περιοχή του.
12) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Αγροτικός - Δασικός Συνεταιρισμός Κούμανης Ηλείας ζητεί να ανατεθεί στα μέλη του η συγκομιδή του καρπού μαύρης πεύκης του σποροπαραγωγικού κέντρου της περιοχής του.
13) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία το Συμβούλιο Περιοχής της 3ης Εδαφικής Περιφέρειας Ηλείας ζητεί έκτακτη χρηματοδότηση.
14) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία το Συμβούλιο Περιοχής 3ης Εδαφικής Περιφέρειας Ηλείας ζητεί τη διαφύλαξη και αξιοποίηση αρχαιολογικών χώρων της περιοχής του.
15) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται να μη μεταφερθεί η ΕΙΔΑΣΥΔΕ από το Ασήμι στο Ηράκλειο.
16) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία το 'Ιδρυμα Κοινωνικής Πρόνοιας Πύργου "Ο ΑΓΙΟΣ ΧΑΡΑΛΑΜΠΟΣ" ζητεί την άμεση στελέχωσή του με διοικητικό προσωπικό.
17) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Υπαλλήλων Υπουργείου ΠΕ.ΧΩ.Δ.Ε. Νομού Κοζάνης ζητεί να μην περικοπούν οι ημέρες μετακίνησης εκτός έδρας των υπαλλήλων του Υ.ΠΕ.ΧΩ.Δ.Ε.
18) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Ομοσπονδία Επαγγελματιών - Βιοτεχνών και Εμπόρων Νομού Ιωαννίνων, το Επιμελητήριο Ιωαννίνων, ο Εμπορικός Σύλλογος, ο Φαρμακευτικός Σύλλογος και ο Δικηγορικός Σύλλογος Ιωαννίνων ζητούν την επαναρύθμιση του θέματος της Επαγγελματικής Στέγης.
19) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Πανελλήνια Ομοσπονδία Συλλόγων Ε.Ο.Κ. και ο Πανελλήνιος Σύλλογος Γεωπόνων ΕΟΚ αναφέρονται στο οικονομικό αδιέξοδο που έχει περιέλθει ο ΕΟΚ.
20) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία το Τεχνικό Επιμελητήριο Ελλάδας Τμήμα Μαγνησίας ζητεί να σταματήσει η υφαρπαγή των δια νόμου θεσμοθετημένων πόρων (6% και 7%) των μηχανικών της ΕΜΔΥΔΑΣ που δεν προέρχονται από δημόσια έσοδα.
21) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΑΧΙΛΛΕΑΣ ΚΑΝΤΑΡΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η 'Ενωση Αστυνομικών Υπαλλήλων Μαγνησίας ζητεί να ενισχυθεί η Αστυνομική Διεύθυνση Μαγνησίας με οχήματα, τηλεπικοινωνιακό υλικό, εφόδια και μέσα.
22) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία το Κοινοτικό Συμβούλιο Γλώσσας και Κλίματος Σκοπέλου ζητούν την συνένωσή τους με ομόφωνη απόφαση.
23) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο κ. Α.Μόσχου Π.Μόσχου αντιστασιακός αξιωματικός ζητεί την ένταξή του στην κατηγορία των Αξιωματικών Πολεμικής Διαθεσιμότητας, δεδομένου ότι έχει δικαιωθεί με την 1880/97 απόφαση του Διοικητικού Εφετείου Αθήνας.
24) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΧΑΡΑΛΑΜΠΟΣ ΑΓΓΟΥΡΑΚΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Μοτοσυκλετιστική Ομοσπονδία Ελλάδας ζητεί να μην ψηφιστεί ο νέος Κώδικας Οδικής Κυκλοφορίας με τη διαδικασία των κωδίκων αλλά ως νόμος του κρατους που κατωχυρώνει την οδική κυκλοφορία και την ασφάλεια των επιβατών.
25) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια Ομοσπονδία Αστυφυλάκων - Αρχιφυλάκων - Ανθυπαστυνόμων Αξιωματικών ΕΛ.ΑΣ. ζητεί να καταβληθεί χρηματική αποζημίωση στο αστυνομικό προσωπικό που διατίθεται για την ασφάλεια των κ.Βουλευτών.
26) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Ομοσπονδία Αστυφυλάκων - Αρχιφυλάκων - Ανθυπαστυνόμων Αξιωματικών ΕΛ.ΑΣ. ζητεί να καταβληθεί χρηματική αποζημίωση στο αστυνομικό προσωπικό που διατίθεται για την ασφάλεια των κ. Βουλευτών.
27) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πανελλήνια Ομοσπονδία Αστυφυλάκων - Αρχιφυλάκων - Ανθυπαστυνόμων Αξιωματικών ΕΛ.ΑΣ. ζητεί να καταβληθεί χρηματική αποζημίωση στο αστυνομικό προσωπικό που διατίθεται για την ασφάλεια των κ.Βουλευτών.
28) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η Πανελλήνια Ομοσπονδία Αστυφυλάκων - Αρχιφυλάκων - Ανθυπαστυνόμων Αξιωματικών ΕΛ.ΑΣ. ζητεί να καταβληθεί χρηματική αποζημίωση στο αστυνομικό προσωπικό που διατίθεται για την ασφάλεια των κ.Βουλευτών.
29) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Πανελλήνια Ομοσπονδία Αστυφυλάκων - Αρχιφυλάκων - Ανθυπαστυνόμων Αξιωματικών ΕΛ.ΑΣ. ζητεί να καταβληθεί χρηματική αποζημίωση στο αστυνομικό προσωπικό που διατίθεται για την ασφάλεια των κ.Βουλευτών.
30) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Πανσαμοθρακική Εστία Αθηνών "Η Πτερωτή Νίκη της Σαμοθράκης" διαμαρτύρεται για την καθιέρωση τεκμαρτού φόρου εισοδήματος στη Σαμοθράκη.
31) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Πανσαμοθρακική Εστία Αθηνών "Η Πτερωτή Νίκη της Σαμοθράκης" διαμαρτύρεται για την καθιέρωση τεκμαρτού φόρου εισοδήματος στη Σαμοθράκη.
32) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Ραδιοφωνία - Τηλεόραση Ν.Πελοποννήσου ΕΠΕ "ΑΝΤΕΝΝΑ ΝΟΤΙΑΣ ΕΛΛΑΔΑΣ" ζητεί την άμεση στελέχωση με προσωπικό της ΔΟΥ Μολάων Λακωνίας.
33) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Δαμασίου του Νομού Λάρισας υποβάλλει προτάσεις αναφορικά με την εφαρμογή του προγράμματος συνενώσεως των ΟΤΑ "Ι.Καποδίστριας" στην περιοχή της.
34) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Παλαιοπύργου Νομού Λάρισας υποβάλλει προτάσεις αναφορικά με την εφαρμογή του προγράμματος συνενώσεως των ΟΤΑ "Ι.Καποδίστριας" στην περιοχή της.
35) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία η Κοινότητα Σέλλας του Νομού Μεσσηνίας υποβάλλει προτάσεις αναφορικά με την εφαρμογή του προγράμματος συνενώσεως των ΟΤΑ "Ι. Καποδίστριας" στην περιοχή της.
36) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Σωματείο Αρτοποιών Αρκαδίας διαμαρτύρεται για τις νομοθετικές ρυθμίσεις του κλάδου οι οποίες ευνοούν μόνο τις αρτοβιομηχανίες και Super Market.
37) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Ορθόδοξος Χριστιανικός Τύπος διαμαρτύρεται για την αύξηση στα ταχυδρομικά τέλη του χριστιανικού τύπου.
38) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Ορθόδοξος Χριστιανικός Τύπος διαμαρτύρεται για την αύξηση στα ταχυδρομικά τέλη του χριστιανικού τύπου.
39) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Ορθόδοξος Χριστιανικός Τύπος διαμαρτύρεται για την αύξηση στα ταχυδρομικά τέλη 
του χριστιανικού τύπου.
40) Ο Βουλευτής Φθιώτιδας κ. ΑΘΑΝΑΣΙΟΣ ΓΙΑΝΝΟΠΟΥΛΟΣ κατέθεσε αναφορά με την οποία ο Ορθόδοξος Χριστιανικός Τύπος διαμαρτύρεται για την αύξηση στα ταχυδρομικά τέλη του χριστιανικού τύπου.
Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 12/2-7-97 ερώτηση δόθηκε με το υπ' αριθμ. 1/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 12/2.7.97 που κατέθεσαν οι Βουλευτές κ.κ. Μ. Αγγουράκης, Μ. Κωστόπουλος για τα θέματα της αρμοδιότητάς μας, σας πληροφορούμε τα εξής:
'Οσον αφορά την εταιρία "ΕΥΡΟΚΑΤ" υπέβαλε στο ΥΠΕΧΩΔΕ Περιβαλλοντολογική Μελέτη, η οποία δεν έχει εγκριθεί ακόμα, εγκαταστάθηκε στο έργο από το ΥΠΕΧΩΔΕ και παρά την απουσία έγκρισης επέμβασης, άρχισε εργασίες διάνοιξης του δρόμου και με σκοπό την δημιουργία αδρανών υλικών εγκατέστησε σπαστηροτριβείο μέσα σε δασική έκταση.
Ο διανοιγόμενος δρόμος διέρχεται και από δασικές εκτάσεις. Το Δασαρχείο Αιγάλεω σε αναμονή της έγκρισης της Περιβαλλοντολογικής Μελέτης και με δεδομένο ότι θα συνηγορήσει για την έκδοση έγκρισης επέμβασης υπέβαλε κατά της εταιρίας πρωτόκολλο μήνυσης χωρίς να κηρύξει την έκταση ως αναδασωτέα και δεν έκανε κατάσχεση των μηχανημάτων.
'Οσον αφορά την εταιρεία "Δρομέας ΑΕ Ολυμπίας Ελλάς", στην οποία το 1996 παραχωρήθηκε με αντάλλαγμα, κατόπιν ιδιωτικού συμφωνητικού, η κατεργασία των αποθεμάτων που είχαν δημιουργηθεί από την εξώριξη Βωξίτου της εταιρείας Μεταλλεία Βωξίτου Ελευσίνας, επειδή για την αποκομιδή των αποθεμάτων πάνω στις οποίες αναπτύχθηκε αραιή δασική βλάστηση πεύκης απαιτείτο η εφαρμογή του άρθρου 57 ν. 998/79 δρομολογήθηκαν από το Δασαρχείο Αιγάλεω οι νόμιμες ενέργειες και επειδή δεν τηρήθηκαν οι όροι της άδειας λειτουργίας που είχε δοθεί από το ΥΒΕΤ, ζητήθηκε η ανάκλησή της.
Ο Υπουργός
ΣΤ. ΤΖΟΥΜΑΚΑΣ"
2. Στην με αριθμό 38/2-7-97 ερώτηση δόθηκε με το υπ' αριθμ. 3/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 38/2.7.97 που κατέθεσαν οι Βουλευτές κ.κ. Σ. Κόρακας, Μ.Μπόσκου, για τα θέματα της αρμοδιότητάς μας, σας πληροφορούμε τα εξής:
Το πρόβλημα που υπάρχει στην Κοινότητα Ραχών Ικαρίας, όπως και σ' ολόκληρο το νησί, είναι τα κατσίκια που βρίσκονται σε ημιάγρια κατάσταση βόσκουν ελεύθερα χωρίς βοσκούς, δεν σταυλίζονται τα περισσότερα πουθενά και ως εκ τούτου πολλές φορές βόσκουν και σε δασικές εκτάσεις που απαγορεύεται η βοσκή.
Επί του θέματος αυτού έχει δοθεί εντολή για αυστηρή εφαρμογή των διατάξεων του άρθρου 277 του ν.δ. 86/69 με την συνδρομή και άλλων Υπηρεσιών και των Ο.Τ.Α., όπως αυτές προβλέπουν.
Σχετικά με την οικοδόμηση μέσα στα όρια του οικισμού η οριοθεσία οικισμών μέχρι 2.000 κατοίκους γίνεται με τις διατάξεις των από 3.5.85 π.δ. (ΦΕΚ 181 Δ/85) και 14.2.87 π.δ. (ΦΕΚ 133 Δ/87), σύμφωνα με τις οποίες δεν περιλαμβάνονται στα όρια οικισμών δάση, δασικές και αναδασωτέες εκτάσεις. Εάν έχουν γίνει οριοθεσίες περιλαμβάνουσες δασικού χαρακτήρα εκτάσεις εντός ορίων οικισμού, αυτές θεωρούνται παράνομες σύμφωνα με τα ανωτέρω.
Με τις διατάξεις του άρθρου 13 παρ. 2Αβ του ν. 1734/87 προβλέπεται παραχώρηση δημοσίων και κοινοτικών δασικών εκτάσεων για οικιστική αξιοποίηση εφόσον πληρούνται οι όροι και οι προϋποθέσεις του παραπάνω άρθρου.
'Εχουν εκδοθεί οικοδομικές άδειες σε απόσταση μικρότερη των 800 μέτρων από το κέντρο του οικισμού, χωρίς προηγούμενη βεβαίωση της αρμόδιας Δ/νσης του ΥΠ.ΓΕ για το δασικό ή μη χαρακτήρα της έκτασης.
Οι ήδη εκδοθείσες άδειες θα εξετασθούν κατά περίπτωση για τυχόν λύση τους, σύμφωνα με τις διατάξεις του άρθρου 13 παρ. 2Αβ ν. 1734/87 (ΦΕΚ 189Α) "Βοσκότοποι και ρύθμιση ζητημάτων σχετικών με κτηνοτροφική αποκατάσταση και με άλλες παραχωρήσεις καθώς και θεμάτων που αφορούν δασικές εκτάσεις".
Σ' ό,τι αφορά το θέμα της ανακήρυξης του φαραγγιού της Χάλαρης Κοιν. Ραχών Ν. Ικαρίας ως τοπίου ιδιαιτέρου φυσικού κάλλους και την προστασία της περιοχής με ειδικό καθεστώς, η υπόψη περιοχή έχει απογραφεί στα πλαίσια υλοποίησης της Οδηγίας 92/43/ΕΟΚ (και συμπεριλαμβάνεται στις 296 περιοχές) ως επιλέξιμος τόπος Κοινοτικού ενδιαφέροντος για ένταξη στο Ευρωπαϊκό δίκτυο NATURA 2000. Περιλαμβάνεται δε (με τον κωδικό: GR 4120004 IKARIA - FOURNOI) στις 265 περιοχές του Εθνικού Καταλόγου που ήδη κοινοποιήθηκε στην Ευρωπαϊκή Επιτροπή.
Εφόσον η υπόψη περιοχή επιλεγεί από την αρμόδια Επιτροπή, ως τόπος κοινοτικής σημασίας, θα ορισθεί στη συνέχεια, μετά από την έκδοση σχετικής απόφασης από τα συναρμόδια Υπουργεία, ως ειδική ζώνη διατήρησης.
Στην απόφαση αυτή θα καθορισθούν όλα τα ενδεδειγμένα (τόσο από την Κοινοτική, όσο και από την Εθνική νομοθεσία) μέτρα διατήρησης.
Τα μέτρα θα αποσκοπούν στην διατήρηση ή την αποκατάσταση των φυσικών οικοτόπων και των αγρίων ειδών χλωρίδας και πανίδας κοινοτικού ενδιαφέροντος που η υπόψη περιοχή φιλοξενεί, σε ικανοποιητική κατάσταση διατήρησης, λαμβανομένων υπόψη των οικονομικών, κοινωνικών και πολιτιστικών απαιτήσεων, καθώς και των τυχόν τοπικών ή περιφερειακών ιδιομορφιών.
Ο Υπουργός
ΣΤ. ΤΖΟΥΜΑΚΑΣ"
3. Στην με αριθμό 43/2-7-97 ερώτηση δόθηκε με το υπ' αριθμ. 16/5-9-97 έγγραφο από τον Υφυπουργό Ανάπτυξης η ακόλουθη απάντηση:
"Αναφερόμενοι στις με αριθμ. 4249/9.6.97 και 43/2.7.97 ερωτήσεις, που κατατέθηκαν στη Βουλή των Ελλήνων από τους Βουλευτές κ.κ. Απ. Τασούλα και Αχ. Κανταρτζή και διαβιβάσθηκαν στο Υπουργείο μας με τις 19025/325/27.6.97 και 22186/356/16.7.97 κοινοποιήσεις του Υπουργείου Εθνικής Οικονομίας, σχετικά με τα δίδακτρα των Ιδιωτικών Εκπαιδευτηρίων, σας πληροφορούμε ότι για της σχολική χρονιά 1997-1998 έχει εξαγγελθεί ανώτατο όριο αύξησης των διδάκτρων μέχρι του 4% και προωθείται σχετική νομοθετική ρύθμιση.
Στην έννοια του όρου "δίδακτρα" περιλαμβάνονται και τα πάσης φύσεως ποσά που εισπράττονται για παροχή πρόσθετων υπηρεσιών όπως τροφεία, μεταφορικά, κλπ.
Ο Υφυπουργός
ΜΙΧ. ΧΡΥΣΟΧΟΪΔΗΣ"
4. Στην με αριθμό 63/2-7-97 ερώτηση δόθηκε με το υπ' αριθμ. 10/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 63/2.7.97 που κατέθεσε ο Βουλευτής κ. Μ. Καρχιμάκης για τα θέματα της αρμοδιότητάς μας, σας πληροφορούμε τα εξής:
Α. Οι υποχρεώσεις της χώρας μας, που απορρέουν από την εφαρμογή συμβάσεων και κοινοτικών οδηγιών (79/409/ΕΟΚ και 92/43/ΕΟΚ), για την προστασία και την ορθολογική διαχείριση της περιοχής και την αποφυγή δραστηριοτήτων και επεμβάσεων που ενδεχόμενα να έχουν αρνητικές επιπτώσεις στα ιδιαίτερα οικολογικά χαρακτηριστικά της περιοχής είναι αυξημένες, διότι:
Μέσα στα όρια της περιοχής που θα ενταχθεί στο οικολογικό δίκτυο NATURA 2000 υπάρχουν:
1. Οι νήσοι Διονυσάδες, περιοχή παγκόσμιας ορνιθολογικής σημασίας και το θεσμοθετημένο Αισθητικό Δάσος του Βάϊ που είναι ενταγμένα στο Κοινοτικό Δίκτυο των Ζωνών Ειδικής Προστασίας για την ορνιθοπανίδα (S.P.A.), στα πλαίσια εφαρμογής του άρθρου 4 της οδηγίας 79/409/ΕΟΚ.
2. Επίσης το Αισθητικό Δάσος του Βάϊ είναι ενταγμένο στο δίκτυο του Πρωτοκόλλου των προστατευόμενων περιοχών της Μεσογείου, σ' εφαρμογή της Σύμβασης της Βαρκελώνης για την προστασία της Μεσογείου από τη ρύπανση.
Β. Το συγκεκριμένο Διαχειριστικό Σχέδιο που εκπόνησε το Ελληνικό Κέντρο Βιοτόπων Υγροτόπων είναι ένα από τα δέκα που εκπονήθηκαν κατά το χρονικό διάστημα από 1.1.96 μέχρι 31.12.96, στα πλαίσια υλοποίησης του προγράμματος "Διατήρηση και διαχείριση Τόπων Κοινοτικής Σημασίας στην Ελλάδα (οδηγία 92/43/ΕΟΚ)", που χρηματοδοτήθηκε σε ποσοστό 75% από την Ευρωπαϊκή 'Ενωση στα πλαίσια του κανονισμού 1973/92/ΕΟΚ (LIFE) και 25% από το ΥΠΕΧΩΔΕ.
Πρόκειται για Ειδικό Διαχειριστικό Σχέδιο και όχι Γενικό, με κεντρικό στόχο της διαχείρισης τη διατήρηση της υπάρχουσας υψηλής βιοποικιλότητας και της φυσιογνωμίας του τοπίου της περιοχής.
Δίδονται κατευθύνσεις και προτείνονται μέτρα που αποσκοπούν στη διασφάλιση της διατήρησης ή της αποκατάστασης σε ικανοποιητική κατάσταση διατήρησης των τύπων φυσικών οικοτόπων και των ειδών της άγριας πανίδας και αυτοφυούς χλωρίδας της οδηγίας 92/43/ΕΟΚ που απαντώνται σ' αυτή (33 τύποι φυσικών οικοτόπων, 525 είδη χλωρίδας, 12 ζωϊκά είδη της οδηγίας και 51 είδη πουλιών της οδηγίας 79/409/ΕΟΚ εκ των οποίων 4 παγκοσμίως απειλούμενα).
Γ. 'Οσον αφορά τη μη αποδοχή από τους τοπικούς φορείς των μέτρων που προτείνονται από το Ειδικό Διαχειριστικό Σχέδιο, οι διάφορες αντιρρήσεις εστιάζονται κυρίως στην αξιοποίηση των νήσων Διονυσάδων και της έκτασης που επί αντιδικίας Ελληνικού Δημοσίου - Ιεράς Σταυροπηγιακής Μονής Παναγιά Ακρωτηριανή, το Εφετείο Κρήτης με την αρ. 23/97 τελεσίδικη απόφασή του, απέρριψε εν μέρει την κατατεθείσα εκ μέρους της Μονής αγωγή και αναγνωρίσθηκε η ιδιοκτησία του Ελληνικού Δημοσίου εις μεγάλο μέρος της επιδίκου εκτάσεως, ανερχόμενο σε 10.000 στρεμ., συμπεριλαμβανομένου και του "ΦΟΙΝΙΚΟΔΑΣΟΥΣ ΒΑΙ".
'Οσον αφορά την αξιοποίηση της περιοχής, πιστεύουμε ότι οι οποιεσδήποτε ενέργειες προς την κατεύθυνση της ήπιας τουριστικής αξιοποίησης, θα πρέπει να είναι αποτέλεσμα ενός ολοκληρωμένου οικοτουριστικού προγράμματος ορθολογικής αξιοποίησης της περιοχής, που θα προκύψει μετά από συνεργασία όλων των εμπλεκόμενων φορέων (Υπουργείο Γεωργίας, ΥΠΕΧΩΔΕ, ΟΤΑ, ΕΟΤ κλπ.), προσανατολισμένου σαφέστατα στη διατήρηση της υπάρχουσας υψηλής βιοποικιλότητας και της φυσιογνωμίας του τοπίου της περιοχής.
Τέλος η υλοποίηση των αναγκαίων μέτρων διατήρησης των ιδιαίτερων οικολογικών χαρακτηριστικών της περιοχής, θα αποφασισθούν από κοινού με το ΥΠΕΧΩΔΕ λαμβάνοντας υπόψη τις απόψεις των τοπικών φορέων και συνεκτιμώντας τις οικονομικές, κοινωνικές, πολιτιστικές απαιτήσεις καθώς και τις περιφερειακές και τοπικές ιδιομορφίες μέσω της Ειδικής Περιβαλλοντικής Μελέτης που πρόκειται να εκπονηθεί από το ΥΠΕΧΩΔΕ.
Ο Υπουργός
ΣΤΕΦ. ΤΖΟΥΜΑΚΑΣ"
5. Στην με αριθμό 90/97 ερώτηση δόθηκε με το υπ' αριθμ. 131/5-9-97 έγγραφο από τον Υπουργό Εξωτερικών η ακόλουθη απάντηση:
"Απαντώντας στην υπ' αριθμ. 90/97 ερώτηση του Βουλευτή κ. Παν. Ψωμιάδη σας πληροφορούμε ότι:
Η Αγία Σοφία που λειτουργεί από το 1935 ως μουσείο, έχει ανακηρυχθεί από την UNESCO, μαζί με τμήμα του ιστορικού κέντρου της Κωνσταντινούπολης, σε μνημείο της παγκόσμιας πολιτιστικής κληρονομιάς και η διεθνής Κοινότητα επιθυμεί να διατηρηθεί το καθεστώς αυτό.
Η Ελλάδα εύλογα μεν ανησυχεί για την τύχη ενός μνημείου παγκόσμιας σημασίας και ενδιαφέροντος, το οποίο συνδέεται άμεσα με την ελληνική πολιτιστική παράδοση και δημιουργία, αλλά δεν διαθέτει νόμιμο λόγο παρέμβασης σε θέμα, που τυπικά είναι αποκλειστικά εσωτερικής έννομης τάξης και αρμοδιότητας της Τουρκίας.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
6. Στην με αριθμό 121/2-7-97 ερώτηση δόθηκε με το υπ' αριθμ. 19/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 121/2.7.97 που κατέθεσε ο Βουλευτής κ. Π. Τατούλης σας πληροφορούμε τα εξής:
Το όλο καθεστώς των αντισταθμιστικών επιδοτήσεων στον τομέα των σιτηρών διέπεται από πολύπλοκες διατάξεις εφαρμογής οι οποίες δεν αφορούν μόνο τις αποδόσεις των καλλιεργειών και επομένως το ύψος των επιδοτήσεων - αλλά και μία σειρά άλλων παραμέτρων οι κυριώτερες των οποίων είναι:
- Ο καθορισμός των βασικών εκτάσεων
- Οι διατάξεις για την εφαρμογή της απόσυρσης γαιών (εθελοντικής και υποχρεωτικής)
- Η εφαρμογή των διατάξεων για τις αρδευόμενες καλλιέργειες (βάση των οποίων ο αραβόσιτος επιδοτείται περισσότερο από τα λοιπά σιτηρά)
- Η εφαρμογή του σταθεροποιητικού απόδοσης κ.α.
Το όλο καθεστώς διέπεται από τον βασικό Καν. 1765/92 του Συμβουλίου και μία σειρά εφαρμοστικών Κανονισμών της Επιτροπής.
Ο συνδυασμός των παραπάνω απαιτήσεων απαιτούσε όσο το δυνατό απλούστερο σχέδιο περιφερειοποίησης. Με το σκεπτικό αυτό δεν μπορούσε να πραγματοποιηθεί υποδιαίρεση μικρότερη από τα όρια του Νομού. 'Ετσι ο Νομός Αρκαδίας εντάχθηκε στην περιφέρεια ΙΙ αφού οι σύμφωνα με τον κανονισμό μέσες αποδόσεις του σε χειμερινά σιτηρά και αραβόσιτο κατά την ιστορική περίοδο 1986-90 ήταν 172 και 466 KG/στρ. αντίστοιχα έναντι 280 και 943 KG/στρ. αντίστοιχα γαι το Ν. Ηλείας.
'Υστερα από τα παραπάνω φαίνεται αδύνατο υπό το παρόν τουλάχιστον καθεστώς η ένταξη των Κοινοτήτων (Ράχες, Χώρα, Νεοχώρι, Νέα Δάφνη, Καστράκι κ.α.) του Ν. Ηλείας στην Περιφέρεια Ι.
Ο Υπουργός
ΣΤΕΦ. ΤΖΟΥΜΑΚΑΣ"
7. Στην με αριθμό 157/3-7-97 ερώτηση δόθηκε με το υπ' αριθμ. 31/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 157/3.7.97 που κατέθεσε ο Βουλευτής κ. Στ. Δήμας, σας πληροφορούμε τα εξής:
Είναι γνωστό ότι με τον Καν. (Ε.Κ.) αριθ. 412/97 καθορίσθηκαν τα ελάχιστα μεγέθη για την αναγνώριση των Ο. Παραγωγών κατά κατηγορία (Παραρτήματα Ι και ΙΙ). 'Ομως με το άρθρο 2, παράγρ. 4, δίνεται δυνατότητα στα Κράτη μέλη να καθορίσουν τα ελάχιστα μεγέθη αναγνώρισης δηλαδή τον ελάχιστο αριθμό παραγωγών και τον ελάχιστο όγκο εμπορεύσιμης παραγωγής σε υψηλότερα επίπεδα από τα προβλεπόμενα στα παραρτήματα Ι και ΙΙ.
Το Υπουργείο Γεωργίας μετά από μελέτη της υφιστάμενης κατάστασης στη Χώρα μας στον τομέα της παραγωγής και αξιοποίησης αυτής εγχωρίως και διεθνώς σε συνδυασμό με τη δομή των φορέων διακίνησης και εμπορίας, καθόρισε για ορισμένους νομούς και ορισμένες κατηγορίες προϊόντων οπωρ/κών τα ελάχιστα μεγέθη αναγνώρισης οργανώσεων παραγωγών σε επίπεδο υψηλότερο (Αριθ. Απόφασης 328716/4.7.97).
Ο καθορισμός των ελαχίστων μεγεθών σε υψηλότερο επίπεδο κρίνεται απόλυτα αναγκαίος διότι η οργανωτική και λειτουργική αδυναμία των υφιστάμενων πολλών και μικρών οργανώσεων παραγωγών κυρίως όχι εμπορικά και επιχειρηματικά προσανατολισμένων, με χαμηλό ποσοστό ελέγχου στην εγχώρια παραγωγή, με περιορισμένες ή και φθίνουσες εξαγωγές, χωρίς προοπτική διαφοροποίησης της παραγωγής και προσαρμογής της στις απαιτήσεις της αγοράς, είναι δεδομένη.
Η Κοινοτική χρηματοδοτική ενίσχυση ανέρχεται σήμερα σε 2-4% στην αξία της παραγωγής σε τιμές παραγωγού, την οποία διαθέτει στο εμπόριο κάθε οργάνωση παραγωγών και θα αυξηθεί σε 2,5 - 4,5% μετά το 1999. Αυτό σημαίνει πως όσο μεγαλύτερη είναι η αξία της παραγωγής που διατίθεται μέσω οργανώσεων παραγωγών, τόσο μεγαλύτερη θα είναι και η κοινοτική χρηματοδοτική ενίσχυση.
Εκτιμάται πως σταδιακά οι οργανώσεις παραγωγών της χώρας μας θα μπορούν να επωφεληθούν μιας κοινοτικής χρηματοδοτικής ενίσχυσης της τάξης των 8,0 -16,0 δισ. δρχ. ετησίως, ενώ η σημερινή της δομή τους επιτρέπει την απορρόφηση κοινοτικών πόρων της τάξης των 1,6 - 3,2 δισ. δραχμών.
Είναι συνεπώς χρήσιμο και απολύτως απαραίτητο να εξυγιανθεί ο τομέας των οπωρ/κών και κυρίως να απαγκιστρωθεί από την νοοτροπία των χωματερών οι οποίες έχουν αμβλύνει την αίσθηση των παραγωγών ότι παράγουν για την αγορά η οποία μπορεί να εφοδιάζεται τα κατάλληλα προϊόντα και από παραγωγές εκτός της χώρας μας.
'Αλλωστε η δημιουργία μιας οργάνωσης παραγωγών (Ο.Π.) κατά Νομό αντιμετωπίζει προβλήματα:
α) Συγκέντρωσης και Οργάνωσης της παραγωγής και ομαλής τροφοδότησης της βιομηχανίας.
β) Βελτίωσης της ποιότητας προστασίας του περιβάλλοντος θέσπισης κοινών κανόνων καλλιέργειας κ.α.
γ) Βιωσιμότητας των Ο.Π. και μείωσης του κόστους.
δ) Αποτελεσματικού ποσοτικού και ποιοτικού ελέγχου των ποσοτήτων που παραδίδονται στις βιομηχανίες μεταποίησης.
Επειδή η διαχείριση της βιομηχανικής τομάτας δεν απαιτεί ιδιαίτερο μάνατζμεντ και υποδομή δεν υπάρχει θέμα μείωσης των ελαχίστων ορίων που είναι εξάλλου τα κοινοτικά για τη δημιουργία περισσοτέρων Ο.Π. ανά Νομό.
Ο Υπουργός
ΣΤΕΦ. ΤΖΟΥΜΑΚΑΣ"
8. Στην με αριθμό 159/3-7-97 ερώτηση δόθηκε με το υπ' αριθμ. 1/5-9-97 έγγραφο από τον Υφυπουργό Ανάπτυξης η ακόλουθη απάντηση:
"Αναφερόμενοι στην με αριθμ. 159/3.7.97 ερώτηση που κατατέθηκε στη Βουλή των Ελλήνων από το Βουλευτή κ. Παν. Ψωμιάδη, σχετικά με τις έντονες αντιδράσεις των εκπροσώπων του Πανελληνίου Φαρμακευτικού Συλλόγου με αφορμή τα μέτρα που εξαγγέλθηκαν για τον περιορισμό της φαρμακευτικής δαπάνης και ιδιαίτερα της μείωσης του περιθωρίου κέρδους των φαρμακοποιών, σας γνωρίζουμε τα εξής:
Το καθορισμένο ποσοστό κέρδους φαρμακείου (35%) παραμένει ποσοστιαία αμετάβλητο και είναι το υψηλότερο στα διατιμημένα είδη στη Χώρα μας, μέχρι σήμερα δε υπολογιζόταν και επί των νομοθετημένων επιβαρύνσεων υπέρ τρίτων (ΕΟΦ, ΤΣΑΥ και ΤΕΑΥΦΕ). Η διαμαρτυρία των φαρμακοποιών οφείλεται στο ότι, σύμφωνα με τα εξαγγελθέντα μέτρα, ο υπολογισμός του προαναφερθέντος κέρδους θα γίνεται πλέον επί της τιμής χονδρικής πωλήσεως, χωρίς τις εν λόγω επιβάρυνσης.
Στο σημείο αυτό θα πρέπει να αναφερθεί και το γεγονός ότι, το ποσοστό αυτό (35% επί της χονδρικής τιμής) είναι υψηλότερο από το αντίστοιχο ποσοστό που εφαρμόζεται σε άλλες Χώρες της Ευρωπαϊκής 'Ενωσης με υψηλότερο ΑΕΠ όπως:
α) Στην Πορτογαλλία, όπου το ποσοστό κέρδους φαρμακείου ανέρχεται στο 25% επί της τιμής χονδρικής πώλησης.
β) Στην Ιταλία, στο 33% επί της τιμής χονδρικής πώλησης και
γ) Στη Γαλλία όπου το ποσοστό, κέρδους φαρμακείου για φάρμακα με τιμή λιανικής πώλησης χωρίς ΦΠΑ άνω των 4000 δρχ., ανέρχεται σε ποσοστό 9% επί της χονδρικής τιμής, για φάρμακα δε με τιμή λιανικής πώλησης χωρίς ΦΠΑ κάτω των 4000 δρχ., εφαρμόζονται ποσοστά κλιμακούμενα αντίστροφα προς το ύψος της τιμής του φαρμάκου που φθάνουν μέχρι 44%.
Στις Χώρες της Ευρωπαϊκής 'Ενωσης δεν υφίστανται επιβαρύνσεις αντίστοιχες των υπέρ ΕΟΦ, ΤΣΑΥ και ΤΕΑΥΦΕ.
Τέλος σημειώνεται ότι, για τον περιορισμό της φαρμακευτικής δαπάνης είναι ανάγκη να υποβληθούν σε θυσίες όλοι οι εμπλεκόμενοι (φαρμακευτικές εταιρείες, φαρμακαποθήκες, φαρμακεία δημόσιο κλπ.) και η Κυβέρνηση έδωσε πρώτη το παράδειγμα με τη μείωση της εισφοράς υπέρ ΕΟΦ, που αποτελεί έσοδο του κρατικού προϋπολογισμού.
Ο Υφυπουργός
ΜΙΧ. ΧΡΥΣΟΧΟΪΔΗΣ"
9. Στην με αριθμό 168/3-7-97 ερώτηση δόθηκε με το υπ' αριθμ. 2/5-9-97 έγγραφο από τον Υφυπουργό Ανάπτυξης η ακόλουθη απάντηση:
"Αναφερόμενοι στη με αριθμ. 168/3-7-97 ερώτηση που κατατέθηκε στη Βουλή των Ελλήνων από τους Βουλευτές κ.κ. Δημ. Κωστόπουλο και Χαρ. Αγγουράκη, σχετικά με το πρόβλημα της επέκτασης των πολυκαταστημάτων στην περιοχή του Λαυρίου και την λήψη μέτρων πέρα από αυτά που προβλέπονται στον ν. 2323/95 για την αντιμετώπισή του, σας γνωρίζουμε τα εξής:
Ο περιορισμός των υπεραγορών λιανικού εμπορίου σε Τ.Μ. με πληθυσμιακά κριτήρια δοκιμάστηκε για πρώτη φορά στην Ευρωπαϊκή 'Ενωση από τη Χώρα μας, με τον ν. 2323/95.
'Ομως το θέμα της επέκτασης των πολυκαταστημάτων μας απασχολεί ιδιαίτερα, ιδίως λόγω των αθέμιτων πρακτικών που αυτά ακολουθούν και οι οποίες τις περισσότερες φορές είναι ανορθόδοξες και παρεκλίνουν από τους κανόνες του υπάρχοντος θεσμικού πλαισίου.
Το Υπουργείο στην προσπάθεια του να απαντήσει στα επίκαιρα προβλήματα της αγοράς, συγκρότησε ειδική επιστημονική επιτροπή, η οποία ολοκληρώνει την επεξεργασία Σχεδίου Νόμου με το οποίο επιδιώκεται η προστασία του ελεύθερου ανταγωνισμού.
Το Σχέδιο Νόμου αντιμετωπίζει τις περιπτώσεις αθέμιτου ανταγωνισμού, δηλαδή εκείνες τις σύγχρονες πρακτικές που αντιστρατεύονται την ηθική και λογική του εμπορίου.
Ο Υφυπουργός
ΜΙΧ. ΧΡΥΣΟΧΟΪΔΗΣ"
10. Στην με αριθμό 196/4-7-97 ερώτηση δόθηκε με το υπ' αριθμ. 36/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην παραπάνω ερώτηση που κατέθεσε ο Βουλευτής κ. Θ. Δημοσχάκης, σας πληροφορούμε τα εξής:
Η καλλιέργεια των βατόμουρων εντάχθηκε στις προωθούμενες καλλιέργειες τα τρία τελευταία χρόνια ήτοι από το 1994, υπήρχε ήδη ζήτηση των προϊόντων από την Κοινοτική αγορά (Αγγλία, Γαλλία, Γερμανία) και η χώρα μας έκανε εισαγωγές για τις ανάγκες της μεταποιητικής βιομηχανίας.
Το Υπουργείο Γεωργίας επεσήμανε στους ενδιαφερόμενους ότι το βατόμουρο έχει εξειδικευμένη αγορά που θα πρέπει να διερευνηθεί πριν εγκατασταθεί η καλλιέργεια αυτή. Επομένως οι καλλιεργητές που αποφάσισαν να εγκαταστήσουν την καλλιέργεια αυτή θα πρέπει να έχουν οι ίδιοι την ευθύνη να προωθήσουν την παραγωγή τους στην εσωτερική και εξωτερική αγορά.
Ευθύνη του Υπουργείου Γεωργίας είναι να ενημερώνει τους παραγωγούς για τις δυνατότητες της εσωτερικής και εξωτερικής αγοράς και για τα χαρακτηριστικά του προϊόντος. Ευθύνη των παραγωγών είναι η παραγωγή προϊόντος καλής ποιότητας και η προώθησή του στην αγορά. Το πνεύμα αυτό άλλωστε διέπει και τη νέα Κ.Ο.Α. των νωπών οπωροκηπευτικών όπου οι Ο.Π. αποκτούν μια νέα δυναμική στην παραγωγή και τη διάθεση των προϊόντων τους και μέσα από τις Ο.Π. και οι ίδιοι οι παραγωγοί μέλη τους.
Ο Υπουργός
ΣΤΕΦ. ΤΖΟΥΜΑΚΑΣ"
11. Στην με αριθμό 216/7-7-97 ερώτηση δόθηκε με το υπ' αριθμ. 38/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 216/7-7-97 που κατέθεσε ο Βουλευτής κ. Ε. Αποστόλου σας πληροφορούμε τα εξής:
Η Γενική Γραμματεία Δασών και Φυσικού Περιβάλλοντος του ΥΠ.ΓΕ. στα πλαίσια των υφισταμένων διατάξεων και των αρμοδιοτήτων της για το σχεδιασμό και την υλοποίηση του προγράμματος αντιπυρικής προστασίας των δασών και δασικών εκτάσεων, λαμβάνει όλα τα προσήκοντα μέτρα για την πληρέστερη αξιοποίηση του δασικού δυναμικού και των πυροσβεστικών μέσων που διαχειρίζεται κατά τις επιχειρήσεις δασοπυρόσβεσης.
Τόσο ο σχεδιασμός όσο και η υλοποίηση του προγράμματος αντιπυρικής προστασίας, γίνονται με βάση τις εγγεγραμμένες στον προϋπολογισμό πιστώσεις.
Σύμφωνα με τα παραπάνω, οι Δασικές Υπηρεσίες ανάλογα με την κατηγορία επικινδυνότητάς τους, λειτουργούν επί 24ώρου βάσεως, το σύνολο των δασικών υπαλλήλων συμμετέχει στη συγκρότηση των συνεργείων για την πρόληψη και κατάσβεση των δασικών πυρκαϊών, το εποχικό προσωπικό (οδηγοί, δασοπυροσβέστες, πυροφύλακες, αερομεταφερόμενοι δασοπυροσβέστες), που απαιτείται για τη λειτουργία του μηχανισμού πυροπροστασίας έχει προσληφθεί και ο μηχανικός εξοπλισμός βρίσκεται σε πλήρη ετοιμότητα.
Τυχόν καθυστερήσεις στις προσλήψεις του προσωπικού οφείλονται στις διαδικασίες που θέτει το ΑΣΕΠ.
Σχετικές είναι οι αποφάσεις του ΥΠ.ΓΕ. 70705/2760/11.6.1997 περί "Ρύθμισης υπερωριακής εργασίας υπαλλήλων περιφερειακών υπηρεσιών" και 315453/6.5.1997, 317991/26.5.1997 και 317999/4.6.1997 με τις οποίες κατανεμήθηκε το εποχικό προσωπικό και η αντίστοιχη δαπάνη απασχόλησής του και καθορίστηκαν ειδικά προσόντα ανά ειδικότητα προσωπικού ώστε να καταστεί εφικτή η πρόσληψη των πλέον έμπειρων και ικανών υποψηφίων.
Σε ό,τι αφορά την ανάπτυξη κλιμακίων αεροσκαφών και ελικοπτέρων σε επιλεγμένα αεροδρόμια της Χώρας για την παροχή έργου αεροπυρόσβεσης, έχουμε να παρατηρήσουμε ότι:
1. Επειδή τόσο ο αριθμός όσο και η επιχειρησιακή δυνατότητα των αεροσκαφών και ελικοπτέρων δεν είναι απεριόριστος, η διασπορά των εναέριων μέσων που διαθέτουμε, είναι η βασικότερη προϋπόθεση για την πλήρη αξιοποίησή τους και την ικανοποίηση της αρχής της αμέσου επεμβάσεως πριν η φωτιά πάρει διαστάσεις.
2. Κριτήρια για τη διασπορά των εναέριων μέσων αποτέλεσε η επικινδυνότητα των προστατευόμενων δασικών οικοσυστηματων, οι επιχειρησιακές ιδιαιτερότητες των διαφόρων τύπων αεροσκαφών και ελικοπτέρων που διατίθενται, η κάλυψη περισσότερων κατά το δυνατόν περιοχών της Επικράτειας και η δυνατότητα τεχνικής και διοικητικής υποστήριξης των αναπτυσσόμενων κλιμακίων από το ΓΕΑ.
3. Επιπροσθέτως για τα αεροσκάφη CL-215 και ο αριθμός των κλιμακίων που αναπτύσσονται επηρεάζει τη διαθεσιμότητα των αεροσκαφών. Ειδικότερα, όσο μεγαλύτερος αριθμός κλιμακίων διασποράς αναπτύσσεται τόσο μικρότερη επιχειρησιακή διαθεσιμότητα των αεροσκαφών εξασφαλίζεται σε καθημερινή βάση, λόγω των πιθανών βλαβών που θέτουν τα αεροσκάφη εκτός ενέργειας.
Με βάση τα προαναφερθέντα δεδομένα η Γενική Γραμματεία Δασών και Φ.Π. του ΥΠ.ΓΕ. εισηγήθηκε στο Υπουργείο Εθνικής 'Αμυνας τη χωροταξική ανάπτυξη κλιμακίων αεροπυρόσβεσης, σύμφωνα με τον συνημμέον πίνακα Ι.
Οι λόγοι για τους οποίους δεν αναπτύχθηκαν άμεσα όλα τα προβλεπόμενα για τα αεροσκάφη CL-215 κλιμάκια αεροπυρόσβεσης, σχετίζονται με την αδυναμία διαθέσεως, τόσο από το ΓΕΑ όσο και την ΕΑΒ, προσωπικού για την τεχνική υποστήριξη των κλιμακίων.
Σε ό,τι αφορά το ομόφωνο πόρισμα της διακομματικής επιτροπής της Βουλής για τη δασοπροστασία, γνωρίζουμε ότι με αυτό προσεγγίζονται ορισμένα ουσιαστικά προβλήματα της πρόληψης και της καταστολής των δασικών πυρκαϊών. Οι προτάσεις του πορίσματος και οι υποδείξεις αυτού, σχετικά με τον τρόπο οργάνωσης του προσωπικού και των μέσων για την επίτευξη μακροπρόθεσμης και αποτελεσματικής αντιμετώπισης του προβλήματος των πυρκαϊών, ήδη λαμβάνονται υπόψη και στο μέτρο του εφικτού, από οικονομικής πλευράς υλοποιούνται.
Σε ό,τι αφορά τα μέτρα προκατασταλτικού χαρακτήρα που είχαν ληφθεί για την περίπτωση του δάσους του Σέϊχ - Σού αλλά και γενικότερα για την προστασία δασικών οικοσυστημάτων, κατά την υλοποίηση του προγράμματος έργων και εργασιών, εκτελούνται από τις Περιφερειακές Υπηρεσίες της Γενικής Γραμματείας Δασών και Φ.Π., έργα αντιπυρικής προστασίας των δασών, όπως διανοίξεις και συντηρήσεις δασικών δρόμων και αντιπυρικών λωρίδων, καθαρισμοί δασών, κατασκευές δεξαμενών και κρουνών υδροληψίας, κατασκευές πυροφυλακείων, παρατηρητηρίων, κ.λπ.. Επιπροσθέτως συνεχίστηκαν τα προγράμματα κατάρτισης - ενημέρωσης του αγροτοδασικού πληθυσμού με εκπαιδευτικά προγράμματα που υλοποιήθηκαν σε όλη την επικράτεια, με θέμα την προστασία, τη διαχείριση των δασών και τις αναδασωτικές εργασίες. Δραστηριότητες δηλαδή που συμβάλουν όχι μόνο στην ανάπτυξη του φιλοδασικού πνεύματος, αλλά και παρέχουν τις απαιτούμενες εξειδικευμένες γνώσεις για την αποδοτική συμμετοχή και αξιοποίηση του αγροτοδασικού πληθυσμού στις αντιπυρικές δραστηριότητες.
Στην περίπτωση του δάσους Σέιχ Σου είχε εκτελεστεί ιδιαίτερα μεγάλος αριθμός έργων αντιπυρικής προστασίας.
Ο Υπουργός
ΣΤΕΦ. ΤΖΟΥΜΑΚΑΣ"
12. Στην με αριθμό 237/8-7-97 ερώτηση δόθηκε με το υπ' αριθμ. 40/28-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 237/8-7-97 που κατέθεσε ο Βουλευτής κ. Λ. Παπαγεωργόπουλος, σας πληροφορούμε ότι το Υπουργείο Γεωργίας συγκεντρώνει στοιχεία για τις ζημιές που προκλήθηκαν στη γεωργία από πυρκαϊές προκειμένου να σχηματίσει σαφή και ολοκληρωμένη εικόνα της έκτασης και του ύψους των ζημιών και θα εξετάσει τη δυνατότητα λήψης μέτρων υπέρ των πληγέντων αγροτών.
Ο Υπουργός
ΣΤΕΦ. ΤΖΟΥΜΑΚΑΣ"
13. Στην με αριθμό 239/8-7-97 ερώτηση δόθηκε με το υπ' αριθμ. 41/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 239/8-7-97 που κατέθεσαν οι Βουλευτές κ.κ. Καρασμάνης Γ., Νάκος Α., Τσιτουρίδης Σ., Μπασιάκος Ε., Σταύρου Α., Λεονταρίδης Θ., Πολύζος Ε., σας πληροφορούμε τα εξής:
Το Υπουργείο Γεωργίας, μετά από μελέτη της υφιστάμενης κατάστασης στη χώρα μας, στον τομέα της παραγωγής και αξιοποίησης αυτής εγχωρίως και διεθνώς σε συνδυασμό με τη δομή των φορέων διακίνησης και εμπορίας, καθόρισε για ορισμένους νομούς και ορισμένες κατηγορίες προϊόντων οπωροκηπευτικών τα ελάχιστα μεγέθη αναγνώρισης Οργανώσεων Παραγωγών σε επίπεδο υψηλότερο (αριθ. απόφ. 328716/04.07.97).
Σύμφωνα με την Απόφαση Αριθ. Πρωτ. 328716/04.07.97 ενεργοποιείται η εγκύκλιος 1 (αριθ. πρωτ. 298706/12.3.97), που αφορά τη διαδικασία αναγνώρισης των νέων και παλιών Οργανώσεων Παραγωγών και την παροαναγνώριση των Ο.Π..
Σύμφωνα με το άρθρο 15 παράγρ. 1, δεύτερο εδάφιο, του Καν. (Ε.Κ.) 2200/96, το επιχειρησιακό ταμείο τροφοδοτείται με τις πραγματικές χρηματοδοτικές εισφορές των παραγωγών και όχι από δαπάνες της χώρας μέλους. Βεβαίως θα μελετηθεί από το Υπουργείο Γεωργίας η καταβολή εθνικής χρηματοδοτικής ενίσχυσης στην περίπτωση που αυτό θα κριθεί αναγκαίο (άρθρ. 15 παράγρ. 6, πρώτο εδάφιο του καν. (Ε.Κ.) 2200/96. Αυτό όμως δεν μπορεί να γίνει στη φάση αυτή, καθότι στοχεύεται αναδιάρθρωση του τομέα.
Ο Υπουργός
ΣΤ. ΤΖΟΥΜΑΚΑΣ"
14. Στην με αριθμό 248/8-7-97 ερώτηση δόθηκε με το υπ' αριθμ. 42/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 248/8-7-97 που κατέθεσε η Βουλευτής κ. Μ. Δαμανάκη για τα θέματα της αρμοδιότητάς μας, σας πληροφορούμε τα εξής:
Στη θέση "Χούνι-Ντάγκλα" περιοχής Μερέντα Μαρκόπουλου Μεσογαίας δημόσια δασική έκταση εμβαδού 2.450 στρεμμάτων έχει κηρυχθεί ως αναδασωτέα με την αριθμ. 236/7.2.94 απόφαση Νομαρχ. Ανατ. Αττικής (ΦΕΚ 181/Δ/24.2.94). Εντός της έκτασης αυτής δραστηριοποιούνται παράνομα οι επιχειρήσεις: "Λατομεία Αφοί Κ. Σταύρου", Λατομεία Μαρκοπούλου ΑΒΕΕ, Ομόνοια -Εργοασφαλιστική Α.Ε. και ο σκουπιδότοπος του Δήμου Μαρκόπουλου.
Κατά των παρανόμων δραστηριοτήτων των επιχειρήσεων αυτών, το δασαρχείο Πεντέλης, έχει επιληφθεί δια των προβλεπομένων από τη δασική Νομοθεσία, μέτρων (Π.Δ.Α., μηνύσεις, αυτόφωρη διαδικασία) και βάσει του αρθρ. 29 ν. 2081/1992 έχουν επιβληθεί πρόστιμα ύψους 4.319.360.000 δρχ.
Από το Υπουργείο Γεωργίας δεν εξεδόθη επέμβασης σύμφωνα με το άρθρ. 57 ν. 998/1979 και οι παραπάνω επιχειρήσεις λειτουργούσαν και συνεχίζουν να λειτουργούν παράνομα με άδειες άλλων υπηρεσιών, οι οποίες κατά ρητή διάταξη αρθρ. 45 παρ. 9 ν. 998/1979 δεν παράγουν έννομα αποτελέσματα, χωρίς εξασφάλιση σχετικής έγκρισης του Υπ. Γεωργίας.
Με την ΚΥΑ 82283/1.8.96 των Υπ. Ανάπτυξης, ΠΕΧΩΔΕ, Γεωργίας και Πολιτισμού (ΦΕΚ 713/Β/96) παρασχέθηκε η ευχέρεια σε ενδιαφερόμενους ανάλογων περιπτώσεων, να προβούν σε εργασίες αποκατάστασης του παράνομα θιγέντος περιβάλλοντος μετά από υποβολή σχετικής αίτησης μέσα σε προθεσμία η οποία ήδη έχει παρέλθη και μελέτης αποκατάστασης η οποία θεωρείται αρμοδίως και εγκρίνονται οι περιβαλλοντικοί όροι με ΚΥΑ των ανωτέρω Υπουργών.
Για τη συγκεκριμένη όμως περίπτωση δεν μπορεί να εφαρμοσθεί η ανωτέρω ΚΥΑ επειδή πρόκειται για έκταση η οποία περιλαμβάνεται ευρύτερη που έχει χαρακτηρισθεί ως αρχαιολογικός χώρος και αρμόδια για την παύση της λειτουργίας του λατομείου είναι η Αρχαιολογική Υπηρεσία.
Τέλος την αποκατάσταση του ανάγλυφου των αργούντων λατομείων Αττικής έχει αναλάβει ο Οργανισμός Αθήνας σύμφωνα με την αριθμ. 956/3461/26.9.94 εγκύκλιο δ/γή Υφυπουργού Γεωργίας, με την οποία καθορίσθηκαν οι όροι συνεργασίας του Οργ. της Αθήνας και των Δασικών Υπηρεσιών, για την πλήρη αποκατάσταση των λατομικών εργασιών.
Ο Υπουργός
ΣΤΕΦ. ΤΖΟΥΜΑΚΑΣ"
15. Στην με αριθμό 252/8-7-97 ερώτηση δόθηκε με το υπ' αριθμ. 43/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 252/8-7-97 που κατέθεσε ο Βουλευτής κ. Β. Κεδίκογλου, σας πληροφορούμε τα εξής:
Η αρμοδιότητα για τη σύνταξη και υλοποίηση του προγράμματος αντιπυρικής προστασίας σε περιφερειακό επίπεδο ανήκει στις κατά τόπους δασικές υπηρεσίες, οι οποίες στα πλαίσια των αρμοδιοτήτων τους λαμβάνουν όλα τα προσήκοντα μέτρα για την έγκαιρη αναγγελία των δασικών πυρκαϊών και την άμεση κινητοποίηση του δασοπυροσβεστικού μηχανισμού.
Βασικό σημείο του αντιπυρικού σχεδιασμού είναι η λειτουργία πυροφυλακίων και η διασπορά των πυροσβεστικών οχημάτων σε επιλεγμένα σημεία της προστατευόμενης δασικής περιοχής εις τρόπο ώστε να έχουμε πλήρη κατά το δυνατόν εποπτεία και άμεση προσέγγιση σε περίπτωση πυρκαϊάς. Επιπροσθέτως για τη συμπλήρωση του ελέγχου εκπέμπονται μεικτά εποχούμενα περίπολα συγκροτούμενα από προσωπικό της Δασικής Υπηρεσίας, της ΕΛ.ΑΣ. και του Στρατού.
Για την υλοποίηση των προαναφερθέντων τίθεται σε επιφυλακή το μόνιμο δασικό προσωπικό τους και προσλαμβάνονται ειδικότητες εποχικού προσωπικού για την πλήρη και επί 24ωρου βάσεως διαθεσιμότητα των πυροσβεστικών μέσων.
Για την τρέχουσα περίοδο ήδη εξεδόθησαν οι απαιτούμενες Υπουργικές Αποφάσεις (*) για την κατανομή του εποχικού προσωπικού αντιπυρικής προστασίας και της δαπάνης απασχόλησής τους, οι οποίες για την επάνδρωση των Δασικών Υπηρεσιών του Νομού Εύβοιας προβλέπουν την πρόσληψη προσωπικού ως ακολούθως:
Α/Α ΥΠΗΡΕΣΙΑ 
Οδηγοί 
Δασοπυροσβ. 
Πυροφύλ. 
Δαπάνη
1 Δασ.Χαλκίδας 
26
43
6
122.000.000
2 Δασ.Αλιβερίου 
25 
46 
6 
126.000.000
3 Δασ.Ιστιαίας 
26 
46 
4+2 
124.000.000
4 Δασ.Λίμνης 
25 
44
7 
125.000.000
ΣΥΝΟΛΟ 
102 
139 
25 
497.000.000
(*) (Σχετικές υπ' αριθμ. 31543/6.5.1997 και 317999/4.6.1997)
Με την κατανομή του εν λόγω εποχικού προσωπικού καλύπτονται οι ανάγκες των Δασικών Υπηρεσιών του Ν. Εύβοιας, υπό την προϋπόθεση βεβαίως το προσλαμβανόμενο προσωπικό να απασχολείται για το σκοπό που προσελήφθη και όχι σε εργασίες ξένες μ'αυτόν.
Σε ό,τι αφορά τη χρήση μέσων και εποπτικού υλικού για τη βελτίωση της αποτελεσματικότητας των υπηρεσιών, είναι στη διακριτική τους ευχέρεια να εφοδιασθούν με τα απαραίτητα μέσα για την υποβοήθηση του έργου τους.
Ο Υπουργός
ΣΤΕΦ. ΤΖΟΥΜΑΚΑΣ"
16. Στην με αριθμό 291/9-7-97 ερώτηση δόθηκε με το υπ' αριθμ. 46/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 291/9.7.97 που κατέθεσε η Βουλευτής κ. Α. Λουλέ, σας πληροφορούμε ότι το Υπουργείο Γεωργίας συγκεντρώνει στοιχεία για τις ζημιές που προκλήθηκαν στη γεωργία από πυρκαϊές και δυσμενείς καιρικές συνθήκες κατά το έτος 1997, προκειμένου να σχηματίσει σαφή και ολοκληρωμένη εικόνα της έκτασης και του ύψους των ζημιών και θα εξετάσει τη δυνατότητα λήψης μέτρων υπέρ των πληγέντων αγροτών.
Από τους όψιμους ανοιξιάτικους παγετούς σε καλλιέργειες σιτηρών στον ΕΛΓΑ υποβλήθηκαν δηλώσεις ζημιάς από ελάχιστες Κοινότητες του Νομού Λάρισας. Οι εκτιμήσεις των ζημιών αυτών έχουν ήδη ολοκληρωθεί και από τον ΕΛΓΑ θα καταβληθεί κάθε προσπάθεια ώστε οι αποζημιώσεις να καταβληθούν στους δικαιούχους το συντομότερο δυνατό.
Ο Υπουργός
ΣΤΕΦ. ΤΖΟΥΜΑΚΑΣ"
17. Στην με αριθμό 315/11-7-97 ερώτηση δόθηκε με το υπ' αριθμ. 51/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 315/11.7.97 που κατέθεσαν οι Βουλευτές κ. Ν. Γκατζής, Β. Μπούτας για τα θέματα της αρμοδιότητάς μας, σας πληροφορούμε τα εξής:
Η Γενική Γραμματεία Δασών και Φυσικού Περιβάλλοντος του Υπουργείου Γεωργίας στα πλαίσια των διατάξεων της Δασικής Νομοθεσίας, οργανώνει στις περιφερειακές της
Υπηρεσίες την αναγκαία υποδομή σε προσωπικό και εγκαταστάσεις για την πρόληψη και καταστολή των δασικών πυρκαϊών.
Η συγκρότηση του εν λόγω μηχανισμού είναι συνυφασμένη με την κατηγορία επικινδυνότητας στην οποία κατατάσσεται κάθε Δασική Αρχή καθώς επίσης και από τα ειδικά πυρολογικά δεδομένα κάθε περιοχής.
Επιπροσθέτως προβλέπεται ετησίως η ενίσχυση της μόνιμης υποδομής, εποχικό προσωπικό διαφόρων ειδικοτήτων, ώστε να επανδρώνονται επαρκώς και αποτελεσματικά τα πυροσβεστικά οχήματα, τα πυροφυλάκεια, τα παρατηρητήρια κλπ με τελικό στόχο την αποτελεσματική άσκηση της δασοπροστασίας και την επίτευξη των δαπολιτικών σκοπών που τίθενται κατά περίπτωση.
Στη συγκεκριμένη περίπτωση, η κατηγορία επικινδυνότητας των υπηρεσιών του νομού Εύβοιας (1η κατηγορία επικινδυνότητας) έχει βάλει τη λήψη μέτρων από τα εντατικότερα που λαμβάνονται στη χώρα μας.
Σε ό,τι αφορά την ενίσχυση των υπηρεσιών με πυροσβεστικά μέσα και λοιπό εξοπλισμό, αυτό θα γίνει εφικτό με τη μελλοντική προμήθεια αναλόγων εφοδίων.
Επίσης μέσα στην προβλεπόμενη από τη νομοθεσία προθεσμία δασικού χαρακτήρα έκταση που κάηκε στην Κοιν. Πηλίου Ν. Εύβοιας έχει κηρυχθεί αναδασωτέα.
Θα απαγορευτεί η βοσκή για την εξασφάλιση της φυσικής αναγένννησης του δάσους που προβλέπεται πλούσια.
'Οπου η φυσική αναδάσωση αποτύχει θα συμπληρωθεί με τεχνητή.
Επίσης άρχισε η σύνταξη μελέτης για την αντιπλημμυρική προστασία της κοινότητας Πηλίου και παράλληλα γίνονται οι σχετικές ενέργειες ασφάλισης των αναγκαίων πιστώσεων για την εφαρμογή της το συντομότερο δυνατόν.
Για την οικονομική ενίσχυση των ρητινοκαλλιεργητών που ζημιώνονται από πυρκαϊές σε ρητινοφόρα πευκοδάση της χώρας μας συντάσσονται από τις περιφερειακές Υπηρεσίες του Υπ. Γεωργίας πίνακες ζημιών στο τέλος κάθε χρόνου, οι οποίοι αφού συγκεντρωθούν, υποβάλλονται στην αρμόδια Δ/νση ΠΣΕΑ του Υπουργείου, για τον προγραμματισμό οικονομικής ενίσχυσης στους πληγέντας.
Τέλος το Υπουργείο Γεωργίας συγκεντρώνει στοιχεία για τις ζημιές που προκλήθηκαν στη γεωργία από πυρκαϊές προκειμένου να σχηματίσει σαφή και ολοκληρωμένη εικόνα της έκτασης και του ύψους των ζημιών και θα εξετάσει τη δυνατότητα λήψης μέτρων υπέρ των πληγέντων αγροτών.
Η Α.Τ.Ε. κατά πάγια τακτική χορηγεί στους γεωργοκτηνοτρόφους που οι εκμεταλλεύσεις τους ζημιώνονται από δυσμενείς καιρικές συνθήκες και άλλα αίτια (πυρκαϊές κλπ) τις απαραίτητες πιστωτικές διευκολύνσεις (αναστολή εξόφλησης των ληξιπρόθεσμων οφειλών, χορήγηση δανείων) για να μπορέσουν να αντιμετωπίσουν οικονομικές τους δυσχέρειες και να συνεχίσουν ομαλά την παραγωγική τους δραστηριότητα.
Ο Υπουργός
ΣΤΕΦ. ΤΖΟΥΜΑΚΑΣ"
18. Στην με αριθμό 317/11-7-97 ερώτηση δόθηκε με το υπ' αριθμ. 52/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 317/11-7-97 που κατέθεσε ο Βουλευτής κ. Χ. Θεοδώρου σας πληροφορούμε ότι μέσα στην προβλεπόμενη από τη νομοθεσία προθεσμία η δασικού χαρακτήρα έκταση που κάηκε θα κηρυχθεί αναδασωτέα.
Θα απαγορευτεί η βοσκή για την εξασφάλιση της φυσικής αναγέννησης του δάσους που προβλέπεται πλούσια. 'Οπου η φυσική αναδάσωση αποτύχει θα συμπληρωθεί με τεχνητή.
'Αρχισε η σύνταξη μελέτης για την αντιπλημμυρική προστασία της κοινότητας Πηλίου και παράλληλα γίνονται οι σχετικές ενέργειες εξασφάλισης των αναγκαίων πιστώσεων για την εφαρμογή της το συντομότερο δυνατόν.
Το Υπουργείο Γεωργίας συγκεντρώνει στοιχεία για τις ζημιές που προκλήθηκαν στη γεωργία από πυρκαϊές προκειμένου να σχηματίσει σαφή και ολοκληρωμένη εικόνα της έκτασης και του ύψους των ζημιών και θα εξετάσει τη δυνατότηττα λήψης μέτρων υπέρ των πληγέντων αγροτών.
H ATE κατά πάγια τακτική χορηγεί στους γεωργοκτηνοτρόφους που οι εκμεταλλεύσεις τους ζημιώνονται από δυσμενείς καιρικές συνθήκες και άλλα αίτια (πυρκαϊές κλπ) τις απαραίτητες πιστωτικές διευκολύνσεις (αναστολή εξόφλησης των ληξιπροθέσμων οφειλών, χορήγηση δανείων) για να μπορέσουν να αντιμετωπίσουν οικονομικές τους δυσχέρειες και να συνεχίσουν ομαλά την παραγωγική τους δραστηριότητα. 
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
19. Στην με αριθμό 321/11-7-97 ερώτηση δόθηκε με το υπ' αριθμ. 55/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 321/11-7-97 που κατέθεσε ο Βουλευτής κ. Θ. Νάκος, σας πληροφορούμε τα εξής:
Η αρμοδιότητα για την υλοποίηση του προγράμματος αντιπυρικής προστασίας ανήκει στις Περιφερειακές Δασικές Υπηρεσίες οι οποίες με βάση τις διατιθέμενες πιστώσεις εκτελούν τα προγραμματισθέντα προκατασταλτικά έργα προστασίας (δρόμους, αντιπυρικές ζώνες, πυροφυλάκεια, κλπ) και οργανώνουν το διαθέσιμο προσωπικό και τα μέσα τους για την κατά το δυνατόν πληρέστερη λειτουργία τους.
Για τις Δασικές Υπηρεσίες του νομού Μαγνησίας προβλέφθηκε η πρόσληψη ειδικοτήτων εποχιακού προσωπικού, προς συμπλήρωσηε του μονίμου υπηρετούντος και διατέθηκαν οι απαιτούμενες πιστώσεις ως ακολούθως:
Α/Α ΥΠΗΡΕΣΙΑ 
ΔΑΣ/ΤΕΣ
ΟΔΗΓΟΙ 
ΠΥΡ/ΚΕΣ 
ΔΑΣΟΚΟΜ.
1. Δασ. Βόλου 
32 
14 
4 
3 επικεφαλείς και
2. Δασ. Αλμυρού 
13 
9 
4 1
4 αερομ/νοι
3. Δασ. Σκοπέλου 
40 
23 
7Δασοπυροσβέστες
 
Ο αριθμός των αερομεταφερόμενων δασοπυροσβεστών (δασοκομάντος) επαρκεί για την επάνδρωση του ελικοπτέρου BELL - 205 που διατίθεται στο Νομό Μαγνησίας.
Σε ό,τι αφορά την ανάπτυξη του κλιμακίου των αεροσκαφών επειδή τόσο ο αριθμός όσο και η επιχειρησιακή δυνατότητα των αεροσκαφών και ελικοπτέρων δεν είναι απεριόριστος, η διασπορά των εναέριων μέσων που διαθέτουμε, είναι η βασικότερη προϋπόθεση για την πλήρη αξιοποίησή τους και την ικανοποίηση της αρχής της αμέσου επεμβάσεως πριν η φωτιά πάρει διαστάσεις.
Κριτήριο για τη διασπορά των εναέριων μέσων αποτέλεσε η επικινδυνότητα των προστατευόμενων δασικών οικοσυστημάτων, οι επιχειρησιακές ιδιαιτερότητες των διαφόρων τύπων αεροσκαφών και ελικοπτέρων που διατίθενται, η κάλυψη περισσότερων κατά το δυνατόν περιοχών της Επικράτειας και η δυνατότητα τεχνικής και διοικητικής υποστήριξης των αναπτυσσόμενων κλιμακίων από το ΓΕΑ.
Επιπροσθέτω για τα αεροσκάφη CL-215 και ο αριθμός των κλιμακίων που αναπτύσσονται επηρεάζει την διαθεσιμότητα των αεροσκαφών. Ειδικότερα, όσο μεγαλύτερος αριθμός κλιμακίων διασποράς αναπτύσσεται τόσο μικρότερη επιχειρησιακή διαθεσιμότητα των αεροασκαφών εξασφαλίζεται σε καθημερινή βάση, λόγω των πιθανών βλαβών που θέτουν τα αεροσκάφη εκτός ενέργειας.
Με βάση τα προαναφερθέντα δεδομένα η Γενική Γραμματεία Δασών και Φ.Π. του Υπουργείου Γεωργίας εισηγήθηκε στο Υπουργείο Εθνικής 'Αμυνας την ανάπτυξη κλιμακίου αεροπυρόσβεσης, και στο Α/Δ Νέας Αγχιάλου.
Ο λόγος για τον οποίο δεν αναπτύχθηκε άμεσα το προβλεπόμενο για την Νέα Αγχίαλο κλιμάκιο αεροσκαφών CL-215, είναι όπως δήλωσε και ο εκπρόσωπος του ΓΕΑ η αδυναμία διαθέσεως, τόσο από το ΓΕΑ όσο και την ΕAB, προσωπικού για την τεχνική υποστήριξη των κλιμακίων.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
20. Στην με αριθμό 329/11-7-97 ερώτηση δόθηκε με το υπ' αριθμ. 56/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην παραπάνω ερώτηση που κατέθεσαν οι Βουλευτές κ.κ. Ν. Γκατζής, Β. Μπούτας, σας πληροφορούμε τα εξής:
Η αρμοδιότητα για την υλοποίηση του προγράμματος αντιπυρικής προστασίας ανήκει στις Περιφερειακές Δασικές Υπηρεσίες οι οποίες με βάση τις διατιθέμενες πιστώσεις εκτελούν τα προγραμματισθέντα προκατασταλτικά έργα προστασίας (δρόμους, αντιπυρικές ζώνες, πυροφυλάκεια, κλπ) και οργανώνουν το διαθέσιμο προσωπικό και τα μέσα τους για την κατά το δυνατόν πληρέστερη λειτουργία τους.
Για τις Δασικές Υπηρεσίες του νομού Μαγνησίας προβλέφθηκε η πρόσληψη ειδικοτήτων εποχιακού προσωπικού, προς συμπλήρωση του μονίμυο υπηρετούντος, και διατέθηκαν οι απαιτούμενες πιστώσεις ως ακολούθως:
Α/Α ΥΠΗΡΕΣΙΑ 
ΔΑΣ/ΤΕΣ 
ΟΔΗΓΟΙ 
ΠΥΡ/ΚΕΣ 
ΔΑΣΟΚΟΜ.
1. Δασ. Βόλου 
32 
14 
4 
3 επικεφαλείς και
2. Δασ. Αλμυρού 
13 
9 
4 
14 αερομ/νοι
3 Δασ. Σκοπέλου 
40 
23 
7 Δασοπυροσβέστες
 
Ο αριθμός των αερομεταφερόμενων δασοπυροσβεστών (δασοκομάντος) επαρκεί για την επάνδρωση του ελικοπτέρου BELL - 205 που διατίθεται στο Νομό Μαγνησίας.
Σε ό,τι αφορά την ανάπτυξη του κλιμακίου των αεροσκαφών επειδή τόσο ο αριθμός όσο και η επιχειρησιακή δυνατότητα των αεροσκαφών και ελικοπτέρων δεν είναι απεριόριστος, η διασπορά των εναέριων μέσων που διαθέτουμε, είναι η βασικότερη προϋπόθεση για την πλήρη αξιοποίησή τους και την ικανοποίηση της αρχής της αμέσου επεμβάσεως πριν η φωτιά πάρει διαστάσεις.
Κριτήριο για τη διασπορά των εναέριων μέσων αποτέλεσε η επικινδυνότητα των προστατευόμενων δασικών οικοσυστημάτων, οι επιχειρησιακές ιδιαιτερότητες των διαφόρων τύπων αεροσκαφών και ελικοπτέρων που διατίθενται, η κάλυψη περισσότερων κατά το δυνατόν περιοχών της Επικράτειας και η δυνατότητα τεχνικής και διοικητικής υποστήριξης των αναπτυσσόμενων κλιμακίων από το ΓΕΑ.
Επιπροσθέτως για τα αεροσκάφη CL-215 και ο αριθμός των κλιμακίων που αναπτύσσονται επηρεάζει την διαθεσιμότητα των αεροσκαφών. Ειδικότερα, όσο μεγαλύτερος αριθμός κλιμακίων διασποράς αναπτύσσεται τόσο μικρότερη επιχειρησιακή διαθεσιμότητα των αεροασκαφών εξασφαλίζεται σε καθημερινή βάση, λόγω των πιθανών βλαβών που θέτουν τα αεροσκάφη εκτός ενέργειας.
Με βάση τα προαναφερθέντα δεδομένα η Γενική Γραμματεία Δασών και Φ.Π. του Υπουργείου Γεωργίας εισηγήθηκε στο Υπουργείο Εθνικής 'Αμυνας την ανάπτυξη κλιμακίου αεροπυρόσβεσης, και στο Α/Δ Νέας Αγχιάλου.
Ο λόγος για τον οποίο δεν αναπτύχθηκε άμεσα το προβλεπόμενο για την Νέα Αγχίαλο κλιμάκιο αεροσκαφών CL-215, είναι όπως δήλωσε και ο εκπρόσωπος του ΓΕΑ η αδυναμία διαθέσεως, τόσο από το ΓΕΑ όσο και την ΕAB, προσωπικού για την τεχνική υποστήριξη των κλιμακίων.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
21. Στην με αριθμό 345/14-7-97 ερώτηση δόθηκε με το υπ' αριθμ.61/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην παραπάνω ερώτηση που κατέθεσε ο Βουλευτής κ. Θ. Δημοσχάκης, σας πληροφορούμε τα εξής:
Η εκτίμηση της ηρτημένης εσοδείας υπολογίζεται με βάση τα ιστορικά στοιχεία των 5 τελευταίων ετών και βασικά την πρόβλεψη της καλλιεργητικής περιόδου.
Βάσει της Υπουργικής Απόφασης 31100/95 ο παραγωγός εάν δεν συμφωνεί έχει το δικαίωμα έντασης και προβλέπεται επιτροπή η οποία μεμονωμένα εξετάζει την περίπτωσή του.
Για την περσινή περίοδο τουλάχιστον οι ποσότητες πέραν της ηρτημένης έγιναν αποδεκτές για ενίσχυση μετά από την 368/31-1-97 Υπουργική Απόφαση.
Σε κάθε περίπτωση οι συναφείς με την ηρτημένη εσόδεια εκκρεμότητες έχουν εκλείψει όλες με το τέλος της εκκοκκιστικής περιόδου. 
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
22. Στην με αριθμό 361/15-7-97 ερώτηση δόθηκε με το υπ' αριθμ. 64/3-9-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην παραπάνω ερώτηση που κατέθεσαν οι Βουλευτές κ.κ. Στ. Παναγιώτου, Μ. Μπόσκου για τα θέματα της αρμοδιότητάς μας, σας πληροφορούμε τα εξής:
Το "Αρδευτικό έργο Σκούταρι Ν. Σερρών" εκτελέσθηκε σύμφωνα με τον ν. 1418/84 "Δημόσια έργα και ρυθμίσεις συναφών θεμάτων", το π.δ. 609/85 "Κατασκευή Δημοσίων 'Εργων" και το π.δ. 146/88 "'Οργανα που αποφασίζουν ή γνωμοδοτούν και ειδικές ρυθμίσεις σε θέματα που εκτελούνται από τις Υπηρεσίες του Υπουργείοιυ Γεωργίας". Διευθύνουσα Υπηρεσία του έργου ήταν αρχικά το Τμήμα Τεχνικών Μελετών και Κατασκευών της Ι ΠΔΕΒ και στη συνέχεια το τμήμα Τεχνικών Μελετών Κατασκευών και Μηχ/γίας της ΔΕΒ Σερρών. Η ανάθεση κατασκευής του έργου έγινε τον Αύγουστο του 1991 και στις 31.3.95 αποπερατώθηκε και έκτοτε τέθηκε σε κανονική λειτουργία χωρίς να παρουσιασθούν ιδιαίτερα προβλήματα. Το έργο βρίσκεται στη διαδικασία της παραλαβής του, η οποία δεν έχει ακόμα ολοκληρωθεί.
Με το έργο αυτό κατασκευάστηκαν, εκτός των άλλων (κύριες διώρυγες συνολικού μήκους 10.700 μέτρων, στραγγιστικό δίκτυο κλπ) και δευτερεύουσες διώρυγες συνολικά μήκους 11.100 μέτρων. Μία από τις δευτερεύουσες διώρυγες και συγκεκριμένα η Δ8 συνολικού μήκους 3.500 μέτρων, υπέστη βλάβη σε τμήμα του πλευρικού τοιχώματός της σε μήκος 38 μέτρων στις 22.5.97
Είναι φανερό ότι το μέγεθος της υπόψην ζημιάς είναι ασήμαντος σε σχέση με το μέγεθος του έργου και στατιστικά αναμενόμενη.
Ο ανάδοχος έσπευσε μετά από εντολή του ΥΠΓΕ και αποκατέστησε αμέσως την βλάβη αυτή ώστε η διώρυγα να τεθεί σε λειτουργία. Το ΥΠΓΕ παρακολουθεί και ελέγχει το έργο συνεχώς κατά την λειτουργία του και στην τρέχουσα αρδευτική περίοδο για την εύρυθμη λειτουργία του. Τα αίτια της βλάβης ερευνούνται από το ΥΠΓΕ και θα αποδοθούν ευθύνες εάν και όπου υπάρξουν.
Η συνέχεια της κατασκευής και ολοκλήρωσης του έργου με τίτλο "Αποπεράτωση αρδευτικού δικτύου Σκουτάρεως Ν. Σερρών "έχει ενταχθεί στην ΣΑΕ 081/2 με προϋπολογισμό 2.600.000.000 δρχ και πίστωση για το έτος 1997 600.000.000 δρχ. 
Στην παρούσα φάση κύριο μέλημα του ΥΠΓΕ είναι η ολοκλήρωση της σύνταξης και εν συνεχεία η έγκριση της απαιτούμενης τεχνικής μελέτης για την δημοπράτηση του έργου. Ο καθορισμός των αποφαινομένων οργάνων αυτών θα γίνει βάσει των κειμένων διατάξεων εκτελεστικών Προεδρικών Διαταγμάτων του ν. 1418/84 όπως αυτός έχει τροποποιηθεί και ισχύει σήμερα, σε συνδυασμό με τις τρέχουσες διατάξεις περί αποκέντρωσης (το π.δ. 94/93 και τον προσφάτως ψηφισθέντα από την Βουλή Νόμο "Διοίκηση, οργάνωση, στελέχωση της Περιφέρειας κλπ).
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
23. Στην με αριθμό 363/15-7-97 ερώτηση δόθηκε με το υπ' αριθμ. 65/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 363/15-7-97 που κατέθεσε ο Βουλευτής κ. Α. Χειμάρας, σας πληροφορούμε ότι το άρθρο 255 του ν.δ. 86/69 του Δασικού Κώδικα παρέχει προστασία μόνο στα κυνηγετικά σκυλιά που φέρουν δελτίο ταυτότητας και καλύπτει μόνο την περίπτωση περιπλανώμενων που δεν θα παραδοθούν στη δασική ή αστυνομική αρχή και όχι στην περίπτωση κλοπής γενικότερα.
Στην περίπτωση που προαναφέραμε προβλέπεται ποινή φυλάκισης μέχρι έξι μήνες ή χρηματική ποινή.
Η κλοπή κυνηγετικών σκύλων αντιμετωπίζεται με τις διατάξεις περί κλοπής του Ποινικού Κώδικα.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
24. Στην με αριθμό 376/15-7-97 ερώτηση δόθηκε με το υπ' αριθμ. 1340/5-9-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 376/15-7-97 των βουλευτών κ.κ. Ν. Γκατζή και Αχ. Κανταρτζή αναφορικά με τη δραστηριότητα αποδοχής καταθέσεων από το ΚΑΤΑΝΑΛΩΤΙΚΟ ΠΙΣΤΩΤΙΚΟ ΣΥΝ.ΣΜΟ ΠΕ "Ο ΚΑΤΑΝΑΛΩΤΗΣ KONSUM" με έδρα την Χαλκίδα κάθως και από τους λοιπούς Καταναλωτικούς - Πιστωτικούς Συν/σμούς μέλη της ΠΑΝΕΛΛΗΝΙΑΣ ΕΝΩΣΗΣ ΚΑΤΑΝΑΛΩΤΙΚΩΝ ΣΥΝ/ΣΜΩΝ (ΠΕ.ΚΑΣ) και ύστερα και από έγγραφη επικοινωνία μας με την Τράπεζα της Ελλάδος σας γνωρίζουμε τα ακόλουθα:
1. Σύμφωνα με τα εγκεκριμένα καταστατικά από τα κατά τόπους αρμόδια Ειρηνοδικεία της Χώρας, οι Καταναλωτικοί-Πιστωτικοί Συνεταιρισμοί Π.Ε. με την επωνυμία "Καταναλωτής Κonsum" που δραστηριοποιούνται στην Επικράτεια και διέπονται από τις διατάξεις του Ν. 1667/86 "αστικοί συνεταιρισμοί και άλλες διατάξεις" ανέρχονται περί τους είκοσι (20). Μεταξύ των προβλέψεων των καταστατικών τους διαλαμβάνετο και διάταξη που ανέφερε ότι στους σκοπούς των συν/σμών αυτών περιλαμβάνετο και η αποδοχή καταθέσεων μόνο από τα μέλη τους το ύψος των οποίων και το επιτόκιο θα ορίζετο στην αρχή κάθε χρόνο από το Δ.Σ.
2. Βάσει της δεύτερης τραπεζικής Οδηγίας της Ευρωπαϊκής 'Ενωσης που ενσωματώθηκε στο ελληνικό Δίκαιο με το ν. 2076/1992 προβλέφθηκε ότι "δεν επιτρέπεται η κατ' επάγγελμα αποδοχή καταθέσεων από το κοινό, από πρόσωπα ή επιχειρήσεις που δεν αποτελούν πιστωτικά ιδρύματα" (άρθρο 4 παρ. 1).
Οι παραβάτες τιμωρούνται μετά από έγκληση της Τράπεζας της Ελλάδος. Σημειώνεται ότι το άρθρο 3 της 2ης Τραπεζικής Οδηγίας παρέχει την ευχέρεια στα κράτη-μέλη να μην εφαρμόσουν την ως άνω απαγόρευση σε επιχειρήσεις που υπόκεινται σε κανόνες σχετικούς με την προστασία των καταθετών. Η τελευταία ρύθμιση δεν ενσωματώθηκε στο νόμο.
3. Η Πανελλήνια 'Ενωση Καταναλωτικών Συνεταιρισμών (ΠΕΚΑΣ), μέλη της οποίας αποτελούν δεκαεπτά (17) από τους Συν/σμούς αυτούς ισχυρίστηκε ότι:
α) Η απαγόρευση της Οδηγίας δεν αφορούσε τους καταναλωτικούς συνεταιρισμούς καθόσον υπόκεινται σε κανόνες ελέγχους.
β) Οι καταθέσεις δεν είναι κατ' επάγγελμα και μάλιστα από το κοινό αλλά από τα μέλη τους και
γ) 'Οτι παρόμοια πρακτική ακολουθείται σε άλλα κράτη-μέλη (π.χ. Ιταλία).
Η Τράπεζα της Ελλάδος δεν απεδέχθη αυτούς τους ισχυρισμούς και έθεσε σχετικό ερώτημα στις αρμόδιες υπηρεσίες της Επιτροπής της Ευρωπαϊκής 'Ενωσης από τις οποίες επιβεβαιώθηκε η ερμηνεία ότι η άντληση επιτρεπτέων κεφαλαίων από τα μέλη του συνεταιρισμού ισοδυναμούν με αποδοχή καταθέσεων από το κοινό και κατά συνέπεια δεν επιτρέπεται η αποδοχή τους, εκτός εάν πληρούται η ως άνω προϋπόθεση εποπτείας και ελέγχου. Επακολούθησε ενημέρωση της "ΠΕΚΑΣ" από την Τράπεζα της Ελλάδος (Ιανουάριος '96) για την άμεση ανάγκη διακοπής της προσέλκυσης καταθέσεων και αντικατάστασης των υφισταμένων καταθέσεων με άλλες πηγές χρηματοδότησης.
5. Τις ίδιες οδηγίες διαβίβασε και με νεότερο έγγραφο η Τράπεζα της Ελλάδος (Φεβρουάριος '97) και προς τους πρωτοβάθμιους Καναλωτικούς-Πιστωτικούς Συν/σμούς, γνωρίζοντάς τους ότι θα πρέπει να διακόψουν άμεσα την αποδοχή νέων καταθέσεων και συγκαλώντας γενικές συνελεύσεις να απαλείψουν από το καταστατικό τους την περί καταθέσεων διάταξη, να αποσύρουν τα βιβλιάρια στις περιπτώσεις που είχαν χορηγηθεί και εντός εύλογης προθεσμίας να έχουν εξεύρει άλλες πηγές κεφαλαίων που θα υποκαθιστούσαν τις υφιστάμενες καταθέσεις.
Αντίστοιχη διαδικασία είχε ακολουθηθεί και για την σταδιακή προσαρμογή των πιστωτικών συνεταιρισμών (ορισμένοι από τους οποίους λειτουργούσαν από το 1900) προκειμένου στην περίπτωση αυτή να μετατραπούν σε συνεταιριστικές τράπεζες, εφόσον επιθυμούσαν και να δέχονται καταθέσεις από τα μέλη τους.
Η παροχή εύλογης προθεσμίας κρίθηκε σκόπιμη για την αποτροπή του ενδεχόμενου μαζικής απόσυρσης κεφαλαίου και διατάραξης της ομαλής εξέλιξης των εργασιών τους σε βαθμό που δεν θα επέτρεπε τη σταδιακή αποπληρωμή των κεφαλαίων.
Η προθεσμία ολοκλήρωσης της διαδικασίας προσαρμογής ορίσθηκε για τις 30-6-1997 χωρίς να γίνει αποδεκτό αίτημα της "ΠΕΚΑΣ" για παράταση της προθεσμίας μέχρι 31-12-1997.
Για όσους Καταναλωτικούς-Πιστωτικούς Συνεταιρισμούς δεν θα είχαν συμμορφωθεί πλήρως προς τις οδηγίες μέχρι 30-6-1997 η Τράπεζα της Ελλάδος θα προχωρούσε άμεσα στην υποβολή έγκλησης.
6. Εν τω μεταξύ τον Ιανουάριο του 1997 άρχισε με συνεργασία του Εισαγγελέα Χαλκίδος και της αρμόδιας ΔΟΥ έρευνα στον Καταναλωτικό Πιστωτικό Συν/σμό Χαλκίδας σχετικά με το ανωτέρω θέμα, ενώ στη συνέχεια οι έλεγχοι επεκτάθηκαν και σε άλλους συνεταιρισμούς αυτού του είδους. 'Ολα τα στοιχεία των ελέγχων διαβιβάστηκαν στις αρμόδιες ΔΟΥ.
7. Ενημερώθηκε από την Τράπεζα της Ελλάδος αναφορικά με το ανωτέρω θέμα η Εισαγγελία Πρωτοδικών Χαλκίδας, σε απάντηση σχετικού εγγράφου της αναφορικά με τον Καναλωτικό Πιστωτικό Συνεταιρισμό Χαλκίδας, ενώ οι Υπηρεσίες της Τράπεζας επισκέφθηκαν ορισμένους καταναλωτικούς Συν/σμούς στα πλαίσια συμμόρφωσης αυτών προς τις οδηγίες της.
8. Επίσης στο Υπουργείο μας, ενεργώντας στα πλαίσια των δικών του αρμοδιοτήτων ζήτησε (Φεβρουάριος '97), με σχετικό έγγραφό του αφενός μεν από τους ανωτέρω Συνεταιρισμούς να απαλείψουν άμεσα από τα καταστατικά τους την πρόβλεψη ότι "η αποδοχή καταθέσεων από τα μέλη τους αποτελεί σκοπό των συνεταιρισμών αυτών", αφετέρου δε ενημέρωσε τα Ειρηνοδικεία της χώρας, στα μητρώα των οποίων έχει διαταχθεί η καταχώρηση των καταστατικών τους, προκειμένου, να επιληφθούν με τη σειρά τους επί του εν λόγω θέματος.
9. Σύμφωνα με έγγραφη ενημέρωση που παρασχέθηκε από την ΠΕΚΑΣ και τους Συν/σμούς προς την Τράπεζα της Ελλάδος και το Υπουργείο μας χρήση της διάταξης είχαν κάνει οκτώ (8) Καταναλωτικοί - Πιστωτικοί Συν/σμοί πέραν του Συν/σμού Χαλκίδος.
Οι Συν/σμοί αυτοί με εξαίρεση τον Συν/σμό της Χαλκίδος έχουν προβεί σε τροποποιήσεις των καταστατικών τους απαλείφοντας την επίμαχη διάταξη περί αποδοχής καταθέσεων από τα μέλη τους συμμορφωμένοι προς τις σχετικές οδηγίες, ενώ παράλληλα προχώρησαν σε μετατροπή των καταθέσεων των μελών της σε προαιρετικές μερίδες. Ειδικά το τελευταίο αυτό ζήτημα της πλήρωσης των προϋποθέσεων υποκατάστασης των καταθέσεων με άλλες μορφές δανειακών κεφαλαίων ή με προαιρετικές μερίδες βρίσκεται σήμερα υπό αξιολόγηση απο τις Υπηρεσίες της Τράπεζας της Ελλάδος.
10. 'Ηδη η Τράπεζα της Ελλάδος, σε εφαρμογή της εξουσιοδότησης που τους παρέχει το άρθρο 4 του ν. 2076/92, προχώρησε την 5-8-97 στην υποβολή έγκλησης στον αρμόδιο Εισαγγελέα Χαλκίδος, λόγω μη συμμόρφωσης του Καταναλωτικού Πιστωτικού Συνεταιρισμού ΠΕ "ο Καταναλωτής Konsum" με έδρα τη Χαλκίδα προς τις οδηγίες της Τράπεζας, με αποτέλεσμα να διατηρεί ο Συν/σμός καταθέσεις χρημάτων κατά παράβαση του ανωτέρω άρθρου.
11. Τέλος επισημαίνεται η ανάγκη αναμονής των αποτελεσμάτων της ευρισκόμενης εν εξελίξει εισαγγελικής έρευνας για το Συν/σμό της Χαλκίδας που θα καταλήξει σε συγκεκριμένα συμπεράσματα προβαίνοντας σε καταλογισμό ευθυνών. Μέχρι τότε το Υπουργείο μας θα παρακολουθεί τις εξελίξεις του όλου θέματος επιφυλασσόμενο για περαιτέρω ενέργειές του".
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
25. Στην με αριθμό 383/15-7-97 ερώτηση δόθηκε με το υπ' αριθμ. 70/28-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 383/15-7-97 που κατέθεσε η Βουλευτής κ. Α. Λουλέ σας πληροφορούμε τα εξής:
Το Υπουργείο Γεωργίας συγκεντρώνει στοιχεία για ζημιές που προκλήθηκαν στη γεωργία από δυσμενείς καιρικές συνθήκες και άλλα αίτια κατά το τρέχον έτος και θα εξετάσει τη δυνατότητα και αναγκαιότητα λήψης μέτρων υπέρ των πληγέντων παραγωγών.
Σχετικά με την ποσόστωση εσοδείας '99 για τον υπολογισμό της να ληφθούν υπόψη τα στοιχεία που θα προσκομισθούν και θα αποδεικνύουν το μέγεθος της ζημιάς, έτσι ώστε να μην υπάρξει μείωση της ποσόστωσης εσοδείας '99 και μετά.
Το Υπουργείο Γεωργίας μετά από επίσκεψη των αρμοδίων οργάνων του στα πληγέντα χωριά έχει ήδη επισημάνει το ύψος της ζημιάς.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
26. Στην με αριθμό 412/16-7-97 ερώτηση δόθηκε με το υπ' αριθμ. 74/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 412/16-7-97 που κατέθεσε ο Βουλευτής κ. Τζιτζικώστας Γ., σας πληροφορούμε ότι:
'Εχουν εκδηλωθεί 339 εστίες κλασσικής πανώλους των χοίρων στην Ολλανδία και σύμφωνα με τις Ολλανδικές αρχές, έχουν θανατωθεί περίπου 4.500.000 χοίροι.
Η Ολλανδία, σύμφωνα με την Κοινοτική νομοθεσία, έχει λάβει όλα τα απαραίτητα μέτρα που προβλέπονται και δεν αποστέλλει ζώντα ζώα και κρέατα από τις ζώνες προστασίας και ζώνες επιτήρησης, εκτός μόνο εάν δοθούν ειδικές παρεκκλίσεις. Προβλέπεται ειδική παρέκκλιση για εξαγωγές κρεάτων από τη ζώνη επιτήρησης, ύστερα από την απόφαση της Μόνιμης Κτηνιατρικής Επιτροπής, και αφού τηρηθούν ορισμένες προϋποθέσεις.
Το Υπουργείο ενημέρωσε τις κτηνιατρικές υπηρεσίες της χώρας, για τα μέτρα που επιβάλλεται να ληφθούν καθώς και για δειγματοληπτικούς ελέγχους, που πρέπει να πραγματοποιούνται.
'Ολα τα δείγματα που εξετάσθηκαν μέχρι σήμερα είναι αρνητικά για ανεύρεση αντιγόνου της κλασσικής πανώλους των χοίρων.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
27. Στην με αριθμό 434/17.7.97 ερώτηση δόθηκε με το υπ' αριθμ. 1450/4.9.97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην 434/17.7.97 ερώτηση, που κατατέθηκε στη Βουλή από τους Βουλευτές κ.κ. Μ. Κωστόπουλο και Απ. Τασούλα, για τα θιγόμενα σ'αυτή θέματα, σας πληροφορούμε τα εξής:
1. Από την τεχνική υπηρεσία του Οργανισμού Εργατικής Εστίας (ΟΕΕ) εκπονείται η σχετική μελέτη για το έργο συντήρησης του κτιρίου που στεγάζεται το Εργατοϋπαλληλικό Κέντρο Αγρινίου. Το έργο αναμένεται να δημοπρατηθεί μέχρι τέλους του χρόνου.
2. Η υλοποίηση του αιτήματος για την χορήγηση ηλεκτρονικού υπολογιστή, γραφομηχανής και φωτοαντιγραφικού μηχανήματος, θα ενταχθεί στον προγραμματισμό του Οργανισμού κατόπιν διενέργειας ανάλογων διαγωνισμών.
'Οσον αφορά τη χορήγηση παραδοσιακών στολών, μουσικών οργάνων, προβολείς θεάτρου κ.λπ., δεν προβλέπεται η δυνατότητα χορήγησής τους σύμφωνα με την κείμενη νομοθεσία.
Ο Υπουργός
ΜΙΛΤΙΑΔΗΣ ΠΑΠΑΪΩΑΝΝΟΥ"
28. Στην με αριθμό 484/21.7.97 ερώτηση δόθηκε με το υπ' αριθμ. 87/3.9.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 484/21.7.97 που κατέθεσαν οι Βουλευτές κ.κ. Σ. Παναγιώτου, Β. Μπούτας σας πληροφορούμε τα εξής:
Σε παραποτάμιες και παραλίμνιες περιοχές της χώρας υπάρχουν οι εξής κατηγορίες λευκώνων δηλαδή φυτειών με γενετικά βελτιωμένα είδη λεύκης.
α) Λευκώνες που δημιουργήθηκαν σε δημόσιες δασικές εκτάσεις και διαχειρίζονται από τη δασική Υπηρεσία.
β) Λευκώνες που δημιουργήθηκαν από ιδιώτες σε δημόσιες δασικές εκτάσεις που παραχωρήθηκαν σε ιδιώτες για αυτό το σκοπό.
γ) Λευκώνες που δημιουργήθηκαν από ιδιώτες σε ιδιωτικές δασικές εκτάσεις.
δ) Λευκώνες που δημιουργήθηκαν από ιδιώτες σε αγροτικές εκτάσεις. 
Στις περιπτώσεις α, β, γ (επί δασικών εκτάσεων) υπάρχει πλήρης δασοτεχνική επιτήρηση από το δημόσιο και σε κάθε περίπτωση απαιτείται άδεια υλοτομίας και έλεγχος των παραγομένων προϊόντων. Στην περίπτωση δ. οι φυτείες λευκώνων δεν υπάγονται στην κατηγορία των δασικών εκτάσεων και δεν απαιτείται άδεια υλοτομίας από τις δασικές αρχές.
Στην παραλίμνια περιοχή της Κερκίνης υπάρχουν πολλοί ιδιωτικοί λευκώνες της δ. περιπτώσεως που υλοτομούνται από τους ιδιώτες χωρίς άδεια κάθε 10 ή 20 χρόνια.
'Οπως μας πληροφόρησε το Δασαρχείο Σιδηροκάστρου με το 2839/28.7.97 έγγραφό του, η καταστροφή των φωλεών των ερωδιών έγινε σε ένα ιδιωτικό λευκώνα κατά τις εργασίες υλοτομίας, μετά από εντολή του ιδιοκτήτη σε υλοτόμο.
'Οταν ειδοποιήθηκε το Δασαρχείο Σιδηροκάστρου μετέβη επί τόπου υπάλληλος του αλλά είχαν ήδη υλοτομηθεί 115 από τα 130 δένδρα του λευκώνα που είχαν και τις φωλιές.
Η περιοχή του υγροτόπου της Κερκίνης υπάγεται στους υγροτόπους της συνθήκης RAMSAR αλλά δεν έχει ενταχθεί σε μια από τις κατηγορίες των προστατευομένων φυσικών περιοχών του Ν.996/71 ή του Ν.1650/86 (άρθρα 19.20.21). 'Εχει όμως εκδοθεί η προβλεπόμενη από τις διατάξεις του άρθρου 21 παρ.6 του Ν.1650/86 ΚΥΑ υπ' αριθμ. 66272/25.6.93 η οποία ρυθμίζει κατά ζώνες διάφορες χρήσεις και απαγορεύσεις η ισχύς της οποίας έχει λήξει.
Ωστόσο η καταστροφή φωλεών απαγορεύεται από τις γενικές περί θήρας διατάξεις (άρθρο 258 του Δασικού Κωδικα) καθώς και από τις διατάξεις της Κ.Υ.Α. των υπουργών Εθν. Οικονομίας και Γεωργίας αρ.414985/29.11.85 (άρθρο 7 παρ.3γ, 3δ) "Μέτρα διαχείρισης της άγριας πτηνοπανίδας" που εκδόθηκε σε εφαρμογή της οδηγίας 79/409 ΕΟΚ "περί διατηρήσεως των αγρίων πτηνών". Γι' αυτό υποβλήθηκε σχετική μήνυση στον υλοτόμο.
Για να αντιμετωπισθούν παρόμοιες περιπτώσεις η Γεν. Γραμματεία Δασών του Υπ. Γεωργίας απηύθυνε ήδη εγκύκλιο δ/γη προς τα Δασαρχεία να εκδόσουν κατά τόπους Δασ. Απαγ. Διατάξεις με τις οποίες θα απαγορεύεται η υλοτομία λευκώνων όλων των ανωτέρω κατηγοριών κατά τη διάρκεια φωλεοποίησης, εκκόλαψης, εξάρτησης των υδροβίων πτηνών, ανεξάρτητα αν οι περιοχές αυτές βρίσκονται υπό ειδικό καθεστώς προστασίας ή όχι.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
29. Στην με αριθμό 486/4.7.97 ερώτηση δόθηκε με το υπ' αριθμ. 88/28.8.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 486/4.7.1997 που κατέθεσαν οι Βουλευτές κ.κ. Γκατζής, Α. Κανταρτζής, Β. Μπούτας για τα θέματα της αρμοδιότητάς μας, σας πληροφορούμε τα εξής:
Ο σχεδιασμός, η χρηματοδότηση και η κατασκευή των αλιευτικών καταφυγίων, αποτελεί αποκεντρωμένη αρμοδιότητα της Νομαρχιακής Αυτοδιοίκησης. 
Επίσης το αιτούμενο έργο μεταφοράς νερού από τις πηγές Μαυρομάτη λόγω της τοπικής του σημασίας αποτελεί αντικείμενο της Νομαρχιακής Αυτοδιοίκησης Μαγνησίας.
Σχετικά με τον ψεκασμό γαι την καταπολέμηση του δάκου της ελιάς, που εφαρμόσθηκε στην 8η Εδαφική Περιφέρεια Μαγνησίας (περιοχή Πτελεού) κατά την τρέχουσα δακική περίοδο, το Υπουργείο Γεωργίας κατά το τρέχον έτος απέστειλε έγκαιρα με το αριθμ. 72066/29.4.97 έγγραφό του προς τις περιφερειακές Υπηρεσίες, με το οποίο δίνει κατευθύνσεις για την εφαρμογή του προγράμματος της καταπολέμησης του δάκου της ελιάς με δολωματικούς ψεκασμούς από το έδαφος σε όλες τις ελαιοκομικές περιοχές της χώρας.
Δεν υπάρχει διαφορά στην αποτελεσματικότητα της προστασίας της ελαιοπαραγωγής από το δάκο μεταξύ αεροψεκασμών και ψεκασμών από το έδαφος, όταν εφαρμόζονται και στις δύο περιπτώσεις οι τεχνικές προδιαγραφές της δακοκτονίας.
Προβλήματα πιθανόν να υπάρχουν σε ορισμένες δύσβατες ελαιοκομικές περιοχές, στις οποίες θα είναι δύσκολη η εφαρμογή των ψεκασμών από το έδαφος.
Στις περιοχές αυτές περιλαμβάνεται και μέρος της Περιφέρειας Πτελεού Μαγνησίας.
Θα πρέπει όμως να καταβληθεί κάθε προσπάθεια από όλους τους εμπλεκόμενους φορείς για την εφαρμογή των ψεκασμών από το έδαφος κατά τον καλύτερο δυνατό τρόπο στην ως άνω περιοχή, δεδομένου ότι δεν υπάρχει άλλη μέθοδος αποτελεσματικής προστασίας της ελαιοπαραγωγής από το δάκο.
Στην περιοχή Πτελεού έχει ήδη εφαρμοστεί ο πρώτος ψεκασμός για την καταπολέμηση του δάκου της ελιάς με επιτυχία (όπως δείχνουν οι βιολογικές μετρήσεις) και παρακολουθείται ο πληθυσμός του εντόμου με τις ενδείξεις των δακοπαγίδων ώστε να γίνει επανάληψη της επέμβασης όταν χρειαστεί.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
30. Στην με αριθμό 499/22.7.97 ερώτηση δόθηκε με το υπ' αριθμ. 34313/10.9.97 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της ερώτησης 499/22.7.1997 που κατέθεσαν οι Βουλευτές κ.κ. Ν. Γκατζής και Ο. Κολοζώφ σας γνωρίζουμε τα παρακάτω:
Η θέση του Υπουργείου Ανάπτυξης σχετικά με το ιδιοκτησιακό καθεστώς του οικισμού "Ασπρα σπίτια" είναι ότι θα πρέπει να διαφυλαχθεί η νομιμότητα και ο σκοπός της απαλλοτρίωσης χωρίς να υπάρξει αλλαγή χρήσης.
Η Υφυπουργός
ΑΝΝΑ ΔΙΑΜΑΝΤΟΠΟΥΛΟΥ"
31. Στην με αριθμό 524/22.7.97 ερώτηση δόθηκε με το υπ' αριθμ. 95/3.9.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 524/22.7.97 που κατέθεσε ο Βουλευτής κ. Λ. Ν. Παπαγεωργόπουλος για τα θέματα της αρμοδιότητάς μας, σας πληροφορούμε τα εξής:
Στα πλαίσια του Ι ΚΠΣ στο Υποπρόγραμμα Λιμνοδεξαμενές εντάχθηκε έργο "Κατασκευή λιμνοδεξαμενών Νομού Ευβοίας" και ειδικότερα η κατασκευή της λιμνοδεξαμενής Λιχάδας.
Το 1992 έγινε σε βάρος του ανωτέρω έργου παρακατάθεση 230 εκ. δρχ. για την αποζημίωση των απαλλοτριούμενων εκτάσεων για τις ανάγκες κατασκευής του ανωτέρω έργου.
Το ποσό αυτό αποτελεί μέρος της τελικής δαπάνης και κρίθηκε υπερβολικό, μετά την έκδοση και της εφετειακής Απόφασης.
Με την 138331/20β/12.10.92 Απόφαση Υφυπουργού Γεωργίας εκγρίθηκε η απ' ευθείας ανάθεση κατασκευής του ανωτέρω έργου στην κοινοπραξία "Τεχνική Ολυμπιακή".
Λόγω του ύψους των απαλλοτριώσεων και της εμπλοκής της Αρχαιολογικής Υπηρεσίας με την 123528/20β2/412/3.3.94 Υπουργική Απόφαση ματαιώθηκε η κατασκευή του έργου, με την 701/11.3.94 Απόφαση Νομάρχη Εύβοιας ανακλήθηκε η αναγκαστική απαλλοτρίωση των εκτάσεων και με την ΔΒ 10Α/20Β/412/19.4.95 Υπουργική Απόφαση διαλύθηκε η σύμβαση με την ανάδοχο κοινοπραξία.
Η πίστωση που αναφέρεται στην ΣΑΕ είναι για την αποζημίωση του αναδόχου.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
32. Στην με αριθμό 541/24.7.97 ερώτηση δόθηκε με το υπ' αριθμ. 19/5.9.97 έγγραφο από τον Υφυπουργό Ανάπτυξης η ακόλουθη απάντηση:
"Αναφερόμενοι στην με αριθμ. 541/24.7.97 ερώτηση που κατατέθηκε στη Βουλή των Ελλήνων από τον Βουλευτή κ. Β. Κεδίκογλου, σχετικά με την άναρχη επέκταση των SUPER MARKETS που οδηγεί την ελληνική παραγωγή σε εξαφάνιση και λειτουργεί εις βάρος των καταναλωτών, σας γνωρίζουμε τα ακόλουθα:
1. Η ελληνική αγορά, βίωσε για χρόνια στην ακραία του μορφή έναν εξωοικονομικό κράτικο καθορισμό της λειτουργίας της, με αποτέλεσμα να έχει εθιστεί σ'αυτόν.
Οι διαδοχικές αλλαγές στο αγορανομικό καθεστώς που έγιναν την τελευταία 10ετία, ήταν κυρίως αποτέλεσμα της εντάξεώς μας στις Ευρωπαϊκές Κοινότητες και της υποχρεωτικής υιοθέτησης νέων συγχρόνων δομών λειτουργίας της αγοράς.
'Ετσι όροι και θεσμοί που χρησιμοποιήθηκαν για περισσότερο από πενήντα χρόνια καταργήθηκαν, με τελικό στόχο τη δημιουργία ενός συστήματος μηχανισμών της αγοράς που δεν έχει σχέση με αστυνομικά μέτρα παρέμβασης. Η υποκατάσταση αυτή αποτελεί τον πυρήνα του θεσμικού εκσυγχρονισμού της αγοράς. 'Οσο πληρέστερος και αποτελεσματικός γίνει ο έλεγχος των συμπεριφορών που νοθεύουν τον ανταγωνισμό, τόσο ομαλότερη γίνεται η λετουργία της αγοράς προς μακροπρόθεσμο όφελος του καταναλωτικού κοινού, αλλά και των επιχειρήσεων που συμμετέχουν στην αγορά.
2. Στη χώρα μας η αντιμετώπιση του αθέμιτου ανταγωνισμού, στηρίζεται στο βασικό νόμο 146/14 που επικαλείται τα χρηστά ήθη, την επαγγελματική εντιμότητα και την καλή πίστη. Συμπληρωματικά, ανάγονται σε αστικά ή ποινικά αδικήματα, ειδικές περιπτώσεις όπως η παραπλανητική διαφήμιση και η εμπορική δυσφήμιση.
Η δεκαετία του 80 ανέδειξε εμπορικές πρακτικές τις οποίες η γενική ρήτρα περί χρηστών ηθών, δεν μπόρεσε να αντιμετωπίσει. Σήμερα παρατηρούνται στην αγορά, πρακτικές διείσδυσης και δελεασμού της ζήτησης που τις περισσότερες φορές είναι ανορθόδοξες και παρεκκλίνουν από τους κανόνες του υπάρχοντος Εθνικού ή κοινοτικού θεσμικού πλαισίου.
Το Κράτος είναι αποφασισμένο να εξασφαλίσει συνθήκες λειτουργίας του υγιούς ανταγωνισμού μεταξύ κλάδων, δραστηριοτήτων ή επιχειρήσεων και να στηρίζει αυτούς που μπορούν καλύτερα να ανταπεξέλθουν στην ανταγωνιστική διαδικασία.
Η εμπέδωση συναινετικού κλίματος πολιτικής ηγεσίας, επιχειρηματιών και φορέων απαιτεί το διαρκή διάλογο, την καθημερινή επικοινωνία. Οι σχέσεις βιομηχανίας και εμπορίου πρέπει να διέπονται από τους κανόνες του υγιούς ανταγωνισμού και να κατατείνουν στη συνύπαρξη και την ισόρροπη ανάπτυξη.
Η ένταση στις σχέσεις των δύο εταίρων της αγοράς που εκδηλώθηκε τελευταία, δεν συμβάλλει στην επίτευξη των προαναφερθέντων στόχων. Ασφαλώς υπάρχουν διαφορετικές εμπορικές πρακτικές, αντιτιθέμενα συμφέροντα, διαφορετικές ταχύτητες σκέψης και δράσης και θεμιτές επιδιώξεις του ανταγωνιστικού πλεονεκτήματος.
Ωστόσο είναι αυταπόδεικτη η ανάγκη μιας νέας πολιτικής συνεννόησης και επικοινωνίας, λαμβάνοντας υπόψη τις ιδιαιτερότητες των δύο πλευρών και τη διαφορετικότητά τους.
Το Υπουργείο στην προσπάθειά του να απαντήσει στα επίκαιρα προβλήματα της Αγοράς, συγκρότησε ειδική επιστημονική επιτροπή η οποία ολοκληρώνει την επεξεργασία σχεδίου Νόμου με το οποίο επιδιώκεται η προστασία του ελεύθερου ανταγωνισμού.
Το σχέδιο Νόμου αντιμετωπίζει τις περιπτώσεις αθέμιτου ανταγωνισμού, δηλαδή εκείνες τις σύγχρονες ανταγωνιστικές πρακτικές που αντιστρατεύονται την εμπορική ηθική και λογική του εμπορίου.
3. Ο περιορισμός των υπεραγορών σε Τ.Μ. με πληθυσμιακά κριτήρια δοκιμάσθηκε για πρώτη φορά στην Ε.Ε. από τη χώρα μας με το Ν.2323/95. Με αυτόν δίνεται η δυνατότητα στις τοπικές αρχές να κρίνουν και να αξιολογούν τη σκοπιμότητα ίδρυσης υπεραγορών λιανικού εμπορίου.
'Ομως, το θέμα της επέκτασης των υπεραγορών λιανικού εμπορίου απασχολεί ιδιαίτερα και την Επιτροπή της Ε.Ε., ιδίως λόγω των αθέμιτων πρακτικών που ακολουθούν αυτές οι πολιτικές χρόνου πίστωσης, τιμών κάτω του κόστους κλπ.
'Ηδη αναμένεται οδηγία από τη Δ/νση 23 της Ευρωπαϊκής Επιτροπής με την οποία θα καθορίζεται μέγιστος χρόνος πίστωσης στις δοσοληψίες λιανικού εμπορίου και προμηθευτών, βάσει της οποίας θα εναρμονισθεί και το σχετικό εθνικό νομικό πλαίσιο.
4. Το δίκαιο της αγοράς πρέπει να στοχεύει στην προστασία του καταναλωτή που και αυτός είναι υποκείμενο του ίδιου δικαίου όπως ακριβώς και ο έμπορος.
Η αποτροπή της κατάχρησης του ελεύθερου ανταγωνισμού πρέπει να αντιμετωπίζεται όχι μόνο από την οπτική γωνία του ανταγωνιστή εμπόρου, αλλά και από εκείνη του καταναλωτή. 'Οχι μόνο υπό την στενή έννοια του αθέμιτου ανταγωνισμού αλλά και της ποιότητας των προϊόντων και των υπηρεσιών.
Σε οποιαδήποτε παρέμβαση που θα αφορά τον αθέμιτο ανταγωνισμό αυτό που θα πρέπει να προέχει, είναι η προστασία του καταναλωτή έστω και αν θίγεται ο ανταγωνιστής έμπορος.
5. Τέλος σημειώνεται ότι η χρήση ετικέτας με το όνομα της αλυσίδας SUPER MARKET, δεν απαγορεύεται από τη νομοθεσία και μεταφέρει την ευθύνη για οποιοδήποτε πρόβλημα του προϊόντος στην αλυσίδα.
Οι αρχές είναι σε θέση κατά τους ελέγχους, να προσδιορίσουν την ταυτότητα του παραγωγού.
Εξάλλου η χρήση ιδιωτικής ετικέτας (PRIVATE-LABEL) δεν απαλλάσσει την αλυσίδα από την υποχρέωση αναγραφής των προβλεπομένων ενδείξεων συμπεριλαμβανομένου και του βάρους.
Ο Υφυπουργός
ΜΙΧ. ΧΡΥΣΟΧΟ`I`ΔΗΣ"
33. Στην με αριθμό 571/25-7-97 Ερώτηση δόθηκε με το υπ'αριθμ. 104/28-8-97 έγγραφο από τον Υπουργό Γεωργίας η ακόλουθη απάντηση
"Απαντώντας στην ερώτηση 571/25-7-97 που κατέθεσε στη Βουλή ο Βουλευτής κ. Πέτρος Κουναλάκης σας πληροφορούμε τα εξής:
Με έγγραφο της Γεν. Γραμματείας Δασών του Υπ. Γεωργίας έχει τονισθεί προς τον Δήμο Ν. Φιλαδέλφειας ότι οι όποιες παρεμβάσεις γίνονται στο 'Αλσος Ν. Φιλαδέλφειας δεν πρέπει να αλλοιώνουν τον χαρακτήρα του αμιγούς δασικού χώρου και να προκαλούν παραμόρφωση του τοπίου.
Η Δ/νση Δασών εξετάζει τα αιτήματα του Δήμου και των πολιτών στα πλαίσια των δασικών διατάξεων και της Δασικής Νομοθεσίας και επιβάλλει τα νόμιμα.
Οι μέχρι τώρα παρεμβάσεις και τα έργα ανάπλασης που γίνονται στους χώρους του 'Αλσους δεν αποτελούν λόγο ανάκλησης της παραχώρησης που έγινε με την 12419/1041/2-5-1969 απόφαση του Υπουργείου Γεωργίας.
Είναι γνωστό ότι οι παρεμβάσεις του Δήμου Ν. Φιλαδέλφειας γίνονται σύμφωνα με μελέτες που έχει εκπονήσει ο Δήμος και έχει εγκρίνει η Δ/νση Δασών του Υπουργείου μας. Η έκταση του 'Αλσους υπάγεται στα Διοικητικά όρια του Δήμου Ν.Φιλαδέλφειας και κατ'επέκταση η ιδιοκτησία, η νομή, η κατοχή και η χρήση ανήκει στο Δήμο όπως ορίζει το παραχωρητήριο του Υπ.Γεωργίας.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
34. Στην με αριθμό 573/25-7-97 Ερώτηση δόθηκε με το υπ'αριθμ. 105/2-9-97 έγγραφο από τον Υπουργό Γεωργίας η ακόλουθη απάντηση.
"Απαντώντας στην παραπάνω ερώτηση που κατέθεσαν οι Βουλευτές κ.κ. Σ.Δανέλλης, Ε. Αποστόλου για τα θέματα της αρμοδιότητάς μας, σας πληροφορούμε τα εξής:
Το πρόβλημα που απασχολεί το Δήμο Κάσου μπορεί και πρέπει να λυθεί μεταξύ του Δήμου, της Δ/νσης Παραγ/κώς δραστ/των (τμήμα Γεωργίας) του Νομού και των κτηνοτρόφων.
Οι ανωτέρω τοπικοί παράγοντες μπορούν να λάβουν και να μεριμνήσουν για την εφαρμογή των ακόλουθων μέτρων:
1. Να προσδιορίζουν κάθε χρόνο τη βοσκοϊκανότητα των βοσκοτόπων του Δήμου (νησιού) και με βάση αυτή (βοσκοϊκανότητα) να ορίζουν τον αριθμό ζώων που κάθε κτηνοτρόφος μπορεί να βόσκει στο βοσκότοπο.
Τα επιπλέον (υπόλοιπα) ζώα οι κτηνοτρόφοι να τα διατηρούν σε περιφραγμένους χώρους που θα διαθέτει γι'αυτό το σκοπό ο Δήμος (οικόσιτη ή ενσταυλισμένη διατροφή) ή να τα σφάζουν.
2. Να κοινοποιεί κάθε χρόνο ο Δήμος τον πίνακα χρήσης των βοσκοτόπων του Δήμου στη Δ/νση Παραγωγικών Δραστηριοτήτων (Τμήμα Γεωργίας) του Νομού για τον υπολογισμό της εξισωτικής αποζημίωσης.
3. Στους κτηνοτρόφους που δεν θα συμμορφώνονται με το ανωτέρω μέτρο (1) δηλαδή συνεχίζουν να διατηρούν στη βοσκή μεγαλύτερο αριθμό ζώων από τον αριθμό που με βάση τη βοσκοϊκανότητα θα έχει υπολογισθεί, να περιορίζουν την εξισωτική αποζημίωση στον αριθμό των Ζωϊκών μονάδων (Ζ.Μ.) που προκύπτει με βάση τον πίνακα χρήσης των βοσκοτόπων, και όχι με βάση τη σχετική απόφαση που προβλέπει 8 στρ./βοσκοτόπων ανά Ζ.Μ.
Πέρα από τα ανωτέρω μέτρα μπορεί να εφαρμοσθεί κατά άμεση προτεραιότητα στη νήσο Κάσο ο Καν. 2078/92/ΕΟΚ που προβλέπει, χορήγηση οικονομικής ενίσχυσης κατά κεφαλή ζώου για πέντε (5) χρόνια στους κτηνοτρόφους που θα αναλάβουν την υποχρέωση να μειώσουν τον αριθμό των ζώων που βόσκουν στο βοσκότοπο.
Ως έσχατο μέτρο και εφ'όσον, στο μεταξύ μετά παρέλευση ικανού χρονικού διαστήματος, δεν αποδώσει κανένα από τα μέτρα που πιο πάνω προτείνονται μπορεί ύστερα από εισήγηση της Νομ/κής Αυτοδιοίκησης και σύνταξη από αυτή σχετική μελέτη διαχείριση βοσκοτόπων, να εξετασθεί η δυνατότητα εφαρμογής προγρ/τος με βάση τον Καν. (Ε.Κ.) 233/94 για την επιβολή κυρώσεων (μείωση ή και στέρηση της πριμοδότησης επιλέξιμων προβατινών - αιγών) στους παραγωγούς αιγοπροβείου κρέατος που παραβαίνουν μέτρα περιβαλλοντολογικής προστασίας των εκτάσεων που χρησιμοποιούν για βόσκηση.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
35. Στην με αριθμό 613/29-7-97 ερώτηση δόθηκε με το υπ' αριθμ. 25383/8-9-97 έγγραφο από τον Υπουργό Εθν. Οικονομίας και Οικονομικών η ακόλουθη απάντηση:
"Σε απάντηση της ερώτησης 613/29-7-97 που κατέθεσε στη Βουλή ο Βουλευτής κ. Μ. Κεφαλογιάννης, σας γνωρίζουμε ότι σύμφωνα με τις διατάξεις του άρθρου 2 του Ν. 2469/1977 (ΦΕΚ.38/Α/14.3.97) "Περιορισμός και βελτίωση της αποτελεσματικότητας των Κρατικών δαπανών και άλλες διατάξεις", συγκροτήθηκε η Διαρκής Γνωμοδοτική Επιτροπή Φορέων του Δημόσιου Τομέα με στόχο την μελέτη κατάργησης ή συγχώνευσης φορέων του Δημόσιου Τομέα.
Η εν λόγω Επιτροπή συνεδριάζει τακτικά, το έργο της οποίας όμως δεν έχει ακόμη ολοκληρωθεί και ως εκ τούτου δεν είναι σκόπιμη η οποιαδήποτε αναφορά στην κατάργηση, συγχώνευση ή μεταβολή του δημόσιου χαρακτήρα "Ερευνητικών Οργανισμών".
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
36. Στην με αριθμό 645/97 ερώτηση δόθηκε με το υπ' αριθμ. 130/5-9-97 έγγραφο από τον Υπουργό Εξωτερικών η ακόλουθη απάντηση:
"Απαντώντας στην υπ' αριθμ. 645/97 ερώτηση του Βουλευτή κ. Δ. Σιούφα, σας πληροφορούμε:
Οι ελληνικές επιχειρήσεις με την παρότρυνση, υποστήριξη και λήψη συγκεκριμένων μέτρων (επιδοτήσεις κ.λπ.) του Υπουργείου Εξωτερικών και των συναρμόδιων Υπουργείων, δραστηριοποιήθηκαν τα τελευταία χρόνια στην Αλβανία με ιδιαίτερη επιτυχία.
Από την αρχή της κρίσης στην Αλβανία το Υπουργείο Εξωτερικών και γενικότερα η Ελληνική Κυβέρνηση έχει καταβάλει κάθε δυνατή προσπάθεια, τόσο πολυμερώς όσο και διμερώς, για την εξομάλυνση της κατάστασης στη γειτονική χώρα, γεγονός που θα επηρεάσει θετικά τις ελληνικές επιχειρήσεις εκεί.
Αλλωστε, σε μια σειρά επισκέψεων του Υπουργού Εξωτερικών στην Αλβανία, με τελευταία στις 5 Αυγούστου, επικεφαλής κυβερνητικού κλιμακίου, επισημάνθηκε στην αλβανική πλευρά η δυσχέρεια στην οποία βρίσκονται οι ελληνικές επιχειρήσεις στην Αλβανία λόγω της ανώμαλης κατάστασης και τονίσθηκε η ανάγκη δημιουργίας κλίματος ομαλότητας και εμπιστοσύνης, που θα εξυπηρετεί τόσο τα αλβανικά συμφέροντα όσο και τα συμφέροντα των ελληνικών επιχειρήσεων.
Πάντως, η ανάληψη του επιχειρηματικού κινδύνου και η εκτίμηση των αντικειμενικών συνθηκών, που επικρατούν σε κάθε χώρα ανάγεται στην αποκλειστική απόφαση των ενδιαφερομένων.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
37. Στην με αριθμό 653/30-7-97 ερώτηση δόθηκε με το υπ' αριθμ. 3776/3-9-97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση υπ' αριθμ. 653/30-7-97 που κατατέθηκε στη Βουλή από τον Βουλευτή κ. Μ. Καρχιμάκη σχετικά με τη κάλυψη των αναγκών σε παθολόγο στο Τοπικό Υποκ/μα ΙΚΑ Σητείας, σας γνωρίζουμε ότι, ήδη με απόφαση της Διοίκησης του Ιδρύματος τοποθετήθηκε γιατρός γενικής ιατρικής, στο Υποκ/μα αυτό.
Ο Υφυπουργός
ΝΙΚΟΣ ΦΑΡΜΑΚΗΣ"
38. Στην με αριθμό 671/30-7-97 ερώτηση δόθηκε με το υπ' αριθμ. 615/3-9-97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην αρ. 671/30-7-97 ερώτηση του Βουλευτή κ. Σπήλιου Π. Σπηλιωτόπουλου σας γνωρίζουμε τα παρακάτω:
Μετά την παραλαβή των μισθολογικών καταστάσεων από το ΚΗΥΚΥ, τον έλεγχό τους και την έγκριση από το Ελεγκτικό Συνέδριο, τα αναφερόμενα αναδρομικά καταβλήθηκαν στους εργαζόμενους την 1-8-97 μαζί με τη μισθοδοσία Α' 15/μέρου Αυγούστου, από το Π.Π.Γ.Ν. Πατρών.
Ο Υπουργός
ΚΩΝ/ΝΟΣ ΓΕΙΤΟΝΑΣ"
39. Στην με αριθμό 699/31-7-97 ερώτηση δόθηκε με το υπ' αριθμ. 9974/29-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 699/31-7-97 που κατέθεσε στη Βουλή ο Βουλευτής κ.Ηλίας Βεζδρεβάνης αναφορικά με ίδρυση Κέντρου Υγείας (Κ.Υ.) στην περιοχή της κοινότητας Μαργαριτίου ν. Θεσπρωτίας σας γνωρίζουμε ότι:
1. Στην κοινότητα Μαργαριτίου λειτουργεί περιφερειακό ιατρείο (Π.Ι.) που υπάγεται στην αρμοδιότητα του Κέντρου Υγείας Ηγουμενίτσας. Για την καλύτερη εξυπηρέτηση του πληθυσμού της περιοχής του Π.Ι. το Υπουργείο μας διορίζει και δεύτερον αγροτικό γιατρό, λαμβάνοντας υπόψη τις προτάσεις των φορέων και τις ανάγκες της περιοχής.
2. Οσον αφορά την ίδρυση Κ.Υ. στην εν λόγω κοινότητα, σας γνωρίζουμε ότι το αίτημα θα εξετασθεί μετά την πλήρη στελέχωση και ανάπτυξη του Κέντρου Υγείας Ηγουμενίτσας. 
Ο Υφυπουργός
Μ. ΣΚΟΥΛΑΚΗΣ"
40. Στην με αριθμό 739/1-8-97 ερώτηση δόθηκε με το υπ' αριθμ. 33639/1-9-97 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτησημ 739/1.8.97 που κατέθεσε ο Βουλευτής κ. Η. Βεζδρεβάνης σχετικά με τη διάθεση οικοπέδων στην Κοινότητα Κρυόβρυσης, σας πληροφορούμε τα ακόλουθα:
Οπως μας γνώρισε η Ν.Α. Θεσπρωτίας με το αριθμ. Δ2/4182/13.8.97 έγγραφό της, μετά το σεισμό του 1979 που έπληξε τις περιοχές της Θεσπρωτίας, με πρόταση του Νομάρχη εκδόθηκε η αριθμ. Β5β/21.12.87 απόφαση του Υφυπουργού Υγείας - Πρόνοιας και Κοινωνικών Ασφαλίσεων με την οποία εγκρίθηκε στεγαστικό πρόγραμμα Λαϊκής Κατοικίας με παραχώρηση οικοπέδων στη θέση "ΓΚΑΝΙ" της κοινότητας Γραικοχωρίου. Δικαιούχοι οικοπέδων ήσαν άστεγες και οικονομικά αδύνατες οικογένειες από τις κοινότητες Κρυόβρυσης, Αγίας Μαρίνας και του οικισμού Δριμίτσας Δήμου Ηγουμενίτσας.
Από το πρόγραμμα αναγνωρίστηκαν 89 οικογένειες ως δικαιούχοι οικοπέδων μεταξύ των οποίων και 40 οικογένειες της Κοινότητας Κρυόβρυσης.
Είκοσι (20) από τις ανωτέρω 40 οικογένειες δεν έχουν λάβει μέχρι σήμερα τίτλους κυριότητας οικοπέδων διότι αν και σεισμόπληκτες του 1979, έλαβαν στεγαστικά δάνεια από την ΧΑΣΒΕ και ανήγειραν κατοικίες σε ιδιόκτητες εκτάσεις. Αίτημα αυτών των οικογενειών είναι να αποκτήσουν οικόπεδα στη θέση ΓΚΑΝΙ προκειμένου να βρίσκονται σε ενιαίο χώρο με συγγενείς και συγχωριανούς τους.
Οι αρμόδιες υπηρεσίες της Ν.Α. Θεσπρωτίας εξετάζουν τη δυνατότητα ικανοποίησης του ανωτέρω αιτήματος με τη διαφορά ότι ο αριθμός των προς διάθεση οικοπέδων υπολείπεται του αριθμού των ενδιαφερομένων οικογενειών.
Ο Υπουργός
ΑΛ. ΠΑΠΑΔΟΠΟΥΛΟΣ"
41. Στην με αριθμό 765/1-8-97 ερώτηση δόθηκε με το υπ' αριθμ. 168/27-8-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 1.8.97 εγγράφου σας, σχετικά με την υπ' αριθμ. 765/1.8.97 ερώτηση που κατέθεσε ο Βουλευτής κ. Αντώνιος Φούσας σας γνωρίζουμε τα εξής:
Με το αριθμ. πρωτ. Τ.3284/4951/16.4.97 έγγραφο της 3ης Δ/νσης Προσωπικού Τελωνείων φωτοαντίγραφο του οποίου σας επισυνάπτουμε, έχουμε ήδη απαντήσει σχετικά με τη λειτουργία των Τελωνείων Μέρτζανης Δρυμάδων και Μαυροματίου Σαγιάδας σε ανάλογη ερώτηση του ίδιου Βουλευτή.
Οσον αφορά τις δηλώσεις της ΟΤΥΕ για τα παραπάνω Τελωνεία, είναι γνωστό, ότι οι ενέργειες των συνδικαλιστικών φορέων δεν δεσμεύουν αυτές της Διοίκησης. Ωστόσο σας ενημερώνουμε ότι, κατόπιν επικοινωνίας της 3ης Δ/νσης Προσωπικού Τελωνείων με τον Πρόεδρο της ΟΤΥΕ, διευκρινίστηκε προφορικά ότι οι δηλώσεις του, αφορούσαν στην αδυναμία λειτουργίας των Τελωνείων λόγω ανυπαρξίας σχετικής υποδομής.
Ο Υφυπουργός
Γ. ΔΡΥΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
42. Στην με αριθμό 779/4-8-97 ερώτηση δόθηκε με το υπ' αριθμ. 35359/3-9-97 έγγραφο από τον Υφυπουργό Εσωτερικών, Δημόσια Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 779/4-8-97 που κατατέθηκε στη Βουλή των Ελλήνων από το Βουλευτή κ. Ν. Νικολόπουλο και αναφέρεται στο πιο πάνω θέμα, σας πληροφορούμε τα εξής:
1. Στο ΠΕΠ-2 Δυτικής Ελλάδας έχει ενταχθεί το έργο "βελτίωση του άξονα Χαλανδρίτσα - Μοίραλι - Βετέϊκα - Ρακίτα". Ηδη δημοπρατήθηκε έργο 101 εκατ. δρχ. και κατασκευάσθηκε ένα τμήμα του άξονα μέχρι Βετέϊκα, ενώ παράλληλα η Νομαρχιακή Αυτοδιοίκηση διέθεσε μηχανήματα για τη βελτίωση της οδού μέχρι Ρακίτα.
2. Στο Υπουργείο έχει συγκροτηθεί η Κεντρική Επιτροπή χωροθέτησης του Προγράμματος "Ι. ΚΑΠΟΔΙΣΤΡΙΑΣ", η οποία αποτελείται από εμπειρογνώμονες τεχνοκράτες και υπηρεσιακούς παράγοντες και καταβάλλει κάθε δυνατή προσπάθεια να διαμορφώσει πρόταση για τη χωροθέτηση των διοικητικών ορίων των νέων ΟΤΑ και ιδιαίτερα στις περιπτώσεις που οι προτάσεις των δήμων και κοινοτήτων έρχονται σε αντίθεση με τις προτάσεις των επιτροπών, που έχουν συγκροτηθεί σε κάθε Νομό.
Προς τούτο όλες οι απόψεις τίθενται προς συζήτηση και αξιολογούνται από την Κεντρική Επιτροπή.
Ο Υφυπουργός
Λ. ΠΑΠΑΔΗΜΑΣ"
43. Στην με αριθμό 800/5-8-97 ερώτηση δόθηκε με το υπ' αριθμ. 35308/3-9-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 800/5-8-97 που κατατέθηκε στη Βουλή των Ελλήνων από το Βουλευτή κ. Ευάγγ. Μπασιάκο και αναφέρεται στο πιο πάνω θέμα, σας πληροφορούμε τα ακόλουθα:
1. Από τη ΣΑΜ εγκρίθηκαν 200 εκατ. δρχ. για την ανάθεση μελέτης με τίτλο "Μελέτη βελτίωσης κατά τμήματα οδού Λιβαδειάς - Αράχωβας - Δελφών - Γαλαξειδίου" (παράκαμψη Αράχωβας).
2. Από το ΠΕΠ έχει εγκριθεί, στα πλαίσια του προγράμματος ΣΑΝΑ/2, το έργο "Οδός Αράχωβας - Λιβάδι", προϋπολογισμού 400 εκατ. δρχ.
3. Αμεσα θα δημοπρατηθεί το Γυμνάσιο Αράχωβας.
4. Στο Υπουργείο έχει συγκροτηθεί η Κεντρική Επιτροπή παρακολούθησης του προγράμματος Ι. ΚΑΠΟΔΙΣΤΡΙΑΣ, η οποία αποτελείται από εμπειρογνώμονες τεχνοκράτες και υπηρεσιακούς παράγοντες και καταβάλλει κάθε δυνατή προσπάθεια να διαμορφώσει πρόταση για τη χωροθέτηση των διοικητικών ορίων των νέων ΟΤΑ βάσει των προτάσεων των επιτροπών, που έχουν συγκροτηθεί σε κάθε νομό και της ίδιας της Τοπικής Αυτοδιοίκησης.
Ο Υφυπουργός
Λ. ΠΑΠΑΔΗΜΑΣ"
44. Στην με αριθμό 809/6-8-97 ερώτηση δόθηκε με το υπ' αριθμ. 1880/3-9-97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 809/6-8-97 που κατέθεσε στη Βουλή των Ελλήνων η Βουλευτής κ. Πόπη Φουντουκίδου, σχετικά με τον υπόχρεο για την απόδοση των ασφαλιστικών εισφορών στο ΙΚΑ των απασχολούμενων σε ιδιωτικά οικοδομοτεχνικά έργα, σας γνωρίζουμε τα ακόλουθα:
Από την ισχύουσα νομοθεσία, σε κάθε περίπτωση, υπόχρεος για την καταβολή των εισφορών στο ΙΚΑ, είναι ο εργοδότης δηλ. το πρόσωπο (φυσικό ή νομικό), για λογαριασμό του οποίου τα υπαγόμενα στην ασφάλιση πρόσωπα προσφέρουν την εργασία τους.
Στην περίπτωση των απασχολούμενων σε οικοδομοτεχνικά έργα που εκτελούνται με την μεσολάβηση τρίτων προσώπων (εργολάβων και υπεργολάβων), ως εργοδότης για την καταβολή των εισφορών, ορίζεται από το άρθρο 8 παρ. 5 εδαφ. γ του α.ν. 1846/51 ο κύριος του ανεγειρομένου κτίσματος, δηλ. ο ιδιοκτήτης. Οπως άλλωστε έχει κριθεί και από τα ανώτερα δικαστήρια (Α.Π. 239/76), δεν θα ήταν δυνατή η μετάθεση της υποχρέωσης καταβολής των εισφορών στον εργολάβο, ο οποίος έχει αναλάβει την εκτέλεση ενός έργου (μιας οικοδομής εν προκειμένω), η κυριότητα της οποίας ανήκει, σύμφωνα και με τον Αστικό Κώδικα, στον ιδιοκτήτη του οικοπέδου.
Οπως προκύπτει από τα προαναφερόμενα, η καθιέρωση υποχρέωσης καταβολής των εισφορών από τον κύριο του έργου, είναι σε πλήρη αρμονία με τις γενικές διατάξεις της νομοθεσίας του ΙΚΑ αλλά και με τις σχετικές διατάξεις του Α.Κ.
Επίσης σας πληροφορούμε ότι η Διοίκηση του ΙΚΑ δεν έχει προβεί στην έκδοση καμμίας απόφασης η οποία να είναι αντίθετη από την ισχύουσα νομοθεσία όπως αναφέρατε στην εν λόγω ερώτηση, αλλά έχει δώσει αναλυτικές οδηγίες στα υποκαταστήματα του Ιδρύματος για την εκκαθάριση εκκρεμών υποθέσεων, την είσπραξη των οφειλομένων εισφορών από την εκτέλεση οικοδομοτεχνικών έργων και γενικά για την διασφάλιση των εσόδων του ΙΚΑ.
Ο Υφυπουργός
ΝΙΚ. ΦΑΡΜΑΚΗΣ"
45. Στην με αριθμό 815/6-8-97 ερώτηση δόθηκε με το υπ' αριθμ. 35358/3-9-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 815/6-8-97 που κατατέθηκε στη Βουλή των Ελλήνων από το Βουλευτή κ. Σπ. Δανέλλη και αναφέρεται στο πιο πάνω θέμα, σας πληροφορούμε ότι η Δ/νση Τεχνικών Υπηρεσιών της Ν.Α. Ηλείας με τα μηχανήματά της, προέβη στη συντήρηση του εν λόγω δρόμου από 12-18/8/97 και συνεπώς η κυκλοφορία των οχημάτων γίνεται πλέον ομαλά.
Ο Υφυπουργός
Λ. ΠΑΠΑΔΗΜΑΣ"
46. Στην με αριθμό 850/7-8-97 ερώτηση δόθηκε με το υπ' αριθμ. 1505/5-9-97 έγγραφο από τον Υφυπουργό Εθνικής 'Αμυνας η ακόλουθη απάντηση:
"Σε απάντηση της 850/7-8-97 ερώτησης που κατέθεσε ο Βουλευτής κ. Η. Βεζδρεβάνης στη Βουλή των Ελλήνων, με θέμα την αποστολή Στρατιωτικών αεροσκαφών για την μεταφορά συγγενών των Θυμάτων και Αγνοουμένων της Κυπριακής Τραγωδίας σας γνωρίζονται τα εξής:
Επί τη ευκαιρία των επετειακών εκδηλώσεων της τουρκικής εισβολής στην Κύπρο διατέθηκαν δύο (2) αεροσκάφη της Πολεμικής Αεροπορίας για την μεταφορά συλλόγων πολεμιστών και συγγενών αγνοουμένων. Ειδικότερα διατέθηκε ένα α/φος C-130 στις 18/7/97 για την μεταφορά των εξής προσώπων:
1/ Τεσσάρων (4) ατόμων του Πανελληνίου Συλλόγου Οικογενειών Πεσόντων Αεροπόρων.
2/ Εννέα (9) ατόμων της Πανελληνίας Επιτροπής Γονέων και Συγγενών Αδήλωτων Αιχμαλώτων και αγνοουμένων Κυπριακής Τραγωδίας.
3/ Είκοσι έξι (26) ατόμων του Συλλόγου ΕΛΔΥΚ 74.
4/ Είκοσι έξι (26) ατόμων του Συλλόγου ΕΛΔΥΚ-ΕΛΔΥΚ3.1
5/ Είκοσι επτά (27) ατόμων του Συλλόγου ΚΟΜΜΑΝΤΟΣ 74.
Επιπροσθέτως, διατέθηκε άλλο ένα α/φος C-130 στις 19-7-97 για την αποκλειστική μεταφορά Σαράντα πέντε (45) ατόμων της Πανελλήνιας Επιτροπής Γονέων και Συγγενών Αδήλωτων Αιχμαλώτων και Αγνοουμένων Κυπριακής Τραγωδίας.
Συναφώς, αναφέρεται ότι, κατά τις αντίστοιχες εκδηλώσεις του παρελθόντος έτους είχε διατεθεί, για την μεταφορά των μελών της Πανελλήνιας Επιτροπής Γονέων και Συγγενών Αδήλωτων Αιχμαλώτων και Αγνοουμένων Κυπριακής Τραγωδίας, ένα α/φος από την Κυπριακή Δημοκρατία, καθώς και ένα α/φος C-130 από την Πολεμική Αεροπορία για την μεταφορά των υπολοίπων συλλόγων. Ανάλογο α/φος δεν διατέθηκε εφέτος από την Κυπριακή Δημοκρατία.
Ο Υφυπουργός
ΔΗΜΗΤΡΙΟΣ ΑΠΟΣΤΟΛΑΚΗΣ"
47. Στην με αριθμό 867/7-8-97 ερώτηση δόθηκε με το υπ' αριθμ. 34314/10-9-97 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της ερώητησης 867/7-8-97 που κατέθεσαν οι Βουλευτές κ.κ. Μ. Μπόσκου και Σ. Παναγιώτου, όσον αφορά θέματα αρμοδιότητάς μας, σας πληροφορούμε τα ακόλουθα:
Σύμφωνα με στοιχεία της Νομαρχιακής Αυτοδιοίκησης Κιλκίς, ο αποδέκτης των υγρών αποβλήτων από το βιολογικό καθαρισμό της Βιομηχανικής Περιοχής είναι το ρέμα Αγιάκ που καταλήγει στην περιοχή Αρτζάν. Η λεκάνη απορροής του παραπάνω ρέματος είναι ξεχωριστή από αυτήν όπου βρίσκονται οι οικισμοί στους οποίους παρουσιάστηκε το πρόβλημα με το πόσιμο νερό.
Η Υφυπουργός
ΑΝΝΑ ΔΙΑΜΑΝΤΟΠΟΥΛΟΥ"
48. Στην με αριθμό 869/7-8-97 ερώτηση δόθηκε με το υπ'αριθμ. 3860/8-9-97 έγγραφο από τoν Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 869/7-8-97 που κατατέθηκε στη Βουλή από τον βουλευτή Σπ. Δανέλλη σχετικά με την έλλειψη γιατρών στο Τοπικό Υποκ/μα ΙΚΑ Σητείας, σας γνωρίζουμε τα εξής:
Στον Οργανισμό του ΙΚΑ για το Τοπικό Υποκ/μα ΙΚΑ Σητείας προβλέπονται θέσεις 2 παθολόγων, 1 μικροβιολόγου και 1 οδοντιάτρου και υπηρετούν σήμερα 1 παθολόγος, 1 οδοντίατρος, 1 παιδιάτρος, 1 γυναικολόγος και 1 καρδιολόγος.
Με απόφαση δε της Διοίκησης του Ιδρύματος τοποθετήθηκε και γιατρός γενικής ιατρικής στο Υποκ/μα αυτό.
Ο Υφυπουργός
ΝΙΚΟΣ ΦΑΡΜΑΚΗΣ"
49. Στην με αριθμό 875/7-8-97 ερώτηση δόθηκε με το υπ'αριθμ. 196/27-8-97 έγγραφο από τoν Υφυπουργό Oικονομικών η ακόλουθη απάντηση:
"Σε απάντηση του από 7-8-97 εγγράφου σας σχετικά με την υπ'αριθμ. 875/7-8-97 ερώτηση που κατέθεσε ο Βουλευτής κ. Βαγγέλης Πολύζος, αναφορικά με τη φορολογική μεταχείρηση Ελλήνων εργαζομένων στο εξωτερικό σας γνωρίζουμε τα ακόλουθα:
Με την παράγραφο 13 του άρθρου 6 του ν.2459/1997 καταργήθηκαν από 1-1-97 οι διατάξεις των άρθρων 25 και 26 της Δ. 245/88 ΑΥΟ, που αναφέρονται στην ατελή παραλαβή μεταφορικών μέσων από τα παραπάνω πρόσωπα.
Δόθηκε πάντως η δυνατότητα με τις ίδιες διατάξεις, για όσα από τα πιο πάνω πρόσωπα είχαν στην κατοχή τους επιβατικό αυτοκίνητο στις 31-12-96 και εφόσον μέχρι 18-8-97 προβούν στον τελωνισμό του, ο Ειδικός Φόρος Κατανάλωσης να υπολογιθεί με βάση τους χαμηλούς συντελεστές που ισχύουν για τα καινουργή αντιρρυπαντικής τεχνολογίας αυτοκίνητα.
'Ηδη με τροπολογία - προσθήκη που στις 12-8-97 κατατέθηκε στη Βουλή, παρατείνεται η παραπάνω προθεσμία μέχρι 31-12-97.
Ο Υφυπουργός
Γ. ΔΡΥΣ"
50. Στην με αριθμό 912/8-8-97 ερώτηση δόθηκε με το υπ'αριθμ. 3769/3-9-97 έγγραφο από τoν Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην 912/8-8-97 ερώτηση που κατατέθηκε στη Βουλή από τον Βουλευτή Βαγγέλη Αποστόλου σχετικά με τη στελέχωση του Υποκ/τος ΙΚΑ Αστακού σας γνωρίζουμε τα εξής:
α) Για το Παρ/μα ΙΚΑ Αστακού προβλέπονται τρεις (3) θέσεις διοικ/κών υπαλλήλων και υπηρετούν δύο (2) υπάλληλοι εκ των οποίων ο ένας μετατέθηκε πρόσφατα από το Υποκ/μα Αγρινίου. Επίσης με τη Φ. Αποσπ/3378/11-8-97 απόφαση του Γεν. Γραμματέα Κοιν. Ασφαλίσεων αποσπάται στο εν λόγω Παρ/μα για ένα (1) έτος, υπάλληλος του Ταμείου Επικουρικής Ασφάλισης Προσ/κού Αεροπορικών Επιχειρήσεων.
Το Υπουργείο μας έχοντας υπόψη τις ανάγκες σε διοικητικό προσωπικό του ΙΚΑ, έχει συμπεριλάβει στο προγραμματισμό προσλήψεων έτους 1997 που έχει προωθηθεί στη Γεν. Γραμματεία Υπουργικού Συμβουλίου και πρότασή μας για πρόσληψη 1.260 διοικητικών υπαλλήλων στο ΙΚΑ.
β) Το Παρ/μα Αστακού ανήκει στο Τ.Μ.Υ. ΙΚΑ Αγρινίου με 521 ασφαλισμένους, οι οποίοι εξυπηρετούνται πλήρως από το Κ.Υ. Αστακού καθώς και τους αγροτικούς γιατρούς ύστερα από σχετική εντολή του Υπουργείου Υγείας-Πρόνοιας. Εάν χρειαστεί μετακίνηση ασφαλισμένων από την εν λόγω περιοχή για συγκεκριμένη ειδικότητα ιατρών είτε στην Ν.Μ.Υ. ΙΚΑ Μεσολογγίου είτε στη Τ.Μ.Υ. ΙΚΑ Αγρινίου, τούτο μπορεί να γίνει με την έγκριση και την καταβολή οδοιπορικών εξόδων από τους Υγειονομικούς Δ/ντές των Μονάδων αυτών.
Με τον ισχύοντα Οργανισμό του Ιδρύματος, δεν προβλέπονται θέσεις γιατρών για την περιοχή. Σε περίπτωση εγκρίσεως νέων οργανικών θέσεων θα καλυφθούν οι ανάγκες.
Ο Υφυπουργός
ΝΙΚΟΣ ΦΑΡΜΑΚΗΣ"
51. Στην με αριθμό 935/8-8-97 ερώτηση δόθηκε με το υπ'αριθμ. 203/27-8-97 έγγραφο από τoν Υφυπουργό Oικονομικών η ακόλουθη απάντηση:
"Σε απάντηση του από 11-8-97 εγγράφου σας σχετικά με την υπ'αριθμ. 935/8-8-97 ερώτηση, που κατέθεσαν οι Βουλευτές κ.κ. Σταύρος Παναγιώτου και Χαράλαμπος Αγγουράκης σας γνωρίζουμε τα ακόλουθα:
Με την παράγραφο 13 του άρθρου 6 του ν.2459/1997, μεταξύ των άλλων απαλλαγών καταργήθηκαν από 1-1-97 και οι απαλλαγές που προέβλεπαν οι διατάξεις των άρθρων 25 και 26 της Δ. 245/88 ΑΥΟ για τα μεταφορικά μέσα των Ελλήνων εργαζομένων στο εξωτερικό, στους οποίους συμπεριλαμβάνονται και οι εκπαιδευτικοί.
Για όσους ήδη εργάζονταν στο εξωτερικό και μέχρι τις 31-12-96 είχαν στην κατοχή τους το επιβατικό τους αυτοκίνητο, προβλέφθηκε με τις ίδιες διατάξεις ότι ο ειδικός φόρος κατανάλωσης που θα κατέβαλαν τα παραπάνω πρόσωπα θα υπολογίζεται με βάση τους χαμηλούς συντελεστές που ισχύουν για τα καινουργή αντιρρυπαντικής τεχνολογίας αυτοκίνητα, εφόσον ο τελωνισμός τους γίνει μέχρι τις 18-8-97, προθεσμία η οποία με κατατεθείσα στη Βουλή τροπολογία - προσθήκη παρατείνεται μέχρι 31-12-97.
Ο Υφυπουργός
Γ. ΔΡΥΣ"
52. Στην με αριθμό 936/8-8-97 ερώτηση δόθηκε με το υπ'αριθμ. 35356/3-9-97 έγγραφο από τoν Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 936/8-8-97 που κατατέθηκε στη Βουλή των Ελλήνων από τους Βουλευτές κ.κ. Α.Τασούλα και Στ. Παναγιώτου και αναφέρεται στο πιο πάνω θέμα, σας πληροφορούμε ότι:
Στο ΠΕΠ Ανατ. Μακεδονίας - Θράκης 1994-99 περιλαμβάνεται το έργο "Βελτίωση Αλιευτικού Καταφυγίου Καλλιράχης Θάσου", προϋπολογισμού 100 εκατ. δρχ., του οποίου η εκτέλεση ολοκληρώνεται.
Ο Υφυπουργός
Λ. ΠΑΠΑΔΗΜΑΣ"
53. Στην με αριθμό 937/8-8-97 ερώτηση δόθηκε με το υπ'αριθμ. 35355/3-9-97 έγγραφο από τoν Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 937/8-8-97 που κατατέθηκε στη Βουλή των Ελλήνων από τους Βουλευτές κ.κ. Α.Τασούλα και Στ. Παναγιώτου και αναφέρεται στο πιο πάνω θέμα, σας πληροφορούμε ότι το πρόβλημα θα αντιμετωπισθεί στα πλαίσια του γενικότερου σχεδιασμού του Νέου Δήμου. Στην παρούσα φάση υπάρχει συνολική μελέτη της Νομαρχίας Καβάλας για όλο το Νομό, η οποία ιεραρχεί τις ανάγκες αποχέτευσης των οικισμών και συσχετίζει τον αριθμό των κατοίκων με το κόστος κατασκευής των έργων.
Ο Υφυπουργός
Λ. ΠΑΠΑΔΗΜΑΣ"
54. Στην με αριθμό 940/8-8-97 ερώτηση δόθηκε με το υπ'αριθμ. 35357/3-9-97 έγγραφο από τoν Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 940/8-8-97 που κατατέθηκε στη Βουλή των Ελλήνων από τους Βουλευτές κ.κ. Α.Τασούλα και Στ. Παναγιώτου και αναφέρεται στο πιο πάνω θέμα, σας πληροφορούμε ότι:
Στο Πρόγραμμα Παραμεθορίων Περιοχών του Υπουργείου Μακεδονίας - Θράκης ΣΑΕ 039 είναι ενταγμένα και εκτελούνται τα έργα:
1) "Αξιοποίηση Αρδευτικής Γεώτρησης", προϋπολογισμού 20 εκατ. δρχ.
2) "Ανόρυξη - Αξιοποίηση Υδρευτικής Γεώτρησης", προϋπολογισμού 11.500.000 δρχ.
Επίσης στη ΣΑΝΑ-1 είναι ενταγμένο το έργο "Αποκατάσταση ζημιών από πλημμύρες του υδρευτικού δικτύου Καλλιράχης", προϋπολογισμού 30 εκατ. δρχ..
Ο Υφυπουργός
Λ. ΠΑΠΑΔΗΜΑΣ"
55. Στην με αριθμό 956/11-8-97 ερώτηση δόθηκε με το υπ'αριθμ. 35353/3-9-97 έγγραφο από τoν Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 956/11-8-97 που κατατέθηκε στη Βουλή των Ελλήνων από τους Βουλευτές κ.κ. Α.Τασούλα - Μ. Μπόσκου και αναφέρεται στο πιο πάνω θέμα, σας πληροφορούμε ότι:
Σύμφωνα με στοιχεία που μας δόθηκαν από την περιφέρεια Ηπείρου, η παροχή νερού στην κοινότητα Πραμάντων είναι επαρκής και ανταποκρίνεται στις προβλεπόμενες προδιαγραφές (απογραφή - κατανάλωση). Η κατασκευή εσωτερικού δικτύου ύδρευσης αντιμετωπίζεται από το πρόγραμμα ΣΑΝΑ/2, όπου έχει ενταχθεί έργο με τίτλο "Πράμαντα: Αντικατάσταση δικτύου ύδρευσης", συνολικής πίστωσης 43.060.000 δρχ..
'Ηδη έχουν συσταθεί δύο εργολαβίες, η πρώτη προϋπολογισμού 20 εκατ. δρχ. έχει περατωθεί ενώ η δεύτερη, προϋπολογισμού 24.534.000 δρχ. βρίσκεται σε εξέλιξη. Με την ολοκλήρωση της αντικατάστασης του εσωτερικού δικτύου ύδρευσης εκτιμάται ότι δεν θα υπάρχει πλέον πρόβλημα.
Ο Υφυπουργός
Λ. ΠΑΠΑΔΗΜΑΣ"
56. Στην με αριθμό 957/11-8-97 ερώτηση δόθηκε με το υπ'αριθμ. 35350/3-9-97 έγγραφο από τoν Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 957/11-8-97 που κατατέθηκε στη Βουλή των Ελλήνων από τους Βουλευτές κ.κ. Στ. Παναγιώτου-Μ.Μπόσκου και αναφέρεται στο πιο πάνω θέμα, σας πληροφορούμε ότι:
Η Ν.Α. Ξάνθης ενέταξε το έργο κάλυψης του αγωγού μήκους 300 μ. στο πρόγραμμα τόκων Α' εξαμήνου 1997 με 40 εκατ. δρχ.
Συντάχθηκε μελέτη και εντός των ημερών εγκαθίσταται εργολάβος με την διαδικασία του επείγοντος, έτσι ώστε να απομακρυνθεί ο κίνδυνος για τη Δημόσια Υγεία των κατοίκων.
Σ'ό,τι αφορά το δρόμο που οδηγεί στον Κένταυρο, υπάρχει εγκατεστημένη εργολαβία απ' τη Νομαρχία ποσού 50 εκατ. δρχ. για τα τεχνικά και σ'εξέλιξη βρίσκεται η Β' Φάση χωματουργικών και ασφαλτόστρωσης, προϋπολογισμού 100 εκατ. δρχ., από το πρόγραμμα ΠΕΧΩΔΕ και έτσι αναμένεται μέσα στο Α' εξάμηνο του 1998 να έχει ολοκληρωθεί ο δρόμος.
Ο Υφυπουργός
Λ. ΠΑΠΑΔΗΜΑΣ"
57. Στην με αριθμό 959/11-8-97 ερώτηση δόθηκε με το υπ'αριθμ. 35351/3-9-97 έγγραφο από τoν Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 959/11-8-97 που κατατέθηκε στη Βουλή των Ελλήνων από τους Βουλευτές κ.κ. Απ.Τασούλα - Μ. Μπόσκου και αναφέρεται στο πιο πάνω θέμα, σας πληροφορούμε ότι τα προβλήματα του εν λόγω δρόμου θα αντιμετωπισθούν από εργολαβία στα πλαίσια του προγράμματος ΣΑΝΑ/1 προϋπολογισμού 100 εκατ. δρχ., η οποία έχει ήδη δημοπρατηθεί.
Ο Υφυπουργός
Λ. ΠΑΠΑΔΗΜΑΣ"
58. Στην με αριθμό 960/11-8-97 ερώτηση δόθηκε με το υπ'αριθμ. 35352/3-9-97 έγγραφο από τoν Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 960/11-8-97 που κατατέθηκε στη Βουλή των Ελλήνων από τους Βουλευτές κ.κ. Σ. Παναγιώτου-Απ.Τασούλα και αναφέρεται στο πιο πάνω θέμα, σας πληροφορούμε τα ακόλουθα:
Η Ν.Α. Ξάνθης σε συνεργασία με το Υπουργείο Παιδείας προχώρησε στην αγορά οικοπέδου για την ανέγερση σύγχρονου διδακτηρίου.
Η θεομηνία όμως που έπληξε το Νομό στις 30-11-96 κατέστρεψε το οικόπεδο με αποτέλεσμα σήμερα στην ορεινή περιοχή του Κένταυρου να μην υπάρχει οικόπεδο κατάλληλο για την ανέγερση του 12θέσιου Δημοτικού Σχολείου.
Ο Ο.Σ.Κ. έχει θέσει σε προτεραιότητα την ανέγερση νέου σχολείου ενώ καταβάλλονται μεγάλες προσπάθειες για την εξεύρεση οικοπέδου.
Ο Υφυπουργός
Λ. ΠΑΠΑΔΗΜΑΣ"
59. Στην με αριθμό 984/13-8-97 ερώτηση δόθηκε με το υπ'αριθμ. 331/4-9-97 έγγραφο από τoν Υπουργό Εμπορικής Ναυτιλίας η ακόλουθη απάντηση:
"Σε απάντηση στην ερώτηση 984/13-8-97 των Βουλευτών κ.κ. Στρατή Κόρακα και Νίκου Γκατζή σας γνωρίζουμε τα εξής:
α. Στο ΠΟΝ/ΧΙΟΥ υπηρετούν τέσσερις (4) μόνιμοι γιατροί Ο.Ν. που εργάζονται σε πρωϊνό ωράριο στα Ιατρεία Ο.Ν. ήτοι: 2 παθολόγοι, 1 χειρουργός και 1 καρδιολόγος.
β. Οι συμβεβλημένοι με Ο.Ν. γιατροί στη ΧΙΟ, ανέρχονται σε 18 και είναι κατανεμημένοι κατά ειδικότητα ως εξής:
γ. Παθολόγοι 4, Πνευμονολόγοι 3, Ορθοπεδικοί 5, Καρδιολόγοι 1, Χειρουργός 1, ΩΡΛ 1, άνευ ειδικότητας 3.
δ. Υπάρχουν επίσης συμβεβλημένοι (14) φυσιοθεραπευτές.
ε. Η έλλειψη συμβάσεων με γιατρούς άλλων ειδικοτήτων (Παιδιάτρους, Μικροβιολόγους κλπ) οφείλεται στο γεγονός ότι δεν υπάρχουν αιτήσεις γιατρών με τις ειδικότητες αυτές για να συνάψουν σύμβαση με τον Ο.Ν.
Ο αριθμός των ασφαλισμένων στη ΧΙΟ ανέρχεται σε 10.910.
στ. Ο Οίκος Ναύτου επιδοτείται από το Υπ. Οικονομικών σε ποσοστό 80% περίπου των ετησίων δαπανών λειτουργίας τους, ελλείψει ιδίων πόρων.
ζ. Τα φαρμακεία εξοφλούνται κανονικά εντός του επομένου διμήνου από της υποβολής των καταστάσεων πληρωμών τους. Τους τελευταίους μόνο μήνες παρατηρήθηκε μια ολιγοήμερη καθυστέρηση.
η. Επί του ειδικότερου θέματος της Επιτροπής λουτροθεραπείας, πρέπει να σημειωθεί ότι η Επιτροπή μετέβη στη Χίο, μετά από συνεννόηση με τους υπευθύνους του ΠΟΝ όμως οι περισσότεροι ασφαλισμένοι παρόλο που ειδοποιήθηκαν εγκαίρως, δεν προσήλθαν τις ορισθείσες ημέρες.
θ. Η Διοίκηση Ο.Ν. ήδη φρόντισε και η Επιτροπή, μετέβη για δεύτερη φορά στην Χίο, οπότε πλέον έχουν εξετασθεί οι ασφαλισμένοι που δεν είχαν προσέλθει την πρώτη φορά.
2. Τέλος επισημαίνουμε ότι ήδη ολοκληρώνεται η αναδιάρθρωση και ο εκσυγχρονισμός των Υπηρεσιών του Ο.Ν. ώστε να αναβαθμισθούν οι παρεχόμενες στους ασφαλισμένους Υπηρεσίες τόσο στο Κέντρο όσο και στην Περιφέρεια.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
60. Στην με αριθμό 1029/20-8-97 ερώτηση δόθηκε με το υπ'αριθμ. 335/4-9-97 έγγραφο από τoν Υπουργό Εμπορικής Ναυτιλίας η ακόλουθη απάντηση:
"Σε απάντηση της ερώτησης 1029/20-8-97 που κατατέθηκε στη Βουλή των Ελλήνων από το Βουλευτή κ. Μ.Κ. Κεφαλογιάννη και σε ό,τι αφορά θέματα αρμοδιότητάς μας, σας γνωρίζουμε ότι η Λιμενική Αρχή ΖΑΚΥΝΘΟΥ στα πλαίσια εφαρμογής της ισχύουσας προστατευτικής νομοθεσίας για τον κόλπο του Λαγανά και ειδικότερα των αριθ. 19/91 (ΦΕΚ 585 Β) και 20/94 (ΦΕΚ 598 Β) Ειδικών Κανονισμών Λιμένος Ζακύνθου, ελέγχει την εφαρμογή των προβλεπομένων περιορισμών σε θέματα κυκλοφορίας, αλιείας, αγκυροβολίας, κολύμβησης και εκμίσθωσης μέσων αναψυχής, επιβάλλοντας αυστηρές κυρώσεις στους παραβάτες με σκοπό την προστασία της ευαίσθητης οικολογικά αυτής θαλάσσιας περιοχής.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
61. Στην με αριθμό 1058/21-8-97 ερώτηση δόθηκε με το υπ'αριθμ. 338/4-9-97 έγγραφο από τoν Υπουργό Εμπορικής Ναυτιλίας η ακόλουθη απάντηση:
"Επί της αριθμ. 1058/21-8-97 ερώτησης που κατατέθηκε από το Βουλευτή κ. Καραμηνά Κων/νο, σας πληροφορούμε τα ακόλουθα:
1. Για την εισροή υδάτων, την στάση πληρώματος, την αντικανονική σύνθεση πληρώματος και τις λοιπές ελλείψεις του Α/Κ "ΑΓ. ΓΕΩΡΓΙΟΣ", Ν.Π.: 9377 σχηματίζεται ήδη από το Κεντρικό Λιμεναρχείο Πειραιά, σύμφωνα με τις εντολές και οδηγίες της αρμόδιας Εισαγγελικής Αρχής, σχετική δικογραφία.
2. Συμπληρωματικά σας γνωρίζουμε ότι από την αρμόδια Διεύθυνση του ΥΕΝ έχουν δοθεί σχετικές Οδηγίες στις Λιμενικές Αρχές Εσωτερικού και Εξωτερικού και διενεργούνται επισταμένως έλεγχοι των οργανικών συνθέσεων όλων των υπό Ελληνική σημαία πλοίων και επιβάλλονται οι προβλεπόμενες κυρώσεις στις περιπτώσεις που διαπιστώνονται αντικανονικότητες.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
62. Στην με αριθμό 1118/97 ερώτηση δόθηκε με το υπ'αριθμ. 136/5-9-97 έγγραφο από τoν Υπουργό Εξωτερικών η ακόλουθη απάντηση:
"Απαντώντας στην υπ'αριθμ. 1118/97 ερώτηση, των Βουλευτών κ.κ. Ορέστη Κολοζώφ και Μπάμπη Αγγουράκη, σας πληροφορούμε:
Η πρωτοβουλία για τη διοργάνωση σειράς εκδηλώσεων προς τιμήν των θυμάτων της τουρκικής θηριωδίας στην Κύπρο Α.Ισαάκ και Σ.Σολωμού, και το συγκεκριμένο περιεχόμενο το οποίο θα εδίδετο σε αυτές, ανήκε αποκλειστικά στο Δήμο Παραλιμνίου και άλλους κυπριακούς φορείς, με τη στήριξη και υπό την αιγίδα της Kυπριακής Κυβέρνησης. Στις συμβολικές αυτές εκδηλώσεις συμμετείχαν ποικίλοι φορείς, ομάδες και άτομα.
Η εκπροσώπηση της Ελλάδας, μέσω του Πρέσβη μας στη Λευκωσία ή με άλλο, κατά περίπτωση, τρόπο, σε εκδηλώσεις, επίσημες ή όχι, που πραγματοποιούνται στην Κύπρο αποτελεί υποχρέωσή μας και πάγιο καθήκον, πολύ περισσότερο όταν πρόκειται για εκδηλώσεις με ευρύτατη λαϊκή απήχηση, όπως οι συγκεκριμένες.
Τα ερωτήματα επί συγκεκριμένης πτυχής των εκδηλώσεων αυτών δεν αφορούν κατά τα λοιπά, το Υπουργείο Εξωτερικών.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 24 Οκτωβρίου 1997.
Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρο 130 παρ.2&3 Καν.Βουλής)
1.- Η με αριθμό 150/21-10-1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Δημητρίου Κουτσόγιωργα προς τον Υπουργό Εθνικής Οικονομίας και Οικονομικών, σχετικά με τη μεταφορά πόρων από το Δεύτερο Κοινοτικό Πλαίσιο Στήριξης στο επόμενο, τις επιπτώσεις στο έργο της Ζεύξης Ρίου-Αντιρρίου κλπ.
2.- Η με αριθμό 141/20-10-1997 επίκαιρη ερώτηση του Βουλευτή της Νέας Δημοκρατίας κ.Γεωργίου Καλαντζή πρός την Υπουργό Ανάπτυξης, σχετικά με τις προθέσεις της Κυβέρνησης για επίλυση του προβλήματος της διανομής του πετρελαίου θέρμανσης σε προσιτή τιμή.
3.- Η με αριθμό 159/22-10-1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τους Υπουργούς Περιβάλλοντος-Χωροταξίας και Δημοσίων 'Εργων, Εσωτερικών - Δημόσιας Δίοικησης και Αποκέντρωσης, σχετικά με τις προθέσεις της Κυβέρνησης για επίλυση του προβλήματος μετεγκατάστασης, λόγω κατολισθήσεων, της Κοινότητας Λαμπερού Νομού Καρδίτσας.
4.- Η με αριθμό 162/22-10-1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης για επίλυση του προβλήματος της διανομής του πετρελαίου θέρμανσης σε προσιτή τιμή.
5.- Η με αριθμό 155/22-10-1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς την Υπουργό Ανάπτυξης, σχετικά με τη λήψη μέτρων για την αντιμετώπιση των προβλημάτων λόγω των γεωτρήσεων στην περιοχή Ολυμπιάδας-Βαρβάρας Νομού Χαλκιδικής, τη νομιμότητα αυτών κλπ.
Β. ΕΠΙΚΑΙΡΕΣ ΕΡΩΤΗΣΕΙΣ δεύτερου κύκλου('Αρθρο 130 παρ.2&3 Καν.Βουλής)
1.- Η με αριθμό 146/21-10-1997 επίκαιρη ερώτηση του Βουλευτή του Πανελληνίου Σοσιαλιαστικού Κινήματος κ. Θεοδώρου Γεωργιάδη προς τους Υπουργούς Εθνικής 'Αμυνας, Μεταφορών και Επικοινωνιών, σχετικά με τις προθέσεις της Κυβέρνησης για καθιέρωση δωρεάν εισιτηρίων για τους στρατιώτες.
2.- Η με αριθμό 151/21-10-1997 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικά με τα μέτρα που πρόκειται να λάβει η Κυβέρνηση για την επίλυση των προβλημάτων των πληγέντων, από τους παγετούς, δενδροκαλλιεργητών της Κεντρικής Μακεδονίας.
3.- Η με αριθμό 160/22-10-1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης να υλοποιήσει τη δέσμευσή της, που αφορά αιτήματα των διοικητικών υπαλλήλων των Τεχνολογικών Εκπαιδευτικών Ιδρυμάτων (ΤΕΙ).
4.- Η με αριθμό 163/22-10-1997 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Δημόσιας Τάξης, σχετικά με τις προθέσεις της Κυβέρνησης για επίλυση των προβλημάτων, που υπάρχουν στα κρατητήρια Δραπετσώνας, τις απελάσεις αλλοδαπών κλπ. 
5.- Η με αριθμό 154/22-10-1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίκου Ρόκου προς τον Υπουργό Δημόσιας Τάξης, σχετικά με τα προβλήματα που έχουν δημιουργηθεί στους κατοίκους των κοινοτήτων του Στρυμονικού Κόλπου από την παρουσία αυξημένης δύναμης των Μονάδων Αποκατάστασης Τάξεως (Μ.Α.Τ.).
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, εισερχόμαστε στη συζήτηση
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 133/20-10-1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Εθνικής 'Αμυνας, σχετικά με τη λειτουργία του εργοστασίου "ΗΛΕΚΤΡΟΜΗΧΑΝΙΚΗΣ" Κύμης Ευβοίας, τη συμμετοχή του στις προμήθειες των Ενόπλων Δυνάμεων κλπ.
Η επίκαιρη ερώτηση του κ. Πιπεργιά έχει ως εξής:
"Το εργοστάσιο της "ΗΛΕΚΤΡΟΜΗΧΑΝΙΚΗΣ" στην Κύμη, μετά από πολλές προσπάθειες τέθηκε σε λειτουργία και σήμερα απασχολεί εκατό εργαζόμενους. Η Ελληνική Βιομηχανία 'Οπλων έχει θέσει υπόψη του Υπουργείου 'Αμυνας τους σχεδιασμούς της για την επιβίωση και αναπτυξιακή προοπτική της επιχείρησης.
Στους σχεδιασμούς της προβλέπεται η παραγωγή νέων προϊόντων (Αλεξίσφαιρα Γιλέκα, Συνθετικά Κράνη, Δίκτυα Παραλλαγής).
Η έναρξη παραγωγής των νέων προϊόντων θα δώσει τη δυνατότητα να απασχοληθούν πλήρως όλα τα μηχανήματα, να αξιοποιηθούν όλες οι κτιριακές εγκαταστάσεις, να δώσει δυνατότητα απασχόλησης σε μόνιμη βάση πλέον των διακοσίων πενήντα θέσεων σε μια περιοχή που πλήττεται ιδιαίτερα από την ανεργία και να δώσει θετική προοπτική στην κερδοφορία της επιχείρησης.
Προϋπόθεση για τη συστηματική παραγωγή νέων προϊόντων είναι η σύναψη προγραμματικών συμβάσεων μεταξύ "ΗΛΕΚΤΡΟΜΗΧΑΝΙΚΗΣ" και των Ενόπλων Δυνάμεων, για την κάλυψη των αναγκών τους στα νέα αυτά προϊόντα και η έγκριση προσλήψεων για να ανταποκριθεί η "ΗΛΕΚΤΡΟΜΗΧΑΝΙΚΗ" στις υποχρεώσεις της και να μπορέσει να οργανώσει την παραγωγή της.
Για το σκοπό αυτό είχε συσταθεί διϋπουργική επιτροπή από τα Υπουργεία 'Αμυνας, Ανάπτυξης και Εθνικής Οικονομίας, τα οποία θα μελετούσαν το θέμα και θα έκαναν συγκεκριμένες εισηγήσεις.
Μετά τα παραπάνω, ερωτάται ο αρμόδιος Υπουργός:
1. Θα ανταποκριθεί θετικά στο αίτημα για την υπογραφή προγραμματικών συμφωνιών και σε μια προσπάθεια ελληνοποίησης των προμηθειών των Ενόπλων Δυνάμεων;
2. Ποιες οι εισηγήσεις και τα αποτελέσματα της διϋπουργικής επιτροπής σχετικά με την ενίσχυση και αναβάθμιση του ρόλου της ελληνικής βιομηχανίας στις εν γένει προμήθειες;
3. Ποιο το ποσοστό συμμετοχής της ελληνικής βιομηχανίας στις προμήθειες των Ενόπλων Δυνάμεων;"
Ο Υφυπουργός Εθνικής 'Αμυνας, κ. Δημήτριος Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, δράττομαι της ευκαιρίας, που μου προσφέρει ο κύριος συνάδελφος με την ερώτησή του, για να απαπτύξω τους βασικούς άξονες της πολιτικής του Υπουργείου Εθνικής 'Αμυνας και της Κυβέρνησης, για την αμυντική βιομηχανία και την "ΗΛΕΚΤΡΟΜΗΧΑΝΙΚΗ", ειδικότερα.
Κατ'αρχήν, θα πρέπει να καταστεί σαφές ότι η εξυγίανση, αναδιοργάνωση και αναβάθμιση της ανταγωνιστικότητας της εταιρείας αυτής και της εγχώριας αμυντικής βιομηχανίας συνολικά, αποτελούν βασικές προτεραιότητες του Υπουργείου Εθνικής 'Αμυνας.
Συγκεκριμένα, στα πλαίσια της υλοποίησης του μεσοπρόθεσμου εξοπλιστικού προγράμματος η Κυβέρνηση επιδιώκει τον αναβαθμισμένο ρόλο της Ελληνικής Αμυντικής Βιομηχανίας. Με την εξέλιξη αυτή θα επιδιωχθεί η βελτίωση της ανταγωνιστικότητας των αμυντικών βιομηχανιών και μέσω αυτής θα επιτευχθεί η εξυγίανση και η βιωσιμότητάς τους.
Για την κάλυψη των αναγκών του Στρατού, Ναυτικού και Αεροπορίας σε εξοπλισμούς θα επιδιωχθεί ο μέγιστος δυνατός συντονισμός των παραγωγικών και αναπτυξιακών δυνάμεων, ώστε ο ενιαίος τομέας αμυντικής βιομηχανίας να συγκροτεί ένα πλέγμα προσφοράς υλικών και υπηρεσιών με ευέλικτη προσαρμοστικότητα στην εσωτερική και διεθνή αγορά.
Επίσης, επιδιώκεται η αναδιοργάνωση των παραγωγικών δραστηριοτήτων σε κοινή βάση όλων των εταιρειών με συγχωνεύσεις ή αναπτύξεις νέων δραστηριοτήτων, ανάλογη ανακατανομή προσωπικού και μείωση της υποαπασχόλησης, αποφυγή επικαλύψεων και ανταγωνισμών, με σκοπό την επιτυχημένη εισαγωγή στο Χρηματιστήριο. Προς την κατεύθυνση αυτή τα Υπουργεία Εθνικής 'Αμυνας, Ανάπτυξης και Εθνικής Οικονομίας συγκρότησαν διϋπουργική επιτροπή συντονισμού και υποστήριξης της λειτουργίας των κρατικών μονάδων "Ε.Α.Β", "Ε.Β.Ο.", "ΠΥΡ.ΚΑΛ.", "ΕΛ.Β.Ο." και Ναυπηγεία Σκαραμαγκά, με σκοπό τη δημιουργία των προϋποθέσεων για ένα μόνιμο φορέα συντονισμού.
Επιπροσθέτως, το Υπουργείο μας, αποδεικνύοντας για μια ακόμη φορά το ενδιαφέρον του για το μέλλον της αμυντικής βιομηχανίας και προκειμένου να αυξηθεί ο κύκλος εργασιών των κρατικών αμυντικών βιομηχανιών, ενημερώνει τις βιομηχανίες αυτές για τα εξοπλιστικά προγράμματα και συνεργάζεται μαζί τους για την εμπλοκή τους σε όσα από αυτά υπάρχει τεχνολογική υποδομή. Στόχος του Υπουργείου είναι να αυξηθεί το ποσοστό συμμετοχής της Ελληνικής Αμυντικής Βιομηχανίας από 4% που είναι σήμερα, σε πάνω από 15%. Επίσης, προσπαθεί να καλύψει τις ανάγκες τους για εκσυγχρονισμό του εξοπλισμού και αναβάθμιση της τεχνολογικής βάσης μέσω των αντισταθμιστικών ωφελημάτων από την προμήθεια των εξοπλιστικών προγραμμάτων γενικά, ώστε να είναι σε θέση να εμπλακούν σε συμπαραγωγές στις οποίες δεν έχουν σήμερα δυνατότητες. Ακόμα, υπογράφει προγραμματικές συμφωνίες, συμβάσεις πλαίσιο με τις κρατικές βιομηχανίες, για την παραγωγή υλικών πυρομαχικών και ανταλλακτικών, για τα οποία υπάρχουν επαναλαμβανόμενες ανάγκες, ενώ επιδιώκει να τις εμπλέξει σε διεθνή ερευνητικά και αναπτυξιακά προγράμματα στη χρηματοδότηση αυτών.
Ειδικότερα, όσον αφορά την "ΗΛΕΚΤΡΟΜΗΧΑΝΙΚΗ" Κύμης, θα πρέπει να τονίσω ότι η εταιρεία αυτή βρίσκεται σε φάση κατακόρυφης ανόδου μετά από μία εποχή στασιμότητας και προβληματικής οικονομικής κατάστασης.
'Εχουν δημιουργηθεί, πλέον, όλες εκείνες οι προϋποθέσεις για την ταχύρυθμη ανάπτυξη και ανέλιξή της σε άμεσα κερδοφόρα αποτελέσματα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Η άμεση διαπίστωση ότι μόνο με ραφή στολών δεν είναι δυνατόν να επιβιώσει η εταιρεία, έστρεψε το ενδιαφέρον της διοίκησης στην αναζήτηση νέων προϊόντων. Για το σκοπό αυτό, ιδρύθηκε ειδική διεύθυνση ανάπτυξης και παραγωγής νέων προϊόντων, η οποία μέσα σε ένα χρόνο ολοκλήρωσε τη διαδικασία παραγωγής αλεξισφαίρων...
Είσθε πολύ αυστηρός μαζί μου στο χρόνο, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν είμαι αυστηρός. Είναι ο Κανονισμός αυστηρός και ξέρετε από αυστηρότητα, εκτός αν την έχετε ξεχάσει.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): ...με αποτέλεσμα να καταστεί δυνατή η υλοποίηση όλων των παραγγελιών από το Επιτελείο.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Στη δευτερολογία μου θα συμπληρώσω στοιχεία που πιθανόν...
ΠΡΟΕΔΡΕΥΩΝ (Παναγιώτης Ν. Κρητικός): Στη δευτερολογία σας θα συμπληρώσετε.
Ο κ. Πιπεργιάς έχει το λόγο.
Πρέπει να τηρούμε το χρόνο, κύριε Υπουργέ, γιατί έχουμε και νομοσχέδιο στη συνέχεια...
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Είσθε αδέκαστος, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): ...και άλλες υποχρεώσεις. Ορίστε, κύριε Πιπεργιά.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριε Υπουργέ, κύριοι συνάδελφοι, η Διεύθυνση της Εταιρείας "ΗΛΕΚΤΡΟΜΗΧΑΝΙΚΗ" Κύμης έχει στραφεί στα νέα προϊόντα εδώ και πολύ καιρό. Ανταπόκριση, όμως, από τις 'Ενοπλες Δυνάμεις δεν υπάρχει. Και ενώ υπάρχει ανάγκη για τέτοια προϊόντα, δυστυχώς βλέπουμε ότι οι 'Ενοπλες Δυνάμεις τα προμηθεύονται από οπουδήποτε αλλού παρά από την "ΗΛΕΚΤΡΟΜΗΧΑΝΙΚΗ" Κύμης.
Σας είπα και την προηγούμενη φορά που συζητήσαμε αυτό το θέμα, ότι για αλεξίσφαιρα γιλέκα, τα οποία η Ηλεκτρομηχανική προσπαθεί να τα προωθήσει και στο εξωτερικό και βρίσκεται και σε συνεννοήσεις και με τις 'Ενοπλες Δυνάμεις του Καναδά, εμείς αναζητούσαμε αλεξίσφαιρα γιλέκα ανά τον κόσμο, μέσα από τους στρατιωτικούς ακολούθους. Αυτά τα πράγματα είναι απαράδεκτα. Και βέβαια είναι θετικό το ότι συνάπτονται προγραμματικές συμφωνίες μεταξύ μεγάλων ΔΕΚΟ και ελληνικών επιχειρήσεων. Είναι απαράδεκτη, όμως, η γραφειοκρατία, όσον αφορά τις προμήθειες στις 'Ενοπλες Δυνάμεις, να καθυστερεί την υπογραφή αυτών των προγραμματικών συμφωνιών για την κάλυψη βασικών αναγκών τους και να ενισχυθεί έτσι όχι στα χαρτιά, αλλά στην πράξη το ποσοστό της ελληνικής βιομηχανίας στις προμήθειες των Ενόπλων Δυνάμεων. Αν δεν σπάσουμε αυτήν την αγκυλωμένη κατάσταση, μέσα στη δομή της ιεραρχίας των Ενόπλων Δυνάμεων, δεν πρόκειται να προχωρήσουμε σε προγραμματικές συμφωνίες που θα ενισχύσουν κρατικές, κιόλας, επιχειρήσεις στην κατεύθυνση της ανάπτυξης της παραγωγής τους. Υπάρχει, λοιπόν, μεγάλο ζήτημα. Γι' αυτό και επανέφερα την ερώτηση που κουβεντιάσαμε, κύριε Υπουργέ και πέρυσι και τούτο για να επισημάνω ότι η διαπίστωσή μου, ένα χρόνο μετά απ' αυτήν τη συζήτηση, είναι ότι δεν έχει γίνει τίποτε, όσον αφορά τον προγραμματισμό, τον οποίο πολύ σωστά έχει κάνει η ηγεσία του Υπουργείου Εθνικής 'Αμυνας. Χρειάζεται να προχωρήσουμε στην πράξη, κύριε Υπουργέ, να υπογραφούν δηλαδή προγραμματικές συμφωνίες για τα νέα προϊόντα, γιατί διαφορετικά θα είναι γράμμα κενό και σχεδιασμοί χωρίς περιεχόμενο, με αποτέλεσμα και η Εταιρεία "ΗΛΕΚΤΡΟΜΗΧΑΝΙΚΗ" Κύμης να καταρρεύσει.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εθνικής Αμύνης κ. Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριοι συνάδελφε, κατ' αρχήν θα πρέπει να ξέρετε ότι για πολλές βιομηχανίες πληρώνουμε διάφορες αμαρτίες. 'Οταν γινόταν η ανάπτυξη της Εταιρείας, τόσο σε προσωπικό, όσο και σε παραγγελίες κατά τέτοιο τρόπο, ώστε η τιμή μονάδος να ανεβαίνει κατακόρυφα, θα έπρεπε να ληφθούν και τα απαραίτητα μέτρα. Δεν μπορούμε να κάνουμε παραγγελίες σε βιομηχανίες, οι οποίες δεν είναι ανταγωνιστικές. Κατ' αρχήν θα πρέπει να τις κάνουμε παραγωγικές και ανταγωνιστικές και στη συνέχεια να αναθέσουμε παραγγελίες, διότι διαφορετικά θα είναι σαν να εκτρέφουμε μονάδες, οι οποίες στην πραγματικότητα θα ζουν από τη φορολογία και όχι από την παραγωγή τους. Πρώτα, λοιπόν, πρέπει να τις κάνουμε παραγωγικές και στη συνέχεια να αναθέσουμε παραγγελίες. Σας λέγω δε ότι έχουν δοθεί αρκετές παραγγελίες και έχουν γίνει πάρα πολλές προγραμματικές συμφωνίες, έτσι ώστε και αυτές οι βιομηχανίες να μπορέσουν να προγραμματίσουν τόσο την παραγωγή τους, όσο και τον εκσυγχρονισμό του εξοπλισμού τους.
'Ηταν ένα διάστημα που οι παραγγελίες ήταν μικρές. Δεν ήταν μόνο του Υπουργείου 'Αμυνας η ευθύνη. Η ευθύνη είναι και από τις δύο πλευρές. Προσπαθούμε τώρα να επιταχύνουμε αυτήν τη διαδικασία, έτσι ώστε τελικά και παραγωγικές να γίνουν, διότι δεν αρκεί να έχουν μόνο τις παραγγελίες των Ενόπλων Δυνάμεων, αλλά θα πρέπει να βγουν και στην υπόλοιπη αγορά, πιθανόν και στη διεθνή αγορά, εάν θέλουν πράγματι να επιβιώσουν και να αποτελέσουν μέρος του παραγωγικού ιστού της χώρας.
ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 106/15.10.1997 επίκαιρη ερώτηση του Βουλευτή της Νέας Δημοκρατίας κ. Γεωργίου Αλογοσκούφη προς τον Υπουργό Εθνικής Οικονομίας και Οικονομικών, σχετικά με τη διαδικασία της πώλησης της Τράπεζας Κρήτης, αν τηρήθηκαν οι νόμιμες διαδικασίες που ορίζει ο ν. 2330/1985 κλπ.
Η ερώτηση του κ. Αλογοσκούφη έχει ως εξής:
"Στις 12-9-1997 παραδόθηκε στην επιτροπή αξιολόγησης προσφορών, που έχει ορίσει η Κυβέρνηση η μία οριστική και μοναδική προσφορά για την αγορά της Τράπεζας Κρήτης από την Τράπεζα Πειραιώς, αλλά μέχρι στιγμής έχουν δημιουργηθεί βάσιμες υποψίες για ανορθόδοξες μεθοδεύσεις σε βάρος του δημοσίου συμφέροντος του ελληνικού πιστωτικού συστήματος, της πολύπαθης Τράπεζας Κρήτης και του επί δεκαετία δοκιμαζόμενου προσωπικού της, που ανάγεται στις 1.500 οικογένειες.
Κατόπιν αυτών ερωτάται ο κύριος Υπουργός Εθνικής Οικονομίας και Οικονομικών:
Ποια ακριβώς ήταν η οριστική προσφορά της Τράπεζας Πειραιώς και οι σχετικές γνωμοδοτήσεις της επιτροπής αξιολόγησης προσφορών και των νομικών υπηρεσιών της Τράπεζας της Ελλάδος;
Τι προβλέπεται για το προσωπικό της Τράπεζας;
Αυτήν τη στιγμή η Τράπεζα Πειραιώς έχει την απαιτούμενη επάρκεια ιδίων κεφαλαίων, ώστε να προβεί στην αγορά της Τράπεζας Κρήτης;
Με δεδομένο ότι το προαναφερθέν πλαίσιο πώλησης της τράπεζας δεν επιτρέπει την επαναδιαπραγμάτευση του τιμήματος της υπάρχουσας οριστικής προσφοράς, τι προτίθεται να κάνει η Κυβέρνηση για το μέλλον της Τράπεζας Κρήτης, αφού νέα επανάληψη του διαγωνισμού πώλησης με περαιτέρω μείωση του τιμήματος δεν επιτρέπεται από το ν.2330/1995;
Τρίτον, τι προτίθεται να πράξει η Κυβέρνηση και η Διοίκηση της Τράπεζας της Ελλάδος αν είναι αληθείς οι καταγγελίες ότι ο Πρόεδρος του Νομικού Συμβουλίου της Τράπεζας της Ελλάδος καθηγητής Λεωνίδας Γεωργακόπουλος είναι το ίδιο πρόσωπο με το γνωμοδοτήσαντα για την εγκυρότητα της προσφοράς της Τράπεζος Πειραιώς, γεγονός που παραβιάζει τις αρχές της διαφάνειας τις οποίες ρητά επιβάλλει και ο ν. 2330/1995;".
Ο Υφυπουργός Εθνικής Οικονομίας κ. Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σας ευχαριστώ, κύριε Πρόεδρε.
'Εθεσε ο κύριος συνάδελφος πέντε ερωτήματα. Θα προσπαθήσουμε και στα πέντε να απαντήσουμε, σ'αυτά που επιτρέπεται να απαντήσουμε αυτή τη στιγμή. Γιατί η όλη διαδικασία της πώλησης της Τράπεζας Κρήτης βρίσκεται στο στάδιο της αρμόδιας επιτροπής αξιολόγησης προσφοράς, που έχει υποβάλει η Τράπεζα Πειραιώς και λόγω της εμπιστευτικότητας των πληροφοριών δεν είναι επιτρεπτή σ'αυτήν τη φάση η δημοσιοποίηση στοιχείων, σχετικά με την προσφορά. Γι'αυτό θεωρούμε ότι οι όροι της προσφοράς, αλλά και οι σχετικές γνωμοδοτήσεις νομικών, ως προς τη συμβατότητα των όρων αυτών με τους όρους της προκήρυξης, δεν θα πρέπει τώρα να ανακοινωθούν. Κατά συνέπεια δεν είναι δυνατόν σήμερα να δοθούν απαντήσεις στο πρώτο και στο δεύτερο ερώτημα που έθεσε ο συνάδελφος κ.Αλογοσκούφης.
Μετά την ολοκλήρωση της διαδικασίας, ολόκληρος ο φάκελος θα υποβληθεί στην εποπτεύουσα αρχή, απ'όπου θα είναι δυνατή η παροχή οποιασδήποτε πληροφορίας.
'Οσον αφορά το τρίτο ερώτημα του κυρίου συναδέλφου, θα ήθελα να επισημάνω ότι δεν γίνεται επαναδιαπραγμάτευση του τιμήματος πώλησης της τράπεζας. Δεν αλλάζουν δηλαδή ως προς την προσφορά της προκήρυξης, θα υπάρχει μόνο μία προσφορά, ένας υποψήφιος. Και είναι σαφές από την προκήρυξη ότι η επιτρεπόμενη έκπτωση επί του συνολικού τιμήματος μπορεί να ανέρχεται σε ποσοστό μέχρι 15% αυτού στην περίπτωση που αποδεχτεί ότι οι υφιστάμενες κατά την ημερομηνία πώλησης επισφάλειες, υπερβαίνουν αυτές που αναφέρονται απλι το διεθνή ελεγκτικολογιστικό οίκο Deloite & Touche κατά την 31-12-1996 κατά το ποσοστό αυτό.
Με βάση το ν.2330/1995 δεν υφίσταται περιορισμός ως προς τον αριθμό των πλειοδοτικών διαγωνισμών, ούτε ως προς το ελάχιστο αποδεκτό τίμημα. Επίσης επισημαίνεται ότι η κεφαλαιακή ενίσχυση της Τράπεζας Κρήτης από το ελληνικό δημόσιο, έγινε με γνώμονα τις ανάγκες της σε κεφάλαια κατά την 1-1-1996 για την εξυγίανσή της. Και δεν συναρτήθηκε με το ποσό που αναμένεται μελλοντικά να εισπραχθεί από τον αγοραστή κατά την πώληση, ούτε προκύπτει τέτοια συνάρτηση με βάση το ν.2330/1995, ο οποίος καθορίζει πώς θα διατεθεί το τίμημα που θα εισπραχθεί.
Ως προς το τέταρτο ερώτημα του κυρίου συναδέλφου, θα ήθελα να απαντήσω ότι η Τράπεζα της Ελλάδος δεν έχει θέσει στο νομικό συμβούλιό της ερώτημα, σχετικά με την πώληση των μετοχών της Τράπεζας Κρήτης. Και η Τράπεζα της Ελλάδος μας ενημέρωσε ότι αν το θέμα έρθει ποτέ στο Νομικό της Συμβούλιο ο κ.Γεωργακόπουλος θα απόσχει της συζητησεως λόγω προσωπικού κωλύμματος.
Σχετικά τώρα με το πέμπτο ερώτημα, η Τράπεζα της Ελλάδος μας πληροφόρησε ότι κατά την εξέταση για έγκριση της καταλληλότητας της Τράπεζας Πειραιώς ως υποψηφίου μετόχου της Τράπεζας Κρήτης, θα συνεκτιμηθεί μεταξύ άλλων παραγόντων..
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
ΠΡΟΕΔΡΕΥΩΝ (Παναγιώτης Ν. Κρητικός): Είναι πολλά τα ερωτήματα και δεν μπορούν να απαντηθούν στο σύντομο χρόνο των τριών λεπτών, κύριε συνάδελφε.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Είμαστε στο τελευταίο ερώτημα, κύριε Πρόεδρε. Θα συνεκτιμηθεί, λοιπόν, μεταξύ άλλων παραγόντων και η επίπτωση της αγοράς της Τράπεζας Κρήτης στην κεφαλαιϊκή επάρκεια της Τράπεζας Πειραιώς σε ατομική και σε ενοποιημένη βάση.
Σημειώνεται πάντως, ότι η προσφορά της Τράπεζας Πειραιώς προβλέπει τμηματική καταβολή του τιμήματος σε διάρκεια τριών ετών και επομένως, οι επιπτώσεις της εξαγοράς στην κεφαλαιϊκή επάρκεια της Τράπεζας Πειραιώς, θα είναι χρονικά κλιμακούμενες.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υφυπουργέ, μας κρατάτε στο σκοτάδι. 'Εχω πολύ σοβαρές αμφιβολίες για τις μεθοδεύσεις που ακολουθείτε. Η προσφορά παραδόθηκε πριν από ενάμιση μήνα και θα έπρεπε η επιτροπή αξιολόγησης να ήταν σε θέση αυτήν τη στιγμή να μας πει εάν είναι συμβατή ή όχι με τους όρους του διαγωνισμού. Ενάμιση μήνα για να δούμε εάν μία τέτοια προσφορά είναι συμβατή με τους όρους του διαγωνισμού ή όχι, είναι πάρα πολύς χρόνος.
Το δημόσιο έχει ήδη διαθέσει χρήματα για την ενίσχυση της Τράπεζας Κρήτης, χρήματα τα οποία δεν φαίνεται ότι θα μπορέσει να πάρει πίσω. Δεν θέλουμε να τα πάρει πίσω όλα, αλλά ο ν. 2330/1990 είχε θέσει ένα ελάχιστο τίμημα. Σας ρώτησα σαφώς εάν η προσφορά της Τράπεζας Πειραιώς καλύπτει αυτό το ελάχιστο τίμημα. Δεν μου απαντήσατε. Αυτό είναι ένα πολύ απλό θέμα που θα έπρεπε ήδη η επιτροπή αξιολόγησης να το είχε ξεκαθαρίσει.
Κατά τα φαινόμενα και επειδή ο άλλος ενδιαφερόμενος, για την εξαγορά της Τράπεζας Κρήτης, μία ιδιωτική τράπεζα, τελικά απεσύρθη, έχουν δημιουργηθεί τα τελευταία χρόνια σημαντικές επισφάλειες στην Τράπεζα Κρήτης και νέα βάρη που έχουν υπονομεύσει τη θέση της. Το 1994 ακριβώς γι' αυτό το θέμα είχε παραιτηθεί ο Διοικητής της Τράπεζας της Ελλάδος ο κ. Μπούτος όταν ήλθε σε αντιδιαστολή με τον κ. Καλυβιανάκη.
Θέλουμε να σας πούμε ότι πρέπει να προσέξετε πάρα πολύ το τι κάνετε. Δεν θα δεχθούμε, παρ' ότι είμαστε υπέρ των ιδιωτικοποιήσεων, να παραχωρηθεί με αθέμιτο τρόπο η Τράπεζα Κρήτης σε μία άλλη εμπορική τράπεζα και έτσι να νοθευθεί ο ανταγωνισμός στο τραπεζικό σύστημα.
Θα πρέπει να εξασφαλίσει η Κυβέρνηση ότι η προσφορά είναι συμβατή με τους όρους του νόμου και με τους όρους του διαγωνισμού. Και σ' αυτό θα έπρεπε ήδη να ήσασταν πληροφορημένος και ήδη να μπορείτε να μας απαντήσετε. 
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε συνάδελφε, θα ήθελα, συνεχίζοντας τη συζήτηση που ξεκινήσαμε, να σας διασφαλίσω πλήρως και να επισημάνω ότι θα υπάρξει πλήρης εξασφάλιση για το θέμα που θέσατε τελευταία.
Είπα, όμως, και στην πρωτομιλία μου ότι δεν γίνεται επαναδιαπραγμάτευση του τιμήματος πώλησης της Τράπεζας επειδή έχουμε ένα και μόνο υποψήφιο. Δεν μπορούμε να αλλάξουμε τους όρους προσφοράς, δεν μπορούμε να αλλάξουμε την προκήρυξη. Βεβαίως, πάντα υπάρχει η δυνατότητα της νομοθετικής ρύθμισης, εάν θεωρήσουμε πράγματι ότι είμαστε σε αδιέξοδο.
Σε σχέση τώρα με το τίμημα που αναφέρετε και το τι θα πάρει το δημόσιο από αυτό, θα ήθελα και πάλι να επαναλάβω -ίσως με διαφορετικό τρόπο- ότι υπάρχει το άρθρο 9 του ν. 2330 που προβλέπει ότι από τίμημα που θα επιτευχθεί από την πώληση του συνόλου των μετοχών της Τράπεζας Κρήτης ικανοποιείται πρώτα το δημόσιο για το ποσό της εισφοράς του για τη δημιουργία του μετοχικού κεφαλαίου της Τράπεζας Κρήτης.
Το δημόσιο θα ικανοποιηθεί, βεβαίως, εάν και εφόσον το τίμημα που θα επιτευχθεί θα είναι μεγαλύτερο του ποσού της εισφοράς. Πουθενά, όμως, ο νόμος δεν προβλέπει ότι το τίμημα που θα επιτευχθεί πρέπει να είναι μεγαλύτερο του ποσού της εισφοράς, ώστε το δημόσιο να ικανοποιηθεί για το σύνολο της απαίτησής του, όπως αναφέρατε στην ομιλία σας, κύριε συνάδελφε.
Επαναλαμβάνω, όμως, και θέλω να επισημάνω ότι αυτή η κεφαλαιϊκή ενίσχυση, που δώσαμε στην Τράπεζα Κρήτης από το ελληνικό δημόσιο, έγινε με γνώμονα τις ανάγκες σε κεφάλαια για την εξυγίανσή της την 1.1.1996. Ουσιαστικά δηλαδή, στόχος μας ήταν η εξυγίανση, ώστε να είναι δυνατόν να μεταφερθεί στον ιδιωτικό τομέα η Τράπεζα Κρήτης και να απαλλαγεί το δημόσιο από αυτήν την επιχείρηση, η οποία πιστεύουμε ότι πρέπει να λειτουργήσει με καθαρά ιδιωτικοοικονομικά κριτήρια και έτσι να αποδοθεί στον ιδιωτικό τομέα.
Αυτή είναι η κεντρική αρχή γι' αυτό και είπα προηγουμένως ότι δεν μπορούμε να συνδέσουμε το ένα με το άλλο. Πάντως προβλέπεται από τη νομοθεσία ότι το δημόσιο θα έχει τον πρώτο λόγο σε σχέση με το τελικό τίμημα. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 139/20.10.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς την Υπουργό Ανάπτυξης, σχετικά με τις προθέσεις της Κυβέρνησης για πώληση της "ΛΑΡΚΟ". 
Η ερώτηση του κ. Κωστόπουλου έχει ως εξής:
"Η Κυβέρνηση, στο πλαίσιο των γενικότερων κατευθύνσεων του διευθυντηρίου των Βρυξελλών, μεθοδεύει σχεδιασμούς για το ξεπούλημα της "ΛΑΡΚΟ". Η στρατηγική αυτή επιχείρηση θα μπορούσε, με διατήρηση του δημόσιου χαρακτήρα της, να αποτελέσει τον πιλότο για την ανάπτυξη στο χώρο του μετάλλου, για τη δημιουργία μονάδας ανοξείδωτου χάλυβα, για λειτουργία του εργοστασίου "ΕΛ-ΣΙ". Μία πρόταση, η οποία θεμελιώθηκε σε άρτιες μελέτες ειδικών επιστημόνων κατά το παρελθόν.
Ερωτάται η κυρία Υπουργός τι προτίθεται να πράξει η Κυβέρνηση προς μία τέτοια κατεύθυνση, που -πέρα από όλα τα άλλα- θα δημιουργούσε και εκατοντάδες θέσεις απασχόλησης;"
Η Υφυπουργός Ανάπτυξης κ. 'Αννα Διαμαντοπούλου έχει το λόγο.
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Εισαγωγικά, κύριε Πρόεδρε, θα ήθελα να πω ότι η πρόταση, η οποία έρχεται και επανέρχεται για τις επενδύσεις ανοξείδωτου χάλυβα και οι οποίες αφορούν τη συνεργασία των εργοστασίων της "ΛΑΡΚΟ" και των "ΕΛ-ΣΙ" ως παραγωγούς σιδηρονικελίου και σιδηροχρωμίου αντίστοιχα, είναι μία επένδυση, η οποία απαιτεί εξαιρετικά μεγάλα κεφάλαια. Δεν είναι μία επένδυση την οποία προτίθεται να κάνει το κράτος. Εάν υπάρξει, λοιπόν, τέτοιο ενδιαφέρον, είναι πάρα πολύ ευπρόσδεκτο, αλλά από μελέτες που υπάρχουν είναι σχεδόν εκατοντάδες δισεκατομμύρια, όχι δεκάδες δισεκατομμύρια.
Ο δημόσιος χαρακτήρας της "ΛΑΡΚΟ" σήμερα, που είναι μία επιχείρηση μεγάλη και έχει ένα κύκλο εργασιών τριάντα πέντε δισεκατομμυρίων (35.000.000.000) δραχμών, που απασχολεί χίλιους τετρακόσιους ανθρώπους και έχει τις δραστηριότητές της σε οκτώ νομούς, είναι σημαντικός. Αλλά δεν πρέπει να σας διαφεύγει, κύριε συνάδελφε, και δεν το βάζετε σε καμία από τις ερωτήσεις σας, ότι υπάρχει ένα χρέος πενήντα έξι δισεκατομμυρίων (56.000.000.000) δραχμών το οποίο αυξάνει με το πέρασμα του χρόνου και το οποίο οδηγεί σε αδιέξοδο. Ακόμη και αν υπήρχε πρόθεση πώλησης, είναι αδύνατον να πουλήσεις μία επιχείρηση με ένα χρέος πενήντα έξι δισεκατομμυρίων (56.000.000.000) δραχμών. Είναι εδώ και πολλά χρόνια που το αδιέξοδο αυτό συνεχίζεται.
Υπήρξαν, λοιπόν, συγκεκριμένα βήματα, τα οποία έχουν αρχίσει και αποδίδουν. Ανατέθηκε μία μελέτη στην ΕΤΕΒΑ για τις προϋποθέσεις βιωσιμότητας της "ΛΑΡΚΟ". Η μελέτη αυτή ολοκληρώθηκε. Δεν έγινε από την αρχή άμεσα αποδεκτή από τους βασικούς πιστωτές, που ήταν η ΔΕΗ, η Εθνική Τράπεζα, η ΕΤΕΒΑ και ο ΟΑΕ. Και τα σενάρια, τα οποία κατατέθηκαν για τη διαγραφή των χρεών, είχαν την άρνηση των υπολοίπων πιστωτών -οι οποίοι είναι δημόσιοι οργανισμοί, όπως ξέρετε- γιατί οποιαδήποτε διαγραφή χρεών θα είχε αρνητικά αποτελέσματα στους δικούς τους ισολογισμούς, άρα στη δική τους ανταγωνιστικότητα και στη θέση τους στην αγορά που ο καθένας κινείται: Η ΔΕΗ στην ηλεκτρική αγορά, οι τράπεζες στην τραπεζική αγορά.
Μετά από πολύ μεγάλη επεξεργασία με νέες μελέτες που έγιναν πάνω στα σενάρια αναδιάρθρωσης του κεφαλαίου της "ΛΑΡΚΟ", επετεύχθη μία πρώτη συμφωνία μεταξύ των πιστωτών και προχώρησαν σε πρώτη διαγραφή των χρεών με χρήση του άρθρου 44, όπου το χρέος της εταιρείας από πενήντα έξι δισεκατομμύρια (56.000.000.000) δραχμές, γίνεται είκοσι επτά δισεκατομμύρια εννιακόσια εκατομμύρια (27.900.000.000) δραχμές. Αυτή είναι η πρώτη ρύθμιση στο να προχωρήσουμε σε δεύτερη και να εξυγιάνουμε το χαρτοφυλάκιο της ΛΑΡΚΟ. Πρέπει να πω ότι με αυτή τη ρύθμιση η καθαρή θέση από τρία δισεκατομμύρια (3.000.000.000) δραχμές της εταιρείας, γίνεται τριάντα ένα δισεκατομμύρια εκατό εκατομμύρια (31.100.000.000) δραχμές. Από εδώ και πέρα συμφωνείται ότι το υπόλοιπο των οφειλών θα εκτοκίζεται με σταθερό επιτόκιο 6%. 'Αρα, έχουμε μία μεγάλη βελτίωση σε σχέση με το πώς αντιμετωπιζόταν μέχρι τώρα το χρέος της "ΛΑΡΚΟ".
Γίνεται συμφωνία μεταξύ των πιστωτών, η οποία αφορά το πως θα καταβάλλονται οι ετήσιοι τόκοι το πώς θα καταβάλλονται τα χρέη της "ΛΑΡΚΟ" στους πιστωτές, τα οποία δεν έχουν καταβληθεί από το 1989 και μετά, αλλά και το πώς υποχρεωτικά θα παρακρατείται ένα ποσό δύο δισεκατομμυρίων πεντακοσίων εκατομμυρίων (2.500.000.000) δραχμών το χρόνο για να κάνει η ΛΑΡΚΟ επενδύσεις.
Επίσης, υπάρχουν και κάποιες άλλες συμφωνίες που αφορούν την ορθολογική λειτουργία της "ΛΑΡΚΟ", ώστε πραγματικά να αποκτήσει, όχι απλά ένα δημόσιο χαρακτήρα, που εξασφαλίζει το συγκεκριμένο τρόπο λειτουργίας αλλά να είναι μία επιχείρηση, η οποία θα έχει τη δυνατότητα να είναι ανταγωνιστική και να παράγει για την εθνική οικονομία.
Εν ολίγοις, επιδιώκουμε πρώτον, εξυγίανση του χαρτοφυλακίου μέσα από ρύθμιση χρεών. Δεύτερον, επενδύσεις οι οποίες είναι δυνατές μόνο μέσα από την εξυγίανση της "ΛΑΡΚΟ". Τρίτον, ορθολογική διαχείριση της επιχείρησης σε όλα τα επίπεδα, από το θέμα των εργαζομένων μέχρι το θέμα των λειτουργικών δαπανών. Και τέλος, ο απώτερος στόχος είναι να υπάρξει ένας στρατηγικός επενδυτής, ο οποίος δεν μπορεί ν'αναζητηθεί αν δεν συντρέξουν όλες οι προϋποθέσεις που ανέφερα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ.Κωστόπουλος έχει το λόγο.
ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε'Αντιπρόεδρος της Βουλής): Κύριε Πρόεδρε, στο πρόσφατο παρελθόν, όταν πάλι κυβέρνηση ήταν το Πανελλήνιο Σοσιαλιστικό Κίνημα, όπως αναφέρεται και στη γραπτή ερώτηση, έγιναν σπουδαίες μελέτες για τη στήριξη και του εργοστασίου της "ΛΑΡΚΟ" που παράγει νικέλιο, για την επέκτασή του, με ανοξείδωτο χάλυβα, για να μην πετιέται ένα υλικό και πηγαίνει χαμένο, σε σχέση βέβαια πάντα και με το εργοστάσιο χρωμίου, για την καθετοποίηση της παραγωγής.
Δεν θυμάμαι αν μιλούσαν αυτές οι μελέτες για εκατοντάδες δισεκατομμύρια, δαπάνη, όπως είπατε, αυτό που, όμως, γνωρίζουμε -και ήταν αρκετά πειστικές οι μελέτες- είναι ότι αυτή η μονάδα είναι στρατηγικής σημασίας, παράγει ένα σπουδαίο υλικό χρήσιμο για τη χώρα μας, αλλά και για άλλους γενικότερους λόγους. Δεν ξέρω αν σήμερα συμφωνάτε στον όρο "στρατηγική μονάδα". Δεν ξέρω σήμερα αν συμφωνάτε στο ρόλο που παίζει το νικέλιο και στη χώρα μας και στην παγκόσμια αγορά. Δεν ξέρω σήμερα αν συμφωνάτε ότι εκείνες οι μελέτες, που εσείς τότε τις χειροκροτούσατε μανιωδώς -ας μου επιτραπεί να πω- σήμερα ανατράπηκαν από κάποιες άλλες μελέτες, αν υπάρχουν αυτές οι μελέτες, που εμείς πάντως δεν έχουμε δει.
Το ερώτημα που βάζει η επίκαιρη ερώτησή μας δεν είναι για την εξυγίανση, αν θα γίνει ή όχι στη "ΛΑΡΚΟ" γιατί σε αυτό θα συμφωνούσαμε. Ποιος δεν θέλει να γίνει η εξυγίανση. Αλλά ύστερα από την εξυγίανση που πρόκειται να κάνει η Κυβέρνηση, τι θα γίνει με τη "ΛΑΡΚΟ"; Θα πουληθεί ή όχι; Θα παραμείνει στο δημόσιο και θα γίνουν προσπάθειες να ανοίξει τις πόρτες στον ανοξείδωτο χάλυβα και στα "ΕΛ.ΣΙ.", ώστε να βρουν δουλειά εκατοντάδες εργαζόμενοι;
Αυτό είναι το ερώτημα. 'Ομως, σε αυτό το ερώτημα δεν θα έπρεπε να απαντάτε με το: "ψάχνουμε να βρούμε στρατηγικό επενδυτή". Χρειάζεται μια ολοκληρωμένη τοποθέτηση. Τη χρειάζονται και οι εργαζόμενοι στη "ΛΑΡΚΟ" και όλοι εμείς, γιατί εμείς συμπερασματικά μπορούμε να πούμε πως η "ΛΑΡΚΟ" βαδίζει το δρόμο της "SOFTEX". Και αναλαμβάνετε πολύ μεγάλες ευθύνες αν αφήσετε τα πράγματα να πάνε σε μια τέτοια κατεύθυνση, κυρία Υφυπουργέ. Και κάποτε θα ... κοστολογηθούν αυτές οι ευθύνες από το λαό.
ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υφυπουργός έχει το λόγο.
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, η δική μου απάντηση αφορούσε ένα πολύ συγκεκριμένο σχέδιο και συγκεκριμένες ενέργειες, που είναι σε εξέλιξη και οδηγούν σε συγκεκριμένους στόχους, όσον αφορά σε μια μεγάλη επιχείρηση.
Ο κύριος συνάδελφος θέλει να κάνουμε μια γενική πολιτική συζήτηση χωρίς να λαμβάνει, όπως συμβαίνει συνήθως, υπόψη τα οικονομικά δεδομένα μια και μιλάμε για επιχείρηση. Και θέλω να σας υπενθυμίσω, γιατί το έχουμε πει και άλλη φορά, ότι ένα από τα μεγαλύτερα προβλήματα αυτής της επιχείρησης είναι ότι το μετάλλευμα που βρίσκεται στην Ελλάδα, στα δικά μας ορυχεία είναι ένα μετάλλευμα φτωχό σε περιεκτικότητα με πολύ υψηλό κόστος εξόρυξης σε αντίθεση με ορυχεία που υπάρχουν σε άλλες χώρες και όπου είναι πάρα πολύ διαφορετικό και το κόστος εξόρυξης και ο πλούτος των μεταλλευμάτων.
Δεν είναι δυνατόν να μιλούμε για επιχειρήσεις χωρίς να βάζουμε την οικονομική λογική. Τόνισα από την αρχή και σε αυτό μόνο συμφωνούμε, κύριε Κωστόπουλε, στο ότι η σημασία της "ΛΑΡΚΟ" είναι εξαιρετικά μεγάλη για την οικονομία της χώρας. Γιατί αφορά δραστηριότητες πολλών ειδών σε οκτώ νομούς, γιατί υπάρχει ένας μεγάλος κύκλος εργασιών σε ετήσια βάση και γιατί υπάρχει μια σημαντική εξαγωγική δραστηριότητα. Επειδή σεβόμαστε την επιχείρηση -και είναι απολύτως σημαντικά για την οικονομία αυτά τα τρία στοιχεία που σας είπα- κάνουμε αυτό το σχεδιασμό για να τη σώσουμε.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός Δικαιοσύνης έχει ζητήσει το λόγο.
Ορίστε, κύριε Υπουργέ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε θα σας παρακαλέσω να προηγηθεί η συζήτηση της δεύτερης επίκαιρης ερώτησης δευτέρου κύκλου προς τον Υπουργό Δικαιοσύνης, γιατί πρέπει να πάω στο Υπουργείο Παιδείας.
ΠΡΟΕΔΡΕΥΩΝ (Παναγιώτης Ν. Κρητικός): Το Προεδρείο δεν έχει αντίρρηση.
Συμφωνεί και το Σώμα να προηγηθεί η συζήτηση της δεύτερης επίκαιρης ερώτησης δευτέρου κύκλου;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το Σώμα συνεφώνησε. 
Δεύτερη επίκαιρη ερώτηση δευτέρου κύκλου είναι η με αριθμό 118/16.10.1997 της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Δικαιοσύνης, σχετικά με τις προθέσεις της Κυβέρνησης για τη ρύθμιση των προβλημάτων των φυλακισμένων στα Διαβατά, τους μισθούς του προσωπικού των φυλακών κλπ.
Η ερώτηση της κ.Φουντουκίδου έχει ως εξής:
"Τεράστια λειτουργικά προβλήματα αντιμετωπίζουν οι Φυλακές Διαβατών Θεσσαλονίκης. Ενδεικτικά αναφέρεται ότι σε θαλάμους τριών ατόμων μένουν δέκα κρατούμενοι. Οι φυλακές έχει προβλεφθεί να υποδέχονται εκατόν εβδομήντα κρατούμενους και αυτήν τη στιγμή έχουν τετρακόσιους ογδόντα, ενώ στα αστυνομικά τμήματα της περιοχής, χωρίς να υπάρχουν οι κατάλληλες συνθήκες και η υποδομή, κρατούνται συνολικά δύο χιλιάδες άτομα.
Θα πρέπει να τονιστεί επίσης ότι μολονότι το προσωπικό των φυλακών καταβάλλει υπεράνθρωπες προσπάθειες, για να ανταπεξέλθει στις αυξημένες υποχρεώσεις, αντιμετωπίζει οικονομικά προβλήματα καθώς οι μισθοί κυμαίνονται σε ιδιαίτερα χαμηλά επίπεδα σε αντίθεση με τα ισχύοντα στις υπόλοιπες ευρωπαϊκές χώρες. 
Γι' αυτό ερωτώ, κύριε Υπουργέ:
1. Τι σκοπεύετε να πράξετε για την αποσυμφόρηση των Φυλακών Διαβατών και την αντιμετώπιση της κατάστασης;
2. Προτίθεστε να προβείτε στην αύξηση του μισθού του προσωπικού των φυλακών;".
Ο Υπουργός Δικαιοσύνης κ. Γιαννόπουλος έχει το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Η χωρητικότητα της φυλακής είναι για τριακόσιους εβδομήντα κρατουμένους και όχι για εκατόν εβδομήντα, όπως αναφέρεται στην ερώτηση. Η δύναμη της φυλακής είναι η ίδια καθόλη τη διάρκεια του 1997, δηλαδή τετρακόσια ογδόντα άτομα κατά μέσο όρο. Στα αστυνομικά τμήματα της περιοχής και στις άλλες αρμόδιες υπηρεσίες κράτησης δεν κρατούνται δύο χιλιάδες άτομα.
'Οπως μας πληροφόρησε ο Διευθυντής της φυλακής κ.Ευτυχίδης κρατούνται εβδομήντα ένα άτομα που κατανέμονται ως εξής: Στο Τμήμα Μεταγωγών Θεσσαλονίκης πενήντα επτά άτομα, στη Διεύθυνση Ασφάλειας Θεσσαλονίκης δέκα άτομα, στο Αστυνομικό Τμήμα Σερρών δύο άτομα, στο Αστυνομικό Τμήμα Βεροίας ένα άτομο, στο Αστυνομικό Τμήμα Κατερίνης ένα άτομο.
Η κατανομή των κρατουμένων στους θαλάμους, εξυπηρετείται με διπλά κρεβάτια, διόρωφες κουκέτες, όπως συμβαίνει και στις περισσότερες φυλακές αφού το πρόβλημα του υπερπληθυσμού των κρατουμένων είναι φαινόμενο που απαντάται σε όλες τις φυλακές της χώρας και όχι μόνο στις φυλακές Θεσσαλονίκης. Συχνά κρατούνται διπλάσιοι έως υπερδιπλάσιοι. 
Το Υπουργείο γνωρίζοντας το πρόβλημα που επικρατεί στα Τμήματα Μεταγωγών της ευρύτερης περιφέρειας Θεσσαλονίκης προβαίνει συχνά σε ομαδικές μεταγωγές κρατουμένων προκειμένου να αποσυμφορηθούν, τόσο τα Τμήματα Μεταγωγών όσο και η Φυλακή Διαβατών, στην οποία λειτουργούν και χωριστά τμήματα κράτησης ανηλίκων και γυναικών. 
Τέλος πληροφορούμε ότι υπάρχει σε εξέλιξη κτιριολογικό πρόγραμμα αύξησης του χρόνου κράτησης με τελικό στόχο την αποσυμφόρηση όλων των φυλακών της χώρας. Κατασκευάζονται επτά νέες φυλακές.
'Οσον αφορά τα θέματα των αποδοχών του προσωπικού των φυλακών με το γενικό νόμο για τους δημοσίους υπαλλήλους όλες οι κατηγορίες δημοσίων υπαλλήλων παίρνουν αύξηση στις αποδοχές τους καταργουμένων παραλλήλως με την έναρξη της ισχύος του των πάσης φύσεως επιδομάτων. Η πολιτεία κατανοώντας τις συνθήκες και τα ειδικά προβλήματα του κλάδου των σωφρονιστικών υπαλλήλων διατήρησε τα εξής επιδόματα: Επιφυλακής, ετοιμότητας και στολής και κίνητρα προσέλκυσης και παραμονής στην υπηρεσία ενοποιώντας τα σε ενιαίο επίδομα με την ονομασία ειδικό επίδομα προσωπικού σωφρονιστικών και αναμορφωτικών καταστημάτων Υπουργείου Δικαιοσύνης οριζόμενο στις σαράντα πέντε χιλιάδες (45.000) δραχμές το μήνα. Επιπροσθέτως με το ίδιο άρθρο διατήρησε στο ύψος που ήδη είχε διαμορφωθεί το επίδομα επικίνδυνης και ανθυγιεινής εργασίας.
'Οπως γίνεται αντιληπτό ο κλάδος των σωφρονιστικών υπαλλήλων απολαμβάνει, παρά το νέο μισθολόγιο, ευνοϊκότερης μεταχείρισης από άλλους κλάδους δημοσίων υπαλλήλων λόγω των ειδικών συνθήκων κάτω από τις οποίες εργάζεται. Οι αυξήσεις των δημοσίων υπαλλήλων αντιμετωπίζονται ενιαίως στα πλαίσια της γενικότερης δημοσιονομικής πολιτικής της Κυβέρνησης. Για κανέναν κλάδο δημοσίων υπαλλήλων δεν υπάρχει εξομοίωση των αποδοχών με αυτές των υπαλλήλων των χωρών της Ευρωπαϊκής 'Ενωσης. Αυτά ήθελα να πω, κύριε Πρόεδρε και δεν θα δευτερολογήσω.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την χαρά να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία τριάντα οκτώ μαθητές και δύο συνοδοί καθηγητές από το 3ο Γυμνάσιο Ηλιούπολης αφού προηγουμένως ξεναγήθηκαν στην 'Εκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".
Τους καλοσωρίζουμε στη Βουλή.
(Χειροκροτήματα από όλες τις πτέρυγες)
Η κ.Φουντουκίδου έχει το λόγο.
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, είμαστε συνάδελφοι και έχουμε προσωπική αντίληψη για την κατάσταση που επικρατεί στις φυλακές. Τις έχω επισκεφθεί και επαγγελματικά αλλά και σαν πολιτικός επισκέφθηκα και τις φυλακές Κορυδαλλού αλλά πρόσφατα και τις φυλακές Διαβατών. 'Εχουμε, λοιπόν, μια εκτίμηση για τις συνθήκες διαβίωσης των κρατουμένων, πολύ περισσότερο έχουμε μια εικόνα, και μάλιστα πρόσφατη, η οποία έχει χειροτερέψει τα τελευταία χρόνια, λόγω των αθρόων συλλήψεων και λαθρομεταναστών από τα αστυνομικά τμήματα, όπου αναγκάζονται πολλές φορές και συλληφθέντες και καταδικασθέντες να κρατούνται πολύ περισσότερο του ορισμένου από το νόμο χρόνου, του απαιτούμενου χρόνου, διότι ακριβώς δεν υπάρχει χώρος υποδοχής στις φυλακές για να τους δεχθεί. Και πάρα πολλές φορές στην ευρύτερη περιοχή που καλύπτουν οι δικαστικές φυλακές των Διαβατών, ο αριθμός ξεπέρασε τις δύο χιλιάδες. Τα στοιχεία αυτά ανταποκρίνονται στην πραγματικότητα. Σήμερα μπορεί να είναι κάπως καλύτερες οι συνθήκες, αλλά δεν νομίζω ότι και εσείς μπορείτε να εγγυηθείτε ότι αύριο θα έχουμε τις ίδιες συνθήκες.
Θεωρώ ότι είναι πλέον κοινή εκτίμηση ότι η πολιτεία δεν εκδικείται όσους καταδικάζονται για αδικήματα που τέλεσαν, αλλά σκοπός είναι ο σωφρονισμός. Και ασφαλώς χρέος της πολιτείας είναι να εξασφαλίσει συνθήκες αξιοπρεπούς διαβίωσης μέσα στις φυλακές. Στιβαγμένοι όπως είναι οι κρατούμενοι στους θαλάμους των φυλακών θεωρώ ότι καταρρακώνεται κάθε έννοια ανθρώπινης υπόστασης και αξιοπρέπειας, κύριε Υπουργέ. Και χαίρομαι που είναι σε εξέλιξη έστω και με καθυστέρηση -εσείς ο ίδιος άλλωστε είχατε καταγγείλει εδώ στη Βουλή την απώλεια εξήντα δισεκατομμυρίων (60.000.000.000) δραχμών από τη μη αξιοποίησή τους για την ανέγερση νέων φυλακών -το πρόγραμμα αυτό γιατί ξεχνάτε και εσείς ότι έμμεσα εξαναγκάζονται οι δικαστικοί να αποφυλακίζουν κρατουμένους λόγω συμφόρησης των φυλακών;
'Οσον αφορά τους σωφρονιστικούς υπαλλήλους θεωρώ ότι τους έχετε στερήσει πρόσφατα δύο βασικά επιδόματα τριάντα έως πενήντα χιλιάδες (30.000-50.000) δραχμές που έπαιρναν για στεγαστικό επίδομα, το ανά δίμηνο που έπαιρναν ογδόντα έως εκατό χιλιάδες (80.000-100.000) δραχμές από τα χαρτόσημα του Υπουργείου Δικαιοσύνης, έχετε περιορίσει τον αριθμό των υπερωριών αλλά και τους υπαλλήλους που κάνουν υπερωρίες Σαββατοκύριακα μόνο σε δέκα υπαλλήλους, ώστε να μην μπορούν να ανταπεξέλθουν στις πραγματικά σκληρές συνθήκες δουλειάς. 
Αναγνωρίσατε ότι έχουν ειδικό καθεστώς εργασίας και νομίζω ότι θα πρέπει να σκύψετε με περισσότερο ενδιαφέρον, ώστε να ευχαριστήσουμε αυτήν την κατηγορία των εργαζομένων. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Θα απαντήσετε, κύριε Υπουργέ;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οχι, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στη συζήτηση των επικαίρων ερωτήσεων του πρώτου κύκλου.
Τέταρτη είναι η με αριθμό 132/20.10.1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με τα προβλήματα που δημιουργούνται από την έκδοση του σχολικού βιβλίου της Α' Λυκείου "Η πολιτισμική προσφορά του Ελληνισμού από την αρχαιότητα ως την Αναγέννηση".
Η επίκαιρη ερώτηση έχει ως εξής:
"Στο σχολικό βιβλίο της Α' Λυκείου "Η πολιτισμική προσφορά του Ελληνισμού από την αρχαιότητα ως την Αναγέννηση", που εκδόθηκε πρόσφατα από το Παιδαγωγικό Ινστιτούτο, υπάρχουν πολλές αναφορές στο πνεύμα μιας παρωχημένης προγονοπληξίας με έντονο εθνικιστικό χαρακτήρα (π.χ. χρησιμοποιείται ο όρος "ελληνοχριστιανικό πνεύμα" σελ. 195 χωρίς να λαμβάνεται υπόψη το βεβαρημένο παρελθόν αυτού του όρου).
Σε μια εποχή όπου η χώρα μας επιδιώκει την ισότιμη συμμετοχή της στις διαδικασίες ολοκλήρωσης της Ενωμένης Ευρώπης, πώς είναι δυνατόν να διδάσκονται οι μαθητές στα ελληνικά σχολεία τέτοιες αναχρονιστικές θεωρίες που εκθέτουν διεθνώς την ελληνική παιδεία. Πολύ περισσότερο όταν ο κύριος Υπουργός εξαγγέλει με τυμπανοκρουσίες τον εκσυγχρονισμό του εκπαιδευτικού συστήματος.
Ερωτάται ο κύριος Υπουργός:
Αν το ΥΠ.Ε.Π.Θ. εκτιμά ότι το βιβλίο αυτό εντάσσεται στο πλαίσιο του εκσυχρονισμού του εκπαιδευτικού συστήματος που οραματίζεται η Κυβέρνηση.
Αν σκοπεύει, μετά το θόρυβο που δημιουργήθηκε να αποσύρει το εν λόγω βιβλίο και να επιφέρει τις αναγκαίες διορθώσεις που θα το καθιστούσαν ένα επιστημονικό έγκυρο και σύγχρονο σχολικό βιβλίο.
Ο κύριος Υφυπουργός Εθνικής Παιδείας και Θρησκευμάτων έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, το όραμα της εκπαιδευτικής μεταρρύθμισης αποβλέπει σε βασικές ριζικές αλλαγές του εκπαιδευτικού συστήματος, για μια εκπαίδευση ανοιχτών οριζόντων, για μια παιδεία που οδηγεί σε έναν ολοκληρωμένο άνθρωπο, πνευματικό και διαλογιζόμενο και, συγχρόνως, άνθρωπο με ικανότητες, με δεξιότητες και ευαισθησίες αλλά και άνθρωπο με αυτογνωσία. Και αυτογνωσία, σημαίνει άνθρωπο που ξέρει την ιστορική του προέλευση, την ιστορική του ταυτότητα, από πού ήλθε, πού πηγαίνει, που ξέρει τον ελληνικό του χώρο τον ευρωπαϊκό του χώρο και την παγκόσμια κατάστασή του.
Μέσα, λοιπόν, σ' αυτά τα πλαίσια του πνεύματος της μεταρρύθμισης, εάν υπάρχει κάποιο βιβλίο, που ανταποκρίνεται σ' αυτούς τους στόχους, διατηρείται.
Το συγκεκριμένο βιβλίο δεν εκδόθηκε "κατά παραγγελία" της μεταρρύθμισης. Το συγκεκριμένο βιβλίο είναι ένα από τα βιβλία που ανανεώθηκαν, με βάση τις προηγούμενες παραγγελίες. Αλλά θα πρέπει να δούμε, εάν αυτό το συγκεκριμένο βιβλίο, το οποίο κρίθηκε και κρίνεται -και πάντοτε ένα βιβλίο τελεί υπό διαρκή κριτική- μπορεί να ανταποκριθεί και στους στόχους της μεταρρύθμισης.
Πρώτα απ' όλα, επειδή αναφέρεσθε, αγαπητέ συνάδελφε, στην Ευρωπαϊκή 'Ενωση και διερωτάσθε κατά πόσο ανταποκρίνεται και στο πνεύμα της ευρωπαϊκής διάστασης της εκπαίδευσης αυτό το βιβλίο, θα ήθελα ενημερωτικά να σας πω ότι η Ευρωπαϊκή 'Ενωση δεν συγχωνεύει τις εθνικές ιστορίες, δεν αφομοιώνει τους εθνικούς πολιτισμούς. Τους συντηρεί, τους συνθέτει και τους αξιοποιεί, για να διαμορφώσει τη συλλογική της ταυτότητα, την ευρωπαϊκή ιθαγένεια. Και ξέρουμε πολύ καλά ότι η πολιτισμική ταυτότητα της Ευρώπης έχει στον πυρήνα της τον ελληνικό και χριστιανικό πολιτισμό. Αυτό το δέχονται όλοι οι άλλοι Ευρωπαίοι. Και δεν νομίζω ότι αποτελεί ένδειξη σεμνότητας να το απορρίπτουμε εμείς, διότι η ιστορία του ελληνικού πολιτισμού δεν ανήκει μόνο στους 'Ελληνες, ανήκει σε όλους τους ανθρώπους της γής και τους Ευρωπαίους.
Εγώ πιστεύω ότι πρέπει να κάνουμε σήμερα έναν αφοπλισμό της ιστορίας από τα πάθη της πολεμοκαπηλίας και του πολιτισμικού εγωϊσμού. Αλλά, άλλο αυτός ο αφοπλισμός και άλλο ο αφοπλισμός της ιστορίας από την ιστορική αλήθεια.
Εμείς πιστεύουμε ότι είναι λάθος να γίνεται μια τέτοια κριτική σε βάρος ενός βιβλίου από κάποιον, οποιονδήποτε, με αποσπασματικό τρόπο, με περικοπές, με περιτομές και απομονώσεις, που οδηγούν πολλές φορές σε εννοιολογικούς ευνουχισμούς, αλλά και σε λογικές αυθαιρεσίες. Το ξέρετε πολύ καλά, είσθε διανοούμενος.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
'Ενα λεπτό, κύριε Πρόεδρε, ολοκληρώνω.
ΠΡΟΕΔΡΕΥΩΝ (Παναγιώτης Ν. Κρητικός): Για τον ελληνοχριστιανικό πολιτισμό, δύο λεπτά.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ναί, κύριε Πρόεδρε.
Για να άρω την οποιανδήποτε αμφιβολία περί των λεγομένων μου, διότι λέτε ότι γίνεται αναφορά στο ελληνοχριστιανικό πνεύμα, με το πνεύμα κάποιας εποχής που δημιούργησε βεβαρημένο παρελθόν, θα πρέπει να ξέρετε ότι βεβαρημένο παρελθόν δημιούργησαν και κάποιοι για την κλασσική μουσική του Μπετόβεν και του Βάγκνερ, όταν ναζιστές αξιωματικοί βασάνιζαν 'Ελληνες αντιστασιακούς κρατούμενους. Αλλά δεν σημαίνει ότι ο Βάγκνερ και ο Μπετόβεν είναι ύποπτοι ναζισμού και φασισμού.
Θα ήθελα, λοιπόν, να καταθέσω στα Πρακτικά και αυτά που αναφέρονται στη σελίδα 195 και στη σελίδα 188, για να τα δείτε, αγαπητέ συνάδελφε, διότι δεν είναι προγονοπληξία το να λές ότι "ο ηττημένος ελληνικός κόσμος από τους Ρωμαίους επέβαλε στους νικητές την πνευματική του παρουσία".
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Δεν είναι εθνικισμός και έντονος φανατικός θρησκευτικισμός, το να λές ότι "απέναντι στην κρατική οικουμενικότητα της Ρώμης ορθώνεται η οικουμενικότητα του ελληνοχριστιανικού πνεύματος". Αυτή η ιστοριολογική κατάληξη αιτιολογείται και θα ήθελα να διαβάσετε και την αιτιολογία αυτής της ιστορικής αναφοράς.
(Στο σημείο αυτό ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
ΠΡΟΕΔΡΕΥΩΝ (Λουκάς Αποστολίδης): Ο κ. Κουναλάκης έχει το λόγο.
ΠΕΤΡΟΣ ΚΟΥΝΑΛΑΚΗΣ: Με απογοήτευσε βαθύτατα ο κύριος Υπουργός. Περίμενα μια αυτοκριτική, να πει κάτι; ότι είναι χάλια το βιβλίο αυτό, ότι δεν έχει καμία σχέση με τη μεταρρύθμιση και θα φροντίσουμε να το βελτιώσουμε. Αλλά βλέπω ότι το υπερασπίζεσθε από την πρώτη έως την τελευταία λέξη.
Διαβάσατε τα δημοσιεύματα γι' αυτό το βιβλίο, κύριε Υφυπουργέ; Διαβάσατε μια ενδιαφέρουσα μελέτη στο "Δεκαπενθήμερο Πολίτη", στα ενθέματα της "ΑΥΓΗΣ"; Διαβάσατε τα "ΝΕΑ" στην πρώτη σελίδα του Βασίλη Κρεμμυδά με τίτλο: "Ρε, δικτατορία έχουμε;".
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ο Βασίλης Κρεμμυδάς, ήταν ο άλλος ανταγωνιστής συγγραφέας. 
ΠΕΤΡΟΣ ΚΟΥΝΑΛΑΚΗΣ: Εντάξει. Και οι άνθρωποι που έγραψαν στην "ΑΥΓΗ" και οι άνθρωποι που έγραψαν στο "Δεκαπενθήμερο Πολίτη", όλοι αυτοί ήταν ανταγωνιστές; Τελικά εδώ δεν υπάρχει δυνατότητα κριτικής. Πέφτει αμέσως η λάσπη. 'Οταν κάνουμε κριτική σε ένα βιβλίο, λέτε ότι ήταν ανταγωνιστής, ότι το πήρε ο άλλος και ότι του ασκεί κριτική.
Βέβαια σ' αυτήν τη βάση δεν είναι δυνατόν, κύριε Υπουργέ, να κάνουμε καμία συζήτηση, αλλά εγώ σας υπενθυμίζω και πάλι ότι πριν από λίγο μας λέγατε ότι προχωρείτε σε βαθιές μεταρρυθμίσεις και ότι ανοίγετε το δρόμο στην ελληνική παιδεία για τον 21ο αιώνα. Και σας λέω ότι με τέτοια βιβλία, με τέτοιους εθνικισμούς και με τέτοιες παραποιήσεις της ιστορίας είναι αδύνατον να υπάρξει οποιαδήποτε μεταρρύθμιση.
Και πρέπει να σας πω ότι εμένα, εκτός από τα δημοσιεύματα, ήρθαν και με βρήκαν και αρκετοί γονείς και αυτό με χαροποιεί, ότι υπάρχουν ακόμα γονείς ευαίσθητοι και σύγχρονοι, που διαβάζουν αυτά τα οποία μοιράζετε στα παιδιά τους και βλέπουν αν αυτά τα αναγνώσματα έχουν οποιαδήποτε σχέση με το σύγχρονο πολιτισμό και με μία πραγματική αποτύπωση της ιστορίας της χώρας μας.
Πάντως εγώ το βιβλίο το διάβασα και φοβάμαι ότι εσείς δεν το έχετε διαβάσει. Μόλις διάβασα τα δημοσιεύματα και είχα τις πρώτες νύξεις από γονείς, πήγα και το αγόρασα, το διάβασα, παρ' όλο που δεν είμαι ιστορικός, ούτε καθηγητής όπως είπατε και το έκανα γιατί ενδιαφέρθηκα να δω τι σχέση έχουν αυτά τα οποία κυκλοφορούν και είναι τα καινούρια βιβλία με τη βαθιά εκπαιδευτική μεταρρύθμιση. Και πρέπει να σας πω ότι σε πάρα πολλά σημεία είδα πράγματα απαράδεκτα.
Εγώ δεν λέω να μην προβάλουμε τον πολιτισμό μας, αλλά όχι και να αλλοιώνουμε την ιστορία εν ονόματι του εθνικισμού και της υπεροχής των Ελλήνων έναντι όλων των άλλων. Διαβάστε να δείτε σε πόσα σημεία και σε πόσες σελίδες παραποιείται πλήρως η ιστορία και το παρελθόν μας το οποίο είναι αρκετά ένδοξο. Μακάρι να ήταν και η σύγχρονη Ελλάδα όπως ήταν η παλιά Ελλάδα, αλλά δεν χρειάζεται εν ονόματι του παρελθόντος να παραποιούμαι την ιστορία μας.
Μελετήστε το, κύριε Υπουργέ, και κάντε τις αναγκαίες διορθώσεις και αποσύρτε αυτό το βιβλίο, γιατί ειλικρινά δεν αξίζει στα δεκαπεντάχρονα παιδιά να πληροφορούνται από αυτό το βιβλίο την ιστορία την ελληνική.
ΠΡΟΕΔΡΕΥΩΝ (Λουκάς Αποστολίδης): Πιθανόν ο συνάδελφός μου ο παριστάμενος κ. Κρητικός θα έλεγε: "επί το ελληνικότερο και το χριστιανικότερο", κύριε Χριστοδουλάκη.
ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Τον είπατε Χριστοδουλάκη με τέτοιες ερωτήσεις; Μόνο δούλος του Χριστού δεν είναι!
ΠΡΟΕΔΡΕΥΩΝ (Λουκάς Αποστολίδης): Με συγχωρείτε, κύριε Κουναλάκη.
Το διορθώνω.
Ο κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, τα ιστορικά βιβλία και η ιστορική αλήθεια είναι προφανές ότι δεν καλουπάρονται μέσα σε ιδεολογικοπολιτικά ή κομματικά στερεότυπα. Πρέπει να έχουν το στοιχείο της απόλυτης αντικειμενικότητας. Και πιστεύω ότι αυτό το στοιχείο, σε μεγάλο ποσοστό, για να μην πω 100%, πετυχαίνετε σ' αυτό το βιβλίο, που σας είπα ότι δεν εκδόθηκε κατά παραγγελία της μεταρρύθμισης. Αλλά η μεταρρύθμιση δεν πάσχει από δογματοληψία. Εάν αυτό το βιβλίο αξίζει, θα διατηρηθεί.
Τώρα επειδή αναφερθήκατε σ' αυτόν που έκανε κριτική για το βιβλίο, τον κ. Κρεμμυδά, θα σας πω τις απόψεις του. "Το πρώτο σημείο -λέει στο σχετικό δημοσίευμά του στην εφημερίδα "ΝΕΑ"- που βγάζει μάτι σ' αυτό το βιβλίο είναι ότι οι υπεύθυνοι σύνταξης του βιβλίου έχουν ανακαλύψει "ελληνικό έθνος" και "ελληνική εθνική συνείδηση στην αρχαιότητα", όταν ούτε το όνομα "Ελλάς" δεν χρησιμοποιείτο για ολόκληρο το χώρο όπου κατοικούσαν 'Ελληνες. 'Οταν το "'Ελλην" καμία σχέση δεν είχε με ταυτότητες και άλλα τέτοια".
Αυτός είναι καθηγητής ιστορίας σήμερα; Με συγχωρείτε. Εμείς δεν είμαστε της τακτικής "Φαρενάϊτ 451" και δεν στέλνουμε στην πυρά κριτικές, αλλά τέτοιες απόψεις πραγματικά είναι καταδικαστέες, διότι εγώ σ' αυτόν τον κύριο απαντώ με αναφορά συγκεκριμένων ιστορικών εκείνης της εποχής.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού.)
Κύριε Πρόεδρε, δώστε μου μια παράταση χρόνου γιατί έχει μεγάλο ενδιαφέρον.
ΠΡΟΕΔΡΕΥΩΝ (Λουκάς Αποστολίδης): Μπορείτε να το καταθέσετε στα Πρακτικά και ο κ. Κουναλάκης να το αναγνώσει.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Πρέπει να ακουσθεί όμως, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ναι, αλλά δεν έχω τη δυνατότητα να κάνω το ακορντεόν εδώ, να το κλείνω και να το ανοίγω!
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Διαβάζω για τον Αθηναίο δραματουργό Αισχύλο στους Πέρσες στίχος 402-405 "Ω παίδες Ελλήνων -όχι Αθηναίων- ίτε ελευθερούτε πατρίδα, ελευθερούτε δε παίδας, γυναίκας κλπ. νυν υπέρ πάντων ο αγών".
Είναι ο Αισχύλος στους Πέρσες και αναφέρεται στο "Δωρικό δόρυ" που έδωσε τη νίκη στις Πλαταιές και όχι στο Αθηναϊκό, τουτέστιν το Ελληνικό. 
Το επίγραμμα του Σιμωνίδη σε ανάμνηση της νίκης των Ελλήνων στη μάχη του Μαραθώνος λέει: "Ελλήνων προμαχούντες, Αθηναίοι, Μαραθώνι, μυροφόρων Μήδων εστόρεσαν δύναμη".
Να πάμε και πιο κάτω. Στον Ηρόδοτο, κεφάλαιο Η', στίχος 144, τις παραμονές της μάχης των Πλαταιών σε συζητήσεις που γίνονταν μεταξύ Ελλήνων και Περσών, οι 'Ελληνες τονίζουν ότι τους διακρίνει το "όμαιμον, το ομόγλωσσον και το ομόθρησκον". Εάν αυτά δεν αποτελούν στοιχεία συστατικά του έθνους και της έννοιας της εθνότητας, κύριε συνάδελφε, ποια αποτελούν;
Πάμε πιο κάτω. 
ΠΡΟΕΔΡΕΥΩΝ (Λουκάς Αποστολίδης): Ολοκληρώστε σας παρακαλώ, κύριε Υπουργέ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τελειώνω, κύριε Πρόεδρε.
Αλλά εδώ δεν μπορούμε να επικαλούμαστε κριτικούς και κριτικές, χωρίς τεκμηρίωση.
ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Ανθόπουλε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Είναι η πρώτη φορά που παραβιάζω το χρόνο. Συνήθως δεν εξαντλώ τους χρόνους -και επικαλούμαι τη μαρτυρία των παρόντων Προέδρων.
Ο Βασιλεύς Αλέξανδρος Α' της Μακεδονίας, ο Μακεδών, την παραμονή της μάχης των Πλαταιών, ευρισκόμενος αναγκαστικά στο στρατόπεδο των Περσών, ειδοποίησε τους άλλους 'Ελληνες να είναι άγρυπνοι, διότι την επομένη το πρωί θα τους έκαναν οι Πέρσες επίθεση. Και για να τον πιστέψουν τους είπε: "Καγώ 'Ελλην ειμί τω ρχαίω τω γένει".
ΠΡΟΕΔΡΕΥΩΝ (Λουκάς Αποστολίδης): Επειδή πρόκειται περί της ιστορίας του έθνους μας, νομίζω ότι λίγη ανοχή από το Προεδρείο είναι κατανοητή.
Πέμπτη επίκαιρη ερώτηση είναι η με αριθμό 128/20.10.97 του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος- Χωροταξίας και Δημοσίων 'Εργων, σχετικά με τις προθέσεις της Κυβέρνησης για επίλυση των προβλημάτων που προέκυψαν με την απόφαση του Ευρωπαϊκού Δικαστηρίου να καταβάλει πρόστιμο η χώρα μας λόγω της χωματερής στον Κουρουπητό Χανίων.
Η επίκαιρη ερώτηση του κ. Αράπη σε περίληψη έχει ως εξής:
"Επί δεκαέξι μέρες σκουπίδια συσσωρεύονται στα Χανιά, αφότου οι κάτοικοι του Ακρωτηρίου έκλεισαν τον Κουρουπητό, δηλαδή τη χωματερή για την οποία η χώρα μας καταδικάστηκε από το Ευρωπαϊκό Δικαστήριο με πρόστιμο οκτώ εκατομμύρια (8.000.000) την ημέρα για όσο διάστημα παραμένει ανοικτή.
Το Υ.ΠΕ.ΧΩ.Δ.Ε απειλεί πως το πρόστιμο θα βαρύνει τον ήδη πτωχό προϋπολογισμό αναπτυξιακών προγραμμάτων του νομού. Και διαπιστώνοντας την αδυναμία του δήμου να λύσει το πρόβλημα, έρριξε το μπαλάκι στη νομαρχιακή αυτοδιοίκηση.
Αποτέλεσμα των ενεργειών της Ν.Δ. είναι η σημερινή επικίνδυνη κατάσταση.
Ερωτάται το Υ.ΠΕ.ΧΩ.Δ.Ε. να παίξει το στρατηγικό ρόλο που του ανήκει φέρνοντας υπό την προεδρία και ευθύνη του στο τραπέζι τους εμπλεκόμενους φορείς και εν ανάγκη επιβάλλοντας λύση, ή θα εξακολουθήσει να "νίπτει τας χείρας του" ως καλός γνώστης της θεωρίας περί πολιτικού κόστους;".
Ο κ. Λαλιώτης έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος- Χωροταξίας και Δημοσίων 'Εργων): Κύριε Πρόεδρε, στο Νομό Χανίων υπάρχει ένα εκρηκτικό πρόβλημα που έχει το όνομά του, είναι η διαχείριση των απορριμμάτων. Δυστυχώς αυτό το εκρηκτικό πρόβλημα έχει πάρει τεράστιες διαστάσεις και έξω από το νομό, έξω από την Κρήτη, έξω από τη Ελλάδα. Είναι το όνειδος εδώ και πάρα πολλά χρόνια. Είναι γνωστή η κατάσταση. Υπάρχουν αποφάσεις για το κλείσιμο του Κουρουπητού. Επίκειται μετά από προσφυγές και καταγγελίες και η καταδίκη των Χανίων και κατ'επέκταση της Ελλάδας από το Ευρωπαϊκό Δικαστήριο.
Από το 1994 μέχρι σήμερα, τέσσερα περίπου χρόνια, για το Υπουργείο Περιβάλλοντος-Χωροταξίας και Δημοσίων 'Εργων, υπήρξε προτεραιότητα στο σχεδιασμό και στην παρέμβαση, για να κλείσει αυτή η πληγή και ταυτοχρόνως να δοθούν λύσεις που να αντέχουν στο χρόνο, ως προς τη διαχείριση των απορριμμάτων στα Χανιά.
Από το 1994 μέχρι σήμερα, έχουν γίνει πάρα πολλές συσκέψεις των εκπροσώπων του Υπουργείου με τη συμμετοχή μου και τη συμμετοχή των Γενικών Γραμματέων, αλλά και των στελεχών του Υπουργείου- με τους τοπικούς φορείς των Χανίων, με τη νομαρχιακή αυτοδιοίκηση, με τη Τοπική Αυτοδιοίκηση, με το Δήμο Χανίων, με το Τεχνικό Επιμελητήριο, με όλους τους επιστημονικούς και τους κοινωνικούς φορείς.
Αυτό τι σημαίνει; Σημαίνει ότι το ΥΠΕΧΩΔΕ δεν ακολουθεί μία τακτική Πόντιου Πιλάτου, ούτε νίπτει τας χείρας του. 'Εχει υποδείξει από την αρχή ποια η λύση και πώς μπορεί να γίνει.
Επίσης, πέρα απ' αυτές τις πρωτουβουλίες για κοινές συσκέψεις, έχουμε συνδιαμορφώσει έναν κοινό σχεδιασμό με τους επιστημονικούς και τους κοινωνικούς φορείς των Χανίων και έχουμε διασφαλίσει και χρήματα σημαντικά να στηρίξουμε αυτές τις παρεμβάσεις για την ολοκληρωμένη και εναλλακτική διαχείριση των απορριμμάτων στα Χανιά με ταυτόχρονη αποκατάσταση και ανάπλαση του Κουρουπητού. 
'Εχουμε δεσμεύσει πόρους που ελέγχονται περίπου για το σύνολο των πρωτοβουλιών και των παρεμβάσεων στα πέντε δισεκατομμύρια τριακόσια εκατομμύρια (5.300.000.000) δραχμές. Αυτό φαίνεται από μία σειρά επιστολές που έχω αποστείλει προς τους φορείς της πόλης και μία σειρά από επιστολές που περιγράφουν τα κοινά συμπεράσματα στις κοινές μας συσκέψεις. 
Η αλήθεια είναι ότι το Νομαρχιακό πρόγραμμα από το 1996 και μετά περιλαμβάνει τη διαλογή των απορριμμάτων στην πηγή την κατασκευή και λειτουργία εργοστασίου μηχανικής ανακύκλωσης και λιπασματοποίησης την κατασκευή και λειτουργία του χώρου υγειονομικής ταφής των υπολειμμάτων και το πρόγραμμα αποκατάστασης και ανάπλασης του Κουρουπητού. 'Ολες αυτές οι παρεμβάσεις και όλα αυτά τα έργα χρηματοδοτούνται με δεσμευμένους χώρους πέντε δισεκατομμυρίων τριακοσίων εκατομμυρίων (5.300.000.000) που είπα πριν. 
Επίσης, μέχρι τώρα υπάρχουν ορισμένες αποφάσεις που με πρωτοβουλία των φορέων του νομού έχουμε και εμείς υιοθετήσει με κοινές υπουργικές αποφάσεις, με τους συναρμόδιους υπουργούς. Ποιες είναι αυτές;
Πρώτον, η προέγκριση χωροθέτησης χώρου υγειονομικής ταφής και κατασκευής εργοστασίου μηχανικής ανακύκλωσης στη θέση Στρογγυλό Κεφάλι.
Δεύτερον, η έγκριση περιβαλλοντικών όρων κατασκευής και λειτουργίας της μονάδας αυτής. 
Και τρίτον, η έγκριση περιβαλλοντικών όρων για το χώρο υγειονομικής ταφής. 
Επίσης έχουμε προχωρήσει σε μία σειρά από κοινές αποφάσεις για τους δρόμους προσπέλασης στο συγκεκριμένο χώρο.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού.)
ΠΡΟΕΔΡΕΥΩΝ (Λουκάς Αποστολίδης): Παρακαλώ, ολοκληρώστε, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος - Χωροταξίας και Δημοσίων 'Εργων): Τελειώνω, κύριε Πρόεδρε.
Θα ήθελα να ενημερώσω τον κ. Αράπη ότι, επειδή θεωρούμε ότι πρέπει να κλείσει ο Κουρουπητός, δεσμευτήκαμε να χρηματοδοτήσουμε οποιαδήποτε προσωρινή εναλλακτική λύση που θα μετέφερε τα απορρίμματα είτε σε χώρους μέσα στα όρια του Νομού Χανίων είτε σε χώρους των όμορων νομών, δηλαδή Ρεθύμνου. Είχε αναλάβει το Τεχνικό Επιμελητήριο να επεξεργαστεί αυτές τις λύσεις και εμείς είχαμε αναλάβει να χρηματοδοτήσουμε επιπλέον το πρόγραμμμα να αγοράσουν απορριμματοφόρα για τη μεταφορά. Δυστυχώς υπάρχει μία ολιγωρία. Σ' αυτήν την ολιγωρία έχουν ευθύνη διαχρονική όλοι οι φορείς της πόλης θα έλεγα και οι πολίτες της πόλης, αλλά όχι μόνο της πόλης του νομού.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού.)
ΠΡΟΕΔΡΕΥΩΝ (Λουκάς Αποστολίδης): Μάλλον δεν θα έχετε δευτερολογία, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος - Χωροταξίας και Δημοσίων 'Εργων): Δεν χρειάζεται.
Θα πρέπει, κύριε Αράπη, να αναλάβουν τις ευθύνες τους οι φορείς του Νομού των Χανίων και με δικές τους πρωτοβουλίες και με δικές τους αποφάσεις να δώσουν οριστικές λύσεις. Το Υπουργείο έχει επεξεργαστεί και προγράμματα και έχει διασφαλίσει και πόρους. 
ΠΡΟΕΔΡΕΥΩΝ (Λουκάς Αποστολίδης): Παρακαλώ, τελειώστε, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος - Χωροταξίας και Δημοσίων 'Εργων): Δεν θα δευτερολογήσω, κύριε Πρόεδρε.
Σε όλο αυτό το διάστημα υπάρχουν τα πειστήρια της ευαισθησίας μας και της ευθύνης μας και επιτέλους θα πρέπει οι πολίτες, οι κοινωνικοί και οι επιστημονικοί φορείς των Χανίων να δώσουν τη λύση. Εμείς δεν είμαστε Πόντιοι Πιλάτοι. Υποδείξαμε λύσεις και χρηματοδοτούμε λύσεις.
(Στο σημείο αυτό ο Υπουργός ΠΕΧΩΔΕ κ. Κωσταντίνος Λαλιώτης καταθέτει για τα Πρακτικά τις προαναφερθείσες επιστολές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
ΠΡΟΕΔΡΕΥΩΝ (Λουκάς Αποστολίδης): Ο κ. Αράπης έχει το λόγο.
ΙΩΑΝΝΗΣ ΑΡΑΠΗΣ: Κύριε Υπουργέ, εγώ νομίζω ότι το προσωρινό άνοιγμα που έγινε τώρα της χωματερής με παρέμβαση εισαγγελέα και ΜΑΤ δεν λύνει το πρόβλημα. Το πρόβλημα είναι υπαρκτό αυτήν τη στιγμή. 'Ηδη το Συμβούλιο του Ακρωτηρίου με στοιχεία, με απόφαση της ΕΟΚ που έχει καταδικαστεί για οκτώ εκατομμύρια (8.000.000) νομίζω και με κρυμμένους άσσους, που έχει εδώ το Ακρωτήρι, λέει ότι θα το παλέψει και θα την ξανακλείσει την περιοχή. Μάλιστα υπάρχει μία μελέτη εδώ του κ. Ξανθούλη ο οποίος παραθέτει ορισμένα γεγονότα και θέσεις, στην περιοχή, που είναι πιο κατάλληλες που δεν τις είδατε ή το ΥΠΕΧΩΔΕ ή οι δύο φορείς αυτοί που υπάρχουν μεταξύ πρώτου βαθμού και δευτέρου βαθμού αυτοδιοίκησης.
Η κυρία νομάρχης βάζει με επιμονή το θέμα, να γίνει με το έτσι θέλω. Δεν τα βρίσκουν στο τραπέζι. Και μάλιστα ο κ. Ξανθούλης λέει: "Η μελέτη του κ. Ξανθούλη συνοδεύεται από σύγχρονους χάρτες και έγινε ύστερα από πολύτιμη, υπεύθυνη και επίμοχθη προσπάθεια. Χαρακτηρίζει αυθαίρετους τους υπολογισμούς της ομάδος εργασίας της Νομαρχίας Χανίων". Δώσατε και ένα ποσό, κύριε Υπουργέ, για να γίνει ένας δρόμος. Και δίνει απάντηση επιστημονικά τεκμηριωμένη: "Σε απηρχαιομένες μεθόδους και στην επιστημονική άγνοια φυσικά σε όλο αυτό το πανύποπτο ρεζιλίκι που λέγεται "σκουπίδια" για την καρέκλα υπεισέρχονται προκλητικές λοβιτούρες της Δημόσιας Διοίκησης που επισύρουν διοικητικές και ποινικές ευθύνες". Αυτό το γράφει εφημερίδα της Κρήτης. 
Κάνω έκκληση, κύριε Υπουργέ, να πάρετε την πρωτοβουλία να καλέσετε όλους τους φορείς, να καθίσετε κάτω και να λύσετε το πρόβλημα. Είναι βασικό, γιατί δεν μπορεί να πληρώσει επιπλέον φόρους ο λαός των Χανίων με τις επιβαρύνσεις που βάζει η Ευρωπαϊκή 'Ενωση. Πρέπει να βρεθεί μία λύση. Πρέπει να λύσετε το θέμα με πρωτοβουλία δική σας.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος - Χωροταξίας και Δημοσίων 'Εργων): Μιλήσαμε με όλους τους κοινωνικούς και επιστημονικούς φορείς των Χανίων και το Υπουργείο σε ό,τι έχει δεσμευθεί έχει ανταποκριθεί θετικά και θα έλεγα με πολύ γρήγορο ρυθμό απ' ό,τι περίμενε κανείς. Επιτέλους πρέπει τις ευθύνες να τις παίρνουν οι φορείς των τοπικών κοινωνιών, γιατί σύμφωνα με την ευρωπαϊκή και την εθνική νομοθεσία έχουν την ευθύνη. Εμείς προσπαθήσαμε να τους βοηθήσουμε και τους έχουμε βοηθήσει. Κανείς δεν αρνείται και δεν το αμφισβητεί αυτό. Δεν έχει πάρει μόνο απόφαση η νομάρχης, είναι απόφαση του νομαρχιακού συμβουλίου και όλων των φορέων για το Στρογγυλό Κεφάλι. Αλλά δυστυχώς δεν μπορούμε να βάλουμε σε ρόδες το εργοστάσιο ή το χώρο υγειονομικής ταφής και να τον μετακινούμε γύρω-γύρω στο νομό. Επιτέλους πρέπει να αυτοπροσδιοριστούν θετικά και να υπάρξει εναλλακτική, ολοκληρωμένη διαχείριση των απορριμμάτων. Αλλιώς τα προβλήματα θα είναι μεγάλα, θα διαιωνίζονται και το πρόστιμο θα είναι πρόστιμο που θα πληρώσει η χώρα. Αλλά δεν είναι πρόστιμο που μπορεί να το πληρώσει ο Νομός Σερρών, ο Νομός 'Εβρου ή ο Νομός Αρκαδίας ή ο Νομός Λακωνίας, επειδή τα Χανιά και οι εκπρόσωποι των τοπικών φορέων δεν μπορούν να συμφωνήσουν.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, παρακαλώ τελειώστε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος - Χωροταξίας και Δημοσίων 'Εργων): Βεβαίως, πρέπει να το πληρώσουν από το Αναπτυξιακό Πρόγραμμα οι Χανιώτες, οι κάτοικοι του Νομού Χανίων. Πρέπει, επιτέλους, να αποδίδουμε δικαιοσύνη.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, σας παρακαλώ!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος - Χωροταξίας και Δημοσίων 'Εργων): Δεν φταίει κανένας νομός της χώρας επειδή τα Χανιά δεν μπορούν να βρουν λύση σε ένα εκρηκτικό πρόβλημά τους. Κάνουμε μελέτες δέκα χρόνια. Επιτέλους πρέπει να πάρουμε αποφάσεις.
ΠΡΟΕΔΡΕΥΩΝ (Λουκάς Αποστολίδης): Επίκαιρες ερωτήσεις δευτέρου κύκλου:
Πρώτη είναι η με αριθμό 108/15.10.97 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Καλαφάτη προς τον Υπουργό Υγείας και Πρόνοιας, σχετικά με την επίλυση των προβλημάτων που υπάρχουν στο Νοσοκομείο Κεφαλλονιάς από την έλλειψη μαιευτήρα γιατρού. 
Η επίκαιρη ερώτηση σε περίληψη -αλλά και σε περίληψη είναι αρκετά εκτεταμένη- έχει ως εξής:
"Το Νομαρχιακό Νοσοκομείο Κεφαλλονιάς είναι χωρίς μαιευτήρα από τις 17.9.97, όταν ο Διευθυντής Μαιευτικής κ. Δριμυλής Γεώργιος διορίστηκε στο Νοσοκομείο Θηβών κατόπιν αιτήσεώς του.
Το Διοικητικό Συμβούλιο του Νοσοκομείου Κεφαλλονιάς μόλις πληροφορήθηκε το διορισμό του κ. Δριμυλή στο Νοσοκομείο Θηβών ενημέρωσε το Υπουργείο σας από τις 28.8.97, δηλαδή είκοσι ημέρες πριν πραγματοποιηθεί ο νέος διορισμός του κ. Δριμυλή. Ζητούσε δε επειγόντως την έγκαιρη απόσπαση για τρεις μήνες κάποιου άλλου μαιευτήρα, ούτως ώστε να μη μείνει ο νομός χωρίς γιατρό, μέχρι να διοριστεί νέος μαιευτήρας.
Πράγματι το Υπουργείο σας και σεις προσωπικά επιδείξατε το αρμόζον ενδιαφέρον και με απόφασή σας στις 6.9.97 αποσπάσατε στο Νοσοκομείο Κεφαλλονιάς για τρεις μήνες τον κ. Οικονομόπουλο Γεώργιο, που είναι επιμελητής Β' μαιευτικής γυναικολογίας στο Νοσοκομείο "'Αγιος Ανδρέας" Πατρών. 
Ο κ. Οικονομόπουλος δηλώνει ευθύς αμέσως ασθενής και λαμβάνει αναρρωτική άδεια για να αποφύγει προφανώς την απόσπαση.
Λάβετε δε υπ' όψη σας πως σε όλον το νομό δεν υπάρχει άλλος γιατρός με ειδικότητα μαιευτήρα-χειρουργού. Υπάρχει μόνο μία απλή μαιευτήρας, η οποία δεν αναλαμβάνει τις γεννήσεις, οι οποίες όλες πραγματοποιούνται ή μάλλον επραγματοποιούντο στο νοσοκομείο.
Ερωτώ τον κύριο Υπουργό:
Πρώτον: Είναι χαρακτηριστικό ευνομούμενης πολιτείας να παραμένει ένας νησιωτικός νομός χωρίς μαιευτήρα;
Δεύτερον: Πώς είναι δυνατόν ένας γιατρός κρατικού νοσοκομείου να υποκρίνεται δολίως, για να αποφύγει το προσωπικό του βόλεμα για ελάχιστες ημέρες, ερχόμενος σε πλήρη αντίθεση με την ύψιστη αποστολή του γιατρού; Είναι δυνατόν η πολιτεία να μένει απροστάτευτη από τέτοιους φαρισαϊσμούς;
Τρίτον: Εάν παρ' ελπίδα συμβεί στα νησιά μας κάποιο γεγονός, που όλοι απευχόμαστε, ποιoς θα έχει την ευθύνη;
Τέταρτον: Πότε -στις άμεσες επόμενες μέρες- θα υπάρξει λύση στο πρόβλημα, προσωρινή ή μόνιμη;
Πέμπτον: Είναι διατεθειμένο το Υπουργείο να εφαρμόσει για το Nομό Κεφαλλονιάς το άρθρο 23 του νέου ν. 2519/97;"
ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Κύριε Πρόεδρε, δεν αντέχω στον πειρασμό να πω στον κύριο Υπουργό ότι ή θα πρέπει να στείλει το ταχύτερο μαιευτήρα ή να διατάξει την αναστολή των γεννήσεων στην Κεφαλλονιά!
ΠΡΟΕΔΡΕΥΩΝ (Λουκάς Αποστολίδης): Το δεύτερο, κύριε Αντιπρόεδρε, είναι λίγο δύσκολο. Το πρώτο νομίζω ότι είναι στα πλαίσια της αρμοδιότητάς σας, κύριε Υπουργέ.
Ο κύριος Υπουργός έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Θα λύσουμε το πρόβλημα του γιατρού, κύριε Αντιπρόεδρε, και δεν θα υπάρχει πρόβλημα.
Κύριε Πρόεδρε, κυρίες και κύριοι συνάδελφοι, πράγματι στο Νοσοκομείο της Κεφαλλονιάς υπάρχει πρόβλημα. Η υπηρεσία μας από την αρχή ασχολήθηκε με το θέμα, γνωρίζοντας ότι έφυγε ο διευθυντής, μαιευτήρας-γυναικολόγος και διορίστηκε στη Θήβα.
Αμέσως με απόφαση του Υπουργού αποσπάστηκε ο κ. Οικονομόπουλος Γεώργιος, Επιμελητής Β', μαιευτήρας-γυναικολόγος από το Περιφερειακό Γενικό Νοσοκομείο Πατρών "ΑΓΙΟΣ ΑΝΔΡΕΑΣ" στο Νοσοκομείο Κεφαλλονιάς. Δυστυχώς ο κ. Οικονομόπουλος δεν παρουσιάστηκε, επικαλούμενος ασθένεια. Παρουσίασε αναρρωτική άδεια και δεν προσήλθε, δεν ανταποκρίθηκε στην απόσπαση που του έγινε.
Στη συνέχεια, με νέα απόφαση στις 15.10.97, ζητήσαμε από τον Πρόεδρο του Διοικητικού Συμβουλίου του Νοσοκομείου Χατζηκώστα των Ιωαννίνων να προτείνει μαιευτήρα-γυναικολόγο, προκειμένου να αποσπαστεί για κάλυψη αυτής της έκτακτης ανάγκης. Αναμένουμε αυτήν την απόφαση.
Σήμερα, πριν έλθουμε εδώ, αγαπητέ συνάδελφε, είχα επικοινωνία με το διοικητικό συμβούλιο. Δεν βρήκα τον πρόεδρο, βρήκα τον αντιπρόεδρο. Μου είπαν ότι βρέθηκε γιατρός, ο οποίος συναινεί να έρθει στο νησί για δύο μήνες, αλλά υπάρχει μία μικρή καθυστέρηση μίας βδομάδας. Στις 3.11.97 -όπως μου δήλωσαν, γιατί εγώ δεν έχω άλλο τρόπο να σας ενημερώσω- μπορεί να εμφανιστεί στο νοσοκομείο.
Παράλληλα, αγαπητέ συνάδελφε, τα έχουμε άλλωστε συζητήσει και στο Υπουργείο και με την πρόεδρο του νοσοκομείου βρισκόμαστε σε συνεχή επαφή, αυτή είναι η αδυναμία της κρατικής μηχανής, το ξέρετε, το έχετε διαπιστώσει, το λέτε και στην ερώτησή σας, η υπηρεσία μας έχει προβεί στην έγκριση προκήρυξης θέσης επιμελητού Β' μαιευτικής-γυναικολογίας, η οποία όμως δεν έχει δημοσιευθεί, γιατί το νοσοκομείο με νεότερο έγγραφό του μας έχει ζητήσει την τροποποίηση του οργανισμού και να μετατρέψουμε τη θέση επιμελητού Β' σε θέση επιμελητού Α', δεδομένου ότι η προκήρυξη θέσης επιμελητού Β' μάλλον θα αποβεί άκαρπη. Αυτή η διαδικασία βρίσκεται σε εξέλιξη και ολοκληρώνεται εντός των ημερών.
Εκείνο που πρέπει να σας πω είναι ότι με το ν. 2519/97, τον πρόσφατο νόμο, επιτέλους μας λύθηκαν τα χέρια γι' αυτές τις περιπτώσεις. 'Ηδη έχουμε εκδόσει απόφαση στις 10.10.97, δώσαμε οδηγίες στα νοσοκομεία που έχουν ανάγκες σε ιατρικό προσωπικό και δεν απέβησαν γόνιμες οι προκηρύξεις οι οποίες έγιναν ή σε έκτακτες ανάγκες δίνουμε τη δυνατότητα στα νοσοκομεία να προκηρύσσουν αυτές τις θέσεις.
'Η αύριο ή τη Δευτέρα θα γίνει η προκήρυξη αυτής της θέσης και όπως ξέρετε, θα ζητήσουμε, αν υπάρχει, γιατρό από τον ΟΑΕΔ. Αλλιώς ο οποιοσδήποτε μπορεί να εμφανιστεί, να υποβάλει τα δικαιολογητικά του και να προσληφθεί με σύμβαση ορισμένου χρόνου έξι μηνών.
Θέλω να πιστεύω ότι και η μία προσπάθεια απόσπασης από τα Γιάννενα και η άλλη θα ικανοποιηθούν και έτσι εντός ελάχιστων ημερών θα λυθεί επιτέλους το πρόβλημα του νησιού σας. Το αναγνωρίζουμε, αλλά αντιλαμβάνεστε -όπως σας εξήγησα- και στην επίσκεψή σας στο Υπουργείο, ότι δεν έχουμε άλλους τρόπους αντίδρασης πέρα από αυτούς.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ: Κύριε Πρόεδρε, είναι γεγονός ότι το Υπουργείο και ο κ. Σκουλάκης προσωπικά έδειξαν το αρμόζον ενδιαφέρον για να λυθεί το ζήτημα. 'Ομως είναι γεγονός πάλι ότι η Κεφαλλονιά και η Ιθάκη παραμένουν χωρίς μαιευτήρα γυναικολόγο και παραμένουν για σαράντα πέντε ημέρες και ίσως για δεκαπέντε ημέρες ακόμη. Η αγωνία, η ανησυχία και η αγανάκτηση των κατοίκων είναι μεγάλη.
'Ομως, παραμένει ένα θέμα. Πώς είναι δυνατόν ο γιατρός, ο οποίος απεσπάσθη και ο οποίος δήλωσε ασθενής -υποκρινόμενος πως είναι άρρωστος- να μένει ακόμα στο Εθνικό Σύστημα Υγείας, όταν μάλιστα ο ίδιος ο γιατρός και πέρσι είχε συμπεριφερθεί παρομοίως; Πέρσι το Δεκέμβριο, όταν είχαμε πάλι έλλειψη γιατρού στην Κεφαλλονιά, γιατί ο κ. Δριμιλής ήταν ο μόνος γιατρός που είχε πάρει άδεια και απεσπάσθη, πάλι δήλωσε ασθενής. 
Εδώ έχουμε καθ' υποτροπή μία συμπεριφορά γιατρού απρεπή και επικίνδυνη, γιατί δεν πρόκειται για έναν τυχαίο γιατρό, πρόκειται για γυναικολόγο. Και όπως υπαινίχθη ο κ. Κρητικός, προφανώς δεν μπορούμε να έχουμε αναβολές στις κυήσεις. Εδώ ο πολίτης είναι απροστάτευτος απέναντι σε τέτοιου είδους υποκρισίες και φαρισαϊσμούς.
Και ένα δεύτερο ερώτημα. Το χρονοδιάγραμμα το προσδιορίσατε κάπως, ότι σε δεκαπέντε ημέρες θα έχουμε τη λύση για δύο μήνες. Ξέρετε, όμως, ότι υπάρχει πρόβλημα -και το έχουμε κουβεντιάσει- και με τους αγροτικούς γιατρούς, οι οποίοι δεν αποδέχονται να πάνε στην Κεφαλλονιά, γιατί είναι νησιωτικός ο νομός καθώς και με άλλες ειδικότητες γιατρών.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Δύο λόγια, κύριε Πρόεδρε.
Είπα, κύριε συνάδελφε, ότι αντιλαμβανόμαστε τι σημαίνει ένα νησί να μην έχει γιατρό γυναικολόγο, όχι μόνο στο νοσοκομείο, αλλά ούτε και ιδιώτη. Κάναμε ό,τι μπορούσαμε μέσα στις κείμενες διατάξεις και σας είπα ότι σε μία εβδομάδα λύνεται και το ένα πρόβλημα, δηλαδή η απόσπαση σε επτά-δέκα ημέρες και θα κάνουμε και την προκήρυξη. Ελπίζω να βρεθεί κάποιος να υποβάλει τα δικαιολογητικά του.
'Εχετε απόλυτο δίκιο -δεν το είπα στην πρωτολογία μου- με τη συμπεριφορά του συναδέλφου γιατρού. 'Εχω έλθει σε επαφή με τον πρόεδρο του διοικητικού συμβουλίου, τον παρακάλεσα να κάνει μία πρώτη εξέταση και αν δεν μας ικανοποιήσει η απάντηση του προέδρου του διοικητικού συμβουλίου θα προχωρήσουμε σε ένορκη διοικητική εξέταση.
ΠΡΟΕΔΡΕΥΩΝ (Λουκάς Αποστολίδης): Τρίτη είναι η με αριθμό 138/20.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τους Υπουργούς Υγείας, Πρόνοιας και Ανάπτυξης, σχετικά με την επίλυση των προβλημάτων των φαρμακοποιών, τη λειτουργία των εργοστασίων της κρατικής φαρμακοβιομηχανίας κλπ.
Η επίκαιρη ερώτηση έχει ως εξής: 
"Με τις ρυθμίσεις της φαρμακευτικής δαπάνης, σύμφωνα με το ν.2519/97 και την υπ'αριθμ. 6 του 1997 αγορανομική διάταξη, η Κυβέρνηση περιορίζει το κέρδος των φαρμακοποιών και αφήνει άθικτα τα κέρδη των πολυεθνικών του φαρμάκου και των μεγαλοεισαγωγέων.
'Ετσι η όποια μείωση της φαρμακευτικής δαπάνης γίνεται με μονομερή επιμερισμό του κόστους σε βάρος του φαρμακοποιού με συνέπεια τον αφανισμό χιλιάδων φαρμακείων της χώρας.
Βεβαίως η μείωση της φαρμακευτικής δαπάνης είναι και δυνατή και θεμιτή, πρέπει όμως να γίνει σε βάρος των κερδών των πολυεθνικών και των μεγαλοεισαγωγέων φαρμάκων.
Επιπλέον ο Υπουργός Υγείας σε δημόσια συνέντευξη απείλησε τους φαρμακοποιούς, που θα αγωνιστούν με τον τρόπο που εκείνοι θεωρούν καλύτερο, ότι θα τους αφαιρέσει τις άδειες λειτουργίας των φαρμακείων τους.
Ερωτώνται οι κύριοι Υπουργοί:
- Θα αναθεωρήσει η Κυβέρνηση την πολιτική της στον καθορισμό της φαρμακευτικής δαπάνης ώστε να κυκλοφορεί φθηνότερο φάρμακο, αλλά και να μην αφανιστούν οι φαρμακοποιοί;
- Θα ανακατανέμει τη φαρμακευτική δαπάνη με αύξηση των κερδών των φαρμακοποιών και μείωση των κερδών των πολυεθνικών και των εισαγωγέων φαρμάκων;
- Θα θέσει σε λειτουργία τα εργοστάσια της κρατικής φαρμακοβιομηχανίας ώστε να μειωθούν οι εκβιασμοί των πολυεθνικών και των εισαγωγέων, οι οποίοι απειλούν ότι θα αποσύρουν φάρμακα από την κυκλοφορία και θα κλείσουν τα εργοστάσιά τους στη χώρα;
- Θα ανακαλέσει ο Υπουργός Υγείας τις απειλές κατά των φαρμακοποιών;"
Ο Υφυπουργός Υγείας και Πρόνοιας κ. Σκουλάκης έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, κύριοι συνάδελφοι, η Κυβέρνηση το καλοκαίρι βλέποντας την αλόγιστη χρήση φαρμάκων στη χώρα μας, βλέποντας την αχρήστευση στην κυριολεξία των αντιβιοτικών στην πατρίδα μας απ' αυτήν την αλόγιστη χρήση, βλέποντας τις φαρμακευτικές δαπάνες να έχουν ανέβει στα ύψη, πήρε με απόφαση του υπουργικού συμβουλίου συγκεκριμένες αποφάσεις, οι οποίες πρόσφατα με την απόφαση της 1.10.97 -το νέο δελτίο τιμών- μπήκαν σε ένα καινούριο δρόμο. 'Ηταν η απόφαση για επανατιμολόγηση, επανακοστολόγηση όλων των φαρμάκων της χώρας.
Να έρθω στα μέτρα και στα ερωτήματά σας. Πρώτον, για τους φαρμακοβιομηχάνους. Είπαμε ότι θα επανακοστολογήσουμε όλα τα φάρμακα βάσει της χαμηλότερης τιμής της Ευρώπης. Δεν υπήρχε πιο δύσκολος, πιο σκληρός και αν θέλετε και πιο δίκαιος τρόπος τιμολόγησης. Γι' αυτό, αγαπητέ συνάδελφε, αντιδρούν και οι φαρμακοβιομήχανοι. Γι' αυτό, τουλάχιστον με ανακοινώσεις τους, απειλούν ότι θα αποσύρουν τα προϊόντα τους από την ελληνική αγορά.
Δεύτερον, έρχομαι στο θέμα των φαρμακοποιών. Δεν μειώσαμε το ποσοστό κέρδους, αγαπητέ συνάδελφε, στους φαρμακοποιούς. 'Ηταν 35% και παραμένει 35%. Τι κάναμε.
Απλά είπαμε ότι οι φαρμακοποιοί δεν μπορούν να κερδίζουν επί των κρατήσεων. Δεν μπορεί δηλαδή ο φαρμακοποιός να κερδίζει το 35% από το ΕΟΦόσημο, την εισφορά υπέρ του ΤΣΑΥ και του ΤΕΑΙΦΕ. Φαντάζεσθε τι γινόταν μέχρι τώρα; Φαντάζεσθε, αγαπητοί συνάδελφοι, τι καθεστώς υπήρχε; Ο φαρμακοποιός κέρδιζε το 35% από την εισφορά του ΤΣΑΥ, η οποία εισφορά ήταν για το ταμείο του, από το οποίο θα έπαιρνε σύνταξη. 'Ηταν δυνατόν η πολιτεία να ανεχθεί αυτό το καθεστώς;
Δεν μειώσαμε, λοιπόν, κανένα ποσοστό κέρδους από τους φαρμακοποιούς. Να το ξεκαθαρίσουμε. Βεβαίως, αυτός ο τρόπος τιμολόγησης μαζί με την ανακοστολόγηση, συνολικά αυτά τα δυο μέτρα, οδήγησαν σε μείωση της φαρμακευτικής δαπάνης κατά ογδόντα δισεκατομμύρια (80.000.000.000), που είχε κάποιες επιπτώσεις, κάποια μείωση του εισοδήματός τους. Αλλά εμείς δεν κάναμε τίποτε άλλο, παρά απλώς εξαιρέσαμε από το ποσοστό κέρδους του 35%, τις εισφορές, υπέρ ΕΟΦ, ΤΣΑΥ και ΤΕΑΙΦΕ.
'Ερχομαι στο τρίτο ερώτημά σας για τα εργοστάσια. Πρέπει να σας ενημερώσω ότι έχει ήδη δρομολογηθεί η διαδικασία αποκρατικοποίησής των και της Λάρισας και της Πάτρας. 
Τέταρτον, για τις απειλές κατά των φαρμακοποιών. Δεν απειλήσαμε κανένα φαρμακοποιό, αγαπητέ συναδελφε. 'Εχουμε συνεχή επικοινωνία και διάλογο μαζί τους. Υπάρχουν πάρα πολλά θέματα, των οποίων τα θεσμικά τους αιτήματα συζητάμε, τις συλλογικές συμβάσεις, τις εταιρικές σχέσεις μεταξύ τους και όλα αυτα τα οποία είναι σε εξέλιξη. Πολύ σύντομα θα γίνει συνάντηση μαζί τους, θα υπάρξει επικοινωνία και πολλα απ' αυτά θα λυθούν όπως εκείνοι τα έχουν βάλει, μέσω των συνδικαλιστικών τους οργανώσεων και όπως μπορέσουμε να τα ικανοποιήσουμε μέσα από τις δυνατότητες που έχουμε.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Τασούλας έχει το λόγο.
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, θα πρέπει να με συγχωρέσει ο Υπουργός, αλλά δεν μπορεί να απαντάει εδώ και να λέει ό,τι θέλει. Το λέω αυτό για τους εξής λόγους: Εμείωσε το μερίδιο των φαρμακοποιών -τι δουλειά έχει τώρα το 35%, δεν ξέρω μπερδεύει τα πράγματα, στις κρατήσεις των ταμείων. Είναι άλλο πράγμα το ένα και άλλο πράγμα το άλλο- από 24,8% σε 21,7%. Αν δεν το ξέρει αυτό να το μάθει και να με συγχωρέσει πάρα πολύ.
Δεύτερον, αύξησε την ex factory τιμή των πολυεθνικών και γενικά εισαγωγής κλπ. από το 51% στο 57,5%.
Επομένως και παρά τη μείωση των τιμών οι βιομήχανοι, οι εισαγωγείς, οι πολυεθνικές, κερδίζουν παραπάνω απ' ό,τι έπαιρναν μέχρι τώρα. Μη χώνει βαθιά το σπαθί στα χαρτόνια ο κύριος Υπουργός, γιατί πίσω από τα χαρτόνια είναι ο κ. Χρυσοχοίδης και εδώ είναι το υπόμνημά του στον Πρωθυπουργό που του λέει, γιατί παραπονιούνται οι εταιρείες αφού εμείς τους αυξάνουμε. Και είναι συγκεκριμένα από 4,7% σε μια εταιρεία μέχρι και 159% στην ex factory τιμή. Σ' αυτά να μας απαντήσει ο κύριος Υπουργός.
Το επόμενο ερώτημα είναι το εξής. Θέλουμε φθηνότερο φάρμακο. Γιατί δεν μειώνει την ex factory τιμή; Και επειδή είναι χαμηλότερη στην Ευρώπη εμείς σώνει και καλά πρέπει να εφαρμόσουμε αυτή; 'Αλλες συνθήκες υπάρχουν στην Ελλάδα. Ορίστε τα αποτελέσματα. Η τακτική σας αυτή -και σας είχαμε πει τότε με το ν.2519 ότι θα τα βρείτε μπροστά σας- έρχεται να κλείσει περίπου τριάμισι χιλιάδες φαρμακεία για τον εξής λόγο.
Με την απόφασή σας στερείτε σαράντα εκατομμύρια από τους φαρμακοποιούς, χωρίς να στερείτε από τους βιομήχανους. 
Το αποτέλεσμα, στα εννέα χιλιάδες φαρμακεία είναι να στερείτε κατά μέσο όρο τέσσερα εκατομμύρια (4.000.000) δραχμές και τα έξι χιλιάδες φαρμακεία θα το αντέξουν αυτό και τα τριάμισι χιλιάδες δεν θα το αντέξουν. 'Αρα θα τα κλείσετε. Αυτήν τη δουλειά κάνετε.
Τώρα για τις απειλές, όλος ο κόσμος άκουσε τον Υπουργό Υγείας να λέει μήπως παραδώσουν και τα κλειδιά όταν κατεβάσουν τα ρολά; 'Ολοι σας το ακούσατε, όλοι σας το ξέρετε και εσείς, κύριε Υπουργέ. 'Ετσι είναι η δημοκρατία; Και αυτόν το διάλογο κάνετε, μήπως παραδώσουν και τα κλειδιά; Θα έπρεπε εδώ τουλάχιστον να δεσμευθείτε ότι δεν έχετε τέτοιο σκοπό να φοβερίσετε λίγο, αλλά εν πάση περιπτώσει να πρέπει να το κάνετε αυτό το πράγμα.
Αυτά, κύριε Υπουργέ, και θα ήθελα τώρα να πάρετε τις ευθύνες σας και να επανορθώσετε και να μας πείτε τι θα κάνετε πραγματικά με τις τιμές και με τις αυξήσεις που δώσατε και μη μιλάτε για μειώσεις, οι μειώσεις προέρχονται από τους φαρμοκοποιούς στην ex factory τιμή.
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε έχω την αίσθηση ότι ο αγαπητός συνάδελφος ζητάει από τη μία μεριά φθηνό φάρμακο και ταυτόχρονα ζητάει να αυξηθούν τα κέρδη των φαρμακοποιών. Εμείς βρήκαμε τον καλύτερο, τον αντικειμενικότερο και το δικαιότερο τρόπο να φθηνήνουν τα φάρμακα, καθιερώνοντας τη χαμηλότερη τιμή της Ευρώπης, με κίνδυνο αν θέλετε, αγαπητέ συνάδελφε, εάν υπάρξουν αποσύρσεις φαρμάκων των οποίων πήραμε τη χαμηλότερη τιμή της Ευρώπης σε μία χώρα που δεν παράγει πολλά τέτοια προϊόντα, να έχουμε πρόβλημα πώς θα τα αντικαταστήσουμε αυτά τα φάρμακα.
'Αρα λοιπόν άλλος δικαιότερος και σκληρότερος, αν θέλετε, τρόπος ανακοστολόγησης δεν υπάρχει.Γι'αυτό άλλωστε, αγαπητέ συνάδελφε, και η μία βιομηχανία μετά την άλλη με ανακοινώσεις τους απειλούν αποσύρσεις. 
Δεύτερον, έρχεστε και μας λέτε για τα δίκαια αιτήματα των φαρμακοποιών ότι θα κλείσουν. Εμείς σας είπα δεν κάναμε τίποτα άλλο, παρά είπαμε ότι οι φαρμακοποιοί δεν μπορεί να κερδίζουν 35% από τις κρατήσεις. Καταλαβαίνετε τι μου λέτε; Θέλετε να ξαναγυρίσει το καθεστώς που κέρδιζαν 35% από το ΤΣΑΙόσημο, από το ΕΟΦόσημο και την κράτηση υπέρ του ΤΕΑΦΕ; Αυτό κάναμε 35% ήταν το κέρδος, 35% παραμένει.Και είναι το υψηλότερο ποσοστό κέρδους σε όλη την Ευρώπη.
Στην Ιταλία, αγαπητέ συνάδελφε, της οποίας το ΑΕΠ είναι κατά 62% περίπου υψηλότερο της Ελλάδος, το ποσοστό κέρδους του φαρμακοποιού ανέρχεται σε 83% από της τιμής χονδρικής πώλησης. 
Στη δε Πορτογαλία, της οποίας το ΑΕΠ είναι κατά 7% περίπου υψηλότερο της Ελλάδος, το ποσοστό κέρδους του φαρμακοποιού είναι σε 25% επί της χονδρικής τιμής πώλησης.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ ολοκληρώστε γιατί παραβιάσατε και προηγούμενα το χρόνο και τώρα στη δευτερολογία σας.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Τελειώνω.
'Οσον αφορά τις απειλές για τους φαρμακοποιούς, εμείς, αγαπητέ συνάδελφε, σαν πολιτεία έχουμε δείξει την ευαισθησία μας απέναντι στο επάγγελμα του φαρμακοποιού.
Μην ξεχνάτε ότι από 1.1.1997 ήταν κλειστό το επάγγελμα, στην ουσία προστατευόμενο και δια νόμου δεν υπάρχει άλλο επάγγελμα που να απαγορεύονται οι διαπραγματεύσεις στις τιμές λιανικής πώλησης. Αυτά να τα σκεφθείτε.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα δυτικά γενικά θεωρεία, αφού προηγουμένως ξεναγήθησαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα τρεις μαθητές και δύο συνοδοί καθηγητές απο το Α' Λύκειο Βουλιαγμένης.
(Χειροκροτήματα από όλες τις πτέρυγες)
Τέταρτη είναι η με αριθμό 123/17.10.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τους Υπουργούς Περιβάλλοντος-Χωροταξίας και Δημοσίων 'Εργων, Εθνικής Οικονομίας και Οικονομικών, σχετικά με την καθυστέρηση αποκατάστασης των ζημιών της βυθιζόμενης γέφυρας Ποσειδωνίας Κορίνθου, τον εκσυγχρονισμό της Ανωνύμου Εταιρείας "ΔΙΩΡΥΓΑ ΚΟΡΙΝΘΟΥ" κλπ.
Η επίκαιρη ερώτηση έχει ως εξής: 
"Ως γνωστό, με τη βυθιζόμενη γέφυρα Ποσειδωνίας επιτυγχάνεται η σύντμηση της διαδρομής Κορίνθου-Λουτρακίου κατά επτά περίπου χιλιόμετρα, όμως από 6.8.97 μετά την πρόσκρουση διερχομένου επιβατηγού πλοίου επί της γέφυρας έχει διακοπεί η λειτουργία της.
Ερωτώνται οι κύριοι Υπουργοί:
Αν πρόκειται να εξασφαλισθούν τα έξοδα αποκατάστασης της βυθιζόμενης γέφυρας, ώστε άμεσα να δοθεί σε χρήση. 
Τι σχέδιο έχει η Κυβέρνηση για το μέλλον της διώρυγας, απαιτούμενα έργα, συντήρηση, εκσυγχρονισμό και ενίσχυση της Ανωνύμου Εταιρείας "ΔΙΩΡΥΓΑ ΚΟΡΙΝΘΟΥ".
Ο Υφυπουργός κ. Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Πρόεδρε.
Θα ήθελα να απαντήσω στα δύο σκέλη του ερωτήματος του Βουλευτή του Συνασπισμού σχετικά με τη διώρυγα της Κορίνθου.
Πριν απο λίγο καιρό υπήρξε ένα ατύχημα ενός διερχόμενου πλοίου απο τη διώρυγα και υπέστη ζημιές η βυθιζόμενη γέφυρα της Ποσειδωνίας.
Πρέπει να σας πω ότι δεν υπήρξε η παραμικρή αμέλεια για την αποκατάσταση αυτής της ζημίας. Το διοικητικό συμβούλιο της εταιρείας κινήθηκε ταχύτατα προς δύο κατευθύνσεις. Πρώτον, να υποχρεώσει την ασφαλιστική εταρεία του πλοίου να δεσμεύσει μία αρκετά υψηλή εγγύηση ύψους διακοσίων εκατομμυρίων (200.000.000) δραχμών, με προσφυγή ασφαλιστικών μέτρων σε μία τράπεζα, έτσι ώστε να γίνει και να χρηματοδοτηθεί αυτή η επισκευή, απ' αυτόν που είχε την ευθύνη προκλήσεως της ζημίας. Αυτή η κίνηση έγινε ταχύτατα. Δεύτερον, δημοσίευσε με τους κανόνες φυσικά, οι οποίοι ισχύουν σε ανάλογες περιπτώσεις, αμέσως μία προκήρυξη για τη σύνταξη της μελέτης, ο διαγωνισμός αυτός έγινε και προ δέκα ημερών περίπου ανετέθη -αυτήν τη στιγμή δηλαδή που μιλάμε έχει ήδη ανατεθεί- η σύνταξη της μελέτης για την αποκατάσταση των ζημιών σε μία τεχνική εταιρεία, η οποία υποχρεούται να την παραδώσει σε τριάντα ημέρες, έτσι ώστε να αρχίσει αμέσως μετά η αποκατάσταση των ζημιών.
Κατά συνέπεια όχι μόνο δεν υπήρξε η παραμικρή καθυστέρηση στην αντιμετώπιση των ζημιών, αλλά υπήρξε μια ταχύτατη αντίδραση και πολύ σύντομα θα υπάρξει και το ουσιαστικό αποτέλεσμα, που είναι η αποκατάσταση της χρήσης της βυθιζόμενης γέφυρας. Μέχρι τότε θα γίνεται χρήση είτε της κυρίας γέφυρας είτε της άλλης, της βυθιζόμενης, που βρίσκεται στα 'Ισθμια.
'Οσον αφορά τώρα το δεύτερο σκέλος του ερωτήματος σχετικά με την πολιτική της Κυβέρνησης απέναντι στη διώρυγα, πρέπει να σας πω ότι η πολιτική αυτή είναι αρκετά πολυσχιδής. 
Κατ' αρχήν, από απόψεως συγκροτήσεως και διευθύνσεως η εταιρεία έχει ένα διοικητικό συμβούλιο, το οποίο έχει μεριμνήσει για την εκπόνηση επιχειρησιακού σχεδίου για το επόμενο έτος. Εκπονείται ήδη ένα στρατηγικό σχέδιο για την επόμενη πενταετία, έχει προκηρυχθεί η θέση του διευθύνοντος συμβούλου και η εταιρεία αποδίδει κανονικά τα μερίσματά της, -γιατί είναι κερδοφόρα εταιρεία, μην το ξεχνάμε αυτό- στο ελληνικό δημόσιο. Και μάλιστα η Κυβέρνηση εξετάζει, στο πλαίσιο της ευρύτερης μετοχοποίησης σε ΔΕΚΟ που έχει ήδη αναγγελθεί, τη συμπερίληψή της στη διαδικασία αυτή.
Κατά συνέπεια το ελληνικό δημόσιο φροντίζει αυτή η εταιρεία να διατηρήσει και να αυξήσει το δυναμισμό της, έτσι ώστε και το ρόλο της να επιτελεί καλύτερα, αλλά και καλύτερα αποτελέσματα να επιτυγχάνει και για την ίδια και για την εξυπηρέτηση των συγκοινωνιών και για το ελληνικό δημόσιο.
'Ενα μείζον θέμα το οποίο υπάρχει και απασχολεί πάρα πολλά χρόνια την εταιρεία της διώρυγας της Κορίνθου είναι το θέμα της ανακατασκευής και υποστήριξης των κρηπιδωμάτων, τα οποία σιγά-σιγά καταρρέουν λόγω προσκρούσεως των διερχομένων πλοίων. 'Εχει συνταχθεί μία πλήρης τεχνική μελέτη, η οποία βρίσκεται στο ΥΠΕΧΩΔΕ προς έγκριση και φυσικά αμέσως μετά την έγκριση της μελέτης θα κινηθούν οι διαδικασίες για τη χρηματοδότηση της κατασκευής αυτής, της ανακατασκευής και ενίσχυσης των κρηπιδωμάτων. Βεβαίως αυτό θα γίνει με την ένταξη του εργου σε κάποιο πρόγραμμα του προϋπολογισμού δημοσίων επενδύσεων. 'Ομως θέλω να το πω αυτό με έμφαση, ακριβώς επειδή η εταιρεία είναι κερδοφόρα όλα αυτά τα χρόνια λόγω της καλής λειτουργίας και διαχείρισης, το έργο θα ξεκινήσει ούτως ή αλλως με συμμετοχή ιδίων κεφαλαίων τα οποία έχει η επιχείρηση.
Κατά συνέπεια θα επιταχυνθεί όσο γίνεται περισσότερο αυτή η κατασκευή των κρηπιδωμάτων, ευθύς αμέσως, βέβαια, μετά την έγκριση της σχετικής μελέτης από το ΥΠΕΧΩΔΕ. Και αυτό θα γίνει πάρα πολύ γρήγορα.
'Οπως βλέπετε λοιπόν η εταιρεία δουλεύει καλά, είναι αρκετά δυναμική και θα έχει ακόμα καλύτερα αποτελέσματα στο μέλλον.
Σας ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Δανέλλης έχει το λόγο.
ΣΠΥΡΙΔΩΝ ΔΑΝΕΛΛΗΣ: Ευχαριστώ, κύριε Πρόεδρε.
Είναι γνωστά τα προβλήματα -κάποια από τα οποία ανέφερε ο κύριος Υπουργός- που απασχολούν το θέμα της καλής λειτουργίας της διώρυγας και βεβαίως αφορμή ήταν το γεγονός του ατυχήματος εκείνου, που από τις αρχές του Αυγούστου έθεσε εκτός λειτουργίας τη βυθιζόμενη γέφυρα της Ποσειδωνίας. Βεβαίως, επειδή γνωρίζω τις διαδικασίες που ακολουθήθηκαν έκτοτε, δεν υπάρχει καμία ολιγωρία από πλευράς της εταιρείας.
Το πρόβλημα που υπήρχε όμως ήταν η εξασφάλιση από πλευράς Κυβέρνησης του κόστους της επισκευής του έργου, διότι οι διαδικασίες εκταμίευσης των χρημάτων της εγγύησης ακολουθούν μία διαδικασία η οποία είναι χρονοβόρα.
Επειδή ακριβώς είπατε, κύριε Υπουργέ, ότι πράγματι είναι κερδοφόρος η εταιρεία, η οποία είναι ιδιόρρυθμη επειδή ουσιαστικά παρέχει υπηρεσίες και δεν είναι παραγωγική εταιρεία και ο κύκλος εργασιών της έχει έσοδα περί τα δύο δισεκατομμύρια (2.000.000.000) και έξοδα περί το ένα δισεκατομμύριο επτακόσια εκατομμύρια (1.700.000.000), όντως ένα υψηλό κόστος θα επιβάρυνε την εταιρεία και θα δημιουργούσε πάρα πολλά προβλήματα.
Εν πάση περιπτώσει, δεν είναι το μόνο πρόβλημα το θέμα της γέφυρας και της αποκατάστασης γρήγορα της ζημιάς που έχει επέλθει, γιατί τα επτά χιλιόμετρα είναι μία σημαντική απόσταση.
Επίσης είναι χαρακτηριστικό ότι το καλοκαίρι οι διελεύσεις είναι περί τις δεκατέσσερις χιλιάδες ημερησίως. 'Ισως θα έπρεπε κάποια στιγμή να σκεφτούμε τη δημιουργία ενός τούνελ που θα εξασφάλιζε μια συνεχή ροή. Είναι υπό σκέψη και ίσως θα έπρεπε να μπει μπροστά. Αυτό το έργο βεβαίως θα μπορούσε να επιβαρύνει όχι μόνο τον κρατικό προϋπολογισμό, αλλά και την τοπική κοινωνία, τους φορείς, την αυτοδιοίκηση κλπ. Μία σκέψη είναι.
Νομίζω ότι θέσατε όντως το σοβαρότερο πρόβλημα που υπάρχει στη διώρυγα, που είναι ακριβώς οι ζημιές που μέσα από το χρόνο και τη μη σωστή συντήρηση έχουν επέλθει όχι μόνο στα κρηπιδώματα αλλά και στις παρειές της διώρυγας, μιας που τα τελευταία χρόνια πριν την παράδοση της διώρυγας στην Ανώνυμη Εταιρεία ΔΙΩΡΥΓΑΣ ΚΟΡΙΝΘΟΥ δεν είχε γίνει ουσιαστικά κανένα έργο επισκευής.
(Στο σημείο αυτό κτυπάει το κουδούνι λήξεως του χρόνου του κυρίου Υφυπουργού.)
Τελειώνω σε μισό λεπτό, κύριε Πρόεδρε.
Επίσης υπάρχουν ζητήματα ανανέωσης και του στόλου της διώρυγας, ζητήματα γενικότερα, τα οποία νομίζω ότι θα έπρεπε να αντιμετωπιστούν.
Η μελέτη που αναφέρετε και που όντως υπάρχει και είναι και επικυροποιημένη, χαίρομαι που ακούω ότι είναι άποψή σας και επιθυμία σας να ενταχθεί σε ένα πρόγραμμα το οποίο θα μπορέσει να υλοποιήσει ένα τέτοιο έργο, διότι είναι σοβαρό και προφανώς δεν μπορεί να το "σηκώσει" η Ανώνυμη Εταιρεία ΔΙΩΡΥΓΑ ΚΟΡΙΝΘΟΥ.
Ελπίζοντας ότι όντως γρήγορα θα αποκατασταθούν αυτά, χαίρομαι για την απάντηση που δώσατε πριν.
ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, έχετε το λόγο για ένα λεπτό.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Πρόεδρε.
Νομίζω ότι, όπως είπε και ο Βουλευτής του Συνασπισμού, υπάρχει μια γενικότερη αναγνώριση του έργου το οποίο κάνει η εταιρεία της διώρυγος, όπως επίσης και η Κυβέρνηση, η οποία την εποπτεύει φυσικά.
Θα ήθελα όμως να διευκρινίσω ότι δεν εξαρτώνται όλα πάντα από τη βούληση της Κυβέρνησης. Για παράδειγμα -και το γνωρίζει πολύ καλά ελπίζω ο Βουλευτής του Συνασπισμού- η μελέτη για τα κρηπιδώματα πρέπει να περάσει από μία διαδικασία. Δεν μπορεί να γίνει από τη μία μέρα στην άλλη. Υπάρχουν πολλά θέματα περιβαλλοντικών παραμέτρων που πρέπει να διερευνηθούν, υπάρχει ένα θέμα μιας ειδικής γεωλογικής διάρθρωσης και σύνθεσης που υπάρχει στη διώρυγα και θέλει μεγάλη προσοχή το πώς θα γίνει η στήριξη των κρηπιδωμάτων κλπ. Αυτά απαιτούν προφανώς χρόνο.
Γι'αυτόν ακριβώς το λόγο η εταιρεία, επειδή υπάρχει κάποιος χρόνος μέχρι την τελική έγκριση της μελέτης, όσο και εάν αυτή επισπευθεί, από τώρα έχει βάλει μπροστά να βρει πηγές χρηματοδότησης, ακόμα και πριν την ένταξή της σε ένα πρόγραμμα χρηματοδότησης, έτσι ώστε να ξεκινήσει ευθύς αμέσως το έργο το οποίο χρειάζεται για την αναστήλωση και την υποστήριξη των κρηπιδωμάτων και για να μην ξαναπαρουσιαστούν τα προβλήματα αυτά.
Σας ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Η τελευταία, η υπ' αριθμόν 112/16.10.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα, προς τον Υπουργό Εξωτερικών σχετικά με την πρόσφατα υπογραφή της Συνθήκης του Αμστερνταμ, της πρόθεσης της Κυβέρνησης για διενέργεια δημοψηφίσματος κ.λπ. διαγράφεται λόγω κωλύματος των Υπουργών, οι οποίοι βρίσκονται στο εξωτερικό.
Κηρύσσεται περαιωμένη η συζήτηση επί των Επικαίρων Ερωτήσεων.
ΠΡΟΕΔΡΕΥΩΝ (Λουκάς Αποστολίδης) Κύριοι Βουλευτές εισερχόμαστε στην ημερήσια διάταξη
ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ
'Εχουν ψηφισθεί τα άρθρα, εκτός από το ακροτευλεύτιο του νομοσχεδίου του Υπουργείου Εθνικής Οικονομίας "Χρηματιστηριακή αγορά παραγώγων και άλλες διατάξεις" και θα εισέλθουμε στη συζήτηση των τροπολογιών του κυρίου Υπουργού, οι οποίες είναι τρεις και είναι γνωστές, καθώς και των τριών εμπρόθεσμων τροπολογιών συναδέλφων Βουλευτών.
Θα ήθελα να παρακαλέσω τον κύριο Υπουργό, να μας πει τη σειρά που θα ήθελε να συζητηθούν οι τροπολογίες για να μπούμε στη συνέχεια στη συζήτησή τους. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, προτείνω στο Σώμα να συζητήσουμε τις τρεις τροπολογίες που κατέθεσα με την εξής σειρά. Να προηγηθεί η με αριθμό 1155 που αφορά την μη αποδοχή αιτήσεων επιχειρήσεων για υπαγωγή επενδύσεων στο ν.1892 των κινήτρων. Να ακολουθήσει η με αριθμό 1157, που αφορά την τροποποίηση διατάξεων του ν.2414 σε ότι αφορά την εκπροσώπηση της Οικονομικής και Κοινωνικής Επιτροπής στα διοικητικά συμβούλια των δημοσίων επιχειρήσεων. Και να τελειώσουμε με την τρίτη τροπολογία την με αριθμό 1156 η οποία αφορά ρύθμιση θεμάτων σχετικών με τη μετοχοποίηση των καταστημάτων αφορολογήτων ειδών. Αυτό προτείνω κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Να σας ρωτήσω κάτι ακόμη, κύριε Υπουργέ. Από τις τροπολογίες των κυρίων Βουλευτών προτίθεσθε να κάνετε καμία δεκτή;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): 'Οχι δεν θα δεχθώ καμία.
ΠΡΟΕΔΡΕΥΩΝ (Λουκάς Αποστολίδης): Πριν δώσω το λόγο στον κ. Μαγκριώτη θα ήθελα να ανακοινώσω στο Σώμα ότι ο συνάδελφος κ. Αλέξανδρος Ακριβάκης, ζητάει ολιγοήμερη άδεια απουσίας στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε.
Επίσης ο συνάδελφος κ. Δημήτριος Σιούφας ζητάει ολιγοήμερη άδεια απουσίας στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε.
Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, θα ήθελα να παρακαλέσω τον κύριο Υπουργό για ένα διαδικαστικό θέμα. Θα πρότεινα να ακούσουμε πρώτα τον κύριο Υπουργό σχετικά με τις τροπολογίες και εάν χρειασθεί να μας απαντήσει, αυτό να γίνει κατά τη δευτερολογία του. Το λέω αυτό γιατί υπάρχουν τεχνικά θέματα, υπάρχουν εκκρεμότητες , αναφέρονται σε πολλούς νόμους και παραγράφους και συνεπώς θα πρέπει ο κύριος Υπουργός να μας πει περί τίνος πρόκειται.
ΠΡΟΕΔΡΕΥΩΝ (Λουκάς Αποστολίδης): Προχωρούμε στη συζήτηση των τροπολογιών. Θα αρχίσουμε με την τροπολογία που έχει γενικό αριθμό 1155 και ειδικό 39. Το λόγο έχει ο συνάδελφος κ. Μαγκριώτης.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κύριοι συνάδελφοι, είναι πραγματικότητα ότι, τόσο οι δημόσιες επενδύσεις, όσο και οι ιδιωτικές επενδύσεις βρίσκονται σε ανοδική τροχιά. Το κλίμα εμπιστοσύνης προς την εθνική οικονομία και η πολιτική σταθερότητα κερδίζουν και τους εγχώριους επενδυτές που ξεκινούν νέες μονάδες είτε εκσυγχρονίζουν και επεκτείνουν τις ήδη λειτουργούσες, κερδίζουν όμως και τους ξένους επενδυτές θεσμικούς και μεμονωμένους.
Αυτή η δραστηριότητα βεβαίως έχει ενισχυθεί και έχει υποστηριχθεί και από την γενικότερη οικονομική πολιτική της κυβέρνησης, έχει ενισχυθεί και από την πολιτική κινήτρων που έχουν δοθεί σε ορισμένες περιφέρειες της χώρας.
Εκτιμώ πως αναφορικά με τα κίνητρα αυτά, στο βαθμό που και ο κρατικός μηχανισμός λειτούργησε αποφασιστικά, στο βαθμό που και η ιδιωτική πρωτοβουλία συνέβαλε με ουσιαστικά επενδυτικά προγράμματα, είχαμε και αποτελέσματα. Βεβαίως δεν ήταν τα αναμενόμενα. Βεβαίως δεν έκλεισε η ψαλίδα της ανεργίας, που τόσο πολύ μας έχει απασχολήσει και τόσο πολύ πλήττει τη νέα γενιά πλήττει ιδιαίτερα ορισμένες περιοχές που γνώρισαν την τελευταία δεκαετία πρωτοφανή αποβιομηχάνιση.
Με την τροπολογία αυτή η Κυβέρνηση καινοτομεί, γιατί για πρώτη φορά εγκαίρως προειδοποιεί το επενδυτικό κοινό την επιχειρηματική κοινότητα γι' αυτά που πρόκειται να ακολουθήσουν. Η αποφυγή αιφνιδιασμών ξέρουμε ότι ειναι ένα πολύ κρίσιμο στοιχείο, μια κρίσιμη παράμετρος στην ανάπτυξη της επιχειρηματικής και γενικότερα της οικονομικής δραστηριότητας.
Νομίζω πως πρέπει η τροπολογία να γίνει αποδεκτή. Είναι τροπολογία τεχνική ρυθμιστικού χαρακτήρα και βεβαίως θα περιμένουμε τη νέα νομοθετική πρωτοβουλία της Κυβέρνησης για το νέο αναπτυξιακό νόμο, ο οποίος αντικαθιστά τον 1852/90 και πιστεύουμε πως θα υποστηρίξει την αναπτυξιακή προσπάθεια της χώρας, θα δημιουργήσει αποτελεσματικότερα κίνητρα, για να τονώσει το επενδυτικό ενδιαφέρον Ελλήνων και ξένων επενδυτών και βεβαίως να βοηθήσει στη δημιουργία πολλών θέσεων απασχόλησης. Να στηρίξει ιδιαίτερα την οικονομική δραστηριότητα ορισμένων περιοχών της χώρας μας, περισσότερες των οποίων βρίσκονται στον μεθοριακό χώρο. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν εισακούστηκα να προηγηθεί ο κύριος Υπουργός, αλλά δεν πειράζει.
Σχετικά με την πορεία των επενδύσεων πιστεύω ότι οι ιδιωτικές επενδύσεις -και οι δημόσιες, αλλά εδώ ασχολούμεθα με τις ιδιωτικές- δεν είναι οι αναμενόμενες και δεν είναι αυτές που θα οδηγήσουν τη χώρα στην ανάπτυξη και κατ' επέκταση, στην απορρόφηση της ανεργίας. 
Σχετικά με τη συγκεκριμένη τροπολογία πρέπει να πω ότι η Κυβέρνηση πριν από ενάμιση χρόνο, αν θυμάμαι καλά, είχε φέρει την τροποποίηση του νόμου αυτού με αναπληρωτή τότε Υπουργό τον κ. Ρωμαίο. Είχαν γίνει πολλές τροποποιήσεις στο νόμο και μάλιστα, είχε διαφημιστεί τότε εκείνο το νομοσχέδιο ως εκσυγχρονιστικό και αναμένετο και η άνθηση των επενδύσεων.
Βλέπω εδώ ότι η Κυβέρνηση μας φέρνει μία καινούρια τροπολογία, την οποία τη συνδέει με τη λήξη του κοινωνικού διαλόγου με τις παραγωγικές τάξεις και προβλέπει το μέλλον.
Ο κ. Μαγκριώτης μας είπε ότι για πρώτη φορά στο ελληνικό Κοινοβούλιο δεν γίνεται αιφνιδιασμός. Μα, νομίζω ότι η τροπολογία αυτή είναι αρνητική. Δεν πρέπει να συνδέεται η πορεία των επενδύσεων, κύριε Υπουργέ, η πορεία του κράτους με κάποια μελλοντική νομοθεσία. 
Στόχος μας είναι να προκαλέσουμε και να παρακαλέσουμε τους επενδυτές και τους ξένους και τους 'Ελληνες, να κάνουν επενδύσεις. Αυτό το πράγμα δεν προκύπτει από αυτήν την τροπολογία. 
Με την τροπολογία αυτή λέμε "κύριοι, εσείς που σκέπτεστε να επενδύσετε, περιμένετε να φέρουμε κάποιο νόμο και σε όλη αυτήν τη διάρκεια ούτε αιτήσεις θα δεχόμεθα, ούτε εγκρίσεις κινήτρων θα δίνουμε στους επενδυτές για να γίνουν επενδύσεις", χωρίς η Κυβέρνηση να δεσμεύεται πότε θα έρθει αυτός ο νόμος, πότε θα ψηφιστεί. Πιθανόν να έρθει και σε πέντε μήνες. Ποια είναι, δηλαδή, η σκέψη της Κυβέρνησης; Αυτό δεν μπορώ να το καταλάβω. Για μένα είναι αρνητική η σκέψη. 
Επαναλαμβάνω ότι θα πρέπει να πούμε ότι σ' ένα μήνα το νομοσχέδιο θα έχει ψηφιστεί ή θα πρέπει να πούμε ότι μέχρι την τάδε ώρα θα παίρνουμε αυτές τις αιτήσεις και θα τις εγκρίνουμε με τον παρόντα νόμο. Σώνει και καλά πρέπει να εγκρίνουμε με το νέο νόμο; Και αν ο νέος νόμος αργήσει, δεν θα έχουμε επενδύσεις κατά τη διάρκεια αυτού του χρονικού διαστήματος; Δεν θα προχωρήσει η ανάπτυξη αυτού του τόπου;
Εμείς, λοιπόν, δεν δεχόμεθα το σκεπτικό της Κυβέρνησης και καταψηφίζουμε την τροπολογία. 
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Κανταρτζής.
ΑΧΙΛΛΕΥΣ ΚΑΝΤΑΡΤΖΗΣ: Είναι γνωστή η γνώμη μας, όσον αφορά το λεγόμενο αναπτυξιακό νόμο. Και η πορεία των εξελίξεων έχει επιβεβαιώσει την εκτίμησή μας ότι στην πραγματικότητα ο νόμος αυτός είναι αντιαναπτυξιακός, αφού πέραν όλων των άλλων δεν συνδέεται μ' έναν εθνικό σχεδιασμό στη βιομηχανική και γενικότερα, στην αναπτυξιακή πολιτική.
Είναι επίσης γνωστό, ότι οι αιτήσεις για επενδύσεις υποβάλλονται σε δύο περιόδους, εκ των οποίων η δεύτερη περίοδος αρχίζει την πρώτη Αυγούστου και λήγει στις 15 Δεκεμβρίου. Ενώ με την προτεινόμενη τροπολογία έρχεται να κλείσει ο κατάλογος των αιτήσεων, η προθεσμία υποβολής αιτήσεων πριν από το τέλος της προθεσμίας αυτής, που όπως ανέφερε λήγει στις 15 Δεκεμβρίου, από την άλλη μεριά υπάρχουν εξαιρέσεις που αναφέρονται στην ίδια την τροπολογία. Και οι εξαιρέσεις αυτές, απ' όσο είμαστε σε θέση να γνωρίζουμε, αφορούν δύο επιχειρηματικές δραστηριότητες, οι οποίες υπάγονται στο Υπουργείο Ανάπτυξης. Και το ερώτημα φυσικά, είναι γιατί εξαιρούνται αυτές οι δραστηριότητες.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Δραγασάκης έχει το λόγο.
ΙΩΑΝΝΗΣ ΔΡΑΓΑΣΑΚΗΣ: Πραγματικά η τροπολογία αυτή θέτει σε μία άνιση μοίρα αυτούς που έχουν υποβάλει αιτήσεις και αυτούς που δεν έχουν υποβάλλει. Δεν ξέρω τι πρόβλημα θα δημιουργούσε εάν συνέπιπτε η αλλαγή του νόμου με το τέλος αυτής της περιόδου. Η περίοδος τελειώνει στις 15 Δεκεμβρίου και ο νόμος απ' ό,τι διάβασα σήμερα στις εφημερίδες είναι έτοιμος και δημοσιεύτηκε στον Τύπο. 'Αρα, το Υπουργείο έχει την ευχέρεια να εγκρίνει ή να απορρίψει στη βάση των πιστώσεων που έχει. Επομένως, αμφισβητώ τη σκοπιμότητα αυτής της τροπολογίας.
Το θέμα του κοινωνικού διαλόγου επίσης δεν είναι πιεστικό εδώ. Δεν νομίζω ότι για τη ΓΣΕΕ το κύριο πρόβλημα είναι αυτός ο νόμος. Μπορεί να επέλθει και μία συνεννόηση. Οπότε η πρόταση είναι είτε να επιταχυνθεί η διαδικασία και να δεσμευτεί ο Υπουργός ότι ο νέος νόμος θα έρθει και θα τελειώσει σε κανένα μήνα, είτε εάν προβλέπει παράταση για κάποιους λόγους, να αφεθεί να κυλήσει και αυτή η περίπτωση και από 15 Δεκεμβρίου να πούμε ότι ισχύουν οι νέες ρυθμίσεις του νέου νόμου και να μην υπάρξει αυτή η ανωμαλία, που ασφαλώς θα προκύψει με τη συγκεκριμένη τροπολογία. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, και εμείς είμαστε εναντίον της τροπολογίας αυτής για τους εξής λόγους: Πρώτον, μολονότι και ο νόμος αυτός που προαναγγέλλετε την υλοποίησή του είναι ξεκάρφωτος, διότι δεν έχει ενταχθεί σε ένα πενταετές πρόγραμμα οικονομικής υγιούς ανάπτυξης, ούτε και ο νέος που θα έρθει θα εντάσσεται σε ένα τέτοιο πενταετές πρόγραμμα ανάπτυξης, διότι δεν υπάρχει εδώ πρόγραμμα.
Το δεύτερο είναι ότι θα φέρει μία αναστάτωση στην επενδυτική δραστηριότητα στη χώρα μας, γιατί αυτές οι αιτήσεις που εκκρεμούν και αν εγκριθούν, οι επενδυτές θα περιμένουν το νέο νόμο και αν δουν ότι είναι ευμενέστερες οι προϋποθέσεις επένδυσης με το νέο νόμο θα παραιτηθούν από την παλιά έγκριση και θα υποβάλουν νέες αιτήσεις. Οι δε νέοι επενδυτές, εάν δουν ότι τα κίνητρα του νέου νόμου υπολείπονται του παλαιοτέρου, πάλι θα υπάρξει μία στασιμότητα στην επενδυτική δραστηριότητα.
Τρίτον, ο κοινωνικός διάλογος όπως γίνεται, δεν ξέρουμε πότε θα τελειώσει. Επομένως, εξαρτάμε την επενδυτική δραστηριότητα από μία προϋπόθεση αγνώστου χρονικής λήξης.
Για όλους αυτούς τους λόγους, κύριε Πρόεδρε, εμείς είμαστε κατά της προτεινομένης τροπολογίας.
ΠΡΟΕΔΡΕΥΩΝ (Λουκάς Αποστολίδης): Ο Υπουργός Εθνικής Οικονομίας και Οικονομικών κ.Παπαντωνίου έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Ευχαριστώ, κύριε Πρόεδρε.
Δεν θέλω να επαναλάβω τους λόγους για τους οποίους είναι απαραίτητη η έγκριση της τροπολογίας αυτής. Εάν δεν γίνει αυτή η τροπολογία, υπάρχει φόβος να "μπουκώσει" το σύστημα με έναν πολλαπλασιασμό αιτήσεων ενδιαφερομένων για υπαγωγή στις ευνοϊκότερες διατάξεις του παρόντος νόμου, με αποτέλεσμα να μην υπάρξει μια ομαλή ροή και επιπλέον να πέσει η ποιότητα των αιτήσεων για επενδύσεις που πρόκειται να πραγματοποιηθούν. 'Αρα, πρέπει να περάσει αυτή η τροπολογία.
Ετέθη ένα θέμα όσον αφορά τον κοινωνικό διάλογο. Θέλω εδώ να δηλώσω ότι το προσχέδιο του νόμου είναι έτοιμο, ο κοινωνικός διάλογος στο θέμα αυτό έχει ολοκληρωθεί και το προσχέδιο του νόμου που έχει ετοιμασθεί είναι απόλυτα σύμφωνο με τα πορίσματα αυτού του κοινωνικού διαλόγου. Με άλλες λέξεις, οι διατάξεις αυτού του προσχεδίου είναι προϊόν συμφωνίας των παραγωγικών τάξεων και των κοινωνικών εταίρων σε γενικές γραμμές.
Το τελευταίο θέμα που θέλω να θίξω αφορά το χρόνο συζήτησης και ψήφισης του νομοσχεδίου. Είναι εύλογη η ανησυχία που εκφράστηκε από πολλούς συναδέλφους σε ό,τι αφορά το χρόνο. Δεν πρέπει να αργήσει. 'Εχω διαβιβάσει το νομοσχέδιο στους συναρμόδιους Υπουργούς.Μέσα στις επόμενες δέκα μέρες θα έχω τις παρατηρήσεις και τα σχόλιά τους. Θα κατατεθεί στη Βουλή εντός του Νοεμβρίου και σε συνεννόηση με τον Πρόεδρο της Βουλής θα καταβληθεί κάθε δυνατή προσπάθεια για να συζητηθεί το ταχύτερο δυνατό και να γίνει νόμος του κράτους το ταχύτερο δυνατό. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ.Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εδώ έχουμε μία ξεκάθαρη περίπτωση των δυσμενών επιδράσεων της πολυνομίας και της προχειρότητας, με την οποία νομοθετεί η Κυβέρνηση. Δεν μπορεί ο κοινωνικός διάλογος να είναι πρόσχημα για αναβολή επενδυτικών αποφάσεων. Πολλοί επενδυτές μπορεί επί μήνες, να ετοιμάζουν αιτήσεις με βάση το ν. 1892. Τώρα ερχόμαστε ξαφνικά και απροειδοποίητα και τους κόβουμε τη δυνατότητα, δίνοντάς τους υποσχέσεις, χωρίς η Κυβέρνηση να φέρνει τον καινούριο νόμο, με τον οποίο θα μπορέσουν να προσαρμόσουν τα επενδυτικά τους σχέδια.
Σε μία εποχή που χρειαζόμαστε κάθε δραχμή επενδύσεων, σε μία εποχή που η ανάπτυξη της χώρας χρειάζεται να ενισχυθεί, έχουμε σταμάτημα επενδυτικών σχεδίων ή αναβολή για ακαθόριστο χρόνο. Γιατί δεν δεσμεύεται και ο Υπουργός για το πότε θα φέρει τον καινούριο νόμο;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Δεσμεύτηκα ήδη.
ΓΕΩΡΓΙΟΣ ΑΛΟΓΟΣΚΟΥΦΗΣ: Πότε θα φέρετε τον καινούριο νόμο;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Αρχές Νοεμβρίου.
ΓΕΩΡΓΙΟΣ ΑΛΟΓΟΣΚΟΥΦΗΣ: Η υποψία που έχουμε είναι ότι μπορεί να χρησιμοποιηθεί αυτή η τροπολογία ως πρόσχημα για να μην εκταμιευτούν χρήματα, τα οποία έχουν γραφτεί στο προϋπολογισμό και να έχουμε και αλλαγές στις επενδύσεις του προϋπολογισμού. 'Εχουμε τα τελευταία χρόνια, κάθε χρόνο, περικοπή των επενδύσεων που εγγράφονται στον προϋπολογισμό με διάφορα προσχήματα. Είναι και αυτό, κύριε Υπουργέ, ένα ακόμα πρόσχημα; Διότι μας λέτε ότι θα μπουκώσει το σύστημα. Εάν φέρνατε μία τροπολογία με την οποία δεν θα σταματάγατε απλώς τις καινούριες αιτήσεις, αλλά ξεκαθαρίζατε ότι θα εξεταστούν, είτε με τον παλαιό είτε με το νέο νόμο, δεν θα είχαμε αυτό το απαράδεκτο καθεστώς να λέμε "δεν δεχόμαστε καινούριες αιτήσεις".
ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Κύριε Πρόεδρε, προφανώς οι συνάδελφοι δεν έχουν δίκιο όταν τάσσονται κατά της τροπολογίας και θα εξηγήσω γιατί. Θα ήθελα μάλιστα να αρχίσω λέγοντας σ' αυτό που επεσήμανε ο κ.Δραγασάκης ότι επέρχεται μία ανωμαλία με την κατάθεση της τροπολογίας, ότι ανωμαλία θα υπάρξει αν δεν ψηφιστεί η τροπολογία. Και εξηγώ ευθύς αμέσως τι εννοώ: 'Οταν ψηφίζονταν ο ν.1892, κύριε Υπουργέ, ξέρετε πόσο απασχόλησαν την Αίθουσα οι μεταβατικές διατάξεις που θα έπρεπε να ισχύσουν για μία σειρά κατηγορίες; Μέρες συζητούσαμε εδώ. Και ο τότε Υπουργός Εθνικής Οικονομίας, κ. Σουφλιάς, επέμενε ότι προς Θεού δεν μπορούμε να δεχόμαστε όλες αυτές τις μεταβατικές διατάξεις για όλον αυτόν τον όγκο, διότι ουσιαστικά θα αναστείλουμε επί μερικά χρόνια την εφαρμογή του ν.1892, θα μπλοκαριστεί το σύστημα από την εξέταση μεταβατικώς των σχεδίων που έχουν κατατεθεί. 
Είναι προφανές ότι το σύστημα δεν πρέπει να μπλοκαριστεί. Επίσης είναι προφανές ότι όταν κατατίθεται τώρα μία αίτηση με ένα επενδυτικό σχέδιο, αυτό θα εξεταστεί τη χρονική στιγμή κατά την οποία θα ισχύει ο καινούριος νόμος. Επομένως, θα έχουμε το φαινόμενο να ισχύει ο καινούργιος νόμος, να έχει μπει σ' ένα ντουλάπι, να μην εξετάζονται με αυτόν το νόμο τα σχέδια και να εξετάζουμε μία σειρά σχέδια, τα οποία θα αξιολογούν οι υπηρεσίες με τον προηγούμενο νόμο.
Πιστεύουμε, κύριοι συνάδελφοι, ότι αυτό πράγματι θα δημιουργήσει μία μεταβατική περίοδο τέτοια και ένα μπλοκάρισμα που θα αποτελεί ανωμαλία. Τι είναι προτιμότερο; Ποια είναι η πιο καθαρή λύση; Γνωστού όντως του περιεχομένου, κύριε Υπουργέ, του νόμου που έχει δοθεί στη δημοσιότητα -αρχές Νοεμβρίου θα βρίσκεται και στη διάθεση του Κοινοβουλίου, στη διάθεση όλων των Βουλευτών, όλων των Κομμάτων- που ήδη οι ενδιαφερόμενοι το έχουν διαβάσει από τον Τύπο, θα μπορούν να κάνουν όχι την αίτησή τους, αλλά τη μελέτη τους με βάση τα δεδομένα του καινούριου νόμου. Θα είναι έτοιμοι και μόλις δημοσιευτεί να καταθέσουν με τα δεδομένα του καινούριου νόμου, με τα οποία και θα αξιολογηθούν οι αιτήσεις τους.
Πιστεύω, ότι αυτό θα εξομαλύνει τα πράγματα και θα έχουμε μία πιο ομαλή μετάβαση από τη μία περίοδο, από το καθεστώς του ν.1892, στο νέο καθεστώς. Θυμίζω ακόμη μία φορά το μεγάλο πρόβλημα που είχε δημιουργηθεί και δεν θα είναι σωστό να επαναληφθεί όταν ψηφίστηκε ο ν.1892 και είχαμε έναν όγκο θεμάτων που εκκρεμούσαν και ένα πλήθος μεταβατικών διατάξεων που επί χρόνια ταλάνισαν το Υπουργείο Εθνικής Οικονομίας από το ν.1262. Επί χρόνια συζητούσε το Υπουργείο Εθνικής Οικονομίας τους φακέλους που έμπαιναν στις μεταβατικές διατάξεις και είχε μπλοκαριστεί το όλο σύστημα.
Νομίζω, κύριε συνάδελφε, ότι πρέπει να το δούμε κάτω απ' αυτό το πρίσμα. Να μην επιμείνουμε στην άρνησή μας, αλλά αντίθετα να ψηφίσουμε την προτεινόμενη τροπολογία.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κατ' αρχήν σε ό,τι αφορά τη χρονική δέσμευση, την ανέλαβα και εντός Νοεμβρίου θα υπάρχει το νομοσχέδιο αυτό στη Βουλή.
Σε ό,τι αφορά το θέμα των εκταμιεύσεων, είναι τελείως ανακριβές αυτό που είπατε.
Οι αιτήσεις επενδύσεων δεν κρίνονται από μέρα σε μέρα, ούτε από εβδομάδα σε εβδομάδα ούτε από μήνα σε μήνα. Κρίνονται δις του έτους, ανά εξάμηνο. Μαζεύονται αιτήσεις επί πέντε-έξι μήνες και κρίνονται όλες μαζί στις 15 Μαϊου. Μαζεύονται οι αιτήσεις το δεύτερο εξάμηνο και κρίνονται όλες μαζί 15 Δεκεμβρίου. 'Αρα, αναστολή υποβολής αιτήσεων επενδύσεων για δεκαπέντε, τριάντα, σαράντα, εξήντα μέρες , δεν έχει καμία απολύτως σημασία, διότι όσες υποβάλλονται τώρα ή θα υποβληθούν ως τον Ιανουάριο, Φεβρουάριο, Μάρτιο, όλες μαζί θα κριθούν 15 Μαϊου.
Το μόνο, που ζητάμε, είναι οι επενδυτές, που θα κριθούν ούτως ή άλλως 15 Μαϊου, να υποβάλουν τις αιτήσεις τους με βάση τα δεδομένα που θα ψηφιστουν με το νέο νόμο και όχι με υποθέσεις, φήμες ή ο,τιδήποτε άλλο.Είναι τόσο απλό, που πραγματικά διερωτώμαι γιατί γίνεται αυτή η συζήτηση. Είναι αυτονόητη αυτή η τεχνική ανάγκη και όσο προσεγγίζουμε το χρόνο ψηφίσεως του νομοσχεδίου από τη Βουλή, είναι υποχρεωμένη η Κυβέρνηση, η κάθε κυβέρνηση, εμείς τώρα, κάποια άλλη κυβέρνηση κάποια άλλη στιγμή, όταν υπάρχει τροποποίηση του νόμου, να προχωρήσει σε παρόμοιες ρυθμίσεις, που απαλλάσσουν το Κοινοβούλιο από την ταλαιπωρία να ψηφίζει μία σειρά από μεταβατικές διατάξεις, που έχουν πολύ αμφίβολο χαρακτήρα. Αυτή είναι η απλή αλήθεια και δεν νομίζω ότι αξίζει τον κόπο να επανέλθω.
ΠΡΟΕΔΡΕΥΩΝ (Λουκάς Αποστολίδης): Ο κ.Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εγώ θα επιμείνω στην άποψη ότι θα πρέπει να μην σταματήσουμε την υποβολή αιτήσεων. Και διαφωνώ με τον κύριο Υπουργό ότι τα πράγματα ειναι ξεκαθαρισμένα. Θέλουμε ή δεν θέλουμε επενδύσεις; Αν θέλουμε επενδύσεις, θα αφήσουμε τη ροή ισχύος του υπάρχοντος νόμου και το πολύ-πολύ να κάνουμε μια παρέμβαση και αντί να κρίνουμε αυτές τις υποβληθεισόμενες αιτήσεις στις 15 Μαϊου να τις κρίνουμε στις 15 Φεβρουαρίου και να κλείσει εκεί, ώστε να εφαρμοστεί ο καινούριος νόμος μετά τη δημοσίευσή του.
Ακουσα τον κύριο Υπουργό να λέει "θα έχω ένα μπλοκάρισμα". Κύριε Υπουργέ, δύο τινά συμβαίνουν. 'Η το νομοσχέδιο δεν είναι γνωστό ή είναι ολίγον γνωστό και έχει δυσμενέστερες διατάξεις και γι'αυτό θα έχετε μπλοκάρισμα ή ....
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Το είπαμε αυτό.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Αρα, πάτε να κάνετε ένα φρενάρισμα στις επενδύσεις. Σε αυτό είμαστε αντίθετοι. Δεν χάθηκε ο κόσμος να ισχύει ο μέχρι σήμερα ισχύων νόμος με τις διατάξεις αυτές και να έχουμε κάποιες επενδύσεις έστω και αν υπάρχει υπηρεσιακό μπλοκάρισμα. Γιατί περί αυτού πρόκειται. Θα δουλέψει η επιτροπή δύο μήνες νωρίτερα για να ξεκαθαρίσει το αρχείο; Δεν υπάρχει κανένα μπλοκάρισμα, ούτε σύγχυση μεταξύ ισχύοντος νόμου και μέλλοντος νόμου.
Φοβούμαι δε κύριε Υπουργέ, ότι η δέσμευσή σας την οποία σέβομαι, αλλά δεν μπορώ να τη δεχθώ από πλευράς υλοποίησης, θα υποβληθεί το Νοέμβριο. Το Νοέμβριο θα πέσουμε στο νομοθέτημα που λέγεται Προϋπολογισμός και από κει και πέρα θα πάμε στον Ιανουάριο. Αλλά θα υπάρχουν κάποιες άλλες διατάξεις ή κάτι άλλο επείγον, και έτσι δεν θα έχετε νόμο για να κάνετε επενδύσεις.
ΠΡΟΕΔΡΕΥΩΝ (Λουκάς Αποστολίδης): Ο κ.Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Δεν ξέρω αν ήταν πρόθεση της Κυβέρνησης με την τροπολογία αυτή να κερδίσει επαίνους από την Αξιωματική Αντιπολίτευση για το επενδυτικό ενδιαφέρον που υπάρχει στη χώρα μας και για τις πολλές νέες επενδύσεις που ετοιμάζονται. Γιατί μέχρι τώρα οι αγορεύσεις των ομιλητών που μιλούσαν περι του αντιθέτου. Και αν δεν ήταν στην προθεση της Κυβέρνησης, τελικώς εισέπραξε τα εύσχημα από την Αξιωματική Αντιπολίτευση. Νομίζω ότι αυτή η τοποθέτηση της Αξιωματικής Αντιπολίτευσης είναι και η αληθής. Αντανακλά την πραγματικότητα αλλά θα έλεγα πως είναι και ο πιό σωστός τρόπος άσκησης ελέγχου προς την Κυβέρνηση, μιά Κυβέρνηση που ιδιαίτερα η οικονομική της πολιτική και πολύ περισσότερο στο συγκεκριμένο τομέα, έχει την αποδοχή της επιχειρηματικής κοινότητας.
'Οσον αφορά την ουσία της τροπολογίας, νομίζω πως η πρόθεση είναι σαφής. Το 15θήμερο περίπου που θα μεσολαβήσει μεταξύ της ψήφισης αυτής της τροπολογίας και της συζήτησης και ψήφισης του νέου αναπτυξιακού νόμου, απλώς θα αποσυμφορήσει τις αρμόδιες υπηρεσίες και τα διοικητικά όργανα από μία συζήτηση που πολλές φορές θα είναι χωρίς περιεχόμενο. Και αυτό γιατί γνωρίζουμε όλοι πως πολύ πιθανόν τις τελευταίες στιγμές και τις τελευταίες ώρες να κατατεθούν επενδυτικοί φάκελοι, πέρα από τον υπάρχοντα προγραμματισμό, τη ροή και το ρυθμό για να αξιοποιήσουν πιθανές πτυχές και παραμέτρους του αναπτυξιακού νόμου ισχύει. Με την τροπολογία που σήμερα ψηφίζουμε, αναιρούμε τη λειτουργία του γι'αυτό το μικρό χρονικό διάστημα.
Ακόμη θα ήθελα να πω ότι η Νέα Δημοκρατία έχει πολλούς λόγους να υποψιάζεται ότι η Κυβέρνηση θα προσπαθήσει να κάνει τις γνωστές λογιστικές αλχημείες για την τακτοποίηση του προϋπολογισμού. Η ίδια είχε δείξει το δρόμο αυτό, να περικόπτει, δηλαδή, τις δημόσιες επενδύσεις στο τέλος του χρόνου. Αυτός ήταν ο πιο εύκολος δρόμος για να παρουσιάσει νοικοκυρεμένα κατά κάποιον τρόπο τα δημόσια οικονομικά.
Πιστεύω πως η Κυβέρνηση του ΠΑΣΟΚ ιδιαίτερα τον τελευταίο καιρό έχει δείξει μια άλλη πρακτική και ότι ιδιαίτερα στον τομέα των ιδιωτικών επενδύσεων δεν θα ακολουθήσει την πεπατημένη της Νέας Δημοκρατίας. 
ΠΡΟΕΔΡΕΥΩΝ (Λουκάς Αποστολίδης): Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Θα ήθελα να φωτίσω το Σώμα κάνοντας μια αναλογία για το τι προσπαθεί να κάνει εδώ η Κυβέρνηση. Κυκλοφορούν φήμες για αλλαγή του αναπτυξιακού νόμου και ερχόμαστε και σταματάμε την εφαρμογή του νόμου. Είναι κάτι αντίστοιχο με τις φήμες που κυκλοφορούν για τις αλλαγές των αντικειμενικών αξιών των ακινήτων οι οποίες θα πλήξουν πάρα πολύ κόσμο. Θα ήταν λογικό να έρθει η Κυβέρνηση με μια τροπολογία και να πει, από σήμερα και μέχρι να αλλάξουμε τις αντικειμενικές αξίες των ακινήτων σταματά κάθε μεταβίβαση ακινήτων, διότι θέλουμε όλους να τους εντάξουμε στις υψηλότερες αντικειμενικές αξίες και να τους φορολογήσουμε χειρότερα; Ε, αυτό κάνει αυτή η τροπολογία. Δυο μέτρα και δυο σταθμά για τους επενδυτές. 
Εφ' όσον θα κριθούν επενδύσεις στις 15 Δεκεμβρίου οποιοσδήποτε υποβάλλει αίτηση εντός των προθεσμιών θα πρέπει να κριθεί στις 15 Δεκεμβρίου βάσει του ισχύοντος νόμου. Δεν καταλαβαίνω, γίνεται αναστολή νόμου χωρίς να αλλάξει ο νόμος; Είναι απαράδεκτο αυτό που γίνεται. 
Είναι σαν να κυκλοφορούν διάφορες φήμες για διάφορες φορολογίες και τρέχει ο κόσμος να προλάβει και σεις να θέλετε να σταματήσετε αυτές τις κινήσεις. Αυτό πάτε να κάνετε τώρα για τις επενδύσεις. Να κρίνετε όποιες επενδύσεις γίνουν με βάση τον ισχύοντα νόμο μέσα στις προθεσμίες, στις 15 Δεκεμβρίου. Ας δουλέψουν λίγο παραπάνω οι υπηρεσίες και ας πάρουν υπερωρίες.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, έχετε να προσθέσετε τίποτα;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): 'Οχι κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ο κ. Δραγασάκης έχει το λόγο.
ΙΩΑΝΝΗΣ ΔΡΑΓΑΣΑΚΗΣ: Εγώ θέλω να επαναλάβω τα περί ανωμαλίας τα οποίο ο κ. Σφυρίου δεν κατάλαβε. Αυτό το οποίο ήξεραν οι επενδυτές μέχρι σήμερα είναι ότι μπορούν να υποβάλουν αιτήσεις με βάση τον υφιστάμενο νόμο μέχρι το τέλος του έτους. Υποψιάζομαι μάλιστα ότι πολλές προτάσεις δεν έχουν γίνει. Αν είναι πρόχειρος ο κύριος Υπουργός να μας πει πόσες προτάσεις έχουν ήδη κατατεθεί.
Οι πολλές προτάσεις ήταν να κατατεθούν το Νοέμβριο ή τις αρχές Δεκεμβρίου. Εφ' όσον ψηφίζεται τώρα αυτή η τροπολογία στην ουσία το δεύτερο εξάμηνο του 1997 δεν θα υπάρξουν εγκεκριμένες αιτήσεις για επενδύσεις διότι και αν ακόμη ψηφιστεί ο νέος νόμος το Νοέμβριο μέχρι να εξοικειωθούν οι επενδυτές θα περάσει χρόνος. 'Αρα υπάρχει πρόβλημα. 
Τώρα δεν θα ήθελα να προχωρήσω στην ερμηνεία του γιατί επιμένει ο Υπουργός. Απλώς με αυτά που είπα τεκμηρίωσα γιατί αυτή η τροπολογία ως έχει δεν πρέπει να ψηφιστεί.
ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επ' αυτής της τροπολογίας.
Ερωτάται το Σώμα: Γίνεται δεκτή η τροπολογία με γενικό αριθμό 1155 και με ειδικό αριθμό 39 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 1155 και ειδικό 39 έγινε δεκτή, όπως τροποποιήθηκε από τον κύριο Υπουργό.
Εισερχόμεθα στη συζήτηση της τροπολογίας με γενικό αριθμό 1157 και ειδικό 41.
Το λόγο έχει ο κ. Μαγκριώτης.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, δεν έχω να προσθέσω τίποτα. Νομίζω ότι είναι αυτονόητο. Απλώς διευκρινίζει κάποια σύγχυση προηγούμενου νομοθετήματος. 
ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν έχω αντίρρηση, κύριε Πρόεδρε. Πρόκειται για διαδικαστικό θέμα αν και δεν προκύπτει απόλυτα από τον τρόπο που είναι διατυπωμένη. Γι' αυτό είπα προηγουμένως να μας πει ο κύριος Υπουργός τι εννοεί. Η διάταξη δεν λέει αυτό που μου είπαν οι συνεργάτες του κυρίου Υπουργού. Απλώς θέλουμε μετά τη λήξη της προθεσμίας να μπορούν να εισέλθουν ως νέα μέλη - τα μέλη της ΟΚΕ. Κάτι τέτοιο εγώ δεν το καταλαβαίνω. Εν πάση περιπτώσει επειδή είναι διαδικαστικό το θέμα την ψηφίζω.
ΠΡΟΕΔΡΕΥΩΝ (Λουκάς Αποστολίδης): Ο κ. Κανταρτζής έχει το λόγο.
ΑΧΙΛΛΕΑΣ ΚΑΝΤΑΡΤΖΗΣ: Η τροπολογία αυτή κινείται στην πεπατημένη που χαράχτηκε με προηγούμενες τροπολογίες που έχουν περάσει και που είχαν σαν αποτέλεσμα τον περιορισμό στην εκπροσώπηση των εκλεγμένων εκπροσώπων των εργαζομένων στα διοικητικά συμβούλια των ΔΕΚΟ από τρεις σε δύο.
'Ερχεται, λοιπόν, με τη σημερινή τροπολογία στα πλαίσια αυτής της πεπατημένης να ρυθμίσει διαδικαστικά ζητήματα, εμείς διαφωνούμε μ'αυτήν τη λογική γιατί νομιμοποιεί την υποβάθμιση της συμμετοχής των εργαζομένων και την καταψηφίζουμε την τροπολογία.
ΠΡΟΕΔΡΕΥΩΝ (Λουκάς Αποστολίδης): Ο κ. Δραγασάκης έχει το λόγο.
ΙΩΑΝΝΗΣ ΔΡΑΓΑΣΑΚΗΣ: Δεν έχω τίποτε, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Απλώς απαντώ στον αξιότιμο εκπρόσωπο του Κ.Κ.Ε. ότι η τροπολογία αυτή είναι υπέρ των εργαζομένων γιατί καθιστά δυνατή τη συμμετοχή τους και αφού παρέλθει η προθεσμία των δύο μηνών.
ΠΡΟΕΔΡΕΥΩΝ (Λουκάς Αποστολίδης): Συνεπώς, κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 1157 και ειδικό αριθμό 41 και ερωτάται το Σώμα αν γίνεται δεκτή.
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 1157 και ειδικό 41 έγινε δεκτή κατά πλειοψηφία.
Εισερχόμαστε στη συζήτηση της τρίτης τροπολογίας του κυρίου Υπουργού με γενικό αριθμό 1156 και ειδικό αριθμό 40.
Ο κύριος Υπουργός έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, θα ήθελα να κάνω κάποιες μικρές αλλαγές στην τροπολογία αυτή και μία πολιτική δήλωση η οποία πιστεύω, ότι θα διευκολύνει τη συζήτηση για το θέμα της μετοχοποίησης των ΚΑΕ. 
Η πρώτη αλλαγή που θέλω να κάνω αφορά μία παράγραφο που έχει δώσει λαβή σε κάποιες παρανοήσεις. Είναι η αλλαγή της παραγράφου 2 η οποία είχε ως εξής: Με απόφαση του Υπουργού Εθνικής Οικονομίας είναι δυνατή η υπαγωγή στις διατάξεις του άρθρου 14 παράγραφος ... κ.λπ. όπως εκάστοτε ισχύει και άλλων εταιρειών που ανήκουν κατά πλειοψηφία στο δημόσιο ή σε φορείς του δημόσιου τομέα και ιδιωτικοποιούνται κατά τις διατάξεις του ν.2000/91.
Αυτή η διάταξη όπως είχε διατυπωθεί έδινε την εντύπωση ότι ο Υπουργός Εθνικής Οικονομίας μόνος του μπορεί να ιδιωτικοποιεί. Αυτό είναι τελείως λάθος. Εξάλλου ειναι και αντισυνταγματικό. Πώς είναι δυνατόν ένας Υπουργός χωρίς υπογραφή συναρμοδίου Υπουργού να προχωρεί σε απόφαση ιδιωτικοποίησης.
Για τις ιδιωτικοποιήσεις και αποκρατικοποιήσεις, κύριοι συνάδελφοι, ισχύει ο ν.2000/91 που είχε ψηφίσει η Νέα Δημοκρατία και σύμφωνα με το άρθρο 3 του ν.2000 που εξακολουθεί να ισχύει και εφαρμόζεται και από την παρούσα Κυβέρνηση, η Διϋπουργική Επιτροπή Αποκρατικοποιήσεων μετά από εισήγηση του αρμοδίου καθ'ύλην Υπουργού καθορίζει εκάστοτε με αποφάσεις της τους φορείς που θα αποκρατικοποιηθούν. Τι σημαίνει αυτό; Σημαίνει ότι για αποκρατικοποίηση του ΟΤΕ, των ΚΑΕ σήμερα, του Χρηματιστηρίου Αξιών Αθηνών μεθαύριο, των άλλων επιχειρήσεων που ανακοίνωσα όπως ΕΥΔΑΠ, λιμάνια κ.λπ. για την επόμενη τριετία για κάθε τέτοια απόφαση θα συνέρχεται η Διϋπουργική Επιτροπή Αποκρατικοποιήσεων με εισήγηση του αρμοδίου Υπουργού και θα παίρνει μία απόφαση.
'Αρα τίποτα δεν αλλάζει σε ό,τι αφορά τη λήψη αποφάσεως σχετικά με την αποκρατικοποίηση. Τίποτα απολύτως και θα ήταν συνταγματικά και λογικά αδιανόητο να άλλαζε με τροπολογία ενός Υπουργού. 'Αρα αυτό το κεφάλαιο το κλείνω.
Τώρα, η απόφαση του Υπουργείου Εθνικής Οικονομίας που εισάγεται με την παράγραφο 2 αφορά το εξής: Για να μπουν οι ΔΕΚΟ στο Χρηματιστήριο χρειάζονται ορισμένες παρεκκλίσεις από την ισχύουσα χρηματιστηριακή νομοθεσία, γιατί πολλές ΔΕΚΟ δεν πληρούν τις προϋποθέσεις αυτές.
'Οταν μετοχοποιήσαμε τον ΟΤΕ είχαμε κάνει χρήση μιας διατάξεως του νόμου της Νέας Δημοκρατίας 2166 βάσει της οποίας υπήρχε εξουσιοδότηση στην Επιτροπή Κεφαλαιαγοράς, στον κ. Θωμαδάκη που είναι τώρα πρόεδρος να προχωρήσει σε κάποιες παρεκκλίσεις σε ό,τι αφορά το ύψος του κεφαλαίου και σε κάποιες άλλες λεπτομερειακές ρυθμίσεις για να επιτραπεί η είσοδος του ΟΤΕ στο Χρηματιστήριο.
'Ομως, ο νόμος της Νέας Δημοκρατίας, ο 2166 έθετε ένα φωτογραφικό όριο, το όριο των πεντακοσίων δισεκατομμυρίων (500.000.000.000) δραχμών για να γίνει επιτρεπτή αυτή η παρέκκλιση. 'Ελεγε ότι επιτρέπονται παρεκκλίσεις για ΔΕΚΟ με μετοχικό κεφάλαιο πάνω από πεντακόσια δισεκατομμύρια (500.000.000.000) δραχμές. Φωτογράφιζε τον ΟΤΕ. Τώρα που έχουμε το θέμα των ΚΑΕ δεν τηρείται αυτό το όριο, και έλεγε αυτή η παράγραφος ότι ο Υπουργός Εθνικής Οικονομίας μπορεί να άρει αυτό το όριο ώστε να γίνει επιτρεπτή αυτή η παρέκκλιση από κάποιες διατάξεις για τα Καταστήματα Αφορολογήτων Ειδών.
Επειδή, όμως, η διατύπωση δίνει λαβή σε κάποιες παρανοήσεις, εμφανίζεται πολύ ευρεία αυτή η εξουσιοδότηση κρίνω σκόπιμο να αντικαταστήσω την παράγραφο αυτή με μία άλλη παράγραφο ισοδυνάμου αποτελέσματος η οποία όμως θα αφορά μόνο τα ΚΑΕ. 
Με άλλα λόγια υπάγω τα ΚΑΕ στις διατάξεις αυτού του νόμου σχετικά με την Επιτροπή Κεφαλαιαγοράς κατά παρέκκλιση του ορίου των πεντακοσίων δισεκατομμυρίων (500.000.000.000) δραχμών.
Η νέα παράγραφος, λοιπόν, σε αντικατάσταση της προηγούμενης, λέει ακριβώς το ίδιο πράγμα, το λέει όμως μόνο για τα ΚΑΕ, το οποίο σημαίνει, ότι μεθαύριο που θα έλθουμε για μια άλλη επιχείρηση θα επαναλάβουμε την εξαίρεση αυτή. Το μόνο που γίνεται. Αλλά, νομίζω ότι είναι ευκρινέστερο να το διατυπώσουμε: "για τα ΚΑΕ". Και είναι ευκρινέστερο γιατί η εμπειρία δείχνει, ότι για κάθε ΔΕΚΟ που μετοχοποιείται πρέπει να κάνουμε μια ειδική νομοθετική ρύθμιση. 'Αρα, μέσα στις παραγράφους θα γνωρίζετε από σήμερα, ότι θα υπάρχει και μια παρέκκλιση από το όριο των πεντακοσίων δισεκατομμυρίων (500.000.000.000) σε ό,τι αφορά τη διαμόρφωση των προϋποθέσεων εισαγωγής των ΔΕΚΟ στο Χρηματιστήριο.
Αυτή είναι η απλή πραγματικότητα, η οποία τώρα περιγράφεται με τη νέα παράγραφο 2, ως εξής: "Σε περίπτωση εισαγωγής στο Χρηματιστήριο Αξιών Αθηνών και πώλησης των μετοχών της εταιρείας ΚΑΕ Α.Ε, κατά τις διατάξεις του άρθρου 5, παράγραφος 1-γ' του ν. 2000/91 (Α206), όπως έχει τροποποιηθεί με το άρθρο 8, παράγραφος 8, εδάφιο 3 του ν. 2166/93 (Α137), εφαρμόζεται η διάταξη της παραγράφου 20 του άρθρου 14, του ν.2166/93 (Α137), όπως κάθε φορά ισχύει, ανεξάρτητα από το ύψος του γενικού συνόλου του ενεργητικού της". 
(Στο σημείο αυτό ο Υπουργός Εθνικής Οικονομίας και Οικονομικών κ. Παπαντωνίου καταθέτει για τα Πρακτικά το προαναφερθέν κείμενο το οποίο έχει ως εξής:
"Αντικατάσταση της παραγράφου 2
2. Σε περίπτωση εισαγωγής στο ΧΑΑ και πώλησης των μετοχών της εταιρείας ΚΑΕ ΑΕ, κατά τις διατάξεις του άρθρου 5 παρ. 1 - γ του Ν. 2000/91 (ΦΕΚ 206), όπως έχει τροποποιηθεί με το άρθρο 8 παρ. 8 εδ. 3 του Ν. 2166/93 (Α' 137), εφαρμόζεται η διάταξη της παραγράφου 20 του άρθρου 14 του Ν. 2166/93 (Α' 137), όπως κάθε φορά ισχύει, ανεξάρτητα από το ύψος του γενικού συνόλου του ενεργητικού της.)"
ΓΙΑΝΝΟΣ ΠΑΠΑΝΤΩΝΙΟΥ (Υπουργός ΕΘνικής Οικονομίας και Οικονομικών): 'Αρα, αίρω το όριο των πεντακοσίων δισεκατομμυρίων δραχμών (500.000.000.000), που είχε φωτογραφικά τεθεί στο νόμο του '93, για να επιτρέψω να μπουν στο Χρηματιστήριο, εφόσον έχει αποφασιστεί από τη Διϋπουργική Επιτροπή Αποκρατικοποιήσεων, τα ΚΑΕ, κατά παρέκκλιση των διατάξεων της χρηματιστηριακής νομοθεσίας. Αυτή είναι όλη η υπόθεση της παραγράφου 2.
Το δεύτερο που θέλω να προσθέσω, είναι να κάνω μια φραστική αλλαγή σε μια λέξη της παραγράφου 4 της τροπολογίας. 
Στην παράγραφο 4, στην έκτη σειρά, υπάρχει αναφορά στους "παρακάτω χώρους". Είναι λάθος. Πρέπει να πούμε "παραπάνω χώρους", διότι οι χώροι αυτοί προσδιορίζονται σε προηγούμενο εδάφιο. 'Αρα, αντί τη λέξη "παρακάτω" υπάρχει η λέξη "παραπάνω". 
Αυτές είναι οι δύο αλλαγές στην τροπολογία. 
Σε ό,τι αφορά το γενικότερο θέμα της μετοχοποίησης των ΚΑΕ, η δήλωση που θέλω να κάνω είναι: Πρώτον, η απόφαση έχει ληφθεί από την Διυπουργική Επιτροπή Αποκρατικοποιήσεων, σύμφωνα με τις διατάξεις του ν.2000. Δεύτερον, οι διαδικασίες που ακολουθούνται είναι ακριβώς οι ίδιες με τις διαδικασίες που ακολουθήθηκαν στον ΟΤΕ, αποτίμηση από εξωτερικό σύμβουλο, πρόσληψη χρηματοοικονομικών συμβούλων, που είναι η Εμπορική Τράπεζα, η Ιονική Τράπεζα και μια ξένη τράπεζα, Warburg. Είναι απόλυτα αδιάβλητοι και έγκυροι αυτοί οι φορείς. 'Ολες οι διαδικασίες που τηρούνται είναι ακριβώς ίδιες με τον ΟΤΕ. Είναι οι διαδικασίες που τηρούνται γενικά για μετοχοποίηση μεγάλων επιχειρήσεων, είτε ιδιωτικών είτε δημοσίων και στο Χρηματιστήριο Αθηνών και στα ξένα χρηματιστήρια. Δεν υπάρχει τίποτα ιδιαίτερο σε ό,τι αφορά αυτήν τη μετοχοποίηση. Είναι ακριβώς οι ίδιες διαδικασίες που με τόσο μεγάλη επιτυχία εφαρμόστηκαν στον ΟΤΕ. Οι νομοθετικές αυτές ρυθμίσεις είναι αναγκαίες και στα ΚΑΕ, όπως και πριν στον ΟΤΕ, όπως και στις επόμενες ΔΕΚΟ που θα μετοχοποιηθούν. Διότι υπάρχουν ιδιομορφίες νομικές που πρέπει οπωσδήποτε να αντιμετωπίζονται με ειδικές νομοθετικές ρυθμίσεις. Δυστυχώς, δεν υπάρχει γενικό νομικό πλαίσιο που μπορεί να εφαρμοσθεί, άρα ειδικές παρεμβάσεις θα γίνονται κάθε φορά για κάθε μετοχοποίηση.
Τέλος, θέλω να δηλώσω, ότι το ποσοστό το οποίο θα μετοχοποιηθεί στην παρούσα φάση, δηλαδή, στην προκείμενη περίπτωση, δεν θα υπερβεί το 25%. Και αυτό είναι μια δήλωση δεσμευτική για την Κυβέρνηση.
Με αυτές τις διευκρυνίσεις, παρακαλώ να εγκριθεί αυτή η σημαντική τροπολογία που θα ανοίξει το δρόμο από πλευράς χρηματιστηριακής και νομικής για να προχωρήσει η μετοχοποίηση ενός ποσοστού όχι υψηλότερου του 25% για τα ΚΑΕ.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Θα παρακαλέσω και τον κ. Μαγκριώτη και τον κ. Κωστόπουλο, για τη συζήτηση, να μου δώσουν τη δυνατότητα να δώσω το λόγο στον Kοινοβουλευτικό Eκπρόσωπο της Νέας Δημοκρατίας, τον κ. Αλογοσκούφη.
Αμέσως μετά θα έχετε εσείς το λόγο, κύριε Μαγκριώτη.
Ορίστε, κύριε Αλογοσκούφη, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εδώ έχουμε θέματα τα οποία άπτονται της διαχείρισης της περιουσίας του ελληνικού λαού. Και ήλθε σήμερα στη δημοσιότητα η αποκάλυψη, ότι η διαγραφή χρεών που ψηφίσαμε πριν από λίγο καιρό αφορούσε και τη διαγραφή χρεών ύψους εξακοσίων πενήντα πέντε εκατομμυρίων δραχμών (655.000.000) για συγγενή του Υφυπουργού Δημοσίων 'Εργων, του κ. Κολιοπάνου.
Είναι μια σκανδαλώδης περίπτωση όπου η αδιαφάνεια και η φαυλότητα με την οποία διαχειρίζεται η Κυβέρνηση αυτή τα χρήματα του ελληνικού λαού, δεν έχει μόνο πολιτικές διαστάσεις αλλά έχει και προσωπικές. Και σε οποιαδήποτε ευνομούμενη πολιτεία στην οποία οι Υπουργοί διατηρούν έστω και ψήγματα ευθιξίας, θα παραιτούντο.
Και θέλω να ρωτήσω τον παριστάμενο Υπουργό εάν γνώριζε τη συγκεκριμένη περίπτωση όταν υπέγραφε αυτήν την τροπολογία διότι είμαι βέβαιος ότι ο Υπουργός Γεωργίας τη γνώριζε και αν πρόκειται να παραιτηθεί κάποιος γι'αυτό το απαράδεκτο σκάνδαλο.
ΠΡΟΕΔΡΕΥΩΝ (Λουκάς Αποστολίδης): Ο κ.Μαγκριώτης, έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι συνάδελφοι, οι διευκρινίσεις που έδωσε ο Υπουργός που ήταν και ουσιαστικού περιεχομένου, όπως το ύψος των μετοχών που θα δοθούν σε ιδιώτες το 25% -είναι μια ουσιαστική διευκρίνιση και δέσμευση της Κυβέρνησης- όπως βεβαίως και οι διευκρινίσεις νομοτεχνικού χαρακτήρα, αλλά και "χωροταξικού" το κάτω να γίνει πάνω, νομίζω πως αναιρούν ορισμένες συγχύσεις που είχαν δημιουργηθεί στους συναδέλφους και βεβαίως κάνουν πολύ πιο άνετη τη συζήτηση αυτής της τροπολογίας.
Πρέπει να πω ότι αυτή η τροπολογία είναι εξόχως ουσιαστική. Και αυτό γιατί η Κυβέρνηση επιτέλους υλοποιεί τις δεσμεύσεις της για τη μετοχοποίηση των κερδοφόρων δημοσίων οργανισμών και δημοσίων επιχειρήσεων. Με τη χθεσινή δήλωση του Υπουργού Εθνικής Οικονομίας, ότι αυτό θα αναπτυχθεί στην επόμενη τριετία και σε μια σειρά άλλες δημόσιες επιχειρήσεις και οργανισμούς, δίνει τη δυνατότητα για την προσαρμογή και τον εκσυγχρονισμό τους, δίνει τη δυνατότητα για τη μετοχική και κεφαλαιουχική ενίσχυσή τους, δίνει τη δυνατότητα για την παρουσία τους στο νέο ανταγωνιστικό περιβάλλον, προσφέροντας υπηρεσίες και προϊόντα υψηλότερης ποιότητος και πιστότητος. 'Ολα αυτά συμβάλλουν στην οικονομική ανάπτυξη της χώρας και στη δημιουργία νέων θέσεων απασχόλησης.
Επί της συγκεκριμένης τροπολογίας, θα ήθελα να πω πως υπάρχει και μια διάταξη η οποία δεν είναι ταυτόσημη με την τροπολογία αυτή, που αναφέρεται στη δυνατότητα αγοράς μετοχών των ΔΕΚΟ που είναι εισηγμένες στο Χρηματιστήριο από τα ασφαλιστικά ταμεία που τη θεωρώ πάρα πολύ ουσιαστική, γιατί επιτέλους δίνει τη δυνατότητα στα ασφαλιστικά ταμεία να αξιοποιήσουν τους πόρους τους επενδυτικά, για να μπορέσουν να καλύψουν τις μεγάλες ανάγκες και τις μεγάλες υποχρεώσεις τους. Με μεγάλη, λοιπόν, σημασία και αυτή η παράγραφος της παρούσης τροπολογίας.
Επίσης θέλω να διατυπώσω ακόμη μια παρατήρηση. Τα είκοσι δισεκατομμύρια (20.000.000.000) δραχμές τα οποία είναι το τίμημα για την ενοικίαση, για την παραχώρηση του δικαιώματος της αποκλειστικής χρήσης αυτών των χώρων από το δημόσιο προς την νέα εταιρεία που θα προκύψει μετά τη μετοχοποίηση τη μερική, δηλαδή, ιδιωτικοποίησή της, πιστεύω πως δεν είναι ικανοποιητικό τίμημα. Τα είκοσι δισεκατομμύρια (20.000.000.000) δραχμές είναι περίπου η κερδοφορία των ΚΑΕ σε μια οικονομική περίοδο. Πιστεύω πως τώρα που δεν είναι απλώς η παραχώρηση δικαιώματος του δημοσίου προς μια εταιρεία αποκλειστικά του δημοσίου, της οποίας, δηλαδή, αποκλειστικός και μοναδικός μέτοχος είναι το δημόσιο, θα πρέπει να δούμε το τίμημα αυτό πλέον με ιδιωτικοοικονομικά κριτήρια και όχι με συμβολικά κριτήρια όπως ήταν μέχρι σήμερα και θα πρέπει να είναι υψηλότερο, εν πάση περιπτώσει διαπραγματεύσιμο με βάση την αναμενόμενη κερδοφορία και την προοπτική της νέας επιχείρησης.
Επίσης, θέλω να προσθέσω και να τονίσω πάλι αυτό που είπε ο κύριος Υπουργός στη διευκρίνισή του προηγουμένως, ότι η παραχώρηση μετοχών μετά την αύξηση του μετοχικού κεφαλαίου προς τους ιδιώτες επενδυτές θα οριοθετηθεί στο όριο του 25%. Νομίζω πως είναι μια φρόνιμη και σημαντική θα έλεγα επιλογή της Κυβέρνησης που όπως και με τον ΟΤΕ απέδειξε ότι η κατοχή του μάνατζμεντ από την πλευρά της πολιτείας για τέτοιους σημαντικούς κερδοφόρους τομείς, είναι ένα κρίσιμο στοιχείο. Οι ιδιώτες επενδυτές εμπιστεύονται τις δημόσιες επιχειρήσεις όπως λειτουργούν με ιδιωτικοοικονομικά κριτήρια. Μέσα από το νέο θεσμικό τους καθεστώς εμπιστεύονται το μάνατζμεντ του δημοσίου -ο ΟΤΕ έδειξε το δρόμο- και πιστεύω πως η επιθυμία που υπάρχει στο επενδυτικό κοινό για την αγορά μετοχών και από τα καταστήματα αφορολόγητων θα αποδείξει την εμπιστοσύνη στην οικονομική πολιτική της Κυβέρνησης.
Η τροπολογία κλείνει με μία παράγραφο, όπου το Δημόσιο πάρα πολύ σωστά διατηρεί το δικαίωμα είσπραξης των μεριδίων για το 1997 κατά τη διάρκεια του οποίου ήταν ο αποκλειστικός κάτοχος των μετοχών, γιατί η κερδοφορία της εταιρείας αφορά το δημόσιο και δεν αφορά τους νέους επενδυτές που θα εισέλθουν από το νέο οικονομικό έτος.
ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, έμεινα κατάπληκτος και φαντάζομαι και ο ελληνικός λαός με αυτά που γράφει ο Τύπος σήμερα -και εφόσον είναι αληθινά- και αυτά που είπε και ο κ. Αλογοσκούφης.
Η ηθική του πολιτικού κόσμου, κύριε Υπουργέ, είναι πάρα πολύ πεσμένη -βοά ο κόσμος- δεν μπορούμε να περπατήσουμε στους δρόμους και να δούμε τους ψηφοφόρους μας, διότι πλέον μας λένε "όλοι ίδιοι είσθε, το μόνο που κάνετε είναι να τα αρπάζετε". Λυπάμαι γι' αυτές τις φράσεις. Αν αυτό είναι αληθές -και θέλουμε απάντηση επ' αυτού, κύριε Υπουργέ- θα πρέπει να ληφθούν τα κατάλληλα μέτρα. 
Τώρα, στο θέμα της τελευταίας τροπολογίας. Κύριε Υπουργέ, πρέπει να σας πω πρώτον, ότι η τροπολογία αυτή θα έπρεπε να ήταν ή ενσωματωμένη στο νομοσχέδιο ή θα έπρεπε να αποτελέσει αντικείμενο ξεχωριστού νομοθετήματος, διότι περιλαμβάνει πάρα πολλά. Περιλαμβάνει τουλάχιστον τέσσερα ουσιαστικά θέματα από ό,τι βλέπω εδώ και μπορώ να πω ότι υπάρχει και πέμπτο, το οποίο υποκρύπτεται.
Θα σταθώ στο θέμα των διευκρινίσεων που κάνατε. Εδώ, θέλω να πω ότι κάνατε πάρα πολύ καλά που κάνατε τη διευκρίνιση και πιστεύω ότι ήμουν και η αιτία που την κάνατε...
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): 'Οντως, κύριε συναδελφε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ:... διότι προσπάθησα από χθες το απόγευμα, μελετώντας αυτούς τους νόμους, να βγάλω άκρη.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): 'Εχετε δίκιο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Και εσείς μεν, κύριε Υπουργέ, έχετε το επιτελείο σας και πατάτε το κουμπί και βγαίνει απέναντι το αποτέλεσμα, εμείς, όμως, όπως ξέρετε, πρέπει να μελετήσουμε επί σειρά ωρών. Βλέπετε πόσα νομοθετήματα είναι.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): 'Εχετε δίκιο, κύριε συνάδελφε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Πολύ καλά κάνατε, λοιπόν σήμερα -βεβαίως επαναλαμβάνω μετά από δικό μου κέντρισμα- και δώσατε αυτές τις διευκρινίσεις. 
Θα παρακαλέσω εδώ, κύριε Υπουργέ -και αυτό, κύριε Πρόεδρε, να μεταβιβασθεί και στην Κυβέρνηση- στο μέλλον, όταν υπάρχουν τροπολογίες και αναφέρονται στο άρθρο τάδε του νόμου τάδε, να υπάρχει μία περίληψη και πίσω να επισυνάπτονται τουλάχιστον και τα άρθρα του νόμου. Δεν μπορούμε να νομοθετούμε στο πόδι.
ΠΡΟΕΔΡΕΥΩΝ (Λουκάς Αποστολίδης): Είναι σωστό αυτό, κύριε συνάδελφε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, ήμουν από εκείνους που πίστευαν ότι παίρνετε εν λευκώ εξουσιοδότηση να πουλήσετε το ελληνικό κράτος. Καλά κάνατε, λοιπόν, και το διευκρινίσατε και το είπα και στον κύριο Γενικό Γραμματέα και στους συνεργάτες σας και πέρασε και στους δημοσιογράφους και κακως ίσως πέρασε έτσι. 
'Οσον αφορά την τροπολογία αυτή, δεν έχουμε κανένα λόγο ως προς το τυπικό μέρος να διαφωνήσουμε, αλλά θα διαφωνήσουμε στο ουσιαστικό μέρος. Σε εκείνο που θα ήθελα να σταθώ, όμως, κύριε Υπουργέ, είναι η παράγραφος 3 της τροπολογίας.
Κύριε Υπουργέ, εδώ πρόκειται για ένα ολόκληρο κεφάλαιο. Αναφέρεσθε -και εδώ δεν μας το έχετε διευκρινίσει- στο ότι "επιτρέπεται σε φορείς κοινωνικής ασφάλισης" -και για να το απλοποιήσουμε, στα ασφαλιστικά ταμεία- "κατά τη διαχείριση των διαθεσίμων τους και ύστερα από απόφαση του Δ.Σ. να αγοράζουν και να πουλούν μετοχές εισηγμένες στο Χρηματιστήριο".
'Εχω να παρατηρήσω τα εξής: Πρώτον, πολλοί νόμοι για τα ασφαλιστικά ταμεία. Σήμερα, την περίοδο που διανύουμε, το ασφαλιστικό των Ελλήνων πολιτών, είναι ίσως το δυσκολότερο κομμάτι, αν προσθέσουμε και τις ήξεις αφήξεις απόψεις και μελέτες του κ. Σπράου και όλοι οι 'Ελληνες -οι δημόσιοι υπάλληλοι είναι έτοιμοι να παραιτηθούν για να μη χάσουν τα δικαιώματά τους- αγωνιούν για το μέλλον το δικό τους, των παιδιών τους και για τα γηρατειά τους.
Δεύτερον, παρατηρείται το φαινόμενο της πολυνομίας, κύριε Υπουργέ. 'Εχουν έλθει εδώ πολλές τροπολογίες για τα ασφαλιστικά ταμεία. Αντί να έλθει ένας νόμος και να τα ξεκαθαρίσουμε κάθε λίγο και λιγάκι παρουσιάζονται διάφορες τροπολογίες. Από ό,τι ξέρω μέχρι σήμερα, αυτό μου λέει και η τροπολογία, τα ασφαλιστικά ταμεία δεν έχουν δικαίωμα να αγοράζουν και να πωλούν μετοχές -από ό,τι θυμάμαι, έχουν δικαίωμα να αγοράζουν και να πωλούν μόνο σταθερούς τίτλους- και σήμερα τους δίνετε το δικαίωμα να κάνουν αυτή τη δουλειά.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, με συγχωρείτε, γιατί ζήτησα το λόγο για διαδικαστικό θέμα...
ΠΡΟΕΔΡΕΥΩΝ (Λουκάς Αποστολίδης): Συνεχίστε, κύριε συνάδελφε, και θα έχετε το χρόνο να ολοκληρώσετε τις σκέψεις σας.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ευχαριστώ, κύριε Πρόεδρε.
Κύριε Υπουργέ, παρέχετε το δικαίωμα στα διοικητικά συμβούλια των ταμείων -και είναι γνωστό ότι τα διοικητικά συμβούλια των ταμείων δεν αποτελούνται ούτε από τεχνοκράτες ούτε από σοβαρούς γνώστες των ασφαλιστικών προβλημάτων στην Ελλάδα, αλλά κυρίως είναι σύνηθες το φαινόμενο να αποτελούνται από κομματικούς φίλους- να διαχειρίζονται τα ταμειακά υπόλοιπα των ταμείων. Και ξέρουμε σήμερα ότι όλα τα ταμεία κατά κανόνα έχουν ταμειακά υπόλοιπα. 
Κύριε Υπουργέ, γιατί το κάνετε; Πρώτον, για να καλύψετε πιθανές ελλείψεις ζητήσεως των αυριανών μετοχών που θα εισαχθούν στο Χρηματιστήριο; Το κάνετε για να παίξουν στο Χρηματιστήριο και να κερδίσουν χρήματα ή το πιθανότερο, να παίξουν στο Χρηματιστήριο και να χάσουν αυτό το πλεόνασμα που έχουν κάνει μέχρι σήμερα;
Δεύτερον, όταν, κύριε Υπουργέ, ο κοινωνικός διάλογος βρίσκεται σε εξέλιξη και ένα από τα σοβαρά θέματα είναι τα ασφαλιστικά ταμεία, εσείς φέρνετε τροπολογία; Και γιατί βιάζεστε να φέρετε σήμερα αυτήν την τροπολογία; Και τέλος, πώς, όταν σήμερα η Γ.Σ.Ε.Ε. απεργεί -και νομίζω ότι ένα από τα αιτήματά της είναι και το θέμα των ασφαλιστικών ταμείων- εμείς νομοθετούμε πριν ή συνεννοηθείτε τουλάχιστον με τους άμεσα ενδιαφερομένους και πριν ή ενημερώσετε με ένα νομοσχέδιο πλήρες τι γίνεται με τα ασφαλιστικά ταμεία; Εμείς αυτήν τη διάταξη, κύριε Υπουργέ, την καταψηφίζουμε με πλήρη συνείδηση ότι είναι απαράδεκτη, για να μη χρησιμοποιήσω κανένα άλλο κοσμητικό επίθετο.
Και τέλος, κύριε Υπουργέ, τα ΚΑΕ. Διάβασα σήμερα στις εφημερίδες ότι χθες αναγγείλατε ότι μία σωρεία επιχειρήσεων κρατικών, το φιλέτο των ελληνικών επιχειρήσεων, οδηγείται σε μετοχοποίηση. Είναι η καινούρια ορολογία και η οποία αφορά τι; Αφορά ένα τμήμα της ελληνικής περιουσίας, το πλέον καθαρό, το οποίο θα μεταβιβαστεί βεβαίως μέσω Χρηματιστηρίου στην ιδιωτική οικονομία. Κατ'αρχήν είναι σωστό, αλλά έχω δύο ενστάσεις.
Η πρώτη ένσταση: Τα χρήματα αυτά να οδηγηθούν, κύριε Υπουργέ, σε επενδύσεις, όχι να τα πάρουμε να τα ρίξουμε σε καταναλωτικές δαπάνες στον προϋπολογισμό. 
Η δεύτερη ένσταση: 'Η θα γίνουν επενδύσεις στις ίδιες εταιρείες -αν σηκώνουν οι εταιρείες αυτές και έχουν παραγωγή- ή, κύριε Υπουργέ, να οδηγηθούν σε επενδύσεις άλλης μορφής και όχι να κλείσουν βραχυχρόνια ανάγκες προϋπολογισμού. Γιατί είναι γνωστό ότι η Κυβέρνηση διακατέχεται από αυτό το άγχος και κηνυγάει συνεχώς, με τις αποφάσεις που παίρνει, το πώς θα κλείσει τις τρύπες που ανοίγονται βραχυχρόνια μπροστά της.
Η δεύτερη γενική παρατήρηση, κύριε Υπουργέ, είναι στο θέμα των αποκρατικοποιήσεων. Δεν περπατάει η Κυβέρνησή σας στις αποκρατικοποιήσεις. Αν μου πείτε ότι οι μετοχοποιήσεις είναι αποκρατικοποιήσεις, θα σας πω ότι "πιθανόν ναι, αλλά κατά ποσοστό 10%". Ποια είναι η πορεία των αποκρατικοποιήσεων; Μας είπατε πέρσι στον προϋπολογισμό ότι θα αποκρατικοποιήσετε την Τράπεζα Κρήτης και την Τράπεζα Κεντρικής Ελλάδος. Δεν μας είχατε πει τίποτα άλλο. Διάβασα τα Πρακτικά. Διαπιστώνουμε ότι ούτε η Τράπεζα Κρήτης αποκρατικοποιήθηκε ούτε η Κεντρική Τράπεζα Ελλάδος. Τι θα κάνετε με τις αποκρατικοποιήσεις; Τι κάνετε με τις προβληματικές επιχειρήσεις; 'Εχετε σκοπό να εξυγιάνετε αυτόν τον τόπο για να προχωρήσει ή θα έχουμε συνεχώς το αυριανό άγχος και αφήνουμε το μέλλον αυτού του τόπου;
'Οσον αφορά τα ΚΑΕ, πιστεύω ότι τα είκοσι δισεκατομμύρια (20.000.000.000) δραχμές, τίμημα το οποίο παίρνετε για να μεταβιβάσετε αυτό το δικαίωμα πώλησης φορολογουμένων ειδών, είναι κατ'εμέ μικρό, διότι αφού μόνο το 1998, κατά την έκθεση του Γενικού Λογιστηρίου, απώλειται ποσό εννέα δισεκατομμυρίων (9.000.000.000) δραχμών, για τα επόμενα πέντε χρόνια το ποσό αυτό είναι της τάξεως, αν μάλιστα γίνει και πληθωριστικό ποσό, των πενήντα δισεκατομμυρίων (50.000.000.000) και εξήντα δισεκατομμυρίων (60.000.000.000) δραχμών. Προεξοφλούμενο, κύριε Υπουργέ, δεν μπορεί να είναι είκοσι δισεκατομμύρια (20.000.000.000), μπορεί να είναι τριάντα πέντε δισεκατομμύρια (35.000.000.000), μπορεί να είναι μίνιμουμ τριάντα δισεκατομμύρια (30.000.000.000), μπορεί να είναι και σαράντα δισεκατομμύρια (40.000.000.000) δραχμές. 'Αρα, λοιπόν, διαφωνούμε και ως προς το ποσό αυτό και επομένως καταψηφίζουμε και αυτήν τη διάταξη.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Κανταρτζής έχει το λόγο.
ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, δύο βασικά θέματα έρχονται να ρυθμισθούν με την τροπολογία αυτή, η οποία κατατέθηκε προχθές το βράδυ. Το ένα θέμα έχει σχέση με τα ασφαλιστικά ταμεία, με τους πόρους και τα αποθεματικά των ασφαλιστικών ταμείων και το δεύτερο θέμα βέβαια έχει σχέση με την ιδιωτικοποίηση των καταστημάτων αφορολογήτων ειδών.
Το πρώτο πράγμα που πρέπει να επισημάνουμε, είναι -κατά τη γνώμη μας- ο πραξικοπηματικός τρόπος που έρχονται να ρυθμισθούν τόσο σημαντικά θέματα. Δεν μπορεί αυτά τα ζητήματα να λύνονται με τροπολογίες μέσα σε μια μέρα, έτσι ώστε κανείς να μην προλάβει να πάρει χαμπάρι τι γίνεται. Η διαδικασία αυτή, πέρα απ'όλα τ'άλλα, δείχνει και την ανησυχία της Κυβέρνησης από την προώθηση αυτών των πολιτικών επιλογών, που έχει ήδη αποφασίσει.
Για να μπούμε τώρα στην ουσία των θεμάτων, για το πρώτο θέμα που έχει σχέση με τα ασφαλιστικά ταμεία, που ρυθμίζεται στην παράγραφο 3, βεβαίως είναι γνωστό ότι με παλαιότερες διατάξεις είχατε δώσει το δικαίωμα στα ασφαλιστικά ταμεία να επενδύουν και σε μετοχές.
Χθες μάλιστα τους δώσατε τη δυνατότητα δήθεν να "αξιοποιήσουν" τα αποθεματικά τους μέσα από επενδύσεις στα ελληνικά πιστοποιητικά, δηλαδή, στην πραγματικότητα βάλατε τα αποθεματικά των ταμείων στη διάθεση των μεγαλοεπιχειρηματιών, που θέλουν να ασκήσουν πολιτική διείσδυσης στα Βαλκάνια. Δεν έχουν τα χρήματα για να κάνουν την πολιτική αυτή, τους δίνετε τις δημόσιες επιχειρήσεις, τους δώσατε και τους πόρους των ασφαλιστικών ταμείων, τα αποθεματικά τους. Επισημάναμε αυτό το ζήτημα, δεν ακούσαμε όμως κουβέντα από τα άλλα κόμματα.
'Ερχεσθε σήμερα με αυτή την τροπολογία και δίνετε τη δυνατότητα στα διοικητικά συμβούλια χωρίς κανέναν έλεγχο να επενδύσουν τα αποθεματικά τους ξανά στο Χρηματιστήριο. Είναι φανερό πού οδηγεί αυτή η λογική, στην πλήρη διασπάθιση των πόρων των ασφαλιστικών ταμείων. Σε τελευταία ανάλυση, οδηγεί σε πλήρη διασπάθιση των πόρων των ασφαλισμένων. Τα οδηγείτε στη χρεωκοπία και μάλιστα τη στιγμή που έρχεσθε να επιβάλλετε καινούριες περικοπές στα ασφαλιστικά δικαιώματα και τις κατακτήσεις των εργαζομένων, που ήταν αποτέλεσμα σκληρών αγώνων για δεκαετίες ολόκληρες.
Για το δεύτερο ζήτημα που έχει σχέση με την ιδιωτικοποίηση των καταστημάτων αφορολογήτων ειδών, βεβαίως είναι γνωστό ότι τα καταστήματα αυτά, τα οποία μέχρι σήμερα ανήκουν εξ ολοκλήρου στο δημόσιο, είναι μια από τις πιο κερδοφόρες εμπορικές επιχειρήσεις στη χώρα μας, αν δεν είναι η πιο κερδοφόρα, με δεκάδες δισεκατομμύρια δραχμές καθαρά κέρδη ετησίως.
'Ερχεσθε τώρα και το φιλέτο αυτό της εθνικής μας οικονομίας, τις κερδοφόρες επιχειρήσεις του δημόσιου και του ευρύτερου δημόσιου τομέα, το παραδίδετε σε ιδιώτες με την ιδιωτικοποίηση μέσω της μετοχοποίησης, η οποία θα γίνει. Το αποτέλεσμα βέβαια δεν αλλάζει. Σε τελική ανάλυση, ο δημόσιος πλούτος, η περιουσία του ελληνικού λαού, θα περιέλθει στα χέρια της ντόπιας και της ξένης ολιγαρχίας, της πλουτοκρατίας. Είμαστε αντίθετοι με αυτήν τη διάταξη και ζητάμε την απόσυρσή της. 
Οι διαβεβαιώσεις του κυρίου Υπουργού ότι ξεκινάμε με το 25% και μετά βλέπουμε, δεν είναι τίποτε άλλο παρά μόνο ένας εύσχημος τρόπος για να προχωρήσουν αύριο-μεθαύριο με ελεύθερα τα χέρια στο πλήρες ξεπούλημα αυτών των επιχειρήσεων. 
Δεν θα στερηθεί μόνο πόρους και κέρδη το δημόσιο από το ξεπούλημα αυτής της επιχείρησης. Θα έχουμε μείωση του ενεργητικού του και προπαντός, θα πλήξει και την εθνική μας οικονομία, αφού είναι γνωστό ότι τα καταστήματα αφορολογήτων ειδών, με την τακτική που ακολουθούσαν τα τελευταία χρόνια, συνέβαλαν στην προώθηση και προβολή των ελληνικών προϊόντων.
Είναι φανερό βέβαια ότι αυτοί που θα πάρουν στον έλεγχό τους τα καταστήματα αυτά, για το μόνο πράγμα που δεν θα ενδιαφέρονται, θα είναι τι είδους προϊόντα θα πλασάρουν. Το μόνο που θα τους ενδιαφέρει είναι πώς θα αυξήσουν τα κέρδη τους και έτσι έρχεται ένα ακόμη πλήγμα στην ανάπτυξη και την εθνική οικονομία αυτού του τόπου. Καταψηφίζουμε αυτές τις διατάξεις.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Δανέλλης έχει το λόγο.
ΣΠΥΡΙΔΩΝ ΔΑΝΕΛΛΗΣ: Κύριε Πρόεδρε, κυρίες και κύριοι συνάδελφοι, η πρώτη μας παρατήρηση και ένσταση είναι η μεθοδολογία, την οποία ακολούθησε ο κύριος Υπουργός γι'αυτές τις εξαιρετικά σοβαρές τροπολογίες, διότι δεν είναι δυνατόν τέτοιου είδους ζητήματα να συζητούνται μ'αυτόν τον τρόπο.
Δεν συζητήθηκαν καν στη Διαρκή Επιτροπή. Επί της ουσίας τώρα, νομίζω ότι το κεντρικό στοιχείο της τροπολογίας είναι η παράγραφος 2. Με μία απλή απόφαση του Υπουργού Εθνικής Οικονομίας είναι δυνατή η πώληση δια μέσου του Χρηματιστηρίου μετοχών των ΔΕΚΟ.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).
Τώρα το ποιες εταιρείες είναι αυτές, το πόσες, με ποιο χρονοδιάγραμμα με ποια στρατηγική για την οικονομία της εταιρείας, δεν αναφέρεται. Νομίζω ότι το πολιτικό κεντρικό πρόβλημα είναι ότι ο Υπουργός Εθνικής Οικονομίας αποκτά τη δυνατότητα να πωλεί μετοχές ΔΕΚΟ και πέραν του 49% του μετοχικού κεφαλαίου των ΔΕΚΟ ή των θυγατρικών της. Αυτό τουλάχιστον συνεπάγεται από τη συγκεκριμένη διατύπωση, η οποία υπάρχει. Και ναι μεν ο κύριος Υπουργός δεσμεύεται ότι αφορά μόνο στο 25%, αλλά δεν ξέρουμε αύριο αυτό το 25% σε ποια οροφή θα φθάσει.
Υπάρχει μία και μοναδική ερμηνεία γι' αυτή την επιλογή και νομίζω ότι δεν είναι βεβαίως η ορθή, διότι εν ονόματι και εν όψει των υποχρεώσεών μας στην οικονομία για την ένταξή μας στην Ο.Ν.Ε αντί να επιλέξουμε ουσιαστικά το νοικοκύρεμα της οικονομίας και των ΔΕΚΟ στην κρίσιμη τριετία 1997-1999 για την ένταξη στο τρίτο στάδιο αποφασίζουμε και επιλέγουμε πιθανά την πώληση των μετοχών των ΔΕΚΟ, ούτως ώστε να καλύψουμε τα ελλείμματα και το δημόσιο χρέος. 
Αυτή τουλάχιστον είναι η δική μας ερμηνεία στη συγκεκριμένη πρόταση. Πιστεύουμε ότι ουσιαστικά αυτή η πολιτική είναι βεβαίως λογιστικής διαχείρισης της οικονομίας, που δεν οδηγεί και δεν δίνει απάντηση στα σημερινά -όπως φαίνεται, τουλάχιστον- αδιέξοδα.
Οι ΔΕΚΟ, οι δημόσιες επενδύσεις και το δεύτερο Κοινοτικό Πλαίσιο Στήριξης είναι κατά κοινή ομολογία η ατμομηχανή της ανάπτυξης και ισχύει τουλάχιστον στην Ελλάδα μέχρι το 2006 και αυτό δεν πρέπει να το αγνοούμε.
Με τις ΔΕΚΟ τι γίνεται; Τις εγκαταλείπουμε; Η εξυγίανση και ο εκσυγχρονισμός τους, όπως και ο διορισμός των μάναντζερ, όπως είχαμε αποφασίσει, αναβάλλονται μέχρι τις 31.12.1999 ως γνωστόν. Με τις δημόσιες επενδύσεις δεν βλέπουμε κάποια ιδιαίτερη πρόοδο. Το δεύτερο Κοινοτικό Πλαίσιο Στήριξης παρουσιάζει εξαιρετικές καθυστερήσεις και βεβαίως η Ευρωπαϊκή 'Ενωση φαίνεται να μην εγκρίνει τις κυβερνητικές αλλαγές για τους πόρους.
Θεωρούμε ότι αυτή η πολιτική επιλογή δεν συνιστά πολιτική πρότασης για την οικονομία, αφού και δεν είναι ιδιωτικοποίηση, αλλά δεν είναι και μετοχοποίηση, όπως π.χ. του ΟΤΕ που μπήκε με στρατηγική, με επιχειρησιακό σχέδιο, με σχέδιο επενδύσεων, με σχέδιο ανάπτυξης και βεβαίως με σχέδιο διείσδυσης και διεθνών συνεργασιών. 
Θεωρούμε ότι είναι δημοσιονομική λογιστική διαχείριση των ονομαστικών δεικτών του προγράμματος σύγκλισης και επελέγη η πώληση των μετοχών για απόκτηση χρημάτων στον προϋπολογισμό, ούτως ώστε να μην υποχρεωθεί η Κυβέρνηση να συντάξει νέο έκτακτο πρόγραμμα σύγκλισης. 
Διαφωνούμε με τη διάταξη αυτή όχι γιατί είμαστε γενικά και αόριστα κατά των μετοχοποιήσεων ή κατά της ιδιωτικοποίησης. Ο Συνασπισμός είναι αντίθετος με την τροπολογία, διότι δεν είναι πολιτική πρόταση εξόδου από την κρίση και δεν στοχεύει στην ανάδειξη της ελληνικής οικονομίας και των ΔΕΚΟ. 
Νομίζω ότι ο κύριος Υπουργός πρέπει να μας απαντήσει σε κάποια κρίσιμα ερωτήματα, τα οποία τίθενται με την ευκαιρία της συζήτησης αυτής της τροπολογίας ειδικά.
Ποια είναι η στρατηγική που υπάρχει για τις ΔΕΚΟ; Με ποιο πρόγραμμα δράσης για κάθε ΔΕΚΟ ξεχωριστά προχωρούμε; Με ποια τακτική συμμαχιών και διεθνών συνεργασιών, ώστε να αντέξουν οι ΔΕΚΟ στο διεθνή ανταγωνισμό και στο νέο οικονομικό περιβάλλον της ανταγωνιστικότητας και της κατάργησης βεβαίως του προστατευτισμού που μας περιμένει, χωρίς να έχουν υπογραφεί οι προγραμματικές συμφωνίες για τις προμήθεις των ΔΕΚΟ που εκκρεμούν -και ξέρουμε σε ποιο ύψος- και χωρίς να έχει ξεκαθαρίσει η Κυβέρνηση τις επιλογές της. Θέλουμε ΔΕΚΟ ισχυρές και ανταγωνιστικές και σε ποιους τομείς της οικονομίας και για ποιους λόγους δημοσίου συμφέροντος; 
Είναι ερωτήματα, τα οποία δεν έχουν απαντηθεί και νομίζω ότι θα πρέπει να απαντηθούν.
Σε περίπτωση που επιλέγουμε την ιδιωτικοποίηση μέσω του Χρηματιστηρίου των ΔΕΚΟ σε ποιους τομείς και για ποιες ΔΕΚΟ συγκεκριμένα. Και βεβαίως σε αυτήν την περίπτωση, γιατί δεν επιλέγει η Κυβέρνηση διεθνείς διαγωνισμούς, εάν όντως επιθυμούμε την ιδιωτικοποίηση.
Μία φράση θα πω μονάχα για την πρώτη παράγραφο, η οποία φοβόμαστε ότι θέτει κάποια ζητήματα και πολιτικής και ηθικής τάξης. 
Νομίζουμε ότι πίσω από τις συγκεκριμένες διατυπώσεις όπου καταργείται το Οικονομικό Επιμελητήριο με τις αποφάσεις του και διάφορα θεσμικά ζητήματα, εύκολα κάποιος θα μπορεί να παρατηρήσει ότι είναι μία φωτογραφική διάταξη και επειδή δεν πρέπει καν να το συζητάμε, θα πρέπει η πρώτη παράγραφος οπωσδήποτε να καταργηθεί.
Εν πάση περιπτώσει, εμείς καταψηφίζουμε αυτή την τροπολογία και βεβαίως προτείνουμε την απόσυρσή της. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά-γενικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα επτά μαθητές και μαθήτριες, με δύο συνοδούς-καθηγητές από το 1ο Λύκειο Βουλιαγμένης.
Η Βουλή τους καλωσορίζει.
(Χειροκροτήματα)
Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, με την πρώτη παράγραφο της προτεινόμενης τροπολογίας συμφωνούμε, διότι λαμβάνει πρόνοια για υπαλλήλους, οι οποίοι είχαν εργασθεί στο Χρηματιστήριο, προτού τη ρύθμιση περί Οικονομικού Επιμελητηρίου, όταν μόνο επιστήμονες μπορούν να καταλάβουν τέτοιες θέσεις. Είναι σωστή αυτή η ρύθμιση. Είναι μία μεταβατική ρύθμιση και τακτοποιεί μια κατάσταση που θα προκύψει από εδώ και πέρα, εφόσον τίθενται νέες προϋποθέσεις. Συμφωνούμε μ' αυτήν την παράγραφο.
Με τη δεύτερη παράγραφο διαφωνούμε ριζικά και με το νόμο επί του οποίου στηρίζεται αυτή η εξουσιοδότηση, να εκδίδονται υπουργικές αποφάσεις για να επιλέγονται ποιες ΔΕΚΟ ιδιωτικοποιούνται.
Εμείς, κύριε Πρόεδρε, πιστεύουμε ότι πρέπει να γίνει μια γενική συζήτηση στη Βουλή και να τοποθετηθούν όλα τα κόμματα, όσον αφορά ποιους τομείς δέχονται να είναι κρατικοί, ποιους ιδιωτικοί και ποιους κοινωνικοποιημένοι. Δεν μπορεί επιλεκτικά κάθε φορά, με μια γενική εξουσιοδότηση από το νόμο του 2091, η Κυβέρνηση να επιλέγει ποια ΔΕΚΟ θα ιδιωτικοποιεί και για ποιους λόγους.
Με την τρίτη παράγραφο διαφωνούμε άρδην, διότι για πρώτη φορά επιτρέπεται τα αποθεματικά των ασφαλιστικών ταμείων που προορίζονται για την εξασφάλιση των γηρατειών και για την ασφάλεια της αρρώστειας των Ελλήνων εργαζομένων, να μπαίνουν στο Χρηματιστήριο και να παίζουν με τζόγο.
Εάν, κύριε Πρόεδρε, -ας υποθέσουμε- η Διοίκηση του ΙΚΑ επενδύσει σε κάποιες μετοχές στο Χρηματιστήριο και αυτή η εταιρεία των μετοχών αποτύχει, τι θα γίνει με το μέλλον των εργαζομένων; Είναι τρομερό, λυπηρό και απαράδεκτο.
Κύριε Πρόεδρε, η συντηρητική παράταξη, επί πολλά χρόνια τα αποθεματικά των ασφαλιστικών ταμείων, τα είχε κατατεθειμένα ατόκως στην Τράπεζα της Ελλάδος και η όποια ανάπτυξη έγινε, έγινε εις βάρος των ασφαλιστικών ταμείων. Γι' αυτό σήμερα τα ασφαλιστικά ταμεία πάσχουν και δεν μπορούν να ανταπεξέλθουν στις υποχρεώσεις των ασφαλισμένων.
'Ερχεται το ΠΑΣΟΚ, υπερθεματίζει σ' αυτήν την απαράδεκτη αντίληψη περί κοινωνικής ασφάλισης και δίνει άδεια στα ασφαλιστικά ταμεία να τζογάρουν στο Χρηματιστήριο, δηλαδή, να πάνε στο καζίνο. Είναι απαράδεκτο. Το μόνο που θα επετρέπετο είναι, να καταθέτουν τα αποθεματικά σε Τράπεζες, με διαπραγμάτευση του επιτοκίου, διότι είναι μεγάλα ποσά και θα μπορούσαν να επιτύχουν μεγάλα επιτόκια. 'Οχι μόνο το καταψηφίζουμε, αλλά δεν το συζητάμε, είναι απαράδεκτο.
Με την τέταρτη, πέμπτη, έκτη και έβδομη παράγραφο είμαστε αντίθετοι. Γιατί; Θα κάνω μια αναφορά. Η Νέα Δημοκρατία, η δήθεν φιλελεύθερη παράταξη μόνο στην οικονομία, γιατί στην πολιτική θα δούμε τι είναι, λέγει ότι οι δημόσιες επιχειρήσεις είναι βάρος. Εάν είναι βάρος, γιατί επιλέγετε τις κερδοφόρες επιχειρήσεις να εισάγετε στο Χρηματιστήριο, δηλαδή, να τις ιδιωτικοποιείτε;
Εάν δεν είναι βάρος, τότε γιατί δεν συμφέρουν στο κράτος, αφού φέρνουν έσοδα; 'Η, λοιπόν, είναι βάρος, επομένως τις μη κερδοφόρες πρέπει να ιδιωτικοποιήσουμε ή εάν είναι κερδοφόρες, άρα συμβάλλουν στο ταμείο του κράτους και πρέπει να διατηρηθούν. Ποιο εκ των δύο προτιμά και η Νέα Δημοκρατία και το ΠΑΣΟΚ;
Πρέπει, λοιπόν, να γίνει ένας δημόσιος διάλογος, να επιλεγούν οι τομείς που θα είναι κρατικοί και αυτοί να είναι απείραχτοι. Και όσοι τομείς κρίνει η Βουλή ότι πρέπει να ιδιωτικοποιηθούν, να προχωρήσουμε. Η επιλεκτική ιδιωτικοποίηση είναι και ύποπτη και σκανδαλώδης. Πράγματι η εταιρεία καταστημάτων αφορολογήτων ειδών (Κ.Α.Ε.) είναι κερδοφόρα. Ποιος ο λόγος ιδιωτικοποίησης;
Εδώ, κύριε Πρόεδρε, επειδή το κυρίως νομοσχέδιο το περάσαμε γρήγορα, οι τροπολογίες που είναι ένα άλλο νομοσχέδιο -είναι τρία νομοσχέδια- θα παρακαλούσα κάποια άνεση χρόνου. 'Αλλωστε τελειώνω, μένει η τελευταία τροπολογία.
Κύριε Πρόεδρε, ρωτώ ευθέως τον κύριο Υπουργό: 'Εως πότε θα ισχύει το καθεστώς λειτουργίας καταστημάτων αφορολογήτων ειδών στα πλαίσια της Ευρωπαϊκής 'Ενωσης; Μπορείτε να μου απαντήσετε, κύριε Υπουργέ;
ΓΕΩΡΓΙΟΣ ΒΟΥΛΓΑΡΑΚΗΣ: Το λέει μέσα.
ΑΝΑΣΤΑΣΙΟΣ ΙΝΤΖΕΣ: Τότε γιατί η σπουδή;
Με αυτές τις παρατηρήσεις, κύριε Πρόεδρε, δηλώνω ότι καταψηφίζουμε το νομοσχέδιο πλην της παραγράφου 1 που είναι θετική.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, ζητήσατε το λόγο, αλλά είναι δύο συνάδελφοι ακόμη εγγεγραμμένοι. Να μιλήσουν και οι δύο συνάδελφοι και μετά να δευτερολογήσετε εσείς.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Πολύ ευχαρίστως, να τους ακούσουμε, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ.Βουλγαράκης έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Από τα διάφορα θέματα που ρυθμίζει η τροπολογία, κύριε Πρόεδρε, θέλω να σταθώ σε δύο σημεία που κατά τη γνώμη μου έχουν ιδιαίτερη σημασία. Το ένα σημείο αφορά στα αποθεματικά των ασφαλιστικών ταμείων και το δεύτερο αφορά τα Κ.Α.Ε.
Κατ'αρχήν, κύριε Υπουργέ, προσωπικά δεν θα είχα καμία αντίρρηση να δίδεται η ευχέρεια στα ασφαλιστικά ταμεία να διαχειρίζονται την περιουσία τους κατά τρόπο αποτελεσματικό. 'Ομως, με τη διάταξη όπως αυτή που φέρνετε εδώ, παρουσιάζεσθε σαν να προσπαθείτε ευκαιριακά να ρυθμίσετε ένα ζήτημα, δεδομένου ότι εντός ολίγων εβδομάδων η Εθνική Τράπεζα, θα κάνει αύξηση μετοχικού κεφαλαίου και ζητάει την υποστήριξη του κόσμου. Και βεβαίως θέλατε να σηκώσετε ενδεχομένως το Χρηματιστήριο, προκειμένου να μπορέσουν οι ΔΕΚΟ οι οποίες υπάρχουν, να πουληθούν σε καλύτερη τιμή.
Θα μου επιτρέψετε να σας πω ότι εδώ μπορεί μεν να υιοθετείτε τη λογική του ότι ο σκοπός αγιάζει τα μέσα, όμως αυτή η λογική φοβούμαι ότι μπορεί να οδηγήσει σε αδιέξοδα. Υπάρχουν ορισμένες απλές ερωτήσεις οι οποίες διατυπώνονται και οι οποίες δυστυχώς δεν έχουν βρει μέχρι τώρα από μέρους του Υπουργείου απάντηση και μάλιστα κατά τρόπο πειστικό για την Εθνική Αντιπροσωπεία. Τι θα συμβεί αν π.χ. τα ασφαλιστικά ταμεία, όπως συνέβη με μεγάλους διεθνείς οργανισμούς και τράπεζες, στη διαχείριση των διαθεσίμων τους μέσω μετοχών, πέσουν έξω;
Τι θα συμβεί αν από μία κακή διαχείριση και από μία εσφαλμένη εκτίμηση αγοράς, δεν καταφέρουν να διατηρήσουν αυτά τα οποία ο ελληνικός λαός, οι εργαζόμενοι στην προκειμένη περίπτωση, τους ενεπιστεύθηκαν; Υπάρχουν προτάσεις των ασφαλιστικών ταμείων που να εισηγούνται το πώς αυτή η διαδικασία θα γίνει, ποιοι θα έχουν την ευθύνη, πώς ακριβώς θα μπορέσουν αυτά όλα τα πράγματα να υλοποιηθούν;
Θεωρώ, κύριε Υπουργέ, χωρίς να διαφωνώ με την ουσία αυτής της διάταξης, ότι θα πρέπει να τη μελετήσετε σε βάθος, αναγνωρίζοντας φυσικά την πρόθεσή σας να βοηθήσετε το Χρηματιστήριο, όμως νομίζω ότι στην περίπτωση αυτή θα πρέπει να κοιτάξετε το θέμα λίγο πιο σοβαρά και σε λίγο περισσότερο βάθος.
Υπάρχει τώρα και το δεύτερο θέμα, το θέμα των καταστημάτων αφορολόγητων ειδών. Τι κατάλαβα εγώ; Εγώ κατάλαβα ότι το κράτος πουλάει στο κράτος, χαρίζοντας ουσιαστικά κάποια λεφτά και έναντι ενός ευτελούς τιμήματος στη συνέχεια, μέρος αυτής της εταιρείας θα μετοχοποιηθεί.
Κύριε Πρόεδρε, θεωρώ ότι κατ' αρχήν το νομοσχέδιο εσφαλμένα αντιμετωπίζει τα ΚΑΕ ως μία επιχείρηση. Τα ΚΑΕ θα μπορούσαν να ήταν πολλές επιχειρήσεις, θα μπορούσαν να ήταν διαφορετικές επιχειρήσεις των αεροδρομίων, διαφορετικές επιχειρήσεις των λιμένων, διαφορετικές επιχειρήσεις των χερσαίων καταστημάτων. Και υπήρχε το παράδειγμα αυτό -να θυμίσω στην Εθνική Αντιπροσωπεία ότι μέχρι το 1994 το κατάστημα των Ευζόνων λειτουργούσε ξεχωριστά από τα υπόλοιπα ΚΑΕ και βεβαίως λειτουργούσε με καθεστώς ιδιωτικής οικονομίας. Επιχείρηση το είχε. Η ίδια η έκθεση σημειώνει ότι μόνο για το 1998 θα απωλεστούν εννέα δισεκατομμύρια (9.000.000.000) δραχμές. Με ένα σύντομο υπολογισμό γίνεται εύκολα κτανοητό ότι η πράξη αυτή η οποία επιχειρείται με την τροπολογία, εκτός του ότι θα καταφέρει να έχει μια ταμειακή διευθέτηση από κονδύλιο σε κονδύλιο μέσα στα λογιστικά κιτάπια του Γενικού Προϋπολογισμού του Κράτους πέραν όλων των άλλων δεν θα καταφέρει να δώσει στο δημόσιο το αναμενόμενο ποσό το οποίο θα μπορούσε ενδεχομένως να δώσει ένας διεθνής διαγωνισμός αντιμετωπίζοντας ένα ένα ξεχωριστά τα καταστήματα αυτά σαν αυθύπαρκτες μονάδες.
Κύριε Υπουργέ και θέλω αυτό να το προσέξετε χειρίζεστε αυτήν τη στιγμή μία από τις πιο κερδοφόρες επιχειρήσεις που έχει το κράτος. Η αντίρρηση η δική μας δεν είναι ότι αυτές πρέπει να ιδιωτικοποιηθούν. Αντιθέτως εμείς πιστεύουμε ότι αυτές πρέπει να ιδιωτικοποιηθούν και μπορεί να αποτελέσουν ένα λαμπρό παράδειγμα ιδιωτικοποίησης όπου το κράτος μεν να πάρει πολλά λεφτά, όχι μόνο για ταμειακούς λόγους και από την άλλη μεριά να δοθεί η δυνατότητα στον ιδιωτικό τομέα να μπει μέσα.
Υπάρχει και μια δεύτερη παρατήρηση που θέλω να κάνω. Γιατί διατηρείτε το μονοπώλιο στα ΚΑΕ; Δεν θα μπορούσε να είναι περισσότερες των μία επιχειρήσεων να μπουν στη διαδικασία αυτή; Θεωρώ ότι αυτό πέραν των άλλων νοθεύει και τον ελεύθερο ανταγωνισμό. Για φανταστείτε εσείς αύριο μεθαύριο μια προσφυγή στα δικαστήρια η οποία να αμφισβητεί το καθεστώς αυτό του μονοπωλείου, ρυθμίζετε, δηλαδή, το έτος 1997 και άλλα μονοπώλια; 
Κύριε Πρόεδρε, κύριε Υπουργέ θεωρώ ότι ασφαλώς τα ΚΑΕ πρέπει να ιδιωτικοποιηθούν. Βεβαίως να εξευρεθεί μια διαδικασία η οποία και ταμειακά να μπορεί να βοηθάει το κράτος, αλλά να το βοηθάει και να μην το βάζει μέσα. Και φοβούμαι ότι αυτή η διαδικασία το βάζει μέσα.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο Βουλευτής Αθηνών κ. Αθανάσιος Αλευράς ζητεί ολιγοήμερη άδεια απουσίας στο εξωτερικό. Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Ο κ. Γεωργακόπουλος έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, εγώ θα σταθώ μόνο στα θέματα των ΚΑΕ. 
Κύριε Υπουργέ, θέλετε να ιδιωτικοποιήσετε το 25%. Καλώς να το ιδιωτικοποιήσετε. Θέλω βέβαια να υπενθυμίσω στη Νέα Δημοκρατία ότι εκείνη ιδιωτικοποίησε τα ΚΑΕ το 1979. Τα ΚΑΕ είναι η επικερδέστερη εμπορική επιχείρηση της χώρας. Σαράντα χιλιάδες τοις εκατό αποδίδει το μετοχικό κεφάλαιο το οποίο έχει βάλει το δημόσιο για τα ΚΑΕ. Πενήντα εκατομμύρια (50.000.000) και είκοσι δισεκατομμύρια (20.000.000.000) θα είναι τα κέρδη τα οποία φέτος θα αποδώσει.
Τα ΚΑΕ είναι η επικερδέστερη και η μεγαλύτερη εμπορική επιχείριση της χώρας όταν έχει τζίρο για το 1997 περίπου πενήντα πέντε δισεκατομμύρια (55.000.000.000) και προβλέπεται ότι ο τζίρος το 1999 θα φθάσει τα ογδόντα με ογδόντα πέντε δισεκατομμύρια (80.000.000.000-85.000.000.000).
Δεν κατάλαβα ένα πράγμα που κάνετε εδώ. Αφαιρείτε το δικαίωμα που είχε το δημόσιο να παίρνει το 15% επί του τζίρου και αυτό το ενσωματώνετε στα κέρδη και εννοείτε ότι ένα μέρος από τα κέρδη θα έρθει στο ποσοστό που θα μείνει στο δημόσιο. Γιατί απεμπολείτε αυτό το δικαίωμα το οποίο έχει το δημόσιο, όταν δεν πουλάτε την πλειοψηφία των μετοχών και απλώς πουλάτε τη μειοψηφία των μετοχών των ΚΑΕ; Γιατί να μη διατηρήσει το δικαίωμα αυτό το δημόσιο; Και λέτε ότι τα εννέα δισεκατομμύρια (9.000.000.000) τα οποία θα έχει απώλεια για το 1998, θα τα πάρει από την αύξηση των κερδών. Μα, η αύξηση των κερδών θα ήταν έτσι κι αλλιώς, ένα επιπλέον έσοδο του δημοσίου.
'Αρα, υπάρχει μία απώλεια εδώ των εσόδων του δημοσίου.
Δεύτερον, η αποτίμηση των ΚΑΕ πρέπει να γίνει αξιολογώντας τα κέρδη, την προβολή των κερδών συν το 10% των μετοχών. Εάν γίνει αυτό -δεν ξέρω εάν έχει γίνει μελέτη στο Υπουργείο από ορκωτούς λογιστές, αλλά νομίζω ότι έχει γίνει στο Υπουργείο Οικονομικών μία μελέτη- ανεβάζει την αξία των ΚΑΕ στα εκατόν είκοσι δισεκατομμύρια (120.000.000.000). Εκατόν είκοσι δισεκατομμύρια (120.000.000.000) είναι σήμερα η αξία των μετοχών από την προβολή η οποία γίνεται στα κέρδη συν το 10% των μετοχών.
Εάν υποστηρίξουν κάποιοι ότι η αξία αυτή θα πέσει για το 1999 και ότι θα χάσουν αυτό το δικαίωμα τα ΚΑΕ, κάνουν λάθος. Διότι, το 80% των πωλήσεων των ΚΑΕ είναι προς τρίτες χώρες και μόνο το 20% είναι προς την Ευρωπαϊκή 'Ενωση. Και σ'αυτό το καθεστώς να πάμε, εάν πούμε ότι το 1999 θα είναι ογδόντα δισεκατομμύρια (80.000.000.000) οι πωλήσεις των ΚΑΕ, τότε τα εξήντα δισεκατομμύρια (60.000.000.000) θα πρέπει να προέρχονται, όπως και σήμερα, από τα καταστήματα αφορολογήτων ειδών και μόνο τα είκοσι δισεκατομμύρια (20.000.000.000) θα είναι από φορολογημένα είδη. Και πάλι εάν κάνουμε αναγωγή των κερδών συν τις μετοχές, τότε πάλι η αξία των μετοχών των ΚΑΕ φθάνει τα εκατόν είκοσι δισεκατομμύρια (120.000.000.000) δραχμές.
(Στο σημείο αυτό, την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Σχετικά με την αποτίμηση θέλω να πω το εξής: Δεν ξέρω εάν η Κυβέρνηση έχει να απαντήσει στο συγκεκριμένο σημείο εάν πράγματι υπάρχει αυτή η αποτίμηση και ποια θα είναι η μετοχή, τι σκοπεύει να εισπράξει από τα ΚΑΕ.
Θέλω επίσης, να επισημάνω ότι είναι λάθος η άποψη την οποία εξέφρασε ο συνάδελφος κ. Ιντζές ότι τάχα το Χρηματιστήριο είναι τζόγος, είναι ιππόδρομος, είναι καζίνο. Κάνετε λάθος, κύριε συνάδελφε. Εάν έχετε τέτοια αντίληψη ότι το Χρηματιστήριο είναι ιππόδρομος, τζόγος και καζίνο, τότε πραγματικά...
ΑΝΑΣΤΑΣΙΟΣ ΙΝΤΖΕΣ: ...(Δεν ακούστηκε)
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν δύναται να καταστεί. Μπορεί κάποιοι να το εκλαμβάνουν ως τζόγο, αλλά το Χρηματιστήριο δεν είναι τζόγος. Το Χρηματιστήριο είναι μία υπηρεσία η οποία βοηθάει την ανάπτυξη, τις επενδύσεις κ.ο.κ. Εάν εσείς θέλετε να είναι κατατεθειμένα για να παίρνουν 6% ή 7% από τα επιτόκια και να μην μπορούν να πάρουν 10%, 20%, 30% που μπορεί να πάρει η αξία των μετοχών που μπορεί να έχουν επενδύσει τα ασφαλιστικά ταμεία, τότε κάνετε λάθος. Διότι ουσιαστικά στερείτε από τα ασφαλιστικά ταμεία και έμμεσα στους πολίτες, στους εργαζόμενους να πάρουν συντάξεις μεγαλύτερες από τα κέρδη τα οποία θα έχουν από το Χρηματιστήριο.
Δεν καταλαβαίνω, λοιπόν, ποια είναι η λογική σας. Εάν η λογική σας είναι ότι θα χάσουν κάποιες μετοχές, θέλω να σας πω ότι δεν θα πάει κανένα ταμείο να επενδύσει όλο του το χαρτοφυλάκειο σε μία εταιρεία. Και γνωρίζετε ότι μόνο με την πολυδιάσπαση αναιρείται ο κίνδυνος αυτών των οποίων φοβόσαστε.
Εν πάση περιπτώσει, τα είκοσι δισεκατομμύρια (20.000.000.000) που δίνετε ως δικαίωμα για το μονοπώλιο, είναι πάρα πολύ λίγα. Θα έπρεπε να είναι περισσότερα, εφόσον ένα μέρος ουσιαστικά πηγαίνει στους ιδιώτες. Διότι για πενήντα χρόνια τα πέντε δισεκατομμύρια (5.000.000.000) που αναλογούν στο 1/4 που θα πωλήσετε, είναι πάρα πολύ λίγα σχετικά με την αξία που έχουν σήμερα τα ΚΑΕ και με τα κέρδη τα οποία παρουσιάζουν.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, θέλω να δώσω κάποιες απαντήσεις στα ερωτήματα που τέθηκαν στη διάρκεια της συζητήσεως αυτής.
Κατ' αρχήν σε ότι αφορά το θέμα των είκοσι δισεκατομμυρίων (20.000.000.000) δραχμών που είναι η αξία του μονοπωλίου αυτού, το οποίο παραχωρεί το δημόσιο στα ΚΑΕ, είναι αγαπητοί συνάδελφοι μία εσωτερική μετακίνηση πόρων μεταξύ της εταιρείας και του αποκλειστικού μετόχου. Δεν ισχύει αυτό που είπατε ότι πέντε δισεκατομμύρια (5.000.000.000) από τα είκοσι δισεκατομμύρια (20.000.000.000) θα πάνε στους νέους μετόχους διότι η κίνηση γίνεται τώρα και ο αποκλειστικός μέτοχος είναι το δημόσιο. Και εάν βάζαμε ένα άλλο τίμημα αυτό θα αφαιρείτο από την τιμή που θα πωλήσουμε. 'Αρα δεν έχουμε κανένα κέρδος. Είναι μία καθαρά θεωρητική διαδικασία εάν αυξήσουμε τα είκοσι δισεκατομμύρια (20.000.000.000) και τα κάνουμε σαράντα δισεκατομμύρια (40.000.000.000). Μπορούμε να το κάνουμε, δεν έχουμε κανένα απολύτως πρόβλημα, αλλά θα έχουμε μηδενικό κέρδος γιατί προς το παρόν είμαστε το 100% του μετόχου, ο αποκλειστικός μέτοχος και οποιαδήποτε εσωτερική μετακίνηση πόρων μεταξύ ημών και της εταιρείας δεν έχει κανένα απολύτως οικονομικό περιεχόμενο.
Δεύτερον, σε ό,τι αφορά τους ασφαλιστικούς φορείς, υπάρχει μία μεγάλη σύγχυση, αγαπητοί συνάδελφοι -και διερωτώμαι πραγματικά -αν στη Νέα Δημοκρατία γνωρίζετε το καθεστώς το οποίο ισχύει.
Με δικό σας νόμο του 1990, άρθρο 14 επιτρέπεται η διάθεση από δημοσίους οργανισμούς και ασφαλιστικά ταμεία ποσοστού 20% ετησίως από τα κατατεθειμένα κεφάλαια και σε μετοχές ανωνύμων εταιρειών. 'Αρα εδώ και επτά χρόνια ισχύει το δικαίωμα αυτό. Εμείς το απελευθερώσαμε έτι περαιτέρω, όχι σε ποσοστό αλλά σε διαδικασίες, αφαιρώντας την έγκριση του αρμοδίου Υπουργείου με το νόμο των δαπανών.
'Αρα και τώρα τα ασφαλιστικά ταμεία και το ΙΚΑ και ο,τιδήποτε άλλο, αγαπητοί συνάδελφοι, είναι σε θέση να αγοράζουν ή να πωλούν στο Χρηματιστήριο οποιεσδήποτε μετοχές. Υπήρχε όμως ένα κενό στη διάταξη. Δεν περιελάμβανε το δικαίωμα των ασφαλιστικών ταμείων να επενδύσουν σε νέες μετοχές που εκδίδονται. Αφορούσε μόνο μετοχές ήδη εισηγμένων μετοχών. Για το λόγο αυτό όταν μετοχοποιήσαμε τον ΟΤΕ περάσαμε μία διάταξη που έλεγε ότι επιτρέπεται σε φορείς κλπ. να αγοράζουν και να πωλούν μετοχές εισηγμένες στο Χρηματιστήριο, όπως συμβαίνει ήδη ή μετοχές που διατίθενται σε δημόσια εγγραφή. Και βάλαμε ένα όριο πεντακοσίων δισεκατομμυρίων (500.000.000.000) για να περιορίσουμε το δικαίωμα αυτό στον ΟΤΕ.
Αυτό που κάνω δεν είναι τίποτα άλλο, παρά αίρω και πάλι το όριο των πεντακοσίων δισεκατομμυρίων (500.000.000.000). 'Αρα τι λέω; Λέω ότι επιτρέπεται σε φορείς κοινωνικής ασφάλισης κλπ. να αγοράζουν ή να πωλούν μετοχές εισηγμένες στο Χρηματιστήριο ή μετοχές που διατίθενται με δημόσια εγγραφή όλων των εταιρειών που ιδιωτικοποιούνται. 'Αρα, όχι μόνο όσων έχουν κεφάλαιο πάνω από πεντακόσια δισεκατομμύρια (500.000.000.000). 'Αρα πάλι βγάζω έξω τη φωτογραφία του ΟΤΕ και διευρύνω το υπάρχον δικαίωμα των ασφαλιστικών ταμείων μέχρι 20% να καλύπτει το δικαίωμα αυτό και άλλες αποκρατικοποιούμενες επιχειρήσεις. Τίποτα περισσότερο. 
Επαναλαμβάνω, λοιπόν, ότι το 20% ισχύει, ότι το 20% εφαρμόζεται, και απλώς αίρω το όριο των πεντακοσίων δισεκατομμυρίων (500.000.000.000). Δεν είναι τίποτα περισσότερο από αυτό.
Θα ήθελα να κάνω δύο ακόμα σχόλια πριν κλείσω, κύριε Πρόεδρε. 
Σε ό,τι αφορά το θέμα των ΚΑΕ που έθεσε ο αγαπητός συνάδελφος κ.Ιντζές, πράγματι κάποια στιγμή -δεν ξέρουμε πότε ακριβώς- θα καταργηθεί το αφορολόγητο σε ό,τι αφορά τις χώρες της Ευρωπαϊκής Ενώσεως. Αυτό όμως δεν θίγει τα Αφορολόγητα Είδη ούτε στην Ελλάδα ούτε στο εξωτερικό, διότι είναι πολύ ισχυρές οι εμπορικές επιχειρήσεις και αναπροσανατολίζονται προς άλλες κατευθύνσεις. Και σε κάθε περίπτωση το προνόμιο αυτό θα ισχύει για όλες τις τρίτες χώρες. 
Τέλος σε ό,τι αφορά την αξία των ΚΑΕ, αγαπητέ κύριε Γεωργακόπουλε, δεν θέλω εδώ να παίξουμε την κολοκυθιά που παίξαμε στο νόμο του ΟΤΕ, πόση είναι η αξία του ΟΤΕ. Ούτε εσείς ούτε εγώ ούτε ο μέτοχος ούτε ο εργαζόμενος ούτε ο συνδικαλιστής, είναι σε θέση να αποτιμήσει μία επιχείρηση. Υπάρχουν εξειδικευμένες εταιρείες αποτίμησης απόλυτα αδιάβλητες και έγκυρες. Σ' αυτές αναθέσαμε και την αποτίμηση του ΟΤΕ και την αποτίμηση των ΚΑΕ και θα αναθέσουμε και την αποτίμηση για οποιεσδήποτε άλλες ΔΕΚΟ και θα στηριχθούμε σε αυτές τις εκτιμήσεις. Δεν θέλω να παίξω το παιχνίδι αυτό της κολοκυθιάς.
Κλείνοντας, αγαπητοί συνάδελφοι, σε ό,τι αφορά την πολιτική μετοχοποιήσεων γενικότερα, είναι αναγκαία για λόγους αποτελεσματικότητας, για λόγους διαφάνειας στη διαχείριση, γιατί μπαίνει το μάτι του ιδιώτη μετόχου στη Γενική Συνέλευση και είναι ιδιαίτερα κρίσιμο αυτό το στοιχείο. Και τέλος, τα έσοδα από τη μετοχοποίηση δεν πάνε όλα στο δημόσιο, πάει ένα ποσοστό στο δημόσιο όπως σε κάθε μέτοχο. Το μείζον ποσοστό πάει πάντα μέσα στην επιχείρηση για να στηρίξει τον εκσυγχρονισμό και την ανάπτυξη. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Προέδρε, στην αρχή της διαδικασίας είχα θέσει ένα ερώτημα. Η Νέα Δημοκρατία, χωρίς να γνωρίζει τις συγγενικές σχέσεις, είχε χαρακτηρίσει, δια του Κοινοβουλευτικού Εκπροσώπου κ. Τσιτουρίδη, τη διαγραφή των εξακοσίων πενήντα τεσσάρων εκατομμυρίων (654.000.000) δραχμών, από τα χρέη της ΧΕΛΠΑ ΑΕ, ως πρόταση σκανδαλώδη και προκλητική.
Σήμερα ο κ. Κολιοπάνος επιβεβαίωσε τη συγγενική σχέση με την εταιρεία αυτή. Γνωρίζατε τη συγγενική σχέση όταν υπογράφατε την τροπολογία του κ. Τζουμάκα; Δεν μου απαντήσατε. Παρακαλώ να μου δώσετε μια απάντηση.
'Ερχομαι τώρα στο θέμα της τροπολογίας που συζητάμε. Η Νέα Δημοκρατία είναι υπέρ της αποκρατικοποίησης, διότι θεωρεί ότι η αποκρατικοποίηση είναι μια αναπτυξιακή πολιτική, μια πολιτική προστασίας των καταναλωτών και μια πολιτική καταπολέμησης της ανεργίας. Αυτοί είναι οι λόγοι για τους οποίους η αποκρατικοποίηση για μας είναι μια κεντρική πολιτική. Η αποκρατικοποίηση όμως έχει ορισμένες προϋποθέσεις, έχει και ορισμένα αποτελέσματα, αν γίνει σωστά. Η αποκρατικοποίηση προϋποθέτει ενίσχυση του ανταγωνισμού. Δεν συμβαδίζει με διατήρηση μονοπωλίων εκεί που υπάρχουν και τα μονοπώλια αυτά είναι τεχνητά.
Η αποκρατικοποίηση επιφέρει και προϋποθέτει αλλαγή του τρόπου διοίκησης των επιχειρήσεων. Επιφέρει εξυγίανση των παραγωγικών τομέων της οικονομίας. Προϋποθέτει διαφάνεια και απαιτεί ρυθμιστική αναμόρφωση προκειμένου να μην εκμεταλλεύονται οι αποκρατικοποιούμενες επιχειρήσεις τον καταναλωτή.
Τι κάνει η Κυβέρνηση; Η Κυβέρνηση τώρα έχει εξαγγείλει ένα πρόγραμμα -το έχει εξαγγείλει πολλές φορές, το εξήγγειλε πάλι και χθες- μετοχοποίησης, όχι αποκρατικοποίησης. Η μετοχοποίηση, κύριε Υπουργέ, όπως την κάνετε είναι δυσφήμιση της αποκρατικοποίησης, διότι κυριαρχείται από μια εισπρακτική λογική, κυριαρχείται από μια λογική διατήρησης των μονοπωλίων -όπου υπάρχουν- απομυζά τις εταιρείες από τα κέρδη που κάνουν για να καλύψει τις "τρύπες" του προϋπολογισμού, χωρίς επιτυχία. 'Εχουμε το πρόσφατο παράδειγμα της δημιουργίας της δημόσιας επιχείρησης κινητών αξιών, η οποία δημιουργήθηκε με μόνο στόχο να χρησιμοποιεί τα έσοδα από αποκρατικοποιήσεις, προκειμένου να πληρώνει επιχορηγήσεις που θα έπρεπε να πληρώνει ο προϋπολογισμός.
Τι θα έπρεπε να γίνει, προκειμένου τα ΚΑΕ να έχουν αυτά τα αποτελέσματα της αποκρατικοποίησης; Πρώτον, θα έπρεπε να καταργηθεί το μονοπώλιο της μιας εταιρείας στις πωλήσεις αφορολογήτων ειδών.
Είσαστε πολυταξιδευμένος, κύριε Υπουργέ, όπως και πολλοί από μας. Πάμε στα ξένα αεροδρόμια και βλέπουμε ότι τις πωλήσεις αφορολογήτων ειδών τις κάνουν πολλές εταιρείες. Υπάρχουν αεροδρόμια στο εξωτερικό, στα οποία υπάρχουν εκατοντάδες εταιρείες που πωλούν αφορολόγητα είδη. Δεν υπάρχει μια εταιρεία. Λειτουργεί εκεί ο ανταγωνισμός, εξυπηρετείται ο καταναλωτής και εξυπηρετείται το δημόσιο, διότι το δικαίωμα του να πωλείς αφορολόγητα είδη είναι δικαίωμα, το οποίο μπορεί να πουλήσει μια κυβέρνηση.
Αντί, λοιπόν, να πουλάτε την επιχείρηση, όπως κάνετε εδώ, πουλήστε τα δικαιώματα σε πολλές εταιρείες, δημιουργήστε ένα πλαίσιο ανταγωνιστικό και όχι ένα πλαίσιο μονοπωλιακό. Και τα έσοδα που θα πάρετε θα είναι πολύ περισσότερα απ' αυτά που προσδοκάτε να πάρετε από αυτή εδώ τη διαδικασία. Και ο καταναλωτής θα ωφεληθεί και θα υπάρξει μια ανάπτυξη της εμπορικής δραστηριότητας των αεροδρομίων μας, που θα είναι προς όφελος όλων.
Γίνεται καινούριο αεροδρόμιο στην Αθήνα και είναι μια ευκαιρία να φτιάξουμε τώρα το πλαίσιο των πωλήσεων αφορολογήτων ειδών. 'Εστω και αν καταργηθεί το δικαίωμα, αφού θα ισχύσει για όλη την Ευρώπη, θα έχει δημιουργηθεί ένας κλάδος στα αεροδρόμια, γιατί ξέρουμε ότι ο ταξιδιώτης είναι δέσμιος των αεροδρομίων για ορισμένο χρόνο και εκεί θα συνεχίσει να υπάρχει κάποια δραστηριότητα. Δεν είναι λύση αυτό που κάνετε.
Θα ψηφίσουμε την τροπολογία, μόνο και μόνο για να δείξουμε και να τονίσουμε ότι είμαστε υπέρ των αποκρατικοποιήσεων, αλλά δεν θεωρούμε αυτήν την πολιτική αποκρατικοποίηση. Εσείς το λέτε μετοχοποίηση. Είναι μια πολιτική, η οποία έχει απλώς εισπρακτικό στόχο. Δεν πρόκειται να αλλάξει τίποτε στα αεροδρόμια με αυτήν την τροπολογία.
Τολμήστε. Πάρτε αποφάσεις που θα ενισχύσουν τον ανταγωνισμό, θα βοηθήσουν και τα έσοδα του δημοσίου και που θα οδηγήσουν σε ανάπτυξη και σε δημιουργία θέσεων απασχόλησης. Με αυτήν την πολιτική, δυστυχώς, δεν πάμε προς αυτές τις κατευθύνσεις.
ΠΡΟΕΔΡΟΣ (Απόστολος Κακλαμάνης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι συνάδελφοι, θα ήθελα να πω, αναφερόμενος στη διευκρίνιση του κυρίου Υπουργού γύρω από τα δικαιώματα που αποδίδονται στην ΚΑΕ, για την μονοπωλιακή χρήση των χώρων αυτών, όπως και του αφορολόγητου από την πολιτεία, ότι είναι απόδοση από το κράτος προς το κράτος, προς το δημόσιο.
Αυτήν τη στιγμή που πραγματοποιείται, είναι έτσι. Αύριο όμως, κύριε Υπουργέ, που θα υπάρχουν ιδιώτες που θα κατέχουν το 25%, αυτόματα αυτά τα δικαιώματα θα τα αξιοποιούν και οι ιδιώτες επενδυτές. Μ'αυτήν, λοιπόν, την έννοια έκανα και εγώ αρχικά την παρατήρησή μου και χαίρομαι που συμφώνησαν και οι συνάδελφοι της Νέας Δημοκρατίας και των άλλων κομμάτων πως θα πρέπει τα είκοσι δισεκατομμύρια (20.000.000.000) δραχμές ίσως να επανεκτιμηθούν. Είναι ένα ποσό, θα έλεγα, συμβολικό και έχει να κάνει με τη μέχρι τώρα διαχείριση, όπου όντως το κράτος απέδιδε το προνόμοιο και το μονοπώλιο σε μία δημόσια επιχείρηση που ο μοναδικός μέτοχος ήταν το δημόσιο. Αυτόματα όμως με τη μετοχοποίηση το δικαίωμα αυτό θα μεταφερθεί και σε ένα τμήμα ιδιωτών επενδυτών κατά 25%. 
Θα ήθελα να πω επίσης πως το ιδεολόγημα γύρω από το πώς επενδύονται τα χρήματα που παίρνει το δημόσιο ή η συγκεκριμένη επιχείρηση του δημοσίου από τη μετοχοποίηση, το αν μεταφέρονται δηλαδή στον κρατικό προϋπολογισμό και ένα τμήμα αυτών επενδύονται, είναι ξεπερασμένο. Από τη στιγμή που λειτουργεί ως Α.Ε. και το κράτος πλέον λειτουργεί στον τομέα αυτό με ιδιωτικοοικονομικά κριτήρια, περιμένει τα μερίσματά του στο τέλος του οικονομικού έτους και πρέπει να πάρει τις αποδόσεις του όπως και ο ιδιώτης επενδυτής. Από την άλλη πλευρά βεβαίως τα χρήματα που παίρνει από τη μερική μετοχοποίηση, το δημόσιο έχει την ευχέρεια να τα αξιολογήσει ως κυρίαρχος μέτοχος όπως θέλει. Αφού λειτουργεί με ιδιωτικοοικονομικά κριτήρια και όχι όπως λειτουργούσε μέχρι σήμερα, γνωρίζει ποια απ'αυτά θα επενδύσει για την ανάπτυξη της επιχείρησης; Τα Κ.Α.Ε. είναι επιχείρηση με υψηλή κερδοφορία και με στρατηγική θέση. Δεν είναι κουτό το κράτος να μην επενδύσει τα απαιτούμενα κεφάλαια για την ανάπτυξη της επιχείρησης και τα άλλα βεβαίως να τα χρησιμοποιήσει για τον κρατικό προϋπολογισμό. Η μείωση του δημόσιου χρέους ή η μείωση του ελλείμματος του προϋπολογισμού συμβάλλει στην ανάπτυξη και των επιχειρήσεων με έμμεσο αλλά πολύ αποφασιστικό τρόπο συμβάλλει γενικότερα και στην ανάπτυξη της οικονομίας. Γι'αυτό, λοιπόν, είναι πάντοτε θέμα εκτίμησης και αξιολόγησης.
Θα κλείσω πολύ γρήγορα λέγοντας ότι υπήρξε ένσταση γύρω από την αξιοποίηση των πόρων των ασφαλιστικών ταμείων για την αγορά νεοεισηγμένων μετοχών των ΔΕΚΟ στο Χρηματιστήριο Αξιών Αθηνών και πώς τα διοικητικά συμβούλια των ασφαλιστικών ταμείων δεν έχουν τεχνοκρατική γνώση για να προχωρήσουν σε αξιόπιστες διαπραγματεύσεις.
Θα θυμίσω ότι πριν από μερικές ημέρες σ'αυτήν την Αίθουσα συζητώντας το νομοσχέδιο για τις δαπάνες, είχαν εγερθεί υψηλότατες ενστάσεις και πάλι γιατί το Υπουργείο Οικονομικών διατηρούσε την υψηλή εποπτεία στη διαχείριση των αποθεματικών των ασφαλιστικών ταμείων λέγοντας πως επιτέλους αυτά θα πρέπει να αποδοθούν στα διοικητικά συμβούλια, τα οποία έχουν την ευθύνη να διαχειρισθούν αυτούς τους πόρους. Λίγες μέρες μετά όλα τα κόμματα της Αντιπολίτευσης έρχονται και διατυπώνουν ακριβώς το αντίθετο.
Αγαπητοί συνάδελφοι, επιτέλους διευκρινίστε ποια είναι η θέση σας και ποια είναι η άποψή σας σε τέτοια κρίσιμα θέματα. Γιατί μας παρακολουθούν και οι συνδικαλιστές, μας παρακολουθούν και οι πολίτες...
ΠΡΟΕΔΡΟΣ (Απόστολος Κακλαμάνης): Μην ανοίγετε νέο κύκλο συζητήσεων.
ΙΩΑΝΝΗΣ ΜΑΓΚΡΙΩΤΗΣ: Θα κλείσω, κύριε Πρόεδρε. Είναι όμως πολύ σημαντικά θέματα και για να είναι ουσιαστικός ο διάλογος στο Εθνικό Κοινοβούλιο θα πρέπει σε τέτοια θέματα να διατηρούμε σταθερές τις θέσεις μας.
Η μετοχοποίηση μιας δημόσιας εταιρείας δεν είναι απλή υπόθεση όταν μάλιστα λειτουργούμε σε ανταγωνιστικό περιβάλλον όπου και η παραμικρή πληροφορία παίζει κρίσιμο ρόλο στο ύψος της μετοχής. Γι'αυτό δεν μπορούν να υπάρξουν ούτε προγραμματικές εξαγγελίες για τον ακριβή χρόνο της μετοχοποίησης ούτε για το τίμημα ούτε αν θέλετε και για επιμέρους λεπτομέρειες. Το κράτος πλέον λειτουργώντας με ιδιωτικοοικονομικά κριτήρια πρέπει να αξιοποιεί όλες τις σύγχρονες μεθόδους για να είναι το τίμημα υψηλότερο και αποδοτικότερη η επένδυση. Αυτό θέλουν οι 'Ελληνες πολίτες, αυτό πρέπει να επιζητούν και τα κόμματα στην Εθνική Αντιπροσωπεία και όχι απλώς να εγείρουν ενστάσεις για τη δημιουργία εντυπώσεων.
Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο.
ΑΧΙΛΛΕΥΣ ΚΑΝΤΑΡΤΖΗΣ: Κύριοι συνάδελφοι, για δεκαετίες ολόκληρες ήταν δεσμευμένες καταθέσεις των αποθεματικών των ασφαλιστικών ταμείων με το επιτόκιο του 4% και του 5% τη στιγμή που ο πληθωρισμός στη χώρα μας ξεπερνούσε το 20% και το 25%, και το αποτέλεσμα ήταν να εξανεμισθούν οι πόροι των ασφαλιστικών ταμείων.
Επίμονα βλέπουμε το Σύνδεσμο Ελλήνων Βιομηχάνων, το γνωστό σε όλους Σ.Ε.Β., τα τελευταία χρόνια να απαιτεί τη δήθεν αξιοποίηση των αποθεματικών των ασφαλιστικών ταμείων μέσα από τις επενδύσεις σε μετοχές στο Χρηματιστήριο Αξιών Αθηνών. Τα ίδια έρχεται να πει και ο κ. Σπράος με τη γνωστή έκθεση που δόθηκε στη δημοσιότητα. Ποιο είναι το αποτέλεσμα;
Το αποτέλεσμα θα είναι πάλι το ίδιο, να εξανεμισθούν τα αποθεματικά των ασφαλιστικών ταμείων. Στην ουσία μπαίνουν στη διάθεση των μεγαλοβιομηχάνων, των μεγαλεμπόρων, των τραπεζιτών να τ'αξιοποιήσουν όπως αυτοί θέλουν. Το αποτέλεσμα θα είναι τα αποθεματικά να εξανεμιστούν, οι ασφαλισμένοι να μείνουν με το δάκτυλο στο στόμα -όπως λέει ο λαός μας- και οι καινούριες περικοπές των ασφαλιστικών δικαιωμάτων να ακολουθήσουν.
Αυτή είναι η ιστορία με τα ασφαλιστικά ταμεία και τις επενδύσεις σε μετοχές, τόσο στο Χρηματιστήριο Αξιών Αθηνών, όσο και στη νέα παράλληλη αγορά που αποφασίσατε χθες.
'Οσον αφορά δε τις ιδιωτικοποιήσεις, το ζήτημα δεν είναι με ποιο τρόπο θα προχωρήσουν αυτές, αν θα προχωρήσουν με τον ένα ή με τον άλλο τρόπο, αν θα ξεπουληθεί το σύνολο ή μέρος του δημόσιου πλούτου, όπως αναδείχθηκε από τα άλλα κόμματα. Το ζήτημα είναι ότι ξεπουλιέται ο εθνικός μας πλούτος, ξεπουλιώνται οι κερδοφόρες επιχειρήσεις, με αποτέλεσμα και το δημόσιο να χάνει έσοδα και να στερείται από βασικούς μοχλούς ανάπτυξης .
'Οταν οι βιομήχανοι ζητάνε την επιτάχυνση των ιδιωτικοποιήσεων, όταν η Ευρωπαϊκή 'Ενωση και το Διεθνές Νομισματικό Ταμείο ζητάνε την επιτάχυνση των ιδιωτικοποιήσεων, είναι φανερό ποιος είναι κερδισμένος και ποιος ο χαμένος. Εμείς καταψηφίζουμε τη σχετική τροπολογία.
ΠΡΟΕΔΡΟΣ (Απόστολος Κακλαμάνης): Ο κ.Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, δεν θα έπαιρνα το λόγο αν δεν μεσολαβούσε η αγόρευση του κ. Μαγκριώτη. Είπε ο κ. Μαγκριώτης ότι αίτημα του συνδικαλιστικού κινήματος είναι η διαχείριση των πόρων των ταμείων από τις διοικήσεις. Και έχει δίκιο αλλά με μια προϋπόθεση. Να ήσαν αιρετά αυτά τα διοικητικά συμβούλια. 'Οταν είναι διορισμένα δεν μπορούν πληρεξούσιοι από άλλον ξηλωθέντα να δεχθείς τη δική μου περιουσία. Αυτή είναι η απάντηση.
ΠΡΟΕΔΡΟΣ (Απόστολος Κακλαμάνης): Ο κ.Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Και εγώ με τη σειρά μου δεν θα έπαιρνα το λόγο, αν δεν προκαλούσε ο κ. Μαγκριώτης. Κύριε Μαγκριώτη...
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Ανοίγεις θέματα, κύριε Μαγκριώτη.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ:Πιστεύω, κύριε Πρόεδρε, ότι οι μετοχοποιήσεις είναι ένα μικρό μέρος των αποκρατικοποιήσεων, αλλά μου θυμίζει τη ρήση του ΠΑ.ΣΟ.Κ "ξεπουλιέται το κράτος". Εμείς πιστεύουμε ότι δεν ξεπουλιέται το κράτος, αλλά οι μετοχοποιήσεις, όταν γίνονται προς το σκοπό καλύψεως, κύριε συνάδελφε, εισηγητά της Πλειοψηφίας, αναγκών του προϋπολογισμού, πράγματι ξεπουλιέται το κράτος. Διότι οι επιχειρήσεις αυτές, όπως είπα στην πρωτολογία μου, αποτελούν το φιλέτο της ελληνικής οικονομίας. Αν σήμερα τις πουλάμε μόνο για τις τρύπες, κάνουμε κακό στο μέλλον αυτού του τόπου, κάνουμε κακό στα παιδιά μας.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Οφείλω μια απάντηση στο κ. Αλογοσκούφη γιατί επανήλθε για δεύτερη φορά σε ένα θέμα αγροτικών χρεών. Θέλω να σημειώσω ότι αυτό που έθεσε είναι θέμα Κοινοβουλευτικού Ελέγχου και δεν είναι σήμερα η στιγμή να δοθεί η οποιαδήποτε απάντηση από την Κυβέρνηση.
Τέλος, επαναλαμβάνω, για τα είκοσι δισεκατομμύρια (20.000.000.000) ότι εφάπαξ πληρώνονται και δεν επηρεάζονται από ενδεχόμενη αλλαγή του ιδιοκτησιακού καθεστώτος.
ΠΡΟΕΔΡΟΣ (Απόστολος Κακλαμάνης): Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Θέλω να απαντήσω πως πολλές φορές η σιωπή ερμηνεύεται ως ένοχη σιωπή.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Αυτό είναι η δική σας ερμηνεία, κύριε Αλογοσκούφη. Να κάνετε ερώτηση.
ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση για την τροπολογία αυτή. 
Επιτρέψτε μου να διατυπώσω μια θετική παρατήρηση για τα δέκα λεπτά που παρακολούθησα τη συζήτηση. Κάτι που επιβεβαιώνει ότι μπορούμε μεν να επιχειρηματολογούμε, να έχουμε εκ διαμέτρου αντίθετες απόψεις και με πολιτισμένο τρόπο να τις προβάλουμε. 
Γιατί κάνω αυτήν την παρατήρηση; Διότι λέω πολλές φορές στους νεότερους συναδέλφους ότι ως δημόσιος ανήρ αφ ης εξελέγην -κυρία Κωνσταντοπούλου η έννοια όπως ξέρετε καλύπτει και το δικό σας φύλο- ως Βουλευτής από το 1974 που είχα την τύχη να συμμετάσχω και στις διαδικασίες αναθεωρήσεως του Συντάγματος αλλά και στις συζητήσεις της κατάρτισης της πρώτης μεταδικτατορικής νομοθεσίας, όσα έμαθα σ' αυτήν την Αίθουσα από το 1974 μέχρι το 1977 παρακολουθώντας ανελλιπώς τις συζητήσεις, δεν είχα μάθει στις σπουδές μου και στις εκτός σπουδών ενασχολήσεις μου σε όλη την μέχρι τότε ζωή μου. Και ήμουν τριάντα επτά ετών.
Είναι μεγάλο λάθος πολλών, ιδιαίτερα νέων στην Αίθουσα αυτή, συναδέλφων, αλλά και παλαιοτέρων, που ενοχλούμενοι -και δικαίως ίσως- από τις συζητήσεις εκείνες που πολλές φορές είναι συζητήσεις χωρίς ουσιαστικό περιεχόμενο, αποκλείουν τη συμμετοχή τους από την παρακολούθηση σχεδόν από το σύνολο των συζητήσεων. 
Αυτό ήθελα να πω, διότι δικαίως δεχόμεθα κριτική, διότι δεν παρακολουθούμε τις συνεδριάσεις, αλλά αδίκως γενικεύεται η κατηγορία, διότι πολλές φορές οι συζητήσεις εδώ είναι ανούσιες, δεν έχουν ενδιαφέρον. Πάρα πολλές φορές όμως είναι χρήσιμες, ακόμα και αν θέλει κανείς να έχει αρνητικά παραδείγματα και αρνητικές πληροφορίες για ό,τι εκείνος έχει υπόψη του. 
Κηρύσσεται περαιωμένη η συζήτηση επ' αυτής της τροπολογίας.
Ερωτάται το Σώμα: Γίνεται δεκτή η τροπολογία με γενικό αριθμό 1156 και ειδικό 40, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 1156 και ειδικό 40 έγινε δεκτή κατά πλειοψηφία, όπως τροποποιήθηκε από τον κύριο Υπουργό.
Σας παρακαλώ, κύριοι συνάδελφοι, τώρα να συμφωνήσετε για μία προσθήκη στο άρθρο 17, παράγραφος 4, του ν. 2527 για να συμπληρωθεί μία παράλειψη που υπήρξε. Μετά τις λέξεις "στην Προεδρία της Δημοκρατίας" να προστεθούν και οι λέξεις "και τη Βουλή των Ελλήνων".
Είναι μία ρύθμιση που είχε γίνει με αυτήν τη διάταξη και προφανώς εξ αβλεψίας κατά την κατάρτιση παρελείφθη αυτή η προσθήκη. Πάντοτε η Προεδρία της Δημοκρατίας προηγείται και ακολουθεί η Βουλή των Ελλήνων σε ό,τι αφορά τις ρυθμίσεις, που αφορούν τον ένα ή τον άλλο θεσμό.
Ερωτάται το Σώμα: Δέχεται την τροπολογία με γενικό αριθμό 1162 και ειδικό 42, που αφορά αυτό το θέμα;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 1162 και ειδικό 42 έγινε δεκτή ομοφώνως.
Κύριοι συνάδελφοι, έχουμε τώρα τρεις εμπρόθεσμες τροπολογίες συναδέλφων. 
Κύριε Υπουργέ, θα συζητηθεί κάποια εξ αυτών;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Δυστυχώς, αγαπητοί συνάδελφοι, δεν είμαι σε θέση να δεχθώ καμία απ' αυτές τις τροπολογίες για τους εξής λόγους:
Η υπ' αριθμόν 1121 αφορά το προσωπικό του Χρηματιστηρίου Αξιών Αθηνών. Είναι θέμα το οποίο ρυθμίσαμε με διάταξη που ήδη ψηφίσαμε. 'Αρα, δεν μπορεί να γίνει δεκτή μία τροπολογία που ανατρέπει ήδη ψηφισθείσα διάταξη.
Οι δύο άλλες τροπολογίες, η μία με γενικό αριθμό 1148, που αφορά συνταξιοδοτικά θέματα, και η άλλη με γενικό αριθμό 1150, που αφορά ρύθμιση χρεών, έχουν και οι δύο οικονομικό περιεχόμενο. Δεν υπάρχει έκθεση του Γενικού Λογιστηρίου και γι' αυτό δεν μπορούμε να τις συζητήσουμε.
ΠΡΟΕΔΡΟΣ (Απόστολος Κακλαμάνης): Δεν συζητούνται, λοιπόν, μετά την ένσταση του κυρίου Υπουργού αυτές οι τροπολογίες των συναδέλφων, σύμφωνα με τις σχετικές διατάξεις του Συντάγματος και του Κανονισμού της Βουλής.
Απομένει προς ψήφιση το ακροτελεύτιο άρθρο 118, που αφορά την έναρξη ισχύος του νέου νόμου.
Ερωτάται το Σώμα: Γίνεται δεκτό το ακροτελεύτιο άρθρο 118;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το ακροτελεύτιο άρθρο 118 έγινε δεκτό κατά πλειοψηφία.
Συνεπώς το νομοσχέδιο του Υπουργείου Εθνικής Οικονομίας "Χρηματιστηριακή αγορά παραγώγων και άλλες διατάξεις" έγινε δεκτό επί της αρχής και επί των άρθρων κατά πλειοψηφία και η ψήφισή του στο σύνολο αναβάλλεται για την επόμενη συνεδρίαση νομοθετικού έργου.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Θα είναι η επόμενη Τετάρτη, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Ναι, θα είναι η επόμενη Τετάρτη, διότι στις 27 και 28 του μηνός, την παραμονή και την ημέρα της Εθνικής Επετείου δεν θα συνεδριάσει το Σώμα.
Κύριοι συνάδελφοι, έχουν διανεμηθεί τα Πρακτικά της 13ης Οκτωβρίου 1997 και παρακαλώ το Σώμα για την επικύρωσή τους.
Επικυρούνται;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς, τα Πρακτικά της 13ης Οκτωβρίου 1997 επικυρώθηκαν.
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.53' λύεται η συνεδρίαση για αύριο ημέρα Παρασκευή 24 Οκτωβρίου 1997 και ώρα 10.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) στη συνέχεια συζήτηση επερωτήσεως σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ
