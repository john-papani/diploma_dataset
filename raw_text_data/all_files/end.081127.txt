(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄ 
ΣΥΝΕΔΡΙΑΣΗ Μ΄
Πέμπτη 27 Νοεμβρίου 2008  

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας της Βουλευτή, κ. Α. Περλεπέ-Σηφουνάκη, σελ.
2. Ανακοινώνεται ότι τη συνεδρίαση παρακολουθούν μαθητές από το 4ο Δημοτικό Σχολείο Νέας Σμύρνης, το 6ο Δημοτικό Σχολείο Βόλου, το 2ο Γυμνάσιο Αλμυρού Μαγνησίας, το 60ο Δημοτικό Σχολείο Πάτρας και σπουδαστές από το Ελληνοβρετανικό Κολλέγιο, σελ. 
3. Επί προσωπικού θέματος, σελ.
4. Επί διαδικαστικού θέματος, σελ.
5. Ανακοινώνεται ότι ο Πρόεδρος της Ενώσεως τέως Βουλευτών και Ευρωβουλευτών κ. Κ. Πυλαρινός απέστειλε το κείμενο της «ΔΙΑΚΗΡΥΞΕΩΣ ΤΩΝ ΑΘΗΝΩΝ», που αποτελεί τη διακήρυξη του 5ου Ευρωπαϊκού Συνεδρίου των Αθηνών, της Ενώσεως, των τέως Βουλευτών των κρατών-μελών του Συμβουλίου της Ευρώπης και της Ευρωπαϊκής Ένωσης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.  Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 28 Νοεμβρίου 2008, σελ.
4. Συζήτηση επικαίρων ερωτήσεων.
α) Προς τον Υπουργό Ανάπτυξης, σχετικά με  τη χαμηλή οικονομική ανάπτυξη των Νομών της Βορείου Ελλάδας κ.λπ., σελ.
β) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ακτοπλοϊκή σύνδεση της Σαμοθράκης κ.λπ., σελ.
γ) Προς τον Υπουργό Εθνικής Άμυνας, σχετικά με τη λειτουργία της ΕΛΒΟ κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής της πρότασης νόμου αρμοδιότητας του Υπουργείου Οικονομίας και Οικονομικών: «Ρύθμιση των θεμάτων που αφορούν την κυριότητα της Λίμνης Βιστωνίδας και των παραλίμνιων εκτάσεων, την ανταλλαγή ακινήτων μεταξύ του ελληνικού δημοσίου και της Ιεράς Μονής Βατοπεδίου του Αγίου Όρους και συναφείς διατάξεις», σελ.
2. Αίτηση ονομαστικής ψηφοφορίας Βουλευτών του Πανελλήνιου Σοσιαλιστικού Κινήματος επί της αρχής της πρότασης νόμου αρμοδιότητας του Υπουργείου Οικονομίας και Οικονομικών, σελ.
3. Κατάθεση Εκθέσεως Διαρκούς Επιτροπής.
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Δικαιοσύνης: «Κύρωση και εφαρμογή της Σύμβασης του Συμβουλίου της Ευρώπης για την προστασία των παιδιών κατά της γενετήσιας εκμετάλλευσης και κακοποίησης, μέτρα για τη βελτίωση των συνθηκών διαβίωσης και την αποσυμφόρηση των καταστημάτων κράτησης και άλλες διατάξεις», σελ.

ΟΜΙΛΗΤΕΣ
Α. Επί προσωπικού θέματος:
ΒΕΝΙΖΕΛΟΣ Ε., σελ.
ΜΠΕΖΑΣ Α., σελ.

Β. Επί διαδικαστικού θέματος:
ΒΕΝΙΖΕΛΟΣ Ε., σελ.

Γ. Επί των επικαίρων ερωτήσεων:
ΚΑΛΑΦΑΤΗΣ Σ., σελ.
ΚΑΜΜΕΝΟΣ Π., σελ.
ΜΑΓΚΡΙΩΤΗΣ Ι., σελ.
ΝΤΟΛΙΟΣ Γ., σελ.
ΠΟΛΑΤΙΔΗΣ Η., σελ.
ΤΑΣΟΥΛΑΣ Κ., σελ.

Δ. Επί της πρότασης νόμου του Υπουργείου Οικονομίας και Οικονομικών:
ΑΗΔΟΝΗΣ Χ., σελ.
ΑΜΟΙΡΙΔΗΣ Ι., σελ.
ΒΕΛΟΠΟΥΛΟΣ Κ., σελ.
ΒΕΝΙΖΕΛΟΣ Ε., σελ.
ΓΕΙΤΟΝΑΣ Κ., σελ.
ΓΕΡΑΝΙΔΗΣ Β., σελ.
ΓΕΩΡΓΙΑΔΗΣ Α., σελ.
ΔΙΑΜΑΝΤΙΔΗΣ Ι., σελ.
ΖΗΣΗ Ρ., σελ.
ΖΩΪΔΗΣ Ν., σελ.
ΚΑΚΛΑΜΑΝΗΣ Α., σελ.
ΚΑΡΧΙΜΑΚΗΣ Μ., σελ.
ΚΟΥΤΣΟΥΚΟΣ Ι., σελ.
ΚΟΥΒΕΛΗΣ Φ., σελ.
ΛΙΑΝΗΣ Γ., σελ.
ΜΑΓΚΡΙΩΤΗΣ Ι., σελ.
ΜΠΕΓΛΙΤΗΣ Π., σελ.
ΜΠΕΖΑΣ Α., σελ.
ΝΑΣΙΩΚΑΣ Ε., σελ.
ΝΙΚΗΤΙΑΔΗΣ Ι., σελ.
ΠΑΓΚΑΛΟΣ Θ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΤΡΙΑΝΑΚΟΥ Φ., σελ.
ΠΕΤΑΛΩΤΗΣ Γ., σελ.
ΠΛΕΥΡΗΣ Α., σελ.
ΣΓΟΥΡΙΔΗΣ Π., σελ.
ΣΗΦΟΥΝΑΚΗΣ Ν., σελ.
ΣΚΡΑΦΝΑΚΗ Μ., σελ.
ΣΚΥΛΛΑΚΟΣ Α., σελ.
ΣΟΥΡΛΑΣ Γ., σελ.
ΣΠΗΛΙΟΠΟΥΛΟΣ Κ., σελ.
ΤΖΑΒΑΡΑΣ Κ., σελ.
ΤΖΑΜΤΖΗΣ Ι., σελ.
ΤΙΜΟΣΙΔΗΣ Μ., σελ.
ΦΙΛΙΝΗ Α., σελ.
ΧΑΤΖΗ ΟΣΜΑΝ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  Μ΄
      Πέμπτη 27 Νοεμβρίου 2008
      
      Αθήνα, σήμερα στις 27 Νοεμβρίου 2008, ημέρα Πέμπτη και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Ηλία Πολατίδη, Βουλευτή Σερρών, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  η Συνομοσπονδία Αλιέων Ελλάδας ζητεί την επίλυση των προβλημάτων του κλάδου.
        2) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμος Παραβόλας Νομού Αιτωλοακαρνανίας ζητεί την έκδοση διευκρινιστικής εγκυκλίου για το θέμα των χρηματοπιστωτικών διευκολύνσεων στις πληγείσες περιοχές από το σεισμό της 10ης Απριλίου 2007.
        3) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμος Αγρινίου Νομού Αιτωλοακαρνανίας  ζητεί την ορθολογική αξιοποίηση των σύγχρονων εγκαταστάσεων του Στρατιωτικού Αεροδρομίου Αγρινίου.
        4) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  εκπρόσωπος του Διαδικτυακού Συλλόγου `ΟΧΙ ΦΡΟΥΤΑΚΙΑ ΚΑΙ ΚΟΥΛΟΧΕΡΗΔΕΣ ΣΤΗ ΓΕΙΤΟΝΙΑ ΜΟΥ` εκφράζει την αντίθεσή του σε τυχόν νομιμοποίηση της λειτουργίας των παιχνιδιών αυτών.
        5) Ο Βουλευτής Μεσσηνίας κ. ΙΩΑΝΝΗΣ  ΛΑΜΠΡΟΠΟΥΛΟΣ  κατέθεσε αναφορά με την οποία  ο Νομάρχης Μεσσηνίας ζητεί την επιτάχυνση των διαδικασιών για την ίδρυση στο ΤΕΙ Καλαμάτας, Τμημάτων Λογοθεραπείας και Ραδιολογίας -Ακτινολογίας.
        6) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  ο Συνεταρισμός Πιστοποιημένων Αγροτικών Προϊόντων `Νηλέας` του Νομού Καλαμάτας ζητεί την επέκταση του χαρακτηρισμού Π.Ο.Π.του ελαιολάδου Καλαμάτας, σε ολόκληρο το Νομό Μεσσηνίας.
        7) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  ο Σύλλογος Μηχανικών και Εργοληπτών Αιγιαλείας και Καλαβρύτων διαμαρτύρεται για την έλλειψη προσωπικού από το Δασαρχείο Αιγίου.
        8) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Νομαρχιακή Αυτοδιοίκηση Κυκλάδων ζητεί την άμεση υλοποίηση του έργου για την αντιστήριξη της περιοχής του Λιβοχωρίου στην Ερμούπολη Σύρου.
        9) Ο Βουλευτής Α΄ Θεσσαλονίκης κ. ΙΩΑΝΝΗΣ  ΜΑΓΚΡΙΩΤΗΣ  κατέθεσε αναφορά με την οποία  ο Φαρμακευτικός Σύλλογος Θεσσαλονίκης ζητεί την εξόφληση των οφειλών του Ο.Π.Α.Δ. προς τους φαρμακοποιούς.
        10) Ο Βουλευτής Σερρών κ. ΕΥΣΤΑΘΙΟΣ  ΚΟΥΤΜΕΡΙΔΗΣ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί την άμεση καταβολή των χρημάτων που οφείλει η Δ.Ε.Π.Ο.Σ. στους εργολήπτες.
        11) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  οι σπουδαστές της Σχολής Ξεναγών Κρήτης ζητούν την εξαίρεση των καθηγητών της σχολής αυτής, από τους περιορισμούς επαναπρόσληψης που θέτει το  π.δ. 164/2004.
        12) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  ο Φαρμακευτικός Σύλλογος Θεσσαλονίκης ζητεί την εξόφληση των οφειλών του Ο.Π.Α.Δ. προς τους φαρμακοποιούς.
        13) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Νομάρχης Μαγνησίας ζητεί την άμεση χρηματοδότηση του προγράμματος αναδιάρθρωσης της Μηλοκαλλιέργειας στην περιοχή του Πηλίου.
        14) Ο Βουλευτής Ξάνθης κ. ΠΑΝΑΓΙΩΤΗΣ  ΣΓΟΥΡΙΔΗΣ  κατέθεσε αναφορά με την οποία  οι πρώην εργαζόμενοι της `Φωνής της Αμερικής` ζητούν την εργασιακή τους αποκατάσταση.
        15) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε δημοσίευμα εφημερίδας με το οποίο ζητείται η ίδρυση Διεύθυνσης Τουρισμού στην Κρήτη με έδρα τα Χανιά.
        16) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο Σύλλογος Ελλήνων Αρχαιολόγων διαμαρτύρεται για τον τόπο χωροθέτησης του εργοστασίου επεξεργασίας και υγειονομικής ταφής απορριμμάτων του Νομού Ημαθίας.
        17) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  Αγροτικές Συνεταιριστικές Οργανώσεις - Ομάδες Παραγωγών του Τομέα των Εσπεριδοειδών ζητούν έκτακτη οικονομική επιχορήγηση για τη ζημιά που υπέστει η καλλιέργεια των εσπεριδοειδών από τις αντίξοες καιρικές συνθήκες για τέσσερα συνεχή έτη.
        18) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  η Ένωση Αποφοίτων των Εθνικών Σχολών Δημόσιας Διοίκησης και Τοπικής Αυτοδιοίκησης διαμαρτύρεται για την κατάργηση του ειδικού καθεστώτος που διέπει την ιεραρχική εξέλιξη των μελών της κ.λ.π.
        19) Ο Βουλευτής Άρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά με την οποία  κάτοικοι των Νομών Αχαίας, Ηλείας και Αιτωλοακαρνανίας διαμαρτύρονται για την αύξηση των διοδίων της Εθνικής Οδού Κορίνθου - Πατρών.
        20) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  ο Δήμος Μαλίων Νομού Ηρακλείου Κρήτης ζητεί την άμεση λήψη μέτρων για την αντιμετώπιση του κόκκινου ρυγχωτού σκαθαριού που εξαπλώνεται ραγδαία στα φοινικόδεντρα της περιοχής.
        21) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  Συνεταιριστικοί Φορείς του Νομού Ηλείας ζητούν την άμεση προκαταβολή των δικαιωμάτων της ενιαίας ενίσχυσης του 2008, στους αγρότες. 
        22) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην καθυστέρηση καταβολής των επιδοτήσεων στους βιοκαλλιεργητές του Νομού Ηλείας.
        23) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στη διαμαρτυρία της Ένωσης Αστυνομικών Υπαλλήλων Ηλείας για την κράτηση Αφγανών μεταναστών στα κρατητήρια του Πύργου.
        24) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στο πρόβλημα χορήγησης πτυχίων, στους φοιτητές που έχουν ολοκληρώσει τον κύκλο σπουδών στο Τ.Ε.Ι. Αμαλιάδας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8317/16-11-2008 ερώτηση των Βουλευτών κ.κ. Ιωάννου Ζιώγα, Σοφίας Καλαντίδου, Κωνσταντίνου Αλυσανδράκη και Ιωάννου Πρωτούλη δόθηκε με το υπ’ αριθμ. 2/75521/10-11-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
        «Επί της αριθμ. 8317/16-10-2008 ερώτησης που κατέθεσαν οι Βουλευτές κ. Γ. Ζιώγας, Σ. Καλαντίδου, Κ. Αλυσανδράκης και Γ. Πρωτούλης σχετικά με τη χρηματοδότηση των βιβλιοθηκών των πανεπιστημίων, σας πληροφορούμε, κατά το μέρος που μάς αφορά, ότι στον κρατικό προϋπολογισμό εγγράφονται κατ’ έτος οι αναγκαίες για τη λειτουργία των ΑΕΙ πιστώσεις. Η κατανομή των πιστώσεων αυτών στις επί μέρους δραστηριότητες που αναπτύσσουν τα ΑΕΙ γίνεται στο πλαίσιο της αυτοδιοίκησης των ΑΕΙ από τα όργανα  διοίκησής τους, με βάση τις προτεραιότητες που τα όργανα αυτά καθορίζουν. 
        Ο Υφυπουργός
        ΝΙΚΟΛΑΟΣ ΛΕΓΚΑΣ»
      2. Στην με αριθμό 8466/20-10-2008 ερώτηση των Βουλευτών κυρίων Ηλία Πολατίδη και Αθανασίου Πλεύρη δόθηκε με το υπ’ αριθμ. 69128/10-11-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω ερώτησης, που κατέθεσαν οι Βουλευτές κ.κ. Ηλίας Πολατίδης και Αθ. Πλεύρης σχετικά με τη μείωση των προστίμων από τη Δ/νση Πολεοδομίας του Νομαρχιακού Διαμερίσματος Ξάνθης, (που είχαν επιβληθεί για αυθαίρετες οικοδομικές κατασκευές στο 6ο χλμ. της επαρχιακής οδού Ξάνθης-Ιάσμου) κατόπιν κατάταξης των σχετικών κατασκευών από το Υπουργείο ΠΕ.ΧΩ.ΔΕ. στην κατηγορία ΙΑ2 (α) ως αιθουσών συγκεντρώσεων, σας ενημερώνουμε ότι αρμόδιο να απαντήσει επί του θέματος που τίθεται στην Ερώτηση είναι το συνερωτώμενο ανωτέρω Υπουργείο.
        Ο Υφυπουργός
        ΑΘΑΝΑΣΙΟΣ ΝΑΚΟΣ»
      3. Στην με αριθμό 8250/15-10-2008 ερώτηση του Βουλευτή κ. Χρίστου Βερελή δόθηκε με το υπ’ αριθμ. Β-2922/10-11-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
        «Σε απάντηση της ερώτησης με αριθμό, που κατατέθηκε στη Βουλή από τον Βουλευτή κ. Χρίστο Βερελή σχετικά με την ίδρυση και λειτουργία ιδιωτικών ΚΤΕΟ, σας πληροφορούμε τα παρακάτω:
        1. Στην παράγραφο 1 του άρθρου 34 του ν.2963/2001 ορίζεται ότι: «Τα ιδιωτικά Κ.Τ.Ε.Ο. ιδρύονται από φυσικά ή νομικά πρόσωπα που έχουν ως αποκλειστικό έργο τον τεχνικό έλεγχο των οχημάτων που ορίζονται στο προηγούμενο άρθρο. Καθένα από τα παραπάνω πρόσωπα δεν μπορεί να ιδρύσει περισσότερα των 7 ιδιωτικών Κ.Τ.Ε.Ο. στο σύνολο της επικράτειας».
        2. Το Υπ.Μ.Ε μέχρι σήμερα έχει χορηγήσει, σε όλη την επικράτεια, 156 άδειες ίδρυσης ιδιωτικών ΚΤΕΟ σε φυσικά ή νομικά πρόσωπα, ως ο συνημμένος πίνακας, από τα οποία λειτουργούν ήδη τα 81. Από τα στοιχεία που έχουν υποβληθεί και τηρούνται στην αρμόδια Υπηρεσία του ΥΠ.Μ.Ε, κανένα φυσικό ή νομικό πρόσωπο δεν έχει ιδρύσει περισσότερα των 7 Ιδιωτικών ΚΤΕΟ.
        3. Με αφορμή ερώτημα προς το Νομικό Συμβούλιο του Κράτους, σχετικά με το εάν μπορεί να χορηγηθεί άδεια ίδρυσης ΙΚΤΕΟ σε εταιρεία η οποία έχει συνάψει σύμβαση δικαιόχρησης (franchise) εδρεύουσα στην Ελλάδα, εκδόθηκε η υπ' αριθμ. 127/2003 Γνωμοδότηση του Νομικού Συμβουλίου του Κράτους. Σύμφωνα με την παραπάνω Γνωμοδότηση και συγκεκριμένα τα ερωτήματα Αα και Αβ τα οποία έγιναν αποδεκτά με το υπ' αριθμ. πρωτ. 33060/3802/31-5-2006 έγγραφο του Υπουργού Μεταφορών & Επικοινωνιών, προκύπτει ότι ο περιορισμός που θέτει η παράγραφος 1 του άρθρου 34 του ν.2963/2001 ότι φυσικό ή νομικό πρόσωπο δεν μπορεί να ιδρύσει περισσότερα από 7 Ιδιωτικά ΚΤΕΟ σε ολόκληρη την Επικράτεια, δεν ισχύει και για τον δικαιοπάροχο του δικτύου franchising.
        Ο Υπουργός
        ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 8497/20-10-2008 ερώτηση του Βουλευτή κ. Ντίνου Βρεττού δόθηκε με το υπ’ αριθμ. 954/10-11-2008 έγγραφο από τον Υπουργό Δικαιοσύνης η ακόλουθη απάντηση:
        «Σε απάντηση της παραπάνω ερώτησης και κατά το μέρος το οποίο εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον αξιότιμο κύριο συνάδελφο, ότι ήδη έχει συγκροτηθεί στο Υπουργείο Ανάπτυξης Ειδική Νομοπαρασκευαστική Επιτροπή με σκοπό την εκπόνηση μελέτης και την κατάρτιση ειδικού κανονιστικού πλαισίου που θα θέτει τους όρους δράσης και λειτουργίας διαμεσολαβητικών εταιρειών είσπραξης χρηματικών οφειλών επ' ονόματι και για λογαριασμό μεγάλων προμηθευτών, κυρίως τραπεζών, μεγάλων εμπορικών καταστημάτων, εναλλακτικών παροχών κ.λπ.. Το Υπουργείο Δικαιοσύνης συμμετέχει στις εργασίες της εν λόγω Επιτροπής.
        Ο Υπουργός
        ΣΩΤΗΡΗΣ ΧΑΤΖΗΓΑΚΗΣ»
     5. Στην με αριθμό 7575/8-10-2008 ερώτηση των Βουλευτών κ.κ. Άννας Διαμαντοπούλου, Μιχάλη Παντούλα, Θάλειας Δραγώνα και Δημητρίου Βαρβαρίγου δόθηκε με το υπ’ αριθμ. 130529/ΙΗ/10-11-2008 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
        «Απαντώντας στη ερώτηση με αριθμό 7575/8-10-08, την οποία κατέθεσαν οι Βουλευτές κ.κ. Α. Διαμαντοπούλου, Μ. Παντούλας, Θ. Δραγώνα και Δ. Βαρβαρίγος σχετικά με την Καλλιτεχνική Εκπαίδευση και τους Πανελλήνιους Μαθητικούς Καλλιτεχνικούς Αγώνες, και κατά το μέρος των αρμοδιοτήτων μας, σας γνωρίζουμε τα ακόλουθα:
        Συνεχές ζητούμενο του ΥΠ.Ε.Π.Θ. αποτελεί η διαρκής βελτίωση της παρεχόμενης καλλιτεχνικής εκπαίδευσης στις σχολικές μονάδες της χώρας σε συνεργασία πάντα με τις Επιτροπές προσωπικοτήτων που λειτουργούν υποστηρικτικά στο έργο του ΥΠ.Ε.Π.Θ. και με τους λοιπούς αρμόδιους φορείς. Το ΥΠ.Ε.Π.Θ. κατά τη νέα σχολική χρονιά προτίθεται να εμπλουτίσει τις κατηγορίες αγωνισμάτων των Καλλιτεχνικών Αγώνων με Λογοτεχνία, Ποίηση, Σκίτσο, Κινούμενο σχέδιο, Κινηματογράφο και Θέατρο σκιών.
        Επισημαίνεται, ότι δεν έχει αφαιρεθεί από το Εθνικό Ίδρυμα Νεότητας (Ε.Ι.Ν.) η διαχειριστική ευθύνη για τη διενέργεια των Πανελλήνιων Μαθητικών Καλλιτεχνικών Αγώνων.
        Τέλος, όσον αφορά στις οικονομικές εκκρεμότητες από την διεξαγωγή των Πανελληνίων Μαθητικών Καλλιτεχνικών Αγώνων έτους 2007, σας πληροφορούμε ότι η αρμόδια υπηρεσία του ΥΠ.Ε.Π.Θ. με σχετικά αιτήματα, έχει ζητήσει από το Υπουργείο Οικονομίας και Οικονομικών επιπλέον πιστώσεις για την κάλυψη των εκκρεμοτήτων.
        Ο Υπουργός
        ΕΥΡΙΠΙΔΗΣ ΣΤΥΛΙΑΝΙΔΗΣ»)
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Θα προταχθεί η τρίτη με αριθμό 302/24.11.2008 επίκαιρη ερώτηση δευτέρου κύκλου του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Ανάπτυξης, σχετικά με τη χαμηλή οικονομική ανάπτυξη των Νομών της Βορείου Ελλάδας κ.λπ..
      Το περιεχόμενο της επίκαιρης ερώτησης του κ. Πολατίδη έχει ως εξής:
      «Αποκαλυπτικά είναι τα στατιστικά στοιχεία της Γενικής Γραμματείας Πληροφορικών Συστημάτων του Υπουργείου Οικονομικών που δόθηκαν πρόσφατα στη δημοσιότητα όσον αφορά τα δηλωθέντα εισοδήματα των φορολογουμένων ανά νομό σε ολόκληρη της Ελλάδα. Με θλίψη διαπιστώνει κανείς, σύμφωνα με τα στοιχεία, ότι στην τελευταία δεκάδα των πιο «φτωχών» νομών οι επτά ανήκουν στην Βόρεια Ελλάδα. Συγκεκριμένα, στους δέκα νομούς με το χαμηλότερο δηλωθέν μέσο εισόδημα οι έξι ανήκουν στην Περιφέρεια Μακεδονίας (Ημαθίας, Κιλκίς, Πιερίας, Καστοριάς, Σερρών, Πέλλας) και ένας στην Περιφέρεια Θράκης (Ροδόπης).
      Τα ενδεικτικά, αλλά αντικειμενικά αυτά στοιχεία έρχονται για ακόμα μία φορά να καταδείξουν την αποτυχία της Κυβερνήσεως στην προσπάθεια για οικονομική ανάπτυξη της ευρύτερης βόρεια ελληνικής περιφέρειας αλλά και την κατάρριψη των διακηρύξεών της περί προωθήσεως της περίφημης αποκεντρώσεως. 
      Είναι έκδηλος ο οικονομικός παραγκωνισμός αυτής από την πολιτεία και ο συνεπακόλουθος κοινωνικός και πολιτιστικός μαρασμός της. Το πρόβλημα μεγεθύνεται επικίνδυνα λόγω του ό,τι η περιφέρεια αυτή κείται σε ευαίσθητο και ζωτικό εθνικό χώρο (σύνορα με Αλβανία, Σκόπια, Τουρκία) και η μη οικονομική τους ανάπτυξη συνεπάγεται και την επίταση των γνωστών εθνικών προβλημάτων με τις όμορες χώρες.
      Ερωτάται ο Υπουργός:
      1. Προτίθεται επτέλους η Κυβέρνηση να ακολουθήσει μια εθνική στρατηγική αποκεντρώσεως προς οικονομική ενίσχυση της περιφέρειας έτσι ώστε να θωρακιστεί οικονομικά αλλά και κοινωνικά και γεωστρατηγικά;
      2. Τι συγκεκριμένα μέτρα προτίθεται να λάβει το Υπουργείο έτσι ώστε να ενισχυθεί το μέσο εισόδημα των ανωτέρω νομών;»
      Στην επίκαιρη ερώτηση του κ. Πολατίδη θα απαντήσει ο Υφυπουργός Ανάπτυξης κ. Σταύρος Καλαφάτης. 
      Ορίστε, κύριε Υφυπουργέ, έχετε το λόγο. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κυρία Πρόεδρε. 
      Κυρίες και κύριοι συνάδελφοι, η ερώτηση πραγματικά που κατατέθηκε από τον κύριο συνάδελφο είναι μια πολύ καλή αφορμή για να θέσουμε τα ζητήματα της ανάπτυξης στη σωστή τους βάση. Και βέβαια να αναφερθούμε και σε μία βασική αρχή που αφορά τη διαμόρφωση μιας αναπτυξιακής πολιτικής, σύμφωνα  με την οποία οι αναπτυξιακές πολιτικές απαιτούν βάθος χρόνου, οικοδομούνται όχι ευκαιριακά αλλά με σχεδιασμούς που πολλές φορές ξεπερνούν και τη διάρκεια  μιας κυβερνητικής θητείας. 
      Και βέβαια, κύριε συνάδελφε, αυτός ο σχεδιασμός δεν υπήρχε μέχρι το 2004, εν αντιθέσει με τα τελευταία τέσσερα χρόνια που υπάρχει με συγκεκριμένα απτά αποτελέσματα και στην κεντρική αλλά και στην περιφερειακή του διάσταση. 
      Κύριε συνάδελφε, η στήριξη των εισοδημάτων δεν γίνεται με λόγια, δεν γίνεται με επιδόματα του κρατικού κορβανά, με λογικές κρατικοδίαιτης ανάπτυξης. Γίνεται με πραγματικές πολιτικές και αυτές εφαρμόζουμε από το 2004 μέχρι σήμερα. 
      Αναφέρω ενδεικτικά: Εξυγίανση των δημοσίων οικονομικών με δραστική αποκλιμάκωση του δημοσίου χρέους, φορολογική μεταρρύθμιση, νέος επενδυτικός νόμος, Συμπράξεις Δημοσίου και Ιδιωτικού Τομέα, ψηφιακή στρατηγική. 
      Αποτέλεσμα δε αυτών των πολιτικών, κύριε συνάδελφε, αποτελεί η αύξηση του κατά κεφαλή καθαρού εισοδήματος σε 17.630 ευρώ το 2007, από 13.740 το 2003, αύξηση που αφορά και στο σύνολο της Μακεδονίας και στη Θράκη. 
      Περαιτέρω, αποτελέσματα των πολιτικών αυτών, κύριε συνάδελφε, αποτελεί η μείωση της ανεργίας στο 7,1% τον Αύγουστο του 2008, από το 11,3% το πρώτο τρίμηνο του 2004. Ειδικότερα για την ανατολική Μακεδονία και τη Θράκη η ανεργία μειώθηκε από το 11,9% το 2004 στο 6,8% το 2008, ενώ στην κεντρική Μακεδονία από το 12,6% στο 8,8% την ίδια περίοδο. 
      Κύριε συνάδελφε, μας εγκαλείτε για τους αναπτυξιακούς μας προσανατολισμούς. Και ερωτώ και εσάς και βεβαίως οποιονδήποτε άλλον έχει τις ίδιες, αν θέλετε, επιφυλάξεις. Πότε άλλοτε στη χώρα κατευθύνθηκε το 80% των πόρων της ευρωπαϊκής κοινότητας στην περιφέρεια; Μόνο στο Ε.Σ.Π.Α. προβλέπεται αυτό και το Ε.Σ.Π.Α. το διαπραγματεύθηκε, το σχεδίασε και το επέτυχε αυτή η Κυβέρνηση, η Κυβέρνηση Καραμανλή και να είστε σίγουρος ότι εμείς θα προχωρήσουμε στην υλοποίησή του με τον καλύτερο δυνατό βαθμό αποτελεσματικότητας. 
      Έρχομαι τώρα στα ειδικότερα θέματα του Υπουργείου Ανάπτυξης και θα σας αναφέρω ενδεικτικά μονάχα την υλοποίηση του Επιχειρηματικού Προγράμματος Ανταγωνιστικότητας. 
      Στην ουσία –για να μην χρονοτριβούμε- σας παραθέτω τα εξής: Περιφέρεια Κεντρικής Μακεδονίας, έξι χιλιάδες οκτακόσιες δώδεκα ενεργοποιημένες δράσεις του Προγράμματος συνολικού προϋπολογισμού 1.361.000 ευρώ. Περιφέρεια ανατολικής Μακεδονίας και Θράκης χίλιες εννιακόσιες ενενήντα τρεις ενεργοποιημένες δράσεις συνολικού προϋπολογισμού 568.000.000 ευρώ. Περιφέρεια δυτικής Μακεδονίας οκτακόσιες επτά ενεργοποιημένες δράσεις συνολικού προϋπολογισμού 229.000.000 ευρώ. 
      Κύριε συνάδελφε, αν και η παράθεση αριθμών είναι συνήθως κουραστική, αποτελεί όμως αναπόφευκτα και το μέσο που αποδεικνύει έμπρακτα το ενδιαφέρον αλλά και την αποτελεσματικότητα των πολιτικών. Εμείς, λοιπόν, υλοποιούμε ένα συγκεκριμένο αναπτυξιακό όραμα, παρά τη δύσκολη συγκυρία, την οποία βιώνουμε όλοι αυτήν τη στιγμή. Είμαι αισιόδοξος όμως ότι θα τα καταφέρουμε. 
      Στηρίζουμε τη νέα επιχειρηματικότητα, την περιφερειακή διάσταση της ανάπτυξης, την καινοτομία, το περιβάλλον, την αγροτική ανάπτυξη, την ποιότητα, την ανταγωνιστικότητα. Με δύο λόγια στηρίζουμε, κύριε συνάδελφε, την ανάπτυξη που τα αποτελέσματά της διαχέονται στο σύνολο της ελληνικής κοινωνίας.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο ερωτών Βουλευτής κ. Πολατίδης.
      ΗΛΙΑΣ ΠΟΛΑΤΙΔΗΣ: Ευχαριστώ, κυρία Πρόεδρε.
      Κύριε Υπουργέ, θα ξεκινήσω από το τελευταίο που είπατε ότι τα αποτελέσματα της αναπτύξεως διαχέονται σε όλη την περιφέρεια. Δεν είναι αυτά τα στοιχεία του Υπουργείου Οικονομικών. Τα στοιχεία λένε ότι οι τελευταίοι δέκα νομοί, που ο τελευταίος είναι ο Νομός Πέλλας και ο δέκατος από το  τέλος είναι ο Νομός Ροδόπης, έχουν ποσοστά εισοδήματος σε σχέση με την Αθήνα που είναι της τάξης του 60% έως 56%. Αυτό και μόνο το γεγονός θα έπρεπε «να κτυπήσει κάποια καμπανάκια», εκτός αν θεωρούμε ότι οι κάτοικοι αυτών των περιοχών έχουν κάποια γενετικά προβλήματα και δεν μπορούν να έχουν την ανάπτυξη και τις ικανότητες των κατοίκων των Αθηνών. Κάτι πάει στραβά σχετικά με την κυβερνητική πολιτική.
      Είπατε ότι υπάρχει ανάπτυξη αλλά αυτήν την ανάπτυξη δεν την έχουν δει οι νομοί της βορείου Ελλάδος και ειδικά της Περιφέρειας Κεντρικής Μακεδονίας πλην Θεσσαλονίκης, Ανατολικής Μακεδονίας και Θράκης, διότι για αυτούς τους λόγους είμαστε στις τελευταίες θέσεις εισοδηματικά.
      Δεν μπορούμε να επικαλούμαστε συνέχεια ότι θα γίνει ανάπτυξη σε βάθος χρόνου. Πότε ακριβώς θα γίνει; Επικαλείστε βέβαια ότι το 80% των πόρων δίνεται στους νομούς της περιφέρειας και αποκρύπτετε το εξής γεγονός: Είσαστε υποχρεωμένοι να δώσετε στους νομούς της περιφέρειας, διότι ορισμένες περιφέρειες όπως της Αττικής έχει πάνω από το 75% του μέσου ευρωπαϊκού εισοδήματος. Άρα δεν θεωρείται προβληματική περιοχή και δεν μπορεί να είναι επιλέξιμη σε ευρωπαϊκά προγράμματα. Γιατί το αποκρύπτετε αυτό; Εδώ βλέπουμε ότι πάτε να υλοποιήσετε μια ευρωπαϊκή πολιτική, η οποία σαφώς λέει ότι πρέπει να ενισχυθούν οι φτωχότερες περιοχές και γι αυτό η Ελλάδα, που έχει μειωμένα εισοδήματα έναντι άλλων χωρών, επιδοτείται από τα ευρωπαϊκά προγράμματα. Εσείς όμως μέσα στην Ελλάδα, δεν πράττεται το ίδιο. Θα αναφέρω μόνο ότι στον πρόσφατο αναπτυξιακό νόμο που κάνατε το 2004 καταργήσατε τα προνόμια που είχαν οι προβληματικές περιοχές, δώσατε ίδια προνόμια σχεδόν σε περιοχές που άπέχουν δύο ώρες από την Αθήνα, καταργήσατε το αφορολόγητο αποθεματικό των εταιρειών, που ήταν μόνο σ’ αυτές τις περιοχές και το κάνατε για όλη την Ελλάδα, με αποτέλεσμα τελικά αυτό να καταπέσει από την Ευρωπαϊκή Επιτροπή διότι θεωρείτο μία έμμεση κρατική επιδότηση και όχι επιδότηση κάποιων εταιρειών που δραστηριοποιούνται σε εθνικά ευαίσθητες περιοχές.
      Πρέπει να κάνετε περισσότερα προς αυτήν την κατεύθυνση. Η αυταρέσκεια του καθενός υπάρχει και είναι υποχρεωμένος και οφείλει να υπερασπίζεται την πολιτική του, αλλά υπάρχει ένα σοβαρό πρόβλημα σ’ αυτούς τους νομούς και επειδή βάζω αυτήν την εθνική διάσταση πρέπει να το δει η Κυβέρνησή σας πιο σοβαρά.
      (Στο σημείο αυτό ο  Βουλευτής κ. Πολατίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Πολατίδη.
      Ο κύριος Υφυπουργός έχει το λόγο για να δευτερολογήσει. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κυρία Πρόεδρε.
      Πιστεύω ότι η αυταρέσκεια, έστω και αν διατυπώθηκε με πολιτικούς όρους, δεν αφορά αυτήν την Κυβέρνηση που στόχος της είναι να διαμορφώσει τις κατάλληλες προϋποθέσεις για την ανάπτυξη. Το κάνει αυτό με πολλή δουλειά, με ψηλά το κεφάλι, με γρήγορους ρυθμούς,  με επιταχυνόμενο ρυθμό και προχωράει στις συγκεκριμένες πολιτικές ‘όπως αυτές που σας ανέφερα για να σας δείξω ότι αυτό που έχουμε επιλέξει να εφαρμόσουμε τα τελευταία τέσσερα χρόνια, που έχουμε αναλάβει τη διακυβέρνηση της χώρας, είναι εντελώς διαφορετικό από αυτό που ακολουθήθηκε και το οποίο διαμόρφωσε διαφορετικές δυσκολίες όσον αφορά το να κερδίσει η χώρα το μέλλον. Αυτές  τις διαφορετικές δυσκολίες, από την άλλη πλευρά εμείς τις αντιμετωπίζουμε μέρα με τη μέρα και ακολουθούμε το δικό μας στρατηγικό, αναπτυξιακό μοντέλο, που δίνει έμφαση –σας ανέπτυξα με ποιο τρόπο στην περιφερειακή της διάσταση- και βεβαίως, αυτό το κάνουμε με συναίσθηση της ευθύνης που έχουμε απέναντι στους συμπολίτες μας, ιδιαίτερα σ’ αυτούς που ζουν στην περιφέρεια, και έχουν ανάγκη στήριξης από πολιτικές που μπορούν να τους βοηθήσουν.
      Αναφέρατε στην ερώτησή σας και στην ομιλία σας, κύριε συνάδελφε, ιδιαίτερα για κάποιους νομούς που έχουν ανάγκη στήριξης και στην Ημαθία και στις Σέρρες και στο Κιλκίς και θα σας πω εγώ, εκτός απ’ αυτούς που αναφέρατε εσείς, για την Ροδόπη, που υπάρχουν πραγματικά συγκεκριμένα προβλήματα. Στα συγκεκριμένα προβλήματα όμως εμείς απαντάμε με συγκεκριμένες, απτές λύσεις. Απαντώ, λοιπόν, ότι στο Ε.Π.Α.Ν. για τους επτά νομούς Ημαθία, Κιλκίς, Πιερία, Σέρρες, Πέλλα, Καστοριά και Ροδόπη εντάχθηκαν δύο χιλιάδες εβδομήντα οκτώ έργα συνολικού προϋπολογισμού 622.000.000 ευρώ. Στο πρόγραμμα «Ψηφιακό μέλλον» για τους συγκεκριμένους νομούς είκοσι ένα έργα προϋπολογισμού 3,2 εκατομμυρίων ευρώ. Στο πρόγραμμα «ΕΠΙΧΕΙΡΕΙΤΕ ΗΛΕΚΤΡΟΝΙΚΑ» εβδομήντα δύο έργα προϋπολογισμού 6,8 εκατομμυρίων ευρώ. Επενδυτικός νόμος: Για τους προαναφερόμενους νομούς ογδόντα μία επιχειρήσεις με εγκεκριμένους προϋπολογισμούς 110.000.000 ευρώ. Θα μπορούσα να συνεχίσω να αναφέρομαι σε πολλά τέτοια παραδείγματα όπως τα περιφερειακά προγράμματα όπου έχουν εντάξει πάνω τέσσερις χιλιάδες έργα με ποσά που ως νομικές δεσμεύσεις έχουν υπερβεί το 120% των προγραμμάτων της περιφέρειας. Οι επενδύσεις αυτές αφορούν ενέργεια, τουρισμό, βιομηχανία, υπηρεσίες, εμπόριο, έρευνα, τεχνολογία και βεβαίως δομές επιχειρηματικότητας όπως είναι η γυναικεία και νεανική επιχειρηματικότητα. Αποτελούν, κύριε συνάδελφε, τη βάση για να αναπτυχθεί η περιφέρεια και να αυξηθούν τα εισοδήματα και αποτελούν το μέσο και το μοχλό ανάπτυξης.
      Βεβαίως, εμείς δεν μένουμε σ’ αυτά. Αν προσέξατε, απέφυγα επιμελώς να αναφερθώ σε μεγάλες ενεργειακές επενδύσεις στην αγροτική ανάπτυξη, στην ανάπτυξη υποδομών, όπως είναι η Εγνατία Οδός, σε θέματα πολύ μεγάλης εθνικής σημασίας, αναπτυξιακού χαρακτήρα, σε ζητήματα που αφορούν υποδομές και ανάπτυξη που βεβαίως δημιουργούν πολλές νέες θέσεις εργασίας.
      (Στο σημείο αυτό κτυπάει το κουδούνι λήξεως του χρόνου ομιλίας του κ. Υφυπουργού)
      Δώστε μου είκοσι δευτερόλεπτα, κυρία Πρόεδρε.
      Στην νέα προγραμματική περίοδο το στρατηγικό πλαίσιο αναφοράς δίνει αυξημένη χρηματοδοτική δυνατότητα στην περιφέρεια με τη διάθεση του 80% -είναι πολύ σημαντικό- των πόρων του Ευρωπαϊκού Ταμείου Περιφερειακής Ανάπτυξης. Σ’ αυτήν τη δύσκολη συγκυρία η Νέα Δημοκρατία, η Κυβέρνηση αυτή που τα τέσσερα τελευταία χρόνια με συγκεκριμένη στόχευση έχει εκπονήσει, εφαρμόσει και υλοποιεί συγκεκριμένη πολιτική, να είστε σίγουρος, κύριε συνάδελφε, ότι με ακόμη περισσότερη μέριμνα θα στρέψει το ενδιαφέρον της κυρίως στην περιφέρεια διότι γνωρίζουμε πάρα πολύ καλά ότι η έννοια της ανάπτυξης ως πολιτική έννοια…
      ΠΡΟΕΔΡΕΥΟΥΣΑ (Βέρα Νικολαΐδου): Μ’ αυτήν τη φράση ολοκληρώστε.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): …δεν μπορεί πραγματικά να μετουσιωθεί, αν δεν υπάρχει περιφερειακή διάσταση της πολιτικής μέσα ακριβώς από την έννοια της κεντρικής ανάπτυξης.
      Ευχαριστώ πάρα πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Επίκαιρες ερωτήσεις πρώτου κύκλου:
      Συνεχίζουμε με την πρώτη υπ’ αριθμόν 293/24-11-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Γεωργίου Ντόλιου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ακτοπλοϊκή σύνδεση της Σαμοθράκης κ.λπ.. 
      Το περιεχόμενο της επίκαιρης ερώτησης του κ. Ντόλιου έχει ως εξής:
      «Κύριε Υπουργέ, 
      Εδώ και πολύ καιρό το νησί της Σαμοθράκης συνδέεται με την Αλεξανδρούπολη, την Καβάλα και το Λαύριο, υπό αίρεση.
      Εννοώ, ότι τα δρομολόγια των πλοίων, τα οποία ανακοινώνονται, αφορούν την επόμενη ή τις επόμενες δύο-τρεις φορές, με αποτέλεσμα η ανασφάλεια και η αβεβαιότητα να διακατέχει τους κατοίκους του νησιού, αλλά και όσους έχουν λόγους να επισκεφθούν τη Σαμοθράκη.
      Η αίσθηση που δημιουργείται είναι ότι υπάρχει ήδη ένας μερικός αποκλεισμός του νησιού και επίκειται ο ολικός αποκλεισμός του. Δεν είναι υπερβολική η διατύπωση, αφού ο ντόπιος πληθυσμός του νησιού διστάζει να ταξιδέψει, ακόμη και στην Αλεξανδρούπολη, γιατί θεωρεί επισφαλή την επιστροφή του.
      Επισκέπτες στο νησί δεν υπάρχουν πλέον, αφού δεν μπορούν να προγραμματίσουν την επίσκεψή τους, πέραν του  ότι πληροφορούνται ότι υπάρχει το ενδεχόμενο να αποκλεισθούν στο νησί. Δημόσια και ιδιωτικά έργα αντιμετωπίζουν πρόβλημα στην εκτέλεσή τους, γιατί συνεργεία και μηχανήματα δεν ρισκάρουν τη μετάβασή τους στο νησί. 
      Γνωρίζετε ασφαλώς ότι η Ναυτιλιακή Εταιρεία «ΣΑΟΣ», που εξυπηρετεί το νησί, έχει προβλήματα και υποθέτω ότι το Υπουργείο θα έχει διαμορφώσει γνώμη για την επίλυση ή μη των προβλημάτων της. 
      Αντιλαμβάνεστε ότι το νησί της Σαμοθράκης δεν μπορεί να επιβιώσει και προπαντός να αναπτυχθεί υπό ένα καθεστώς δυνητικής συγκοινωνίας. Ιδιαίτερα οι επαγγελματίες του νησιού βρίσκονται σε απόγνωση και το χειρότερο απ’ όλα είναι ότι για πρώτη φορά δεν μπορεί να εικάσει κανείς μια θετική έκβαση στο πρόβλημα.
      Ερωτάται ο κύριος Υπουργός:
      - Ποια είναι η θέση του Υπουργείου και τις θαλάσσιες συνδέσεις της Σαμοθράκης και ιδιαίτερα με την Αλεξανδρούπολη;»
      Στην επίκαιρη ερώτηση του κ. Ντόλιου θα απαντήσει ο Υφυπουργός Εμπορικής Ναυτιλίας, Αιγαίου και Νησιωτικής Πολιτικής κ. Καμμένος.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κυρία Πρόεδρε.
      Κατ’ αρχάς θέλω να δώσω συγχαρητήρια στον κ. Ντόλιο αλλά και στις αρχές της Σαμοθράκης στη Νομαρχία Έβρου για τη μεγάλη επιχείρηση που έγινε χθες με τα οκτώ απορριμματοφόρα και σήμερα με άλλα δέκα προκειμένου να λυθεί ένα μεγάλο πρόβλημα της Σαμοθράκης. Πιστεύω ότι είναι μία κίνηση που θα πρέπει να αποτελέσει παράδειγμα και οδηγό για την καλή συνεργασία των εκλεγμένων Βουλευτών κάθε περιοχής της Νομαρχιακής Αυτοδιοίκησης αλλά και της Κυβέρνησης.
	Όσον αφορά το θέμα της σύνδεσης της Σαμοθράκης, πράγματι μετά τις 17 Σεπτεμβρίου του 2008 άρχισαν να δημιουργούνται προβλήματα με το πλοίο, το οποίο εκτελούσε τη δημόσια υπηρεσία, το «ΝΟΝΑ ΜΑΙΡΗ», του οποίου έληξαν τα πιστοποιητικά και δεν μπορούσε, με τον ελληνικό νηογνώμονα να αντιμετωπίζει τα προβλήματα που όλοι γνωρίζουμε, να ανανεώσει τα πιστοποιητικά του. Αυτό βέβαια δεν σημαίνει ότι δεν θα έπρεπε ο πλοιοκτήτης, γνωρίζοντας ότι λήγει του νηογνώμονα η δυνατότητα ανανέωσης των πιστοποιητικών, να τα έχει από πολύ πιο πριν ανανεώσει για να μην υπάρχει αυτό το  πρόβλημα. Τέλος πάντων η υπηρεσία, το Υπουργείο Εμπορικής Ναυτιλίας υποχρέωσε τον πλοιοκτήτη να αντικαταστήσει το πλοίο.  Το πλοίο αντικαταστάθηκε με το πλοίο «ΣΑΟΣ 2» που αρχικά δρομολογήθηκε μέχρι τις 31-10 και εν συνεχεία μέχρι τις 11 Δεκεμβρίου του 2008. 
      Επειδή γνωρίζουμε τα προβλήματα αυτά τα οποία περιγράφετε σωστά στην επίκαιρη ερώτησή σας προέβημεν και σε δημοσίευση πρόσκλησης ενδιαφέροντος σε διεθνές επίπεδο για τη σύναψη σύμβασης ανάθεσης δημόσιας υπηρεσίας για την αποκλειστική εξυπηρέτηση της γραμμής Αλεξανδρούπολη–Σαμοθράκη αρχομένης από 15-11-2008, μια διαδικασία που είναι υποχρεωτική. Όπως γνωρίζετε, στην αρχή υπάρχει ελεύθερη δρομολόγηση. Όταν δεν υπάρχει πλοίο πάμε στην αποκλειστική δρομολόγηση και προκειμένου να κάνουμε επιδοτούμενη τη γραμμή, για να μπορέσουμε να προσελκύσουμε νέα πλοία, γρήγορα πλοία, πλοία τα οποία θα εξυπηρετούν το νησί, να προβούμε στο διεθνή διαγωνισμό για επιδοτούμενη δρομολόγηση πρέπει να περάσουμε από την αποκλειστική δρομολόγηση. Ο διαγωνισμός λοιπόν για τις 15-11 έληξε, δεν υπήρξε ενδιαφέρον, οπότε έχουμε πλέον το εργαλείο, να μου επιτραπεί να πω, να προχωρήσουμε σε περίπτωση που έχουμε την άρνηση της εταιρίας «ΣΑΟΣ», παρότι έχει καταθέσει δρομολόγια για το «ΝΟΝΑ ΜΑΙΡΗ» για το 2009, να προβούμε σε επιδοτούμενη γραμμή για την απρόσκοπτη σύνδεση της Αλεξανδρούπολης με τη Σαμοθράκη με ένα πλοίο το οποίο θα κάνει αποκλειστικά αυτό το δρομολόγιο. Είμαστε λοιπόν έτοιμοι σε περίπτωση που δεν θα ακολουθήσει η εταιρεία «ΝΟΝΑ ΜΑΙΡΗ MARE Ναυτιλιακή εταιρεία» την υποχρέωσή της για τα δρομολόγια 2008-2009 να προχωρήσουμε σε δημόσιο διαγωνισμό για την επιδότηση. 
	Κλείνω αμέσως, κυρία Πρόεδρε, λέγοντας ότι η σύνδεση με το Λαύριο και την Καβάλα συνεχίζεται. Έχουμε το πλοίο «ΠΑΝΑΓΙΑ ΣΟΥΜΕΛΑ» το οποίο κάνει ένα δρομολόγιο την εβδομάδα. Και εδώ θέλω να τονίσω ότι έχει δοθεί το αίτημα από την εταιρεία για την αντικατάσταση του «ΠΑΝΑΓΙΑ ΣΟΥΜΕΛΑ» με καινούργιο πλοίο. Τι σημαίνει αυτό; Σημαίνει ότι με την αντικατάσταση του «ΠΑΝΑΓΙΑ ΣΟΥΜΕΛΑ»,  αν πράγματι η εταιρεία προχωρήσει στην αντικατάσταση του πλοίου με ένα καινούργιο πλοίο μέχρι οκτώ ετών και ταχύτητα μέχρι είκοσι πέντε μιλίων παίρνει  κατευθείαν για δώδεκα χρόνια μια δημόσια σύμβαση εκτέλεσης των δρομολογίων, οπότε λύνεται οριστικά το πρόβλημα για την επόμενη δωδεκαετία με ένα νέο  και σύγχρονο πλοίο. Αναμένουμε. Αυτήν τη δυνατότητα βεβαίως θα την έχει κι οποιαδήποτε άλλη εταιρεία θα υπάρξει, αν δεν συνεχίσει η εταιρεία του  «ΠΑΝΑΓΙΑ ΣΟΥΜΕΛΑ» να προχωρήσει στα επενδυτικά σχέδια τα οποία έχει ήδη καταθέσει. 
	Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαϊδου): ΚΙ εγώ ευχαριστώ. 
      Ο κ. Γεώργιος Ντόλιος έχει το λόγο. 
      ΓΕΩΡΓΙΟΣ ΝΤΟΛΙΟΣ: Κατ’ αρχάς ποιο είναι το γεγονός; Το γεγονός είναι ότι η συγκοινωνία στη Σαμοθράκη έχει υποβαθμιστεί σε σχέση με τα αμέσως προηγούμενα χρόνια. Τι ζητάμε; Την διασφάλιση ενός ετήσιου προγράμματος. Είπε ο κύριος Υπουργός ότι δεν υπήρξε ανταπόκριση στην πρόσκληση εκδήλωσης ενδιαφέροντος. Αναμενόμενο ήταν. Ξέρουμε τι  γίνεται στο Αιγαίο, ξέρετε κι εσείς καλύτερα από μένα, ξέρετε τι  γίνεται με τους πλοιοκτήτες. Ένα ζήτημα, κύριε Υπουργέ. Φοβάμαι ότι οι επιδοτήσεις στο Αιγαίο από περιουσιακό στοιχείο της Κυβέρνησης, του Υπουργείου , του ελληνικού λαού έγινε περιουσιακό στοιχείο και ιδιοκτησία των πλοιοκτητών. Τα διαχειρίζονται όπως θέλουν, έχουν ανατρέψει τα δεδομένα δεν υπάρχει καμμία αίσθηση κοινωνικής ευθύνης και φοβάμαι ότι έχασε τη δυνατότητα η Κυβέρνηση όχι να πιέζει αλλά και να διαπραγματεύεται. 
        Τι μπορούμε να κάνουμε; Με πολύ ενδιαφέρον και πολύ ευχάριστα άκουσα ότι στις σκέψεις σας, στις προθέσεις σας είναι να επιδοτήσετε τη γραμμή για τη  Σαμοθράκη. Εμείς θα το ζητούσαμε αν δεν μας το λέγατε. Και χαίρομαι ιδιαίτερα που το ακούω. Αλλά αυτές οι επιδοτήσεις πρέπει να έχουν ένα στόχο σε περίοδο επερχόμενης οικονομικής κρίσης. Θα πρέπει να μειωθεί το ναύλο. Σκεφτείτε στη Σαμοθράκη, ένα αυτοκίνητο θέλει 110 ευρώ να πάει και να έρθει για ένα Σαββατοκύριακο. Αντιλαμβάνεστε ότι αυτού του είδους η επισκεψιμότητα έχει καταργηθεί στο νησί. Εμείς λοιπόν εκείνο το οποίο επαναλαμβάνουμε και λέμε είναι ότι η Κυβέρνηση θα πρέπει να διαχειριστεί τις δικές της δυνατότητες με έναν τέτοιο τρόπο που θα επαναφέρει την ακτοπλοΐα σε λογικά πλαίσια, σε πλαίσια τέτοια που θα ανταποκρίνονται σε μια αίσθηση κοινωνικής ευθύνης. 
      Δεύτερον, επειδή μπήκατε σε μια συζήτηση τέτοια και είναι ενδιαφέρουσα, κύριε Υπουργέ, θέλω να πω το εξής, ότι πολύ σημαντικές είναι οι οριζόντιες συνδέσεις. Όλο το Αιγαίο, όλη η ανατολική πλευρά συνδέεται με την Αθήνα ακτινωτά: η Λέσβος με την Αθήνα, η Λήμνος με την Αθήνα, η Αλεξανδρούπολη με την Αθήνα και πάει λέγοντας. Εμείς είχαμε καταφέρει με αγώνες πραγματικά και με συνεργασία να καθιερώσουμε μια γραμμή που απέκτησε σταθερότητα, Αλεξανδρούπολη μέχρι τη Ρόδο. Ζητήσαμε χωριστή επιδότηση από τα Υπουργεία Μακεδονίας-Θράκης και Αιγαίου και υπήρξε ενδιάμεσα μια άλλη γραμμή  Αλεξανδρούπολη –Σαμοθράκη- Λήμνος –Λέσβος. Αυτή η δεύτερη καταργήθηκε. Η πρώτη διαμορφώνεται αναλόγως. Δηλαδή η τελευταία προκήρυξη έλεγε:  προκηρύσσεται η γραμμή από Αλεξανδρούπολη κι αν δεν υπάρξει ενδιαφέρον, από Θεσσαλονίκη. Οι διασυνδέσεις των νησιών μεταξύ τους επιτρέπουν τις εμπορικές συναλλαγές, επιτρέπουν την ανάπτυξη, σπάνε το μονοπώλιο της επικοινωνίας και των οικονομικών σχέσεων μόνο με την Αθήνα, κοστίζουν ελάχιστα σε σχέση με άλλες πρωτοβουλίες, Εγνατία Οδός κ.λπ. και θα πρέπει να επανέλθουν στις προτεραιότητες της ελληνικής πολιτείας. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαϊδου): Κι εγώ σας ευχαριστώ. Έχετε το λόγο κύριε Υφυπουργέ, για να δευτερολογήσετε. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ κύρια Πρόεδρε. 
      Κύριε συνάδελφε, θέλω να σας διαβεβαιώσω ότι δεν έχετε κανένα λόγο να φοβάστε. Όπως έχετε δει στην τακτική την οποία ακολουθήσαμε και στα Δωδεκάνησα και στις Κυκλάδες και στο βόρειο Αιγαίο έχουμε πετύχει να έχουμε τα πλέον σύγχρονα και τα πλέον γρήγορα πλοία. Στα ενδοκυκλαδικά που είχαμε το «ΠΑΝΑΓΙΑ ΧΟΖΟΒΙΩΤΙΣΣΑ» μέχρι πέρυσι τώρα έχουμε το «ΑΙΟΛΟΣ ΚΕΝΤΕΡΗΣ 1», το «ΑΙΟΛΟΣ ΚΕΝΤΕΡΗΣ 2», το «ΚΑΛΛΙΣΤΗ», πλοία τα οποία είναι γρήγορα, σύγχρονα, πλοία τα οποία εξυπηρετούν απόλυτα τις ανάγκες. Στα Δωδεκάνησα, οι Λειψοί δεν ψήφισαν στις τελευταίες εκλογές, και καλώς δεν ψήφισαν, γιατί δεν είχαν σύνδεση. Τώρα πια Καταμαράν πλησιάζει όλα τα νησιά της Δωδεκανήσου τέσσερις φορές την βδομάδα, δυο φορές από τον Πειραιά για δικά τους δρομολόγια. Μπήκε στη βόρειο Ελλάδα με το βόρειο Αιγαίο στη γραμμή, όπως ξέρετε, πλοίο σύγχρονο όπως ο «ΔΙΑΓΟΡΑΣ». Το ίδιο θα κάνουμε και με τη Σαμοθράκη. Βεβαίως θέλω να σας πω ότι δεν μας δίνονται πολλές δυνατότητες. Διότι η Σαμοθράκη κι η Θάσος, όπως και οι βόρειες Σποράδες και τα Κύθηρα δεν ανήκουν στη δικαιοδοσία του πρώην Υπουργείου Αιγαίου. Δηλαδή έχουμε τα νησιά στο Αιγαίο και δεν μπορούμε να κάνουμε νησιωτικές πολιτικές. Κι αυτό ισως θα πρέπει να το δούμε από κοινού, διακομματικά, να εντάξουμε τα νησιά αυτά  στις δυνατότητες που έχει η Γενική Γραμματεία Αιγαίου και Νησιωτικής Πολιτικής γιατί κοινές είναι οι δράσεις κι οι νησιωτικές πολιτικές.
       Τώρα θέλω να σας πω για το θέμα της σύνδεσης που αναφέρατε, της επιδοτούμενης. Τελείωσε στις 15 Νοεμβρίου η αποκλειστικότητα, η δυνατότητα της αποκλειστικότητας. Είμαστε έτοιμοι να επιδοτήσουμε και βεβαίως εκεί θα απαιτήσουμε με συγκεκριμένες διαδικασίες  πρώτα απ’ όλα την τιμή του εισιτήριου, σαν δημόσια υπηρεσία, επιδοτούμενο δρομολόγιο, δυνατότητα του νησιώτη να μετακινείται άνευ τιμήματος όπως γνωρίζετε προς το διοικητικό του κέντρο. Άρα αυτό το θέμα λύνεται. Και βεβαίως, το δημόσιο ναυλολόγιο, που είναι το αυτοκίνητο κάτω από τα τεσσεράμισι μέτρα κι ο επιβάτης στην οικονομική θέση. Αυτά διασφαλίζονται απόλυτα και γι ‘αυτό προχωρήσαμε σε αυτήν τη λύση. Σε περίπτωση που προχωρήσει  η επιδότηση, το επιδοτούμενο δρομολόγιο, αν δεν υπάρξει ενδιαφέρον της αποκλειστικότητας, που δεν υπήρξε μέχρι τώρα, το πλοίο που θα απαιτήσουμε θα είναι και σύγχρονο, θα είναι και γρήγορο. Εμείς θα βάλουμε τους όρους. Και βεβαίως μια τέτοια επιδότηση την οφείλει το δημόσιο προς τη Σαμοθράκη. Δεν είχαμε όμως μέχρι τώρα τη δυνατότητα λογω της ελευθέρας δρομολογήσεως. Αντιλαμβάνεστε ότι όταν υπάρχει ελεύθερη δρομολόγηση δεν μπορούμε να προχωρήσουμε ούτε σε επιδοτούμενη ούτε σε αποκλειστική. 
      Για το θέμα της Αλεξανδρούπολης, τη βγάλαμε τη γραμμή. Η γραμμή βγήκε στο διαγωνισμό από την Αλεξανδρούπολη  μέχρι τη Ρόδο συμπεριλαμβάνοντας  και τη Σαμοθράκη μέσα, με 80.000 ευρώ το δρομολόγιο. Και δεν υπήρξε μέχρι τώρα ενδιαφέρον. Και δεν υπήρξε ενδιαφέρον διότι μπήκαν δυο πλοία από την Καβάλα και δυο πλοία συν ένα, τρία  από τη Θεσσαλονίκη. Πιστεύω ότι θα ξαναβγεί στον καινούργιο διαγωνισμό μέσα στις επόμενες μέρες, θα έχουμε ίσως κάποιο ενδιαφέρον για την Αλεξανδρούπολη- Ρόδο. Βεβαίως και η Σαμοθράκη θα περιλαμβάνεται μέσα στο σχεδιασμό αυτό και αν αυτό δεν γίνει, τότε θα εξετάσουμε τη δυνατότητα επέκτασης προς τη Σαμοθράκη δρομολογίου το οποίο θα περνάει από τη Μυτιλήνη, γιατί είναι μια σύνδεση που και τουριστικά αν θέλετε, θα είναι κερδοφόρα και για τη Σαμοθράκη αλλά και για τη Μυτιλήνη και για τη Λήμνο. 
      Ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαϊδου): Κι εγώ ευχαριστώ. 
      Η Βουλευτής Ευβοίας του ΠΑ.ΣΟ.Κ. κ. Αικατερίνη Περλεπέ-Σηφουνάκη ζητά άδεια ολιγοήμερης απουσίας της στο εξωτερικό. 
      Η Βουλή εγκρίνει;
  	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Βέρα Νικολαϊδου): Η Βουλή ενέκρινε τη ζητηθείσα άδεια. 
  	 Η δεύτερη με αριθμό 300/24-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικά με την ολική αποσύνδεση της επιδότησης του καπνού από την παραγωγή δεν θα συζητηθεί λόγω κωλύματος του Υπουργού. 
      Η Τρίτη με αριθμό 305/24.11.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αναστασίου Κουράκη προς τον Υπουργό Πολιτισμού, σχετικά με την κατασκευή Χώρου Υγειονομικής Ταφής Υπολειμμάτων κοντά στον αρχαιολογικό χώρο της Βεργίνας κ.λπ. διαγράφεται λόγω κωλύματος του κυρίου Υπουργού.
      Η τέταρτη με αριθμό 303/24.11.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Οικονομίας και Οικονομικών, σχετικά με την πώληση 20 τόννων χρυσού από την Τράπεζα της Ελλάδος κ.λπ., διαγράφεται λόγω κωλύματος του κυρίου Υπουργού.
      Επίκαιρες ερωτήσεις δεύτερου κύκλου:
      Επόμενη είναι η πρώτη με αριθμό 296/24.11.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τους Υπουργούς Οικονομίας και Οικονομικών και Εθνικής Άμυνας, σχετικά με τη λειτουργία της ΕΛ.Β.Ο. κ.λπ.. 
      Το περιεχόμενο της επίκαιρης ερώτησης του κ. Μαγκριώτη έχει ως εξής:
      «Επανειλημμένα απαντάτε σε ερωτήσεις μας ή και άλλων συναδέλφων, πώς βρίσκονται σε εξέλιξη προγράμματα για την ΕΛ.Β.Ο. (ειδικά οχήματα, ρυμουλκούμενα, ελαφριάς περισσυλογής, κλούβες αυτοκινήτων ή τεθωρακισμένα οχήματα ΤΟΜΑ) και ότι πρόκειται να δημιουργηθούν και νέα. Γνωρίζετε όμως ότι τα προγράμματα αυτά ακόμη και σήμερα να υπογραφούν, θα χρειαστεί δεκατέσσερις έως δεκαοκτώ μήνες για να ξεκινήσει η παραγωγική τους διαδικασία.
      Όσο για τα HUMMER που αναφέρεται ότι βρίσκονται σε εξέλιξη ύψους 73.000.000 ευρώ, η αλήθεια είναι ότι ήδη έχουν ολοκληρωθεί και παραδοθεί προ πολλού στον ελληνικό στρατό, ενώ από την άλλη πλευρά η απασχόληση σήμερα είναι στο 10% περίπου, με μόνο μία ανοιχτή γραμμή παραγωγής, αυτή του LΕΟ2 και το οποίο ολοκληρώνεται τον Απρίλιο του 2009.
      Επειδή με ευθύνη σας η ΕΛ.Β.Ο. έφθασε πλέον κυριολεκτικά στο χείλος του γκρεμού γεγονός για το οποίο η διοίκηση που διορίσατε, το μάνατζμεντ και πιο έγκαιρα οι εργαζόμενοι εδώ και τρία χρόνια με διάφορους τρόπους σας κρούουν τον κώδωνα του κινδύνου.
      Επειδή οι δεσμεύσεις και οι υποσχέσεις της Κυβέρνησής σας είναι έωλες για τα παραπάνω προγράμματα, αφού ελλοχεύει ο κίνδυνος να μην  βρίσκεται σε λειτουργία η εταιρεία για να τα υλοποιήσει, τώρα πια μόνον με οχήματα προς ανακατασκευή ίσως μπορεί να κρατηθεί εν ζωή η ΕΛ.Β.Ο..
      Επειδή δεν έχετε επισκεφθεί ποτέ την ΕΛ.Β.Ο., ούτως ώστε να έχετε και προσωπική άποψη για την εταιρεία σας, καθώς το 51% των μετοχών ανήκει στο Υπουργείο Οικονομίας.
      Ερωτώνται οι κύριοι Υπουργοί:
      Γιατί μέχρι σήμερα δεν έχει φθάσει ούτε ένα όχημα προς ανακατασκευή και δεν δρομολογούνται τα υπόλοιπα 15.000.000 ευρώ εντός του 2008, όπως έχετε δεσμευτεί στη Γενική Συνέλευση των μετόχων της ΕΛ.Β.Ο. από 10-4-08;
      Γιατί δεν προβλέπετε και για το 2009 προγράμματα ανακατασκευών, αφού ούτως ή άλλως κανένα από τα μεγάλα προγράμματα, που αναφέρεσθε, πως μελλοντικά θα απασχολήσουν την ΕΛ.Β.Ο. δεν πρόκειται  να ξεκινήσει μέσα στους επόμενους δεκατέσσερις έως δεκαοκτώ μήνες και πόσες θέσεις εργασίας πιστεύετε πως πρέπει ακόμη να χαθούν, αφού μέχρι σήμερα οι χαμένες  θέσεις εργασίας φτάνουν τις πεντακόσιες;».
      Στην επίκαιρη ερώτηση του κ. Μαγκριώτη θα απαντήσει ο Υφυπουργός Εθνικής Άμυνας κ. Τασούλας.
      Κύριε Υφυπουργέ έχετε το λόγο.
       ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κυρία Πρόεδρε, για μια ακόμη φορά προφορικώς σήμερα, άλλοτε γραπτώς απαντούμε σε αυτήν την πλησμονή πανομοιότυπων ερωτήσεων που αφορά στην ΕΛΒΟ και αυτή η πλησμονή των ερωτήσεων δυστυχώς δεν υποδηλώνει πλησμονή ενδιαφέροντος, αλλά υποδηλώνει λογικά ή έλλειψη κατανοήσεως –που αποκλείεται γιατί έχω απέναντί μου έναν εκ των ευφυεστέρων συναδέλφων- ή μία προσπάθεια να φανεί ότι οι πολλές ερωτήσεις σημαίνουν και πολύ ενδιαφέρον, ενώ στην πραγματικότητα κατά την άποψή μου σημαίνει μία σκέτη πολιτική εκμετάλλευση. Και εν προκειμένω, κύριε Βενιζέλο, επί της ουσίας βιώνει κάποιος το δράμα του γνωστού σε σας διαπρεπούς ποιητού Όσκαρ Γουάιλντ, ο οποίος σε φάση κάποια ομιλία του έτυχε μονότονων ή ανούσιων ερωτήσεων και ρώτησε σπαρακτικά, «επειδή έχω κάποιες σημαντικές απαντήσεις, μήπως έχει να μου κάνει κανείς καμμιά σημαντική ερώτηση;»
       Δεν πρόκειται περί αυτού εδώ δυστυχώς, για το ΠΑ.ΣΟ.Κ. Έχουμε πει κύριε Μαγκριώτη, ότι αυτήν τη στιγμή υπάρχουν είτε σε εξέλιξη είτε επικείμενες συμβάσεις που αφορούν στην ΕΛΒΟ σε τέσσερα μέτωπα, καθένα των οποίων αφορά συμβάσεις που ξεπερνούν τα 100.000.000 ευρώ. Θα μου επιτρέψετε κατά παράβαση του Κανονισμού να συμβουλευτώ τα έγγραφα που έχω μπροστά μου, γιατί είναι αριθμοί στους οποίους ουδέποτε υπήρξα επαρκής και θα σας πω ότι τώρα που μιλούμε υπάρχουν σε εξέλιξη επτά συμβάσεις με το Γενικό Επιτελείο Στρατού για διάφορα οχήματα ύψους 112.000.000 ευρώ. Υπάρχουν σε εξέλιξη πέντε συμβάσεις με τη Διεύθυνση Προμηθειών του Υπουργείου Εθνικής Αμύνης για προμήθεια οχημάτων διαφόρων τύπων 113.000.000 ευρώ. Υπάρχει συντονισμός από την Γενική Διεύθυνση Αμυντικών Εξοπλισμών και Επενδύσεων τεσσάρων προγραμμάτων για κατασκευή οχημάτων ύψους 126.000.000 ευρώ και επίκεινται συντόμως διακηρύξεις του Γ.Ε.Σ. για προμήθειες οχημάτων ύψους 115.000.000 ευρώ οι  οποίες προκηρύξεις ταιριάζουν απόλυτα στις δυνατότητες της ΕΛ.Β.Ο.. 
      Όλο αυτό το πλέγμα δραστηριοτήτων είτε εν εξελίξει είτε επικείμενο δείχνει ακριβώς ότι το ενδιαφέρον του Υπουργείου Εθνικής Αμύνης και της Κυβερνήσεως για την ΕΛ.Β.Ο. είναι σημαντικό. Θα δεχτώ ότι έχετε την ευχέρεια να συνιστάτε ταχύτερες διαδικασίες. Την έχετε αυτήν την ευχέρεια, κύριε Μαγκριώτη, γιατί δεν πληρώνετε χαρτόσημο. Οι ερωτήσεις του ΠΑ.ΣΟ.Κ. γίνονται άνευ χαρτοσήμου. 
      Επειδή υπάρχουν διαδικασίες, επειδή  υπάρχουν νόμοι, επειδή υπάρχουν κανονισμοί, επειδή υπάρχουν ανάγκες πραγματικές για τήρηση αυτών των διαδικασιών υστερούμε απέναντι στην ευχέρεια που έχετε ως προς το χρόνο. Σε αυτό να το δεχτώ, αλλά αυτό δεν σημαίνει ότι δεν υπάρχουν οι συμβάσεις, δεν υπάρχει το ενδιαφέρον και δεν πρόκειται να έλθουν και νέες εργασίες για την ΕΛΒΟ.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κυρία Πρόεδρε.
      Θα πρότεινα στον κύριο Υπουργό να βάλλει και ένα χαρτόσημο στις ερωτήσεις στη Βουλή μήπως και λύσει τα οικονομικά της Κυβέρνησης και τα οικονομικά της χώρας. Με αυτόν τον τρόπο θα περιορίσετε και τον έλεγχο. Αυτή είναι μία καλή σκέψη. Και επειδή το ανακοινώσατε μπορεί να το κάνετε και πράξη. Άλλωστε ο κ. Αλογοσκούφης έχει ξεζουμίσει όλο τον κόσμο.
      Οι ερωτήσεις μας κύριε Υπουργέ, είτε συλλογικές είτε ατομικές έρχονται και επανέρχονται και του δικού μας κόμματος και των άλλων κομμάτων της Αντιπολίτευσης, γιατί η κατάσταση πάει από το κακό στο χειρότερο. Γιατί οι απαντήσεις που δίνετε είναι ανάγνωση φωτοτυπιών των προηγούμενων απαντήσεων. Όλα αυτά ακριβώς όπως τα διαβάζετε ή τα εκφωνείτε μπορώ να σας δώσω τα Πρακτικά προηγούμενων συνεδριάσεων ή και τις γραπτές απαντήσεις που μας δίνετε, είναι ολόιδια. Είναι απαντήσεις τεσσάρων χρόνων. Τα προγράμματα που αναφέρατε είναι προγράμματα που έχουν υπογραφεί από τις κυβερνήσεις του ΠΑ.ΣΟ.Κ. και έχουν ολοκληρωθεί. Δεν υπάρχουν αυτά τα προγράμματα, εκτός και αν λειτουργείτε απολογιστικά και κάνετε τον ισολογισμό και το κλείσιμο της πενταετίας.
      Δεύτερον, τα προγράμματα που εξαγγέλλετε και τα ξαναεξαγγέλλετε εδώ και χρόνια και τώρα να υπογραφούν –που δεν πρόκειται να υπογραφούν, θα περάσουν πολλοί μήνες- θέλουν δέκα οκτώ μήνες για να ξεκινήσουν. Μέχρι τότε αποκαϊδι θα έχει γίνει το εργοστάσιο και εκατοντάδες νέοι άνεργοι και εκατοντάδες μικρομεσαίες επιχειρήσεις, που λειτουργούν συμπληρωματικά με τον ΕΛΒΟ θα είναι στην εξαφάνιση.
      Σας προτείνω λοιπόν να βρείτε κάποιον ελάχιστο χρόνο από τα υψηλά σας καθήκοντα –ο κ. Μεϊμαράκης δεν έχει πατήσει ποτέ στην ΕΛ.Β.Ο. για να δείξει το ενδιαφέρον του, δεν ξέρω τι φοβάται και δεν πάει να δει το πρόβλημα από κοντά- και να έλθετε να δείτε ότι 10% απασχολείται το προσωπικό. Αντιλαμβάνεστε δηλαδή το πρόβλημα. Δεν υπάρχει εργασία αλλά κραυγή αγωνίας. Ελάτε λοιπόν χέρι-χέρι να πάμε και με τους Βουλευτές της Θεσσαλονίκης …
      ΕΥΑΓΓΕΛΟΣ ΒΕΝΙΖΕΛΟΣ: Το «χέρι-χέρι» είναι από άλλο κόμμα. 
      ΙΩΑΝΝΗΣ ΜΑΓΚΡΙΩΤΗΣ: Ναι, από άλλο κόμμα, αλλά είναι ακόμα επίκαιρο. 
      Να πάμε λοιπόν στην ΕΛ.Β.Ο. να τα δούμε μαζί. Να δούμε αυτά τα εκατομμύρια ευρώ που μοιράζετε απλόχερα πού είναι. Δεν υπάρχουν. Είναι λόγια και υποσχέσεις. 
      Και επειδή μπορεί να μου πείτε ότι είμαι Βουλευτής της Αντιπολίτευσης, σας λέω ότι είμαι και Βουλευτής Θεσσαλονίκης και ζω την αγωνία των ανθρώπων. Χθες ήμουν πάλι εκεί περιοδεία με κλιμάκιο της Νομαρχιακής του ΠΑ.ΣΟ.Κ. και ακούσαμε πάλι την κραυγή αγωνίας. 
      Κύριε Υπουργέ –σας βλέπω ότι είστε απασχολημένος, εκτός αν ζητάτε από τον κ. Μπέζα λεφτά για την ΕΛ.Β.Ο.!- σας παρακαλώ, για να ολοκληρώσω, έχω εδώ το έγγραφο του δικού σας ανθρώπου –δεν ξέρω πόσοι έχουν παρεισφρήσει πλέον και στη Νέα Δημοκρατία- του Προέδρου που εσείς ορίσατε, ενός αξιοπρεπούς ανθρώπου.
      Σας λέει, λοιπόν, στο έγγραφό του που σας έστειλε τον Οκτώβρη –και φαντάζομαι ότι το έχετε και τίποτα δεν έχει αλλάξει- αφού πρώτα σας καταθέτει τους ισολογισμούς και την προοπτική του 2009, τα εξής: 
      «ΕΛ.Β.Ο. τέλος. Η δεινή οικονομική κατάσταση της ΕΛ.Β.Ο. σας έχει αναφερθεί επανειλημμένως τα τελευταία χρόνια.» –ο άνθρωπος κάνει αυτό που κάνουμε κι εμείς, όπως βλέπετε- «Όμως έχουμε φθάσει πλέον σε σημείο που δεν μπορούμε να εκπληρώσουμε ούτε τις βασικές υποχρεώσεις της εταιρείας, όπως καταβολή μισθών στους εργαζόμενους, ασφαλιστικές εισφορές, Φ.Π.Α., φόρους κ.λπ.».
      Καταθέτω το σχετικό έγγραφο. 
      Αυτά τα λέει ο δικός σας άνθρωπος που εσείς ορίσατε. 
      Ευχαριστώ πολύ, κυρία Πρόεδρε. 
      (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
      Κύριε Υφυπουργέ, έχετε το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Πρώτον, ήθελα να πω ότι δεν υπάρχει καμμία περίπτωση να υπάρξει αυτό το χαρτόσημο, για το οποίο ευφυώς επιστρέψατε το επιχείρημα ότι απειλείται να επιβληθεί, διότι εγώ ομίλουν για χαρτόσημο ευθύνης, το οποίο αποκλείεται είτε με τίμημα είτε άνευ τιμήματος το ΠΑ.ΣΟ.Κ. ποτέ να έχει στα χέριά του. Δεν ομιλώ περί κυριολεκτικού χαρτόσημου. Ομιλώ περί χαρτοσήμου ευθύνης.
      Δεύτερον, ομιλείτε για την επαφή με την ΕΛ.Β.Ο. και ότι την αποποιούμεθα ή ότι δεν στέργουμε σε τέτοιου είδους επαφές. 
      Κατά σύμπτωση, σε λίγη ώρα, θα είναι στο Υπουργείο Εθνικής Αμύνης στο γραφείο του κ. Μεϊμαράκη εκπρόσωποι της ΕΛ.Β.Ο., όπου αν με αφήσετε να φύγω εγκαίρως θα παρίσταμαι κι εγώ, για να συζητήσουμε αυτά τα θέματα, τα οποία ευλόγως σας ανησυχούν, αλλά επιτρέψτε μας να ανησυχούν κι εμάς. 
      Οι χρόνοι, στους οποίους αναφέρεστε, δεν ισχύουν. Σας πληροφορώ ότι στις 11/6, φέτος, εζητήθη έκτακτη οικονομική ενίσχυση για κάποιες ανακατασκευές οχημάτων, για εκατόν δεκαέξι ανακατασκευές μεγάλων οχημάτων του Γ.Ε.Σ. και του Γ.Ε.Α. και στα τέλη Οκτωβρίου υπεγράφη εντολή προμήθειας αυτών των οχημάτων. 
      Σήμερα που ομιλούμε, αυτήν τη στιγμή, στην Ανώτατη Στρατιωτική Διοίκηση Υποστηρίξεως εγκρίνεται η πρόταση της ΕΛΒΟ γι’ αυτά τα πρώτα 5.000.000 ευρώ, τα οποία αποτελούν μέρος της οικονομικής ενισχύσεως των 20.000.000 ευρώ, η οποία έρχεται από το Υπουργείο Οικονομικών. 
      Θέλω να σας πω επίσης, κύριε Μαγκριώτη, ότι όλη αυτή η δυνατότητα να δίνονται με αυτόν τον τρόπο έργα στην ΕΛ.Β.Ο. οφείλεται στο άρθρο 51 του ν.3433/2006 και όχι από το προηγούμενο παρελθόν, ο οποίος νόμος επιτρέπει σε εταιρείες μετοχικού ενδιαφέροντος πλειοψηφικού του δημοσίου, όπως είναι η ΕΛ.Β.Ο., να δίδει έργα ο δημόσιος τομέας, όπως είναι το Υπουργείο Εθνικής Αμύνης, με διαπραγμάτευση και όχι με διαγωνιστική διαδικασία, η οποία θα οδηγούσε σε περαιτέρω καθυστέρηση εργασίες. 
      Αυτό είναι το άρθρο, το οποίο το Υπουργείο Αμύνης υπεστήριξε και στην Ευρωπαϊκή Ένωση γιατί ετέθη θέμα από ανταγωνιστάς της ΕΛΒΟ –και συγκεκριμένα θέμα παραβιάσεως του ανταγωνισμού- και αυτό το άρθρο είναι που επιτρέπει να κάνουμε αυτές τις διαδικασίες. 
      Και με την άδειά σας στο Υπουργείο Αμύνης σε λίγη ώρα θα συζητήσουμε μια σημαντική προοπτική της ΕΛ.Β.Ο., η οποία έχει να κάνει με την προμήθεια των τετρακοσίων είκοσι θωρακισμένων οχημάτων μάχης, την οποία προμήθεια η ΕΛ.Β.Ο. υπεδέχθη με μεγάλη ικανοποίηση, γιατί αυτή η Βιομηχανία έχει πολλές δυνατότητες αναμείξεως και αποδόσεως και εκτελέσεως ενός σημαντικού μέρους υλοποιήσεως αυτής της παραγγελίας των 420 BMP-3, όπως λέγονται. 
      Αυτό ακριβώς αναδεικνύει και το ενδιαφέρον –από πλευράς προθέσεων- και το ενδιαφέρον –από πλευράς εφαρμογών- της Κυβερνήσεως για την ΕΛ.Β.Ο.. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
      Η δεύτερη με αριθμό 301/24.11.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικόλαου Καραθανασόπουλου προς τους Υπουργούς Αγροτικής Ανάπτυξης και Τροφίμων και Δικαιοσύνης, σχετικά με τις δικαστικές διώξεις αγροτών στην Πάτρα και το Αίγιο δεν συζητείται λόγω κωλύματος Υπουργού. 
      ΕΥΑΓΓΕΛΟΣ ΒΕΝΙΖΕΛΟΣ: Με συγχωρείτε. Πόσα κωλύματα Υπουργών υπάρχουν, κυρία Πρόεδρε;
      ΠΡΟΕΔΡΕΥΟΥΣΑ (Βέρα Νικολαΐδου): Υποθέτω ότι είναι το συνέδριο της Κ.Ε.Δ.Κ.Ε. για το ότι λείπουν αρκετοί, γιατί ματαιώθηκαν αρκετές επίκαιρες. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ 
      Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Οικονομίας και Οικονομικών «Ρύθμιση των θεμάτων που αφορούν την κυριότητα της Λίμνης Βιστωνίδας και των παραλίμνιων εκτάσεων, την ανταλλαγή ακινήτων μεταξύ του Ελληνικού Δημοσίου και της Ιεράς Μονής Βατοπεδίου του Αγίου Όρους και συναφείς διατάξεις».
      Πριν δώσω το λόγο στον πρώτο εισηγητή, σας ενημερώνω ότι από το Λαϊκό Ορθόδοξο Συναγερμό έχουν οριστεί ως ειδικός αγορητής ο Βουλευτής κ. Αθανάσιος Πλεύρης και ως Κοινοβουλευτικός Εκπρόσωπος ο Βουλευτής κ. Κυριάκος Βελόπουλος. 
      Το λόγο έχει ο Βουλευτής του ΠΑ.ΣΟ.Κ. κ. Ευάγγελος Βενιζέλος, σύμφωνα με το άρθρο 95 του Κανονισμού της Βουλής. 
      ΕΥΑΓΓΕΛΟΣ ΒΕΝΙΖΕΛΟΣ: Κύριοι Βουλευτές, θα μιλήσουμε σήμερα ξανά για την υπόθεση του Βατοπεδίου και αυτό μου προκαλεί βαθιά θλίψη. Είναι τραγικό, τη στιγμή που όλος ο κόσμος ασχολείται με το μέγεθος της διεθνούς οικονομικής κρίσης, τη στιγμή που η Ευρωπαϊκή Ένωση αγωνίζεται να συγκροτήσει πρωτοβουλίες υπέρβασης, στην Ελλάδα η Κυβέρνηση να έχει οδηγήσει το δημόσιο βίο μέσα σ’ αυτήν τη ζοφερή ατμόσφαιρα της υπόθεσης του Βατοπεδίου. 
      Η βλάβη που προκαλείται από αυτές τις ενέργειες της Κυβέρνησης είναι τεράστια. Είναι βλάβη θεσμική, είναι βλάβη ηθική, είναι βλάβη βεβαίως οικονομική, γιατί πλήττονται συμφέροντα του δημοσίου, είναι και βλάβη αναπτυξιακή, γιατί τη στιγμή που θα έπρεπε να διαμορφώνεται μια μεγάλη εθνική συναίνεση για την υπέρβαση των καταστάσεων αυτών και τη διαμόρφωση ενός εθνικού μοντέλου ανάπτυξης και ανταγωνιστικότητας, εμείς είμαστε υποχρεωμένοι να ασχολούμαστε με την υπόθεση του Βατοπεδίου. Και η Κυβέρνηση δεν έχει συνείδηση του μεγέθους του σκανδάλου και δεν αντιλαμβάνεται ότι το σκάνδαλο αυτό δεν είναι ένα σκάνδαλο που έχει συντελεστεί και τώρα διερευνάται για να καταλογιστούν οι πολιτικές αλλά και οι ποινικές, δυστυχώς, ευθύνες που υπάρχουν.
      Το σκάνδαλο του Βατοπεδίου είναι ένα σκάνδαλο εν εξελίξει, ένα σκάνδαλο που και τώρα που μιλάμε εξακολουθεί να συντελείται, γιατί η Κυβέρνηση, ο Πρωθυπουργός προσωπικά και η ηγεσία του Υπουργείου Οικονομίας και Οικονομικών δεν προβαίνουν στις ενέργειες που είναι απολύτως αναγκαίες και επιβεβλημένες από το Σύνταγμα και τους νόμους του κράτους, προκειμένου να προστατευθούν τα συμφέροντα του ελληνικού δημοσίου. Συμφέροντα που έχουν πληγεί με τις ανταλλαγές, συμφέροντα που έχουν πληγεί με τη συστηματική υπερεκτίμηση κάποιων στοιχείων του δημοσίου και τη συστηματική υποεκτίμηση κάποιων άλλων περιουσιακών στοιχείων, προκειμένου να πραγματοποιηθεί η ταχυδακτυλουργική ανταλλαγή της Λίμνης Βιστωνίδας και των παραλίμνιων περιοχών που ανήκαν στο δημόσιο, με άλλα ακίνητα του δημοσίου σε πολλές περιοχές της χώρας. 
      Όπως είπα στη Διαρκή Επιτροπή Οικονομικών Υποθέσεων, τώρα πλέον με την πρόταση νόμου ο κάθε Βουλευτής της Κοινοβουλευτικής Πλειοψηφίας, ο κάθε Βουλευτής της Νέας Δημοκρατίας, βρίσκεται αντιμέτωπος μ’ ένα μεγάλο ηθικό, πολιτικό και θεσμικό δίλημμα.
      Ρωτώ ατομικά τον κάθε συνάδελφο Βουλευτή της Νέας Δημοκρατίας εάν πρόκειται να συμπράξει στη συνέχιση του σκανδάλου της Μονής Βατοπεδίου, εάν πρόκειται να συμπράξει στην προσβολή των συμφερόντων του δημοσίου και σε πράξεις και παραλείψεις που συνιστούν απιστία εις βάρος του δημοσίου ή αν θα υπερψηφίσει την πρόταση νόμου του ΠΑ.ΣΟ.Κ., ώστε να προστατευθούν έστω και τώρα τα συμφέροντα του ελληνικού δημοσίου. 
      Η πρόταση νόμου του ΠΑ.ΣΟ.Κ. είναι μια πράξη ευθύνης που δίνει την ευκαιρία στην Κυβέρνηση και την Κοινοβουλευτική Πλειοψηφία να πουν ένα μεγάλο συγγνώμη στον ελληνικό λαό και να κάνουν συγκεκριμένες ενέργειες που υποδηλώνουν τη μεταμέλειά τους γι’ αυτό που συνέβη. 
      Λυπάμαι, γιατί στο στάδιο της επεξεργασίας της πρότασης νόμου στην αρμόδια Διαρκή Επιτροπή, δεν εκδηλώθηκε αυτή η ευαισθησία της Κυβέρνησης και της κυβερνητικής Πλειοψηφίας. 
      Κύριε Υπουργέ, ο Πρωθυπουργός και η Κυβέρνησή του χάνουν μία ευκαιρία που τους παρέχει η Αξιωματική Αντιπολίτευση, να πούμε στον ελληνικό λαό ότι μπορούμε, έστω και τώρα, να προστατεύσουμε τη δημόσια περιουσία και να στείλουμε μηνύματα που είναι απολύτως αναγκαία, σε όλους τους παράγοντες της ελληνικής κοινωνίας, συμπεριλαμβανομένων και των εκκλησιαστικών παραγόντων, των εκκλησιαστικών νομικών προσώπων, γιατί ένα μεγάλο θύμα της κατάστασης που έχει δημιουργηθεί, είναι το ίδιο το ιστορικό κύρος και η φυσιογνωμία, η πνευματική και πολιτιστική, του Αγίου Όρους. 
      Κυρίες και κύριοι συνάδελφοι, το γεγονός ότι η Κυβέρνηση αρνείται να αποδεχθεί την πρόταση νόμου του ΠΑ.ΣΟ.Κ. και αντ’ αυτής έρχεται και προβάλλει στη Βουλή των Ελλήνων το επιχείρημα ότι με απόφαση του παρισταμένου Υφυπουργού Οικονομίας και Οικονομικών ανακλήθηκαν οι πράξεις των προκατόχων του, Υφυπουργών Οικονομίας και Οικονομικών που εκδόθηκαν το 1999, το 2002 και το 2003 με τις οποίες έγιναν αποδεκτές αντίστοιχες γνωμοδοτήσεις του Γνωμοδοτικού Συμβουλίου Δημοσίων Κτημάτων και Ανταλλάξιμης Περιουσίας, είναι μια συνειδητή κουτοπονηριά, είναι μία συνειδητή προσπάθεια εξαπάτησης της κοινής γνώμης. 
      Επαναλαμβάνω, κύριε Υπουργέ, ότι η ανακλητική σας πράξη της 3-10-2008, είναι μία πολύ μεγάλη τρύπα στο νερό, που γίνεται προκειμένου να διευκολυνθεί η διαιώνιση της κατάστασης αυτής. Και ερωτώ σήμερα και την Κυβέρνηση και την Κοινοβουλευτική Πλειοψηφία: Πού ανήκουν σήμερα τα επίδικα ακίνητα; Σε ποιον ανήκει σήμερα το Ολυμπιακό Ακίνητο; Σε ποιον ανήκει σήμερα η μεγάλη έκταση στην Ουρανούπολη που καταλαμβάνει εννέα χιλιάδες στρέμματα στην προ του Αγίου Όρους, περιοχή; Πού ανήκουν σήμερα τα οικόπεδα της Θέρμης, της Ραιδεστού, του Ωραιοκάστρου; Πού ανήκουν σήμερα τα οικόπεδα του Γραμματικού; Ποιος ασκεί νομή και κατοχή; Ποιος είναι ο ιδιοκτήτης των εκτάσεων αυτών; Τι ενέργειες έχει κάνει η Κυβέρνησή σας, προκειμένου να μην συνεχίζεται η ανοικοδόμηση των οικοπέδων που έχουν διατεθεί σε τρίτους; Γιατί διαιωνίζεται αυτή η κατάσταση ανασφάλειας που πλήττει τα συμφέροντα του ελληνικού δημοσίου; Γιατί, κύριε Υπουργέ, αφού ανακαλέσατε τις πράξεις των προκατόχων σας του 1999, του 2002 και του 2003, για τις οποίες η υπόθεση είχε συνολικά αναπεμφθεί στο Γνωμοδοτικό Συμβούλιο, δεν ανακαλέσατε την πράξη του Μαΐου του 2004, του προκατόχου σας του κ. Πέτρου Δούκα, με την οποία γίνεται αποδεκτή η τελευταία σχετική γνωμοδότηση του Γνωμοδοτικού Συμβουλίου Δημοσίων Κτημάτων, με την οποία επαναλαμβάνει το Συμβούλιο τη θέση του και ως εκ τούτου εξοπλίζει με κάποια «επιχειρήματα», τη Μονή Βατοπεδίου, σε σχέση με το ζήτημα αυτό; 
      Μετά την έκδοση αυτής της περιβόητης ανακλητικής απόφασης, που είναι ψευδεπίγραφη, σε τι ενέργειες προβήκατε; Με βάση την απόφαση αυτή έχουν εγερθεί αγωγές του ελληνικού δημοσίου, προκειμένου να αναγνωριστεί η κυριότητά του σε όλα αυτά τα ακίνητα; Έχετε φροντίσει να διακοπούν οι οικοδομικές εργασίες εκεί όπου εκτελούνται από τρίτους; Έχετε ζητήσει την ακύρωση των σχετικών συμβάσεων, των σχετικών συμβολαιογραφικών πράξεων; Έχετε μεριμνήσει για τα συμφέροντα του ελληνικού δημοσίου ή εξακολουθείτε να απιστείτε σε βάρος του ελληνικού δημοσίου; Και η απόφαση του Πολυμελούς Πρωτοδικείου Ροδόπης, με την οποία απορρίπτεται η αγωγή της Μονής για τις παραλίμνιες εκτάσεις και όχι για τη λίμνη αυτή καθ’ εαυτή, γιατί επίδικο αντικείμενο δεν ήταν η λίμνη που κοστολογήθηκε σε 40.000.000 ευρώ, αλλά μόνο οι παραλίμνιες εκτάσεις, αυτή, λοιπόν, η απόφαση κοινοποιήθηκε στο Μοναστήρι; 
 ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): 
       Την είδατε την απόφαση; Πώς μιλάτε για μία απόφαση που δεν έχετε δει; Δημοσιεύθηκε η απόφαση;
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, παρακαλώ.  
      ΕΥΑΓΓΕΛΟΣ ΒΕΝΙΖΕΛΟΣ: Φροντίσατε για την καθαρογραφή της, για την κοινοποίησή της, ώστε να τελεσιδικήσει η απόφαση αυτή; Έχετε προβεί σε όλες τις αναγκαίες ενέργειες; Όχι μόνο δεν προβήκατε, αλλά έχετε εξοπλίσει το Βατοπέδι με το βασικό νομικό επιχείρημα που αναπτύσσει, προσβάλλοντας την δήθεν ανακλητική απόφασή σας ενώπιον του Συμβουλίου της Επικρατείας. 
 ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θυμάστε, τι είπατε στην επιτροπή; 
       ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, θα πάρετε το λόγο. 
      ΕΥΑΓΓΕΛΟΣ ΒΕΝΙΖΕΛΟΣ: Καταθέτω στα Πρακτικά της Βουλής την αίτηση ακύρωσης που άσκησε η Μονή Βατοπεδίου ενώπιον του Συμβουλίου της Επικρατείας κατά της ανακλητικής απόφασης του κ. Μπέζα. 
      (Στο σημείο αυτό ο Βουλευτής κ. Ευάγγελος Βενιζέλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η προσφυγή αυτή γίνεται με βασικό επιχείρημα ότι η Κυβέρνηση δια του αρμοδίου Υπουργού δεν προέβη στην τήρηση της αναγκαίας διοικητικής διαδικασίας, κοντολογίς γιατί όχι μόνο δεν εκδόθηκε αντίθετη γνωμοδότηση του Γνωμοδοτικού Συμβουλίου Δημοσίων Κτημάτων, αλλά διατηρείται σε ισχύ η τελευταία γνωμοδότηση που έγινε αποδεκτή από τον κ. Δούκα με την οποία το Γνωμοδοτικό Συμβούλιο ούτε λίγο ούτε πολύ, επιμένει στις θέσεις του με την ίδια σύνθεση, έτσι ώστε να μπορεί τώρα η μονή να ισχυρίζεται ότι δεν έχει τηρηθεί η διοικητική διαδικασία ανάκλησης των πράξεων του 1999, του 2002 και του 2003.
      Το ΠΑ.ΣΟ.Κ. προτείνει, με την πρόταση που συζητείται σήμερα στη Βουλή, να ανακληθούν εκ του νόμου, απευθείας, όλες οι διοικητικές πράξεις που σχετίζονται άμεσα ή έμμεσα με τη διοικητική αναγνώριση δικαιωμάτων της Μονής Βατοπεδίου πάνω στη Λίμνη Βιστωνίδα και τις παραλίμνιες περιοχές, γιατί αυτό επιβάλλει η ίδια η αρχή του κράτους δικαίου, της νομιμότητας της δράσης της διοίκησης και της χρηστής διοίκησης. Στην τελευταία σχετική απόφασή της η Ολομέλεια του Συμβουλίου της Επικρατείας στη 2177/2004, λέει ρητά ότι οι αρχές του κράτους δικαίου, της νομιμότητας της δράσης της διοίκησης και της χρηστής διοίκησης δεν ανέχονται τη διατήρηση νομικών και πραγματικών καταστάσεων που δημιουργήθηκαν κατά κατάφωρη παραβίαση δικαίου και διαμορφώνει ένα νέο νομολογιακό πλαίσιο για τις ανακλήσεις των παράνομων διοικητικών πράξεων. 
      Ξέρετε πάρα πολύ καλά ότι είναι αναγκαίο να ανακληθούν εκ του νόμου όλες οι διοικητικές πράξεις που απετέλεσαν το δικαιοπρακτικό θεμέλιο των παράνομων και σκανδαλωδών ανταλλαγών της Λίμνης Βιστωνίδας που ανήκε στο δημόσιο με άλλα ακίνητα του δημοσίου. Δικαιοπρακτικό θεμέλιο αυτών των συμβάσεων, που συνήψε η Κ.Ε.Δ. κατ’ εντολή της Κυβέρνησης, είναι διοικητικές πράξεις, Κοινές Υπουργικές Αποφάσεις των Υπουργών Οικονομίας και Αγροτικής Ανάπτυξης, που δεν έχουν ανακληθεί. Τις διατηρείτε σε ισχύ και εξακολουθείτε να απιστείτε εις βάρους του ελληνικού δημοσίου τώρα που μιλάμε, εν μέσω της κατακραυγής της κοινής γνώμης. Και φυσικά, η πρότασή μας προβλέπει την εκ του νόμου ακύρωση όλων των σχετικών συμβάσεων και των συμβολαιογραφικών πράξεων και τη σχετική σημείωση στα βιβλία υποθηκών και στα κτηματολογικά γραφεία, διασφαλιζομένων όλων των δικαιωμάτων τρίτων. Γιατί μπορεί να υπάρχουν τρίτοι που έχουν δικαιώματα. Ας τα διεκδικήσουν ενώπιων των ελληνικών δικαστηρίων. Ας στραφούν κατά της μονής. Και η ίδια η Μονή Βατοπεδίου, αν νομίζει ότι έχει δικαιώματα, όπως προσέφυγε στο Συμβούλιο της Επικρατείας, ας εφεσιβάλλει την απόφαση του Πολυμελούς Πρωτοδικείου Ροδόπης, ας ασκήσει αγωγή για τη λίμνη καθ’ εαυτή, γιατί άσκησε μόνο για τα παραλίμνια και ας προσφύγει στο Ευρωπαϊκό Δικαστήριο Δικαιωμάτων στο Στρασβούργο, όπως έκαναν και άλλες μονές στη δεκαετία του 1980.
      Κανείς δεν στερείται των δικαιωμάτων δικαστικής προστασίας που έχει. Το σκάνδαλο της Μονής Βατοπεδίου είναι τώρα η αδυναμία ή η συνειδητή άρνηση της Κυβέρνησης να προστατεύσει τα συμφέροντα του δημοσίου. Και είναι γεγονός ότι παραπλανάτε την κοινή γνώμη, διότι υποδύεστε ότι δήθεν έχετε εκπλαγεί από το μέγεθος του προβλήματος. Μιλάτε πλέον οι ίδιοι για πολιτικές ευθύνες, προσπαθείτε εναγωνίως να διακρίνετε τις πολιτικές ευθύνες από τις ποινικές ευθύνες πολιτικών προσώπων που εκ των πραγμάτων διερευνά η Εξεταστική Επιτροπή, αλλά, ταυτόχρονα, δεν λέτε στον ελληνικό λαό ότι εξακολουθείτε αυτή τη στιγμή να συμπράττετε στη συνέχιση αυτού του σκανδάλου που είναι ζωντανό και ενεργό. Δεν είναι ένα σκάνδαλο που έχει συντελεστεί κάποια στιγμή και τώρα πρέπει να διερευνηθεί, να αποκαλυφθεί, έτσι ώστε να οδηγηθούν οι ένοχοι στην τιμωρία ή στον καταλογισμό κάθε είδους ευθύνης, πολιτικής και ποινικής. 
      Γι’ αυτό θέλουμε σήμερα απαντήσεις. Απαντήσεις που επιβάλει το Σύνταγμα της χώρας. Γιατί βασικό συνταγματικό θεμέλιο της νομοθετικής μας πρωτοβουλίας είναι η ρητή διάταξη του άρθρου 18 παράγραφος 2 του Συντάγματος που προβλέπει ότι το νομικό καθεστώς  των μεγάλων λιμνών και των λιμνοθαλασσών, για να ξεφύγουμε από το πρόβλημα αν η Βιστωνίδα είναι μεγάλη λίμνη ή λιμνοθάλασσα καθώς η συνταγματική πρόβλεψη είναι κοινή και για τις δύο αυτές κατηγορίες ρυθμίζεται με ειδικό νόμο. Και ξέρετε πάρα πολύ καλά, σας το είπα και στη Διαρκή Επιτροπή, ότι είναι συνηθισμένο φαινόμενο στην ελληνική έννομη τάξη, ειδικός νόμος να ρυθμίζει τα σχετικά με μια λίμνη. Η ψήφιση του  Συντάγματος  του 1952 οφείλεται σε πολύ μεγάλο βαθμό, όπως και η έναρξη της εφαρμογής του, στην ανάγκη ρύθμισης των θεμάτων της λίμνης Κωπαϊδας. 
      Άρα, με βάση το άρθρο 18 παράγραφος 2 του Συντάγματος και με βάση τη σχετική πρόσφατη νομολογία της Ολομέλειας του Συμβουλίου της Επικρατείας προτείνουμε αυτήν την απλή και  καθαρή ρύθμιση που επαναφέρει τα πράγματα στην προτέρα  κατάστασή τους, που μηδενίζει το κοντέρ, που προστατεύει τα συμφέροντα του ελληνικού δημοσίου, που δίνει απάντηση στα ερωτήματα του κόσμου. Σε ποιον ανήκει τώρα η λίμνη; Σε ποιον ανήκουν τώρα οι παρόχθιες περιοχές; Σε ποιον ανήκουν τώρα όλα αυτά τα ακίνητα τα οποία στοιχειώνουν το δημόσιο βίο της χώρας; 
      Πρέπει λοιπόν να τους απαντήσουμε ότι αυτά ανήκουν στην κυριότητα του ελληνικού δημοσίου και ότι το ελληνικό δημόσιο ασκεί πραγματικά νομή και κατοχή στα ακίνητα αυτά. 
      Η  άρνησή σας είναι ακατανόητη, διότι εδώ υπάρχει ένα τεράστιο πρόβλημα πια , συγκάλυψης του σκανδάλου της Μονής Βατοπεδίου. Το σκάνδαλο του Βατοπεδίου είναι πολλαπλό. Είναι σκάνδαλο δικαστικό, είναι σκάνδαλο πολιτικό, είναι σκάνδαλο το οποίο τώρα πια αποκτά κοινοβουλευτικές διαστάσεις, γιατί ενώ έχετε αυτήν τη στιγμή πλήρη γνώση των προβλημάτων και πλήρη γνώση της ευθύνης σας, ως Κοινοβουλευτική Πλειοψηφία αρνείστε να προβείτε στις αναγκαίες ενέργειες προκειμένου να σταματήσει να εξελίσσεται το σκάνδαλο αυτό και να αποκατασταθεί η κατάσταση. 
      Ακόμη όμως και αν αποδεχθούμε προς στιγμή τη δική σας περίεργη και κουτοπόνηρη λογική της δήθεν ανακλητικής πράξης, βλέπουμε ότι υπάρχει κενό, ότι δεν ακολουθείτε την αλυσίδα των γεγονότων που πρέπει να ακολουθήσετε, προκειμένου να αποκτήσει σάρκα και οστά αυτή η τακτική, που με υποκριτικό τρόπο επιλέξατε και αναγγείλατε πανηγυρικά ως δήθεν μεγάλη πολιτική πρωτοβουλία κάθαρσης. Η ανακλητική πράξη  του Οκτωβρίου του 2008 δεν είναι μια πράξη προστασίας των συμφερόντων του δημοσίου και μια πράξη αποκάλυψης του σκανδάλου. Είναι μια πράξη συγκάλυψης, συνειδητή και οργανωμένη. Και αν έχετε οποιαδήποτε αμφιβολία για την ύπαρξη κεντρικού πολιτικού σχεδιασμού, μέχρι τη δημόσια αποκάλυψη του ζητήματος, τώρα που το ζήτημα έχει αποκαλυφθεί, τώρα που το ζήτημα αυτό έχει προκαλέσει τέτοια πολιτική βλάβη στην Κυβέρνηση και προσωπικά στον Πρωθυπουργό, έρχεστε με επίταση του δόλου, όπως λέμε στο ποινικό δίκαιο και προβαίνετε σε πράξεις και παραλείψεις που δείχνουν ότι έχετε πλήρη συνείδηση των πραττομένων και ότι ακολουθείτε έναν πολιτικό σχεδιασμό που είναι πολιτικός σχεδιασμός συγκάλυψης του σκανδάλου και εξακολούθησής του. Και αυτό πλέον δεν αφήνει έξω από το πεδίο της ευθύνης κανέναν απολύτως. Κανέναν συναρμόδιο Υπουργό και Υφυπουργό, δεν αφήνει τον Πρωθυπουργό, δεν αφήνει τους Βουλευτές της Νέας Δημοκρατίας. 
      Δεν είμαστε οπαδοί της υπερποινικοποιήσης του δημόσιου βίου. Δεν πιστεύουμε ότι τη χώρα πρέπει να την κυβερνούν οι εισαγγελείς. Δεν πιστεύουμε ότι τα τα μεγάλα πολιτικά ζητήματα αντιμετωπίζονται με εξεταστικές επιτροπές και ποινικές διαδικασίες. Αλλά είμαστε υποχρεωμένοι να  πούμε στον Έλληνα πολίτη ότι υπάρχουν εγγυήσεις διαφάνειας, ότι λειτουργεί στη χώρα μας το κράτος δικαίου με τους θεσμούς του, ότι υπάρχει αίσθηση ευθύνης, ότι υπάρχει μια συνείδηση δημόσιας ηθικής. Γιατί σε μια περίοδο μεγάλης οικονομικής κρίσης και δυσπραγίας, σε μια  περίοδο διάχυτης ανασφάλειας ο πολίτης ψάχνει να βρει ερείσματα. Ερείσματα ηθικά, ερείσματα θεσμικά, ερείσματα πολιτικά. Ψάχνει να βρει μια πολιτική ηγεσία η οποία να μπορεί να αναλάβει τις αναγκαίες πρωτοβουλίες, να καλύψει το τεράστιο έλλειμμα εμπιστοσύνης που υπάρχει στη χώρα. Ψάχνει να βρει μια πολιτική ηγεσία η οποία να μπορεί να του πει με ειλικρίνεια, με ακρίβεια, ότι υπάρχει ένα σχέδιο το οποίο μπορεί να οδηγήσει τη χώρα έξω από τη κρίση και να δώσει μια προοπτική στον κάθε Έλληνα και την οικογένειά του. Και ενώ τώρα πρέπει να μιλήσουμε με αυτόν το  λόγο της ειλικρίνειας, της αξιοπιστίας, της προοπτικής, έχουμε μια Κυβέρνηση κατώτερη πάντα των περιστάσεων, μια Κυβέρνηση της σιωπής και της υπεκφυγής, μια Κυβέρνηση της συγκάλυψης, μια Κυβέρνηση βουτηγμένη πλέον αθεράπευτα στο βάθος και στο ζόφο του σκανδάλου της  Μονής Βατοπεδίου, μια Κυβέρνηση η οποία δεν μπορεί να πιαστεί ούτε από τα μαλλιά της, όπως κάνει ο πνιγμένος. 
      Σας καλούμε για τελευταία φορά σήμερα, με ευκαιρία τη συζήτηση αυτής της πρότασης νόμου, να υπερβείτε τον εαυτό σας, να υπερψηφίσετε την πρόταση νόμου του ΠΑ.ΣΟ.Κ , να δείξετε ότι έχετε συνειδητοποιήσει το μέγεθος του προβλήματος και το  μέγεθος της ευθύνης σας. Να προστατεύσει όλη η Βουλή μαζί τα συμφέροντα του ελληνικού δημοσίου. Να εκκαθαρίσουμε νομικά την κατάσταση, να προστατεύσουμε τη δημόσια περιουσία και να στείλουμε στην ελληνική κοινωνία το μήνυμα πως μπορούμε να αναλάβουμε την ευθύνη της διαχείρισης μιας μεγάλης κρίσης που είναι κρίση και οικονομική και πολιτική και θεσμική και ηθική. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Βενιζέλο, παρακαλώ ολοκληρώστε, έχετε ξεπεράσει το χρόνο σας. 
      ΕΥΑΓΓΕΛΟΣ ΒΕΝΙΖΕΛΟΣ: Εάν δεν αξιοποιήσετε σήμερα την ευκαιρία αυτή, θα είστε απολύτως υπεύθυνοι για την κατάστασή σας και για τη μοίρα σας. Μην είστε μοιραίοι και άβουλοι. Αντιδράστε. Αν δεν αντιδράσετε, κυρίες και κύριοι συνάδελφοι, της Νέας Δημοκρατίας, είστε προσωπικά υπεύθυνοι για την κατάσταση αυτή. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Μπέζας ζήτησε το λόγο για μια μικρή παρέμβαση. 
      Ορίστε, κύριε Υφυπουργέ, έχετε το λόγο. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, ο κ. Βενιζέλος προηγουμένως –το έκανε αυτό και στην επιτροπή- χαρακτήρισε την ανακλητική μου απόφαση του Οκτωβρίου του 2008 ως κουτοπονηριά. Είπε μάλιστα ότι αυτή η ανακλητική υπουργική απόφαση και ψευδεπίγραφη. Στην επιτροπή μάλιστα την χαρακτήρισε και ως νομική αστειότητα. 
      Εγώ λοιπόν θέλω να του επιστρέψω σήμερα όλους αυτούς τους χαρακτηρισμούς. Νομική αστειότητα, ψευδεπίγραφη και πολιτική κουτοπονηριά είναι η δική σας πρόταση νόμου, κύριοι συνάδελφοι του ΠΑ.ΣΟ.Κ και κύριε Βενιζέλο! Για να τεκμηριώσετε μάλιστα ότι είναι ανεπαρκής η ανακλητική απόφαση την οποία υπέγραψα τον Οκτώβριο του 2008 ισχυριστήκατε στην Επιτροπή ότι η μονή δεν θα προσφύγει κατά του Συμβουλίου της Επικρατείας. Και σας διαβάζω από τα Πρακτικά λέτε: «Η μονή δεν προσφεύγει επειδή θεωρεί ότι ούτως ή άλλως ισχύει η πράξη του κ. Δούκα του Μαΐου του 2004 και ότι εξαπατά τον ελληνικό λαό η Κυβέρνηση και το Υπουργείο Οικονομίας και Οικονομικών». 
      Τώρα κύριε Βενιζέλο, που προσέφυγε η μονή κατά της ανακλητικής μου απόφασης και μάλιστα καταθέσατε και στα Πρακτικά την προσφυγή της μονής στο Συμβούλιο Επικρατείας τι έχετε να πείτε; 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, παρακαλώ το λόγο επί προσωπικού. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Τώρα τι έχετε να πείτε που την επικαλείστε και την καταθέσατε κιόλας στα Πρακτικά; Μα ήταν δυνατόν να προσφύγει η μονή κατά της ανακλητικής μου απόφασης εάν αυτή η ανακλητική απόφαση δεν δημιουργούσε έννομα δικαιώματα εις βάρος της μονής; 
      Κύριοι συνάδελφοι, η πρόταση του ΠΑ.ΣΟ.Κ που συζητούμε σήμερα είναι πρόωρη και πρόχειρη και ανεπαρκής για την προστασία του δημοσίου συμφέροντος 
      Αντιλαμβάνομαι την προσπάθεια του κ. Βενιζέλου να συγκαλύψει τις ευθύνες των πρώην συναδέλφων του Υπουργών των τότε κυβερνήσεων του ΠΑ.ΣΟ.Κ.. Αντιλαμβάνομαι την προσπάθειά σας να μεταθέσετε ευθύνες με αυτήν την πρόταση νόμου την οποία καταθέτετε σήμερα, αλλά αυτή είναι η πραγματικότητα. Και η πραγματικότητα την οποία γνωρίζει ο ελληνικός λαός είναι ότι το ζήτημα του Βατοπεδίου έχει τις ρίζες του στις υπουργικές αποφάσεις του 1999, του 2002 και του 2003. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Ορίστε, κύριε Βενιζέλο, έχετε το λόγο για ένα λεπτό. 
      ΕΥΑΓΓΕΛΟΣ ΒΕΝΙΖΕΛΟΣ: Ο κύριος Υφυπουργός, χαρακτήρισε τα λεγόμενά μου νομικές αστειότητες, υπεκφυγές…
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εγώ δεν έθεσα πολιτικό θέμα, πολιτικό χαρακτηρισμό έκανα. 
		ΕΥΑΓΓΕΛΟΣ ΒΕΝΙΖΕΛΟΣ: Σας παρακαλώ, κύριε Υφυπουργέ, μη με διακόπτετε. 
(Θόρυβος από την πτέρυγα του ΠΑ.ΣΟ.Κ)
	ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, δεν μπορείτε να επιβάλλετε την τάξη; 
	ΠΡΟΕΔΡΕΥΟΥΣΑ (Βέρα Νικολαΐδου): Σας παρακαλώ, κύριοι συνάδελφοι, έχει πάρει το λόγο επί προσωπικού ο κ. Βενιζέλος. 
      ΘΕΟΔΩΡΟΣ ΠΑΓΚΑΛΟΣ: Δεν είναι η πρώτη φορά που δείχνετε αυτήν την ιδιαίτερη προτίμηση στην πλειοψηφία  για  λόγους ευνόητους. 
      ΠΡΟΕΔΡΕΥΟΥΣΑ (Βέρα Νικολαΐδου): Και εσείς δεν  είναι η πρώτη φορά που δημιουργείτε πρόβλημα χωρίς λόγο. 
      Κύριε Βενιζέλο, παρακαλώ ολοκληρώσετε την τοποθέτησή σας εντός ενός λεπτού. 
      ΕΥΑΓΓΕΛΟΣ ΒΕΝΙΖΕΛΟΣ: Αντιλαμβάνομαι τον εκνευρισμό του κ. Υφυπουργού Οικονομίας και Οικονομικών γιατί συνειδητοποιεί το μέγεθος και της προσωπικής του ευθύνης στην υπόθεση της Μονής Βατοπεδίου. 
      Η Μονή προσφεύγει στο Συμβούλιο Επικρατείας επικαλούμενη την κουτοπονηριά και τα σκόπιμα σφάλματα της ανακλητικής του απόφασης. Επικαλείται το γεγονός ότι δεν έχει ανακληθεί η τέταρτη γνωμοδότηση αυτή που το Μάιο του 2004 έκανε αποδεκτή ο κ. Δούκας με την  υπογραφή του. Και προσφεύγει η μονή στο Συμβούλιο της Επικρατείας για να ανοίξει την οδό της ταχύτατης προσφυγής στο Ευρωπαϊκό Δικαστήριο Δικαιωμάτων του Ανθρώπου. Και εφόσον δημιουργείται αυτή η εκκρεμοδικία στο Συμβούλιο της Επικρατείας δεν θα μπορέσει να εκδικαστεί τυχόν έφεση για την απόφαση του Πολυμελούς Πρωτοδικείου Ροδόπης που αφορά αυτά καθ’ αυτά τα δικαιώματα κυριότητας επί των ακινήτων αυτών των παρόχθιων.
     Άρα, εδώ συνεχίζεται το σκάνδαλο με συνειδητές πράξεις και παραλείψεις της Κυβέρνησης. Το πολιτικό σχέδιο υπάρχει και λειτουργεί. Είναι ενεργό και αυταπόδεικτο. Και ο συντονισμός της Κυβέρνησης είναι αυταπόδεικτος. Και αντί να ζητήσουν συγγνώμη οι κύριοι της Κυβέρνησης από τη Βουλή και τον ελληνικό λαό, έρχονται δήθεν εκνευρισμένοι και διαρρηγνύουν τα ιμάτια της υποκρισίας τους. Τελευταία ευκαιρία είναι σήμερα. Με την ονοματική ψηφοφορία που θα γίνει ο κάθε Βουλευτής της Νέας Δημοκρατίας να πει «ναι» ή «όχι» στο αν γίνεται συμμέτοχος αυτής της ευθύνης. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρία Πρόεδρε, παρακαλώ το λόγο επί προσωπικού.
      ΠΡΟΕΔΡΕΥΟΥΣΑ (Βέρα Νικολαΐδου): Απάντηση σε προσωπικό και εσείς; 
      Ποιο είναι το προσωπικό; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Όσο είναι προσωπικό για τον κ. Βενιζέλο είναι και για μένα και περισσότερο μάλιστα.
      ΠΡΟΕΔΡΕΥΩΝ (Βέρα Νικολαΐδου): Απαντήστε σε ένα λεπτό.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριοι συνάδελφοι, είναι ξεκάθαρο ότι η μονή προσέφυγε κατά της ανακλητικής απόφασης του Οκτωβρίου του 2008 στο Συμβούλιο της Επικρατείας διότι αυτή η ανακλητική απόφαση κατοχυρώνει, είναι το πρώτο σημαντικό βήμα για την κατοχύρωση των δικαιωμάτων του δημοσίου στις συγκεκριμένες εκτάσεις. Το σκάνδαλο του Βατοπεδίου, κύριε Βενιζέλε, συνεχίζεται αλλά συνεχίζεται λόγω της δικής σας παραπληροφόρησης. 
      ΠΡΟΕΔΡΕΥΟΥΣΑ (Βέρα Νικολαΐδου): Γίνεται γνωστό στο Σώμα ότι από τα Άνω Δυτικά Θεωρεία  παρακολουθούν τη συνεδρίαση αφού προηγουμένως ξεναγήθηκαν στους χώρους του Μεγάρου της Βουλής σαράντα ένας μαθητές και μαθήτριες και δυο συνοδοί δάσκαλοι από το 4ο Δημοτικό Σχολείο Νέας Σμύρνης. 
      Η Βουλής τους καλωσορίζει.
      (Χειροκροτήματα από όλες τις πτέρυγες της Βουλής)
      Από το Κομμουνιστικό Κόμμα Ελλάδας ορίζεται ως Κοινοβουλευτικός Εκπρόσωπος ο Βουλευτής Σκυλλάκος Αντώνης.
      Από τον ΣΥ.ΡΙΖ.Α. ορίζεται ως ειδική αγορήτρια η Βουλευτής κ. Άννα Φιλίνη. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, παρακαλώ το λόγο επί της διαδικασίας.
      ΠΡΟΕΔΡΕΥΟΥΣΑ (Βέρα Νικολαΐδου): Ορίστε, κύριε Βενιζέλε, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κατέθεσα στα Πρακτικά και παρακαλώ να γίνει ειδική μνεία, αντίγραφο της αίτησης ακύρωσης που υπέβαλε η Μονή Βατοπεδίου κατά της ανακλητικής  πράξεως του Υπουργού Οικονομικών. Αυτή η αίτηση ακυρώσεως κατατίθεται στο Συμβούλιο Επικρατείας στις 21 Νοεμβρίου. Αυτά που είπα εγώ στη Διαρκή Επιτροπή ειπώθηκαν στις 18 Νοεμβρίου. Και μετά απ’ όσα είπα στη Διαρκή Επιτροπή έγινε αυτή η αίτηση ακύρωσης η οποία εναρμονίζεται με την επιλογή της Κυβέρνησης να εκδώσει αυτή τη δήθεν ανακλητική απόφαση. 
      ΠΡΟΕΔΡΕΥΟΥΣΑ (Βέρα Νικολαΐδου): Το έχετε καταθέσει ήδη στα Πρακτικά. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μα, τι επιχείρημα είναι αυτό…
      ΠΡΟΕΔΡΕΥΟΥΣΑ (Βέρα Νικολαΐδου): Δεν έχετε το λόγο, κύριε Υπουργέ.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): … πολιτική διαπίστωση είχατε κάνει.
      ΠΡΟΕΔΡΕΥΟΥΣΑ (Βέρα Νικολαΐδου): Δεν έχετε το λόγο.
      Το λόγο έχει η εισηγήτρια της Νέας Δημοκρατίας κ. Πατριανάκου.
      (Θόρυβος στην Αίθουσα-Διαμαρτυρίες)
      Κύριοι συνάδελφοι, η διαδικασία είναι γνωστή. Ούτε ο Υφυπουργός βοήθησε τώρα ούτε οι προηγούμενοι ομιλητές.
      ΦΕΒΡΩΝΙΑ ΠΑΤΡΙΑΝΑΚΟΥ: Μην οργίζεστε, κύριοι συνάδελφοι, ψυχραιμία. Όλοι κάνουμε λάθη. Λάθος ήταν η πρόταση νόμου που καταθέσατε  και λάθος ήταν η πρόβλεψή σας ότι δεν θα προσφύγει η μονή στο Συμβούλιο Επικρατείας κατά της ανακλητικής απόφασης.
      ΕΥΑΓΓΕΛΟΣ ΒΕΝΙΖΕΛΟΣ: Όχι με αυτό το ύφος.
      ΦΕΒΡΩΝΙΑ ΠΑΤΡΙΑΝΑΚΟΥ: Κύριε Βενιζέλε, μην οργίζεστε, όλοι κάνουμε λάθη.
      ΠΡΟΕΔΡΕΥΟΥΣΑ (Βέρα Νικολαΐδου): Κυρία Πατρινάκου, δεν προεδρεύετε εσείς. Συνεχίστε την εισήγησή σας.
      ΦΕΒΡΩΝΙΑ ΠΑΤΡΙΑΝΑΚΟΥ: Όλα τα λάθη δίνουν την ευκαιρία πολιτικά να πάρετε τις δέουσες απαντήσεις. 
      ΕΥΑΓΓΕΛΟΣ ΒΕΝΙΖΕΛΟΣ: Να σέβεστε τις κοινοβουλευτικές διαδικασίες. 
      Δεν θα μας κάνετε συστάσεις.
      ΦΕΒΡΩΝΙΑ ΠΑΤΡΙΑΝΑΚΟΥ: Χαιρόμαστε γιατί με την πρόταση νόμου που καταθέσατε μας δίνετε τη μοναδική ευκαιρία να αναδείξουμε τα λάθη, τις παραλείψεις και τις τεράστιες ευθύνες των δικών σας κυβερνήσεων, όλα αυτά που συνειδητά προσπαθείτε να αποκρύψετε από τον ελληνικό λαό.
      Συνάδελφοι του ΠΑ.ΣΟ.Κ., οι μέχρι τώρα πράξεις σας δείχνουν ότι δεν αντέχετε την αλήθεια. Δεν αντέχετε να αντικρίσετε κατάματα και τις δικές σας ευθύνες. Στήσατε την πιο καλοστημένη επιχείρηση προπαγάνδας και παραπληροφόρησης των τελευταίων ετών. Μέσα από διαδοχικά ψεύδη, ύβρεις, ανακρίβειες, επιχειρήσατε να αποκρύψετε και να συσκοτίσετε τον ρόλο των δικών σας κυβερνήσεων, τον ρόλο των δικών σας Υπουργών στη μεταβίβαση της Λίμνης Βιστωνίδας, των παραλίμνιων εκτάσεων και των παρόχθιων στη Μονή Βατοπεδίου.
      Κυρίες και κύριοι συνάδελφοι, ένα είναι βέβαιο. Ότι το ΠΑ.ΣΟ.Κ. παραπλανά.
      ΓΡΗΓΟΡΗΣ ΝΙΩΤΗΣ: Εσείς δεν ντρέπεστε καθόλου.
      ΦΕΒΡΩΝΙΑ ΠΑΤΡΙΑΝΑΚΟΥ: Με διακόπτετε. Εγώ πάντα σας σεβάστηκα. 
      Ο Εκπρόσωπος Τύπου του ΠΑ.ΣΟ.Κ. είναι που δήλωνε στους πολιτικούς συντάκτες στις 9 Σεπτεμβρίου, στις 15 Σεπτεμβρίου, στις 3 Οκτωβρίου, στις 8 Οκτωβρίου ότι αυτό που έγινε επί ΠΑ.ΣΟ.Κ. ήταν η αναπομπή προηγούμενων υπουργικών αποφάσεων που ελήφθησαν ως συνέπεια ομόφωνων γνωμοδοτήσεων. Αναπομπή η οποία οδήγησε τη Μονή Βατοπεδίου να επιχειρήσει στα δικαστήρια να κερδίσει την επίμαχη λίμνη Βιστωνίδα. Η αλήθεια είναι απαντώντας στις δηλώσεις του δικού σας Εκπροσώπου ότι το ΠΑ.ΣΟ.Κ. ουδέποτε ανέπεμψε υπουργική απόφαση, διότι οι υπουργικές αποφάσεις δεν αναπέμπονται, ανακαλούνται και ανάκληση δεν έγινε. Η αλήθεια είναι  ότι με τρεις υπουργικές αποφάσεις το 1999, το 2002 και το 2003 αναγνωρίστηκε η κυριότητα της Μονής Βατοπεδίου επί των επίμαχων εκτάσεων της λίμνης Βιστωνίδας.
      Αυτές τις αποφάσεις εμείς τις ανακαλέσαμε, εσείς όχι. Η αλήθεια είναι ότι το ΠΑ.ΣΟ.Κ. ουδέποτε ανακάλεσε τις γνωμοδοτήσεις που αναγνώριζαν την κυριότητα της μονής. Θυμίζω ότι τον Οκτώβριο του 2003 μετά τη λαϊκή κατακραυγή των κατοίκων των Νομών Ξάνθης και Ροδόπης ο τότε Υπουργός Οικονομικών έδωσε εντολή για επανεξέταση των γνωμοδοτήσεων από το Γνωμοδοτικό Συμβούλιο Δημοσίων Κτημάτων. Και η αλήθεια είναι ότι η επανεξέταση δεν συνιστά ανάκληση. Η αλήθεια είναι ότι η μονή καταθέτει αγωγή κατά του ελληνικού δημοσίου, όχι λόγω της επανεξέτασης που εσείς επικαλείστε, αλλά τον Ιανουάριο του 2003, δηλαδή δέκα μήνες νωρίτερα. Ο δικό σας Εκπρόσωπος Τύπου είναι εκείνος που δήλωνε στους πολιτικούς συντάκτες στις 20 Νοεμβρίου 2008, «Το τεράστιο ηθικό και πολιτικό θέμα είναι η απόφαση της σημερινής Κυβέρνησης να ακυρώσει μια δίκη με την οποία η κυριότητα της λίμνης Βιστωνίδας περνούσε στο ελληνικό δημόσιο». Η αλήθεια είναι ότι η δίκη ουδέποτε ακυρώθηκε. Γι’ αυτό και σήμερα έχουμε δικαστική απόφαση. Αλλά το κυριότερο η λίμνη και οι όχθες της ουδέποτε απετέλεσαν αντικείμενο της δίκης.
      Η λίμνη Βιστωνίδα με τις όχθες της όποιας έκτασης και αν είναι, δόθηκαν στην  κυριότητα της μονής με την απροκάλυπτη υπουργική απόφαση Φωτιάδη στις αρχές Ιουνίου 2003, μεταγενέστερα της αγωγής και βεβαίως δεν αποτελούσε αντικείμενο της δίκης. Το ΠΑ.ΣΟ.Κ. ακολουθώντας ολισθηρό δρόμο, υιοθετώντας άκριτα ψευδομαρτυρίες επιχείρησε με τις γνωστές συνέπειες να πλήξει τον Πρωθυπουργό της χώρας. Ο Εκπρόσωπος Τύπου του ΠΑ.ΣΟ.Κ. είναι που δήλωνε στους πολιτικούς συντάκτες στις 14 Νοεμβρίου «Υπήρξε ιθύνων νους και υψηλή πολιτική προστασία. Πόσο ψηλά; Μένει να αποδειχθεί. Αλλά υπήρξε υψηλή προστασία». Ερώτηση δημοσιογράφου: «Αυτό που εννοείτε, άνωθεν ιθύνων νους; Ήταν τελικά ο ίδιος ο Πρωθυπουργός;» Απάντηση του Εκπροσώπου σας: «Είναι ένα πολύ καλό ερώτημα  αυτό που θέτετε».
      ΘΕΟΔΩΡΟΣ ΠΑΓΚΑΛΟΣ: Και, λοιπόν, τι μας το λες; Δεν έχουμε δικαίωμα να λέμε για τον Πρωθυπουργό;
      ΦΕΒΡΩΝΙΑ ΠΑΤΡΙΑΝΑΚΟΥ: Καταθέτω στα Πρακτικά αυτές τις δηλώσεις ντροπής.
      Κύριε Πάγκαλε, εσείς ήσασταν πάντοτε πολύ σοβαρός πολιτικός και δεν είναι ανάγκη να καλείστε να υιοθετήσετε πολιτικές απόψεις οι οποίες δεν τιμούν το ίδιο το ΠΑ.ΣΟ.Κ. και ειδικά όταν αυτές είναι αποτέλεσμα ψευδομαρτυρίας.
      (Στο σημείο αυτό η Βουλευτής κ. Φεβρωνία Πατριανάκου καταθέτει για τα Πρακτικά τις προαναφερθείσες δηλώσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι της Αξιωματικής Αντιπολίτευσης, με καθυστέρηση πέντε ετών εισάγετε την παρούσα πρόταση νόμου και ζητάτε δια της νομοθετικής οδού απευθείας την ανάκληση των κάθε είδους διοικητικών πράξεων που αφορούν άμεσα ή έμμεσα την αναγνώριση εμπράγματων δικαιωμάτων της Μονής Βατοπεδίου στη λίμνη Βιστωνίδα και τις παραλίμνιες εκτάσεις.
      (2XP)
      Την πρόταση αυτή την καταψηφίζουμε, γιατί είναι χρονικά ανεπίκαιρη, γιατί είναι αλυσιτελής και γιατί είναι εκ των πραγμάτων ξεπερασμένη για τους παρακάτω λόγους: Με την από 3 Οκτωβρίου απόφαση του Υπουργού Οικονομίας και Οικονομικών, η οποία εκδόθηκε κατ’ επίκληση των διατάξεων των άρθρων 21 του ν. 2690/1999 Κώδικα Διοικητικής Διαδικασίας και του Αναγκαστικού Νόμου 1539/1938 περί Προστασίας των Δημοσίων Κτημάτων, ανεκλήθησαν από της εκδόσεώς τους, για λόγους δημοσίου συμφέροντος και με ειδική αιτιολογία, το σύνολο των πράξεων, υπουργικών αποφάσεων οι οποίες είχαν εκδοθεί επί κυβερνήσεως ΠΑ.ΣΟ.Κ. Δηλαδή, ανεκλήθησαν οι υπουργικές αποφάσεις με τις οποίες έγινε δεκτό ότι το ελληνικό δημόσιο δεν προβάλλει δικαιώματα κυριότητας επί της νησίδας Άντα Μπουρού, επί των παραλίμνιων εκτάσεων εμβαδού 25.000 στρεμμάτων επί της λίμνης Βιστωνίδας και των οχθών αυτής.
      Με την ίδια απόφαση, ανεκλήθησαν και τα σχετικά πρωτόκολλα παράδοσης-παραλαβής, με τα οποία οριστικοποιήθηκε η μεταβίβαση των παραπάνω εκτάσεων από το δημόσιο στην Ιερά Μονή Βατοπεδίου και με τα οποία αναγνωρίζονταν ρητώς δικαιώματα κυριότητος της μονής στη λίμνη και τις παραλίμνιες εκτάσεις.
      Κυρίες και κύριοι συνάδελφοι, κατά γενική αρχή του Διοικητικού Δικαίου, η ανάκληση μη νόμιμων ή πλημμελών ατομικών διοικητικών πράξεων και μάλιστα, για λόγους δημοσίου συμφέροντος, έχει αναδρομική ισχύ, δηλαδή, επανέρχεται η κατάσταση που υπήρχε, πριν την έκδοση των ανακληθεισών διοικητικών πράξεων, οι οποίες θεωρούνται πλέον ως νομικά ανύπαρκτες και χωρίς έννομες συνέπειες.
      Στην έννοια των παραπάνω αποφάσεων εντάσσονται και οι ήδη ανακληθείσες με την υπουργική απόφαση, αυτές οι προγενέστερες αποφάσεις. Μάλιστα, όπως γίνεται παγίως δεκτό, σύμφωνα με τις γενικές αρχές του Διοικητικού Δικαίου και με την πάγια νομολογία του Συμβουλίου της Επικρατείας, για λόγους δημοσίου συμφέροντος, η ανάκληση χωρεί οποτεδήποτε και ανεξάρτητα εάν τρίτοι καλόπιστα απέκτησαν δικαιώματα.
      Μάλιστα, η με αριθμό 2123/2003 απόφαση του Συμβουλίου της Επικρατείας, την οποία και εσείς επικαλείστε στην πρόταση νόμου που συζητάμε, προβλέπει ακριβώς αυτό. Εξάλλου, πράξεις, όπως οι ανταλλαγές, για τις οποίες νόμιμο έρεισμα αποτέλεσαν οι παραπάνω πράξεις, καθίστανται αυτοδίκαια άκυρες, αφού απώλεσαν τη νόμιμη αιτία έκδοσής τους, χωρίς πλέον να χρειάζεται η ανάκλησή τους. Με την ανάκληση για λόγους δημοσίου συμφέροντος, όπως ήδη προανέφερα, τρίτοι που τυχόν απέκτησαν οποιασδήποτε φύσεως δικαιώματα, εμπράγματα ή ενοχικά, ακόμα και καλόπιστοι, δεν προστατεύονται και δεν μπορούν να προβάλλουν κανένα δικαίωμα έναντι του δημοσίου, παρά μόνο κατά της μονής, με την οποία είχαν και τις σχετικές συναλλαγές.
      Σε κάθε περίπτωση, ρύθμιση νόμου με την οποία θα αποκλειόταν η προσφυγή στα δικαστήρια τυχόν θιγομένων τρίτων, θα προσέκρουε ευθέως στα άρθρα 20 παράγραφος 1 του Συντάγματος και 6 παράγραφος 1 της Ευρωπαϊκής Σύμβασης των Δικαιωμάτων του Ανθρώπου, με τα οποία κατοχυρώνεται το δικαίωμα παροχής έννομου προστασίας. Είναι πραγματικά άξιο απορίας το γεγονός ότι αναφέρεσθε ακριβώς σε αυτά, για να επικαλεστείτε ακριβώς τα αντίθετα στην πρόταση νόμου σας.
      Μετά από αυτά, είναι προφανές ότι όσα αποτελέσματα επιδιώκονται με τις ρυθμίσεις του υπό πρόταση νόμου, έχουν ήδη επέλθει με την έκδοση της πρόσφατης υπουργικής απόφασης και θα ήταν τουλάχιστον νομικά παράδοξο η Βουλή, με ψηφισθέντα νόμο, να ανακαλεί πράξεις ήδη ανακληθείσες και, όπως προανέφερα, νομικά ανύπαρκτες.
      Άλλωστε, εάν στο μέλλον απαιτηθεί ρύθμιση νομοθετική, η Κυβέρνηση έχει δεσμευτεί να προβεί σ’ αυτήν, όχι πρόχειρα, όχι αποσπασματικά, όχι για λόγους εντυπωσιασμού, αλλά για λόγους ουσίας και περαιτέρω διασφάλισης του δημοσίου συμφέροντος.
      Αφού, λοιπόν, σε τίποτα από αυτά που επικαλείσθε δεν μπορεί να προσφέρει η πρόταση νόμου την οποία εσείς καταθέσατε, γιατί είναι πλέον παρωχημένη και εκ των πραγμάτων ανεπίκαιρη, θα άξιζε να προσπαθήσετε να απαντήσετε σε μια σειρά από αναπάντητα ερωτηματικά για τις πράξεις που συντελέστηκαν επί των ημερών σας.
      Γιατί μετά την αγωγή το ελληνικό δημόσιο, ενώ βρίσκεται σε αντιδικία με τη μονή, στις 25 Μαΐου του 2003, ζητά αναβολή της συζήτησης και λίγες μέρες μετά, ο Υπουργός σας, ο κ. Φωτιάδης υπογράφει πρόσθετες πράξεις αναγνώρισης; Γιατί μετά την αγωγή της μονής, παραδίδει οριστικά τη λίμνη και τις όχθες της με πρωτόκολλο παράδοσης-παραλαβής; Γιατί ο πληρεξούσιος δικηγόρος του ελληνικού δημοσίου λαμβάνει γνώση της επανεξέτασης των γνωμοδοτήσεων οκτώ μέρες μετά την υπογραφή αυτής και βέβαια, μετά από τη συζήτηση στο δικαστήριο και αναγκάζεται να προβεί σε συμπληρωματική αντίκρουση; Γιατί εν έτει 2003, εξαφανίστηκε η τεχνολογία του φαξ και εμφανίστηκε η νέα τεχνική «χέρι-χέρι»; Γιατί, ενώ ισχυρίζεστε ότι υπήρχε ισχυρή επιχειρηματολογία για να κερδηθεί η δίκη, το ελληνικό δημόσιο το Νοέμβριο του 2003 υπέβαλε αίτημα αναβολής έκδοσης της απόφασης; Γιατί η απόφαση για επανεξέταση στο Γνωμοδοτικό Συμβούλιο ήρθε με καθυστέρηση τεσσάρων μηνών και λίγων ημερών, πριν τις εκλογές; Από το γραφείο του Υπουργού μέχρι το διπλανό οικοδομικό τετράγωνο χρειαζόντουσαν τέσσερις μήνες για να φθάσει ο φάκελος; Γιατί κάνετε ότι δεν γνωρίζετε ότι το αίτημα αυτό συνοδεύτηκε με τον ισχυρισμό ότι η απόφαση του Γνωμοδοτικού Συμβουλίου θα έκρινε αμετάκλητα την ύπαρξη ή μη δικαιωμάτων κυριότητας της Μονής Βατοπεδίου επί της λίμνης Βιστωνίδας;
      Γιατί κάνετε ότι δεν γνωρίζετε ότι το ελληνικό δημόσιο, αποδεχόμενο σχετική απόφαση του Νομικού Συμβουλίου του Κράτους, συναίνεσε στη μη έκδοση απόφασης επί της αγωγής, μόνο όταν το Γνωμοδοτικό Συμβούλιο Δημοσίων Κτημάτων αποφάσισε ότι δεν συντρέχει νόμιμος λόγος για επανεξέταση των δικών του προηγούμενων γνωμοδοτήσεων; Γιατί δεν ομολογείτε στον ελληνικό λαό ότι δημιουργήσατε ένα τεράστιο πρόβλημα σε χιλιάδες πολίτες, εκχωρώντας τη γη των αγροτών και τα δικαιώματα των αλιέων της περιοχής, γεγονός, άλλωστε, που οδήγησε και στην αναγκαιότητα των ανταλλαγών; Γιατί δεν ομολογείτε ότι αναστατώσατε τους κατοίκους δύο παραμεθορίων νομών και οι αρμόδιοι Υφυπουργοί της δικής μας Κυβέρνησης εκλήθησαν να κόψουν ένα γόρδιο δεσμό; Γιατί δεν λέτε στον ελληνικό λαό ότι οι πράξεις των ανταλλαγών έγιναν κατά συνήθη νόμιμη διαδικασία;
      Κυρίες και κύριοι συνάδελφοι, από την εξέλιξη της υπόθεσης αναδείχτηκαν λάθη και παραλείψεις. Πτυχές της σκανδάλισαν τον ελληνικό λαό. Υπάρχουν ευθύνες. Η αντίδραση της Κυβέρνησης ήταν άμεση και ουσιαστική. Ανακαλέσαμε την αποδοχή των επίμαχων γνωμοδοτήσεων.
      Εμείς αποφασίσαμε την επανεξέταση της απόφασης από το Γνωμοδοτικό Συμβούλιο Δημοσίων Κτημάτων με απολύτως νέα σύνθεση και από μηδενική βάση. Εμείς παγώσαμε τις διαδικασίες ανταλλαγής. Εμείς απαγορεύσαμε την κίνηση των λογαριασμών και την εκποίηση όλων των ακινήτων που αποτέλεσαν αντικείμενο των ανταλλαγών. Εμείς σας καλέσαμε να ψηφίσετε εξεταστική των πραγμάτων επιτροπή και όλοι μαζί να αποκαλύψουμε την αλήθεια, όποια και αν είναι αυτή.
      ΙΩΑΝΝΗΣ ΔΙΑΜΑΝΤΙΔΗΣ: Συρθήκατε.
      ΦΕΒΡΩΝΙΑ ΠΑΤΡΙΑΝΑΚΟΥ: Εμείς θα πράξουμε οτιδήποτε απαιτηθεί για να διασφαλίσουμε το δημόσιο συμφέρον, επαναφέροντας τα πράγματα στην προ του 1998 κατάσταση. Και δεν είναι τυχαίο ότι η μονή, με την προσφυγή της στο Συμβούλιο της Επικρατείας, επιδιώκει και επιθυμεί την επαναφορά των πραγμάτων στην προ του 2004 κατάσταση.
      Εμείς, λοιπόν, σας απαντούμε ότι αυτή η παράταξη δε συνδέθηκε ποτέ με λαϊκισμούς και δημοκοπίες. Δεν ανέχθηκε ποτέ στις τάξεις της υπηρέτες ταπεινών συμφερόντων.
(Θόρυβος-διαμαρτυρίες από την πτέρυγα του ΠΑ.ΣΟ.Κ.)
      Μέσα στους κόλπους της γεννήθηκαν ήρωες, γεννήθηκαν ευεργέτες, γεννήθηκαν εθνικοί οραματιστές.
(Θόρυβος-διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Κύριοι συνάδελφοι, παρακαλώ!
      Κανείς Βουλευτής της Νέας Δημοκρατίας δεν συνέπραξε και ποτέ δεν θα συμπράξει στη συγκάλυψη και στην αδιαφάνεια. Αυτές τις πρακτικές εάν θέλετε να τις αναζητήσετε μόνο στους κόλπους σας  μπορείτε να τις βρείτε, στο παρελθόν και  στα δείγματα γραφής που εσείς είχατε δώσει. Δεν θα ανεχθούμε άλλα παιχνίδια σε βάρος ενός λαού που προσδοκά μια Ελλάδα ευημερίας, μια Ελλάδα ανάπτυξης, ευθύνης, προσδοκίας και προοπτικής. 
      Γι’ αυτήν την Ελλάδα εργαζόμαστε, αυτή την Ελλάδα υπηρετούμε, αυτή είναι η Ελλάδα που μας εμπνέει. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαϊδου):  Ευχαριστώ, κυρία Πατριανάκου.
      Το λόγο έχει ο κ. Πεταλωτής, εισηγητής του ΠΑ.ΣΟ.Κ..
      ΓΕΩΡΓΙΟΣ ΠΕΤΑΛΩΤΗΣ: Ευχαριστώ κυρία Πρόεδρε. 
      ΦΕΒΡΩΝΙΑ ΠΑΤΡΙΑΝΑΚΟΥ: Κυρίες και κύριοι συνάδελφοι, πραγματικά ήλθαμε να συζητήσουμε, εδώ μέσα στην Ελληνική Βουλή, σήμερα μια πρόταση νόμου ευθύνης που καταθέτει το ΠΑ.ΣΟ.Κ , αλλά μέχρι στιγμής είδαμε ένα φοβερό παραλήρημα της Κυβέρνησης, τόσο σε επίπεδο υπουργικό, αλλά και σε επίπεδο της κυρίας εισηγήτριας. Το μόνο που ξεχάσαμε μετά από  όλο αυτό το παραλήρημα είναι να φωνάξουμε:  «Ζήτω το Έθνος»!
      (Χειροκροτήματα από την πτέρυγα του ΠΑ.ΣΟ.Κ.)
      Ακούσαμε για ήρωες αυτής της παράταξης, μιας παράταξης η οποία συνδέθηκε, αγαπητοί συνάδελφοι, με το μεγαλύτερο σκάνδαλο των τελευταίων χρόνων με το σκάνδαλο της μονής Βατοπεδίου. 
      Θα έπρεπε να είστε λίγο πιο σεμνοί όταν έρχεστε να μιλήσετε σ’ αυτή την Αίθουσα για το σκάνδαλο του Βατοπεδίου, γιατί ο λαός γνωρίζει. Γιατί τα ψεύδη και οι ύβρεις τις οποίες επικαλεσθήκατε τις καλύπτει μία αρχαιοελληνική λέξη, η λέξη «Ύβρις» με το ύψιλον κεφαλαίο. 
      Αναφέρομαι και στον παριστάμενο Υπουργό κύριο Μπέζα, ο οποίος αντί να αναλάβει εν μέρει τις ευθύνες αυτής της Κυβέρνησης, προσπάθησε να φορτώσει το σκάνδαλο στο ΠΑ.ΣΟ.Κ , λες και δεν ζούμε στην Ελλάδα του σήμερα. 
      Προσπαθεί η Κυβέρνηση σήμερα να συγκαλύψει με την παράνοια, την αμηχανία της και την αδράνειά της,  την εγκληματική συνέχιση του σκάνδαλου του Βατοπεδίου, αντί να προσπαθεί να επιτελέσει το χρέος της απέναντι στον ελληνικό λαό, να άρει έστω και αυτή τη στιγμή τις συνέπειες από τις πράξεις της οι οποίες είναι διαρκείς και είναι και μέχρι και σήμερα.
      Το σκάνδαλο του Βατοπεδίου, δεν έγινε σε παρελθόντα χρόνο, συνεχίζεται σήμερα. Κύριε Υπουργέ, δυστυχώς είστε και εσείς υπεύθυνος  μαζί με όλα τα μέλη της Κυβέρνησης και τους Υφυπουργούς της γι’ αυτό που γίνεται μέχρι σήμερα. Γιατί ακούσαμε για ανάκληση υπουργικών αποφάσεων τις οποίες όντως κάνατε, των υπουργικών αποφάσεων μέχρι το 2004. Ξεχάσατε τις από και πέρα, ξεχάσατε το μεγάλο μέγεθος του σκανδάλου, το  τεράστιο σκάνδαλο των ανταλλαγών το  οποίο συνεχίζετε. Γιατί μέχρι σήμερα αυτό έχουμε. Έχουμε τις εκτάσεις οι οποίες χαρίστηκαν με τις ανταλλαγές στη μονή να βρίσκονται στη μονή ή σε αυτούς που τις πούλησαν, τα χρήματα των εκατομμυρίων ευρώ τα οποία σφυρίζουν από εδώ και από εκεί. Να βρίσκονται είτε στους τραπεζικούς λογαριασμούς της μονής είτε σε off shore εταιρείες τις οποίες καλύπτετε με τη συμπεριφορά σας και σε τρίτους, τέταρτους, οι οποίοι δεν ξέρουν τι να κάνουν. 
      Αυτή είναι η πραγματική κατάσταση, την οποία ουδόλως επιλύσατε και μέχρι σήμερα επίμονα αρνείστε να επιλυθεί. 
      Με τις ανταλλαγές κύριοι συνάδελφε και κύριε Υπουργέ, ξεχάσατε να πείτε ότι στη διαδικασία των ανταλλαγών έσπασε κάθε όριο και κάθε χρονικός φραγμός στη γραφειοκρατική Δημόσια Διοίκηση της Ελλάδας του 2007 του 2006 του 2008, γιατί τώρα έγιναν οι ανταλλαγές, δεν έγιναν πριν το 2004, μέσα σε χρόνο ρεκόρ έφευγαν από τα Υπουργεία σας τρεις και τέσσερις πράξεις που σε διαφορετική περίπτωση θα έκαναν χρόνια. Μέσα σε χρόνια ρεκόρ έγιναν συμβόλαια από την  κυρία Πελέκη, τριάντα ένα συμβόλαια, τα οποία βρίθουν παρανομίας και τα οποία εσείς ουδόλως ακυρώνετε. 
      Το ΠΑ.ΣΟ.Κ  σήμερα καταθέτει αυτή την πρόταση νόμου για τη ρύθμιση θεμάτων που αφορούν στη κυριότητα της λίμνης Βιστωνίδας, μια κυριότητα που ποτέ επί ΠΑ.ΣΟ.Κ δεν πέρασε στη μονή Βατοπεδίου, όπως ψευδέστατα ισχυρίζεστε και των παραλιμνίων εκτάσεων, την ανταλλαγή ακινήτων μεταξύ του ελληνικού δημοσίου και της Μονής Βατοπεδίου, οι  οποίες ανταλλαγές έγιναν επί των ημερών σας μέχρι και το Μάιο του 2008, οπότε ξέσπασε επικοινωνιακά αυτό το τεράστιο σκάνδαλο καθώς και την άμεση μεταβίβαση ακινήτων του δημοσίου που προτείνουμε σήμερα εμείς, ακινήτων που περιήλθαν στη Μονή με τη μέθοδο της ανταλλαγής σε τρίτους 
      Σήμερα βρισκόμαστε εδώ για να συζητήσουμε αυτή την πρόταση, αλλά αντί να τη συζητήσουμε βλέπουμε μια φοβερή αντίδραση δική σας, η οποία σαφώς είναι  ένδειξη της τεράστιας ενοχής που δικαίως σας διακατέχει μέχρι και σήμερα. 
      Το ΠΑ.ΣΟ.Κ., λοιπόν, αναλαμβάνει με πολιτική ωριμότητα την πρωτοβουλία αυτή την ώρα που η Κυβέρνησή σας αδρανεί με πρωτοφανή και προκλητικό τρόπο αδιαφορώντας για τις τεράστιες ευθύνες που υπέχουν τα μέλη της Κυβέρνησης. 
      Η Κυβέρνησή σας φαίνεται ότι επιδίδεται σε ένα ανελέητο εμπαιγμό του ελληνικού λαού ακόμα και σήμερα εδώ μέσα στην Ελληνική Βουλή σε σχέση με το σκάνδαλο του Βατοπεδίου και κρύβεται πίσω από την παραπομπή της υπόθεσης στη δικαιοσύνη και στην Εξεταστική Επιτροπή. Μία επιτροπή που συνεδριάζει εδώ και ένα μήνα περίπου, την οποία η Κυβέρνηση ηρνείτο επιμόνως με το ψευδές επιχείρημα ότι προτού ξεκαθαρίσει μια  υπόθεση στη δικαιοσύνη δεν φθάνουμε ποτέ σε Εξεταστική Επιτροπή. 
      Υπό το βάρος των παραιτήσεων των δικαστικών λειτουργών και υπό την πίεση του ΠΑ.ΣΟ.Κ φυσικά, αναγκάστηκε να έλθει στην Εξεταστική Επιτροπή, όπου πραγματικά γίνεται μια φοβερή προσπάθεια, από όλες τις πτέρυγες της Βουλής – είναι αλήθεια- την οποία εσείς ακυρώνεται σήμερα με την εμμονή σας στην παρανομία. Τουλάχιστον θα έπρεπε να σέβεστε τους συναδέλφους σας οι οποίοι κοπιάζουν ένα μήνα και θα κοπιάζουν ακόμα περισσότερο στην ανακριτική επιτροπή. Εκτός εάν οι κατευθύνσεις και οδηγίες δίνονται μ' αυτό τον τρόπο σήμερα για συγκάλυψη αντί για αποκάλυψη. 
      Με πρωτοφανή λοιπόν, τρόπο η Κυβέρνηση της Νέας Δημοκρατίας αδυνατεί να αντιληφθεί το μέγεθος της ευθύνης της. Αδυνατεί να αντιληφθεί ότι οι ευθύνες που εξετάζονται από τους αρμόδιους εισαγγελείς, οι ενδεχόμενες ποινικές ευθύνες εννοώ και οι τεράστιες πολιτικές ευθύνες που διερευνώνται από την Εξεταστική Επιτροπή, ουδόλως επηρεάζουν την αποκατάσταση σε επίπεδο διοικητικό και αστικό. Αυτή η αποκατάσταση  πρέπει να μπορεί να επιτευχθεί με την  παρούσα πρόταση νόμου του ΠΑ.ΣΟ.Κ.
      Επαναλαμβάνω ότι οι μεταβιβάσεις είναι ενεργές, ακόμα οικοδομούνται τα ακίνητα και όπως ανέφερε και ο πρώτος υπογράφων ο κ. Βενιζέλος, δεν διετάχθη καμμιά διακοπή των οικοδομικών εργασιών. Πάνω στα ακίνητα του ελληνικού λαού, του δημοσίου, συνεχίζονται οι οικοδομικές εργασίες. Τα χρήματα τα οποία αποκτήθηκαν από την τεράστια υπεραξία όπως είπα και εγώ προηγουμένως βρίσκονται σκόρπια σε ελληνικές και παράκτιες εταιρείες και οι τρίτοι και οι τέταρτοι στους οποίους μεταβιβάστηκαν αυτές οι αποφάσεις βρίσκονται σε ανασφάλεια και η Κυβέρνηση είναι αδιάφορη και συγκαλύπτει. 
      Τα πραγματικά περιστατικά είναι  ακριβώς αντίθετα από αυτά που ανέφερε η εισηγήτρια της Νέας Δημοκρατίας. Τα γνωρίζουμε. Η Μονή Βατοπεδίου διεκδίκησε διοικητικά και δικαστικά την κυριότητα της λίμνης Βιστωνίδας και των παραλίμνιων περιοχών. Το Γνωμοδοτικό Συμβούλιο των Δημοσίων Κτημάτων γνωμοδότησε υπέρ της μονής σε τρεις περιπτώσεις και ακολούθησε η επικύρωση των γνωμοδοτήσεων αυτών. 
      Μετά την αναπομπή –και υπάρχει αναπομπή κυρία εισηγήτρια- της υπόθεσης αυτής από τον τότε Υπουργό κ. Φωτιάδη, για επανεξέταση με σαφείς οδηγίες ότι  η αναπομπή πρέπει να γίνει από το Γνωμοδοτικό Συμβούλιο υπό το πρίσμα των νέων στοιχείων τα οποία εσείς ούτε καν εξετάσατε και τα οποία ήλθε και κατήργησε ο δικός σας Υφυπουργός, ο κ. Δούκας το Μάιο του 2004. Εάν γινόταν δεκτή αυτή η αναπομπή, θα είχαν τελειώσει τα πράγματα εκεί. Εσείς όχι απλώς απορρίψατε την αναπομπή, αλλά μεθοδεύσατε εν κρυπτώ και καταργήσατε μία κερδισμένη δίκη  -και ας μου επιτραπεί για λόγους αδράνειας και ευκολίας να το πω έτσι σχηματικά- έτσι ώστε η κυριότητα να περάσει για όλες τις επόμενες πράξεις σας στη λίμνη Βιστωνίδα και στην Ιερά Μονή Βατοπεδίου. 
     Επίσης κατά το έτος 2006, βάσει γνωμοδότησης –που προκαλέσατε εσείς οι ίδιοι- του Τέταρτου Τμήματος του Νομικού Συμβουλίου του Κράτους έγινε δεκτό ότι ο Υπουργός Αγροτικής Ανάπτυξης και Τροφίμων κ. Μπασιάκος δύναται να αναθέσει στην Κτηματική Εταιρεία του Δημοσίου την ανταλλαγή των εκτάσεων με τη Μονή Βατοπεδίου. Τότε άρχισε το μεγάλο φαγοπότι, τότε άρχισε η τεράστια μεθόδευση της ανταλλαγής υποτίθεται, ενώ ουσιαστικά πρόκειται για δωρεάς αυτών των εκτάσεων «φιλέτων» με εργαλείο την Κτηματική Εταιρεία του Δημοσίου και πρωτοστάτη το Διευθύνοντα Σύμβουλο τον κ. Γκράτσιο με τη γνωστή σχέση με τον Πρωθυπουργό, ο οποίος ανέλαβε τον εκτελεστικό ρόλο, κάτι που αποδείχτηκε και στην Εξεταστική Επιτροπή.
     Υπάρχει κατ’ αρχήν ένα ερωτηματικό το γιατί επιλέχθηκε ως μέθοδος αυτή η ανταλλαγή. Υπάρχει όμως απάντηση. Επιλέχθηκε γιατί η μονή ήθελε να επιλέγει ό,τι καλύτερο υπήρχε ελεύθερο και διαθέσιμο στην ελληνική επικράτεια, τα γνωστά «φιλέτα» για τα οποία μιλήσαμε, μιλάμε και δυστυχώς θα μιλάμε λόγω της φοβερής και προκλητικής σας αδράνειας. Προκειμένου βέβαια να γίνουν αυτές οι ανταλλαγές, υποτιμήθηκαν τα ανταλλασσόμενα ακίνητα πολλές φορές κάτω από την αντικειμενική τους αξία. Είναι γνωστό ότι εκτιμήθηκαν με το 1/3 πολλές φορές τα ακίνητα της αντικειμενικής τους αξίας, ενώ η εμπορική αξία ήταν τουλάχιστον δεκαπλάσια. Ανταλλάσσονταν παραθαλάσσια στρέμματα με τεράστια αξία έναντι 113 ευρώ το στρέμμα, ενώ η αξία τους ήταν υπερπολλαπλάσια. Οικόπεδα στη Νέα Ραιδεστό και στο Πανόραμα εκτιμούνταν μερικές χιλιάδες ευρώ ενώ η αξία τους ήταν μέχρι και σε εκατομμύρια ευρώ. ‘Ολα αυτά προκειμένου να διευκολυνθεί το 2006, το 2007, το 2008 η γνωστή οργιώδης ανταλλαγή. 
     Τα ανταλλασσόμενα ακίνητα όπως για παράδειγμα, η έκταση των οκτώ χιλιάδων πεντακοσίων στρεμμάτων στην Ουρανούπολη, περιελήφθη στη διαδικασία ανταλλαγής, αφού αποχαρακτηρίστηκε από δάσος σε δασική έκταση με μία διαδικασία τελείως παράνομη και από αναρμόδιο όργανο δηλαδή από το Νομικό Συμβούλιο του Κράτους και όχι από το Δασαρχείο. Αυτά δεν μπορεί να μην τα γνωρίζατε, κυρίες και κύριοι συνάδελφοι της Νέας Δημοκρατίας και κυρίως κύριοι Υπουργοί. Τα γνωρίζατε και τα υποθάλπατε κύριε Υπουργέ, μέχρι και σήμερα. Αν συνεχίσουμε το ίδιο παράδειγμα, η Μονή Βατοπεδίου κατεπειγόντως μεταβίβασε με τα γνωστά συμβόλαια της κ. Πελέκη αυτά τα ακίνητα προς κατασκευαστικές εταιρείες και με ένα γαϊτανάκι μεταβιβάσεων φθάσαμε σήμερα να αξιοποιούνται με τον καλύτερο τρόπο αποδίδοντας εκατοντάδες εκατομμύρια ευρώ σε ανθρώπους οι οποίοι δεν τα δικαιούνται και αποσπάστηκαν από την περιουσία του ελληνικού λαού. Καταληστεύτηκε ο δημόσιος πλούτος.
     Οι τελευταίες εξελίξεις κύριοι συνάδελφοι, είναι συνταρακτικές. Από τα στοιχεία που προσκομίστηκαν στην Εξεταστική Επιτροπή αποκαλύφθηκε ότι οι εταιρείες τις οποίες η μονή πώλησε τα ακίνητα, που απέκτησε με τις παράνομες ανταλλαγές από το δημόσιο, ανήκουν τουλάχιστον εν μέρει στη Μονή Βατοπεδίου και με συνεταίρους και συμμετόχους, πρόσωπα τα οποία ακόμη δεν γνωρίζουμε και έχουμε πάρα πολλές αμφισβητήσεις για το αν θα τα γνωρίσουμε ποτέ. 
     Όλα αυτά είναι τα πραγματικά, αντικειμενικά περιστατικά και επ’ ουδενί αποτελούν πορίσματα ή συμπεράσματα της Εξεταστικής Επιτροπής τα οποία θα έχουμε σε λίγο καιρό όταν θα τελειώσει η Επιτροπή. Πραγματικά περιστατικά που αποκαλύπτουν προκλητικές και παράνομες ενέργειες, ενέργειες συντονισμένες σε μια ταχύτατη διαδικασία και γι’ αυτό το συντονισμό δεν μιλάτε καθόλου κύριε Υπουργέ. Σας είδα που εξοργιστήκατε προηγουμένως, ενώ εμείς θα πρέπει να είμαστε εξοργισμένοι. Είχαν ως αποτέλεσμα τη ζημία των συμφερόντων του ελληνικού δημοσίου. Δεν είμαστε όμως σήμερα εδώ για να ερευνήσουμε τις ευθύνες  από αυτές τις σκανδαλώδεις ανταλλαγές. Είμαστε εδώ για να προτείνουμε μια λύση απεγκλωβισμού από την πραγματική και νομική κατάσταση που έχει δημιουργήσει αυτό το σκάνδαλο.
     Η Κυβέρνησης της Νέας Δημοκρατίας αδυνατεί να δει το μείζον αυτό ζήτημα που έχει δημιουργηθεί, που έχει δημιουργήσει η ίδια η Κυβέρνηση και που ανέχεται μέχρι σήμερα, από το φόβο μήπως εκτεθεί, μήπως παραδεχτεί την εμπλοκή της στο σκάνδαλο, αν και πολλά στελέχη της Κυβέρνησης το κάνουν δημοσίως. Τι κάνει, λοιπόν, η Κυβέρνηση για να δώσει λύση; Ο παριστάμενος Υπουργός με απόφασή του τον Οκτώβριο του 2008 όταν άρχισε πλέον να βοά το σύμπαν ανακαλεί από της εκδόσεώς τους  τις αποφάσεις που εκδόθηκαν πριν από το 2004. Ξεχνά όλα τα  υπόλοιπα. Η Κυβέρνηση της Νέας Δημοκρατίας ανακαλεί τις αποφάσεις  αυτές πριν το 2004, αλλά ενισχύει την υπουργική απόφαση του Υπουργού κ. Δούκα με την οποία αγνοήθηκε παντελώς και απορρίφθηκε η αναπομπή Φωτιάδη και εμμέσως αναγνωρίστηκαν διοικητικά ως δήθεν ιδιοκτησία της μονής οι εκτάσεις της Βιστωνίδας. Δηλαδή, η Κυβέρνηση ανακαλεί επιδεικτικά και για λόγους εντυπωσιασμού μόνο τις υπουργικές αποφάσεις του ΠΑ.ΣΟ.Κ. και διατηρεί τις δικές της με το ίδιο περιεχόμενο δίνοντας επιχειρήματα περί κυριότητας στη μονή. Μάλιστα πρέπει να πω ότι η απόφαση του κ. Δούκα δέχεται νέα γνωμοδότηση του Γνωμοδοτικού Συμβουλίου που λέει: «Δεν συντρέχει λόγος επανεξέτασης των γνωμοδοτήσεων που προηγήθηκαν και έγιναν δεκτές προηγουμένως» και ουσιαστικά τις δέχεται. Δέχεται δηλαδή αυτοτελώς και εκ νέου ότι το δημόσιο δεν μπορεί να προβάλει δικαιώματα στη λίμνη. Αυτή την υπουργική απόφαση, κύριε Μπέζα ξεχάσατε να την ανακαλέσετε και είναι ακόμα εν ισχύ. 
     Ξεχάσατε επίσης να ανακαλέσετε και διατηρείται εν ισχύ και η απόφαση Μπασιάκου. Επίσης και η κοινή υπουργική απόφαση Μπασιάκου-Δούκα που δίνει εντολή στην Κ.Ε.Δ. να κάνουν αυτές τις ανταλλαγές και χρησιμοποιήθηκαν ως βάση για τη σύνταξη των μετέπειτα παρανόμων συμβολαίων. Και αυτά τα συμβόλαια σαφώς ξεχάσατε να τα ακυρώσετε.
     Αποτέλεσμα των κυβερνητικών «παραλείψεων» είναι να μην παρέχεται καμμία διασφάλιση ότι τα δημόσια ακίνητα που εκχωρήθηκαν θα επιστρέψουν στο ελληνικό δημόσιο. Ούτε καν μετά τη δημοσίευση της ξεχασμένης απόφασης  του Πολυμελούς Πρωτοδικείου Ροδόπης δεν συγκινηθήκατε και δεν κάνατε τίποτα. Γιατί προφανώς έχετε μπερδέψει την απόδοση ποινικών και πολιτικών ευθυνών με τη χαώδη κατάσταση που έχετε δημιουργήσει ως Κυβέρνηση σε επίπεδο διοίκησης και αστικών αξιώσεων. Αλλά σ’ αυτό το σκάνδαλο, κύριοι της Κυβέρνησης εμπλεκόμαστε και εμείς οι πολίτες ως διοικούμενοι και δικαιούμαστε μια δική σας συμπεριφορά η οποία θα αποκαθιστά στοιχειωδώς τη νομιμότητα. 
     Εμείς μ’ αυτή τη νομοθετική ρύθμιση που φέρνουμε ως πρόταση νόμου εδώ, ζητάμε να ανακληθούν απευθείας εκ του νόμου για λόγους προστασίας του δημοσίου συμφέροντος όλες οι διοικητικές πράξεις, να ανακληθούν εκ του νόμου όλες οι υπουργικές αποφάσεις που έχουν σχέση μ’ αυτό το τεράστιο σκάνδαλο του Βατοπεδίου, να ακυρωθούν όλες οι δικαιοπραξίες και οι συμβολαιογραφικές πράξεις τις οποίες εσείς υποθάλψατε και γνωρίζουμε πάρα πολύ καλά πώς και τις οποίες διατηρείτε εν ισχύ σήμερα. Θέλουμε να αποκατασταθεί στοιχειωδώς η νομιμότητα έτσι ώστε να πάψει η ελληνική περιουσία η οποία συμπεριλαμβάνει αρχαιολογικούς χώρους, δάση, να  βρίσκεται στα χέρια όχι μόνο της Μονής Βατοπεδίου, αλλά ιδιωτών οι οποίοι τις λυμαίνονται. 
     Σας καλούμε, λοιπόν, σήμερα έστω και την τελευταία στιγμή, παρ’ όλο που δεν το είδαμε με την αλαζονική συμπεριφορά που επιδείξατε να υπερψηφίσετε αυτή την πρόταση νόμου του ΠΑ.ΣΟ.Κ. για να δείξετε ακόμη κύριε Υπουργέ και κύριοι της Κυβέρνησης ότι σας έχει απομείνει μια στοιχειώδης ευθύνη ως Κυβέρνηση όσο διάστημα θα είστε, έτσι ώστε να μπορέσουμε να άρουμε αυτή την παρανομία που εσείς δημιουργήσατε και εσείς υποθάλπατε μέχρι σήμερα.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων δεκατέσσερις σπουδάστριες και σπουδαστές και ένας συνοδός καθηγητής από το Ελληνοβρετανικό Κολέγιο. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Αντώνης Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Για μακρύ χρονικό διάστημα μας απασχολεί το σκάνδαλο της Μονής Βατοπεδίου. Είναι από τα μεγαλύτερα σκάνδαλα, όχι τόσο όσον αφορά την αξία των κτημάτων ή των ωφελημάτων που είχε η μονή σε βάρος του ελληνικού δημοσίου, αλλά κυρίως διότι από την όλη εξέλιξη της υπόθεσης –και εγώ τα ζω μέσα από την Εξεταστική Επιτροπή- φαίνεται η διαπλοκή για να μην πω η σαπίλα πολλών παραγόντων, κρατικών παραγόντων από διάφορες υπηρεσίες, από διευθυντές, επιχειρηματικών συμφερόντων που εμπλέκονται μέχρι και ανθρώπων της νύχτας. Και βεβαίως σ’ όλη αυτή την υπόθεση αυτό ψάχνουμε να βρούμε. Τουλάχιστον υπάρχει πολιτική ευθύνη, γιατί εμπλέκονται πολιτικά πρόσωπα. Μιλάω για τις πολιτικές ευθύνες. Γιατί δεν μπορεί να γίνονταν εν αγνοία όλα αυτά πράγματα και στην περίοδο του ΠΑ.ΣΟ.Κ. και στην περίοδο της Νέας Δημοκρατίας. 
      Πριν ξεκινήσουμε την Εξεταστική Επιτροπή γινόταν μια προσπάθεια, η οποία συνεχίζεται, το ένα κόμμα να τα φορτώσει στο άλλο. Δηλαδή, η Νέα Δημοκρατία λέει ότι φταίει το ΠΑ.ΣΟ.Κ., το ΠΑ.ΣΟ.Κ. λέει ότι φταίει η Νέα Δημοκρατία.  Δεν θα κάνω ανάλυση. Τα έχουμε πει ήδη σ’ αυτήν την Αίθουσα. Θα βγουν και τα πορίσματα. Ήτο πόρισμα το κοινό ή τα πορίσματα των κομμάτων μετά το τέλος της Εξεταστικής Επιτροπής. Εγώ απλώς θέλω να επισημάνω ότι ευθύνες υπάρχουν, για να μην πω στα κόμματα, σε στελέχη κομμάτων και του ΠΑ.ΣΟ.Κ. και της Νέας Δημοκρατίας. 
      Με δυο κουβέντες, η νομική βάση, οι προϋποθέσεις για να εξελιχθεί όπως εξελίχθηκε η υπόθεση, δημιουργήθηκε επί ΠΑ.ΣΟ.Κ., συμπληρώθηκε από τη Νέα Δημοκρατία κι εκτελέστηκε η υπόθεση από τη Νέα Δημοκρατία συμπληρώνοντας κι άλλα προβλήματα που έχουν σχέση με υποτιμολογήσεις και υπερτιμολογήσεις. Αυτή είναι η ουσία της υπόθεσης από άποψη των ευθυνών. 
      Τώρα συνεχίζεται αυτή η διαπάλη ανάμεσα στα δυο μεγαλύτερα κόμματα, τα οποία έχουν την ευθύνη και με την ευκαιρία της παρούσης πρότασης νόμου. Η Νέα Δημοκρατία έρχεται και λέει «εγώ ανακάλεσα τις τρεις πρώτες διοικητικές πράξεις των Υπουργών που έβαλαν την υπογραφή τους στις τρεις πρώτες γνωμοδοτήσεις και αυτό είναι αρκετό. Τα υπόλοιπα ακυρώνονται αυτοδικαίως». Αυτή είναι η λογική, αυτοδικαίως, και επανέρχονται τα πράγματα στην προτέρα κατάσταση. Εμείς δεν είμαστε σε θέση να κρίνουμε αν είναι επαρκές αυτό το επιχείρημα. Για να είμαστε ειλικρινείς, υπάρχουν πολλές πλευρές και πολλά ερωτήματα. 
	Το ΠΑ.ΣΟ.Κ. έρχεται και λέει ότι «για λόγους εξασφάλισης, ασφάλειας δικαίου» –όπως τα λένε οι νομικοί κ.λπ.- «να το λύσουμε το θέμα αυτό με νόμο».  Εμείς αν είναι να διαλέξουμε ανάμεσα στο ένα και στο άλλο διαλέγουμε το νόμο, γιατί νομίζουμε ότι μας εξασφαλίζει περισσότερο. Αυτή είναι η αλήθεια, η εκτίμησή μας. Όμως πρέπει να καταλάβει ο κόσμος και οι συνάδελφοι εδώ στην Αίθουσα ότι και στη μία περίπτωση με τη μέθοδο που επικαλείται η Νέα Δημοκρατία ως σωστή για να επανέλθουν τα πράγματα στην προτέρα κατάσταση, υπέρ του δημοσίου δηλαδή και η μέθοδος της νομοθετικής ρύθμισης που ακολουθεί το ΠΑ.ΣΟ.Κ. δεν οδηγούν στο τέλος της υπόθεσης. Πρέπει να γίνει κατανοητό σε όλους τους συναδέλφους ότι μπορούν να υπάρξουν προσφυγές στα δικαστήρια, και με τη μία μέθοδο και με την άλλη, και στα ελληνικά δικαστήρια και στα διεθνή δικαστήρια. Άρα υπάρχει πάντα η πιθανότητα εμείς να λέμε ότι κάναμε ό,τι μπορούσαμε, δηλαδή το ΠΑ.ΣΟ.Κ. με τη νομοθετική ρύθμιση και η  Νέα Δημοκρατία να λέει ότι «με την ανάκληση των διοικητικών πράξεων κάναμε ό,τι μπορούσαμε. Τι να κάνουμε; Η ανεξάρτητη δικαιοσύνη ή το Ευρωπαϊκό Δικαστήριο έβγαλε άλλες αποφάσεις». Μετά από μερικά χρόνια να επανέλθουν τα ακίνητα στην μονή με δικαστικές αποφάσεις είτε της Ελλάδας είτε με απόφαση από διεθνές δικαστήριο. Αυτό πρέπει να γίνει κατανοητό, ότι δεν αντιμετωπίζεται οριστικά. Το μόνο που αντιμετωπίζεται είναι ότι τα δυο κόμματα με τις προτάσεις αυτές βγαίνουν στους οπαδούς τους, βγαίνουν στην ελληνική κοινωνία και λένε: «κάναμε ό,τι μπορούσαμε για να διορθώσουμε την κατάσταση», ενώ δεν την διορθώνουν την κατάσταση. 
      Πού βρίσκεται το πρόβλημα, όχι μόνο για το Βατοπέδιο αλλά και για το Βατοπέδιο; Η ριζική λύση του προβλήματος είναι αν θα συνεχίσουμε ως ελληνικό κράτος να δεχόμαστε τα χρυσόβουλα τα αυτοκρατορικά, τα πατριαρχικά συγγίλια, τα φιρμάνια και οτιδήποτε άλλο, σε περίοδο που δεν υπήρχε ελληνικό κράτος, ως τίτλους ή ότι παράγουν έννομα αποτελέσματα. Από τη στιγμή που συνεχίζουμε να τα δεχόμαστε αυτά θα υπάρξουν και άλλες υποθέσεις. Είδα στις εφημερίδες για την υπόθεση Τοπλού στην Κρήτη. Μας είπε χθες υπάλληλος, πρώην διευθυντής, κεντρικός μάρτυρας, διευθυντής μέχρι πρόσφατα στο Υπουργείο Γεωργίας, δεν θυμάμαι σε ποιο τμήμα ακριβώς, υπεύθυνος…
 	ΦΩΤΗΣ ΚΟΥΒΕΛΗΣ: Δασών. 
      ΑΝΤΩΝΗΣ ΣΚΥΛΛΑΚΟΣ: Δασών. Μας είπε ότι το 80% της Χαλκιδικής το έχουν οι μονές από άποψη έκτασης κι είναι εκτάσεις που έχουν δικαιωθεί ή δεν αμφισβητήθηκαν ποτέ και ανήκουν στις μονές και άλλες που τις διεκδικούν κι ότι διεκδικήσεις υπάρχουν σε όλη την Ελλάδα. Διαβάσαμε στον Τύπο για διεκδικήσεις τεραστίων εκτάσεων στην Αττική. Άρα η υπόθεση δεν είναι μόνο το τι θα γίνει με το Βατοπέδιο, αν με τη νομοθετική ρύθμιση που προτείνει το ΠΑ.ΣΟ.Κ. ή με την ανάκληση, που λέει η Νέα Δημοκρατία, θα αντιμετωπίσουμε προσωρινά το ζήτημα, γιατί υπάρχουν και τα δικαστήρια παραπέρα. Το πρόβλημα είναι τι θα γίνει με όλες τις υποθέσεις, με την υπόθεση Τοπλού, με τα κτήματα που διεκδικούν στην Αττική. Εγώ λέω και μ’ αυτά που δικαιώθηκαν δικαστικώς, στηριγμένοι στα χρυσόβουλα κ.λπ., να ανατρέξουν στο παρελθόν. Μιλάμε για πάνω από ένα εκατομμύριο. Υπήρχαν εκτιμήσεις για ένα εκατομμύριο τριακόσιες χιλιάδες στρέμματα, αλλά άλλοι λένε ότι είναι πολύ περισσότερα αυτά που θεωρούνται περιουσία των μοναστηριών και γενικότερα της Εκκλησίας. Μιλάμε και για δάση, μιλάμε και για λίμνες, μιλάμε και για ορεινούς όγκους, μιλάμε και για παραλίες, παραθαλάσσια, μιλάμε για εκτάσεις οι οποίες με την κοινή λογική, του μέσου ανθρώπου, ανήκουν στο ελληνικό δημόσιο. Αυτό είναι το κεντρικό πρόβλημα. Αν θέλουμε, λοιπόν, ριζικά να αντιμετωπίσουμε το ζήτημα και για να μην έχουμε αρνητικές εξελίξεις στην πορεία για τη συγκεκριμένη υπόθεση της περιουσίας, σε ποιον ανήκει το Βατοπεδιο, αλλά και για όλες τις άλλες περιπτώσεις που μιλάμε για πολύ περισσότερα στρέμματα πρέπει τα κόμματα να τοποθετηθούν σ’ αυτό το ζήτημα. Δέχονται ότι πρέπει να μελετηθεί στην κατεύθυνση του να γίνει δεκτή η κατάργηση όλων αυτών των τίτλων από το 1000 μ.Χ και μετά κι ότι ό,τι είναι δάσος, ορεινός όγκος, λίμνη, παραθαλάσσιο, κ.λπ. που λογικά είναι για κοινόχρηστη χρήση, ότι ανήκουν στο δημόσιο; Από εκεί και πέρα μπορούμε να καθίσουμε να δούμε τι γράφει ο τάδε νόμος, αν θα τον αλλάξουμε. Δεν αρκεί ο νόμος; Χρειάζεται κι αλλαγή στο Σύνταγμα; Να την κάνουμε. Αυτή είναι τοποθέτηση σωστή κι όχι μόνο για το Βατοπέδιο αλλά για όλη την υπόθεση των μοναστηριακών κτημάτων και της κλοπής δημόσιας περιουσίας ουσιαστικά. 
      Γι’ αυτό κεντρικό ζήτημα για μας είναι αυτό, κι από εκεί ξεκινάμε. Τώρα καλούμαστε να διαλέξουμε. Έχει δίκιο νομικό η Κυβέρνηση ή η πρόταση νόμου του ΠΑ.ΣΟ.Κ. που λέει με νόμο να το λύσουμε; Προτιμάμε το νόμο. Αυτή είναι η αλήθεια. Όμως δεν ψηφίζουμε υπέρ, ψηφίζουμε «ΠΑΡΩΝ» γιατί δεν είμαστε κι αρνητικοί. Βεβαίως με κάποιον τρόπο πρέπει να σταματήσει αυτή η υπόθεση και να επανέλθουν τα πράγματα στην προηγούμενη κατεύθυνση. Θετική είναι η πρόταση αυτή. Δεν μπορώ να κρίνω της Νέας Δημοκρατίας την πρόταση. Υπάρχουν πολλά ερωτηματικά. Αλλά με το «ΠΑΡΩΝ» θέλουμε να υποδηλώσουμε ότι τα κόμματα τα οποία δεν τοποθετούνται στο κεντρικό ζήτημα του τι θα γίνει με τα χρυσόβουλα, και με τα φιρμάνια και με τα συγγίλια και αν τα δάση κ.λπ., είναι κοινόχρηστες εκτάσεις, θα χαρακτηριστούν δημόσια περιουσία, όσο δεν παίρνουν θέση τα κόμματα, τουλάχιστον πολιτική δέσμευση πάνω σ’ αυτό το ζήτημα εμείς δεν θα ξεπλύνουμε κανένα από τα δυο κόμματα με την ψήφο μας υπέρ της πρότασης. Γι’ αυτό λέμε «ΝΑΙ», να επανέλθουν τα πράγματα στην προτέρα κατάσταση, προτιμούμε το νόμο, όπως είναι η πρόταση, αλλά ψηφίζουμε «ΠΑΡΩΝ». Αυτή την έννοια έχει το «ΠΑΡΩΝ» το δικό μας.
	ΠΡΟΕΔΡΕΥΟΥΣΑ (Βέρα Νικολαϊδου): Ευχαριστώ. 
      Το λόγο έχει η ειδική αγορήτρια του ΣΥ.ΡΙΖ.Α. κυρία Άννα  Φιλίνη. 
      ΑΝΝΑ ΦΙΛΙΝΗ: Κυρίες και κύριοι συνάδελφοι, για μας είναι αναγκαίο, το συντομότερο, μέσα στις συγκεκριμένες συνθήκες, να υπερασπιστούμε το ελληνικό δημόσιο και να σώσουμε ό,τι μπορούμε από τις λίμνες, τα ποτάμια, τις ακτές μας που απειλούνται με καταστροφή. Έχουμε δει ότι πάρα πολλές φορές η Εκκλησία με τις επιχειρηματικές της δραστηριότητες, όπως η Μονή Βατοπεδίου με τη λίμνη Βιστωνίδα, όπως στη συνέχεια η Μονή Τοπλού και σε άλλες περιπτώσεις στη Σκύρο και στην Εύβοια, δεν φροντίζει ακριβώς τη φύση, το περιβάλλον αλλά τη χρησιμοποιεί προς πλουτισμό της. 
      Πιστεύουμε και εμείς ότι πρέπει τα ζητήματα αυτά να λυθούν με στρατηγική αντίληψη. Όπου μπορούμε να υπερασπιστούμε τα συμφέροντα του δημοσίου από τώρα και με νόμο, θεωρούμε ότι οφείλουμε να το πράξουμε. Γι’ αυτό δηλώσαμε ήδη στην Ειδική Επιτροπή της Βουλής, αναφορικά με αυτή την πρόταση νόμου, ότι εμείς θα την ψηφίσουμε.
      Κυρίες και κύριοι συνάδελφοι, οι παραχωρήσεις προς τη Μονή Βατοπεδίου αποτέλεσαν και αποτελούν ένα σημαντικό σκάνδαλο με το οποίο έχει ήδη ξεκινήσει να ασχολείται η Ολομέλεια της Βουλής. Η διατύπωση από την πλευρά μας για τον χαρακτηρισμό του σκανδάλου είναι ότι πρόκειται για ένα σκάνδαλο διαχρονικό και δικομματικό όπου για μια ακόμα φορά αποκαλύπτεται όχι μόνο η αδυναμία του ελληνικού δημοσίου να υπερασπιστεί την περιουσία του, αλλά και η απουσία πολιτικής βούλησης γι’ αυτό. 
      Ο Συνασπισμός παλαιότερα, με παρεμβάσεις του Βουλευτή μας Γιάννη Δραγασάκη αλλά και αργότερα ο Συνασπισμός Ριζοσπαστικής Αριστεράς ανέπτυξαν το ζήτημα αυτό με ιδιαίτερη βαρύτητα για την αποκάλυψη των πτυχών του σκανδάλου. Ήδη από την περίοδο 1999-2003 είχε υπάρξει αποκάλυψη αυτού του σκανδάλου από την πλευρά μας, σκάνδαλο που ολοκληρώθηκε επί Κυβερνήσεως της Νέας Δημοκρατίας.
      Ιδιαιτέρως σκανδαλώδες θεωρούμε το γεγονός ότι το ελληνικό δημόσιο παραιτήθηκε από τη διεκδίκηση της κυριότητας των τεράστιων εκτάσεων περί τη λίμνη Βιστωνίδα, τις οποίες διεκδικούσε η Μονή Βατοπεδίου. Ενώ επί εβδομήντα πέντε χρόνια δεν είχε τεθεί θέμα κυριότητας των σχετικών εκτάσεων, ξαφνικά χωρίς ιδιαίτερο λόγο, με αποφάσεις της τότε κυβέρνησης την περίοδο 1999-2003 ουσιαστικά κατοχυρώθηκαν δημόσιες εκτάσεις και εκτάσεις που είχαν επί δεκαετίες παραχωρηθεί σε αγρότες και τις καλλιεργούσαν στη Μονή Βατοπεδίου.
      Είναι ενδεικτικό ότι εκείνη την περίοδο, ενώ από τη μεριά μας υπήρξαν καταγγελίες, δεν υπήρξε απάντηση ούτε εισακούστηκαν οι εισηγήσεις υπηρεσιακών παραγόντων, όπως έγινε τότε και από την Εφορεία Αρχαιοτήτων, που διαφωνούσαν με όλους αυτούς τους χειρισμούς. 
      Όμως, στη συνέχεια η Κυβέρνηση της Νέας Δημοκρατίας αντί να αναιρέσει τέτοιες αποφάσεις και διαθέσεις, τις ισχυροποίησε και τις κατέστησε μάλιστα τελεσίδικες. Ο Υφυπουργός Οικονομίας και Οικονομικών κ. Δούκας, το 2004, μόλις είχε αναλάβει η Νέα Δημοκρατία την διακυβέρνηση του τόπου, έκανε δεκτή τη γνωμοδότηση του Γνωμοδοτικού Συμβουλίου υπέρ των συμφερόντων της Μονής Βατοπεδίου στη Βιστωνίδα και απέρριψε την αναπομπή για επανεξέταση, που είχε προωθηθεί από τον Οκτώβριο του 2003, από τον τότε Υφυπουργό.
      Η Κυβέρνηση της Νέας Δημοκρατίας προχώρησε κάτω από ένα καθεστώς πλήρους αδιαφάνειας σε μια συμφωνία ανταλλαγής αυτών των περιουσιών, που δεν ήταν άμεσα εμπορικά αξιοποιήσιμες, με αυτά και άλλα ακίνητα του δημοσίου, που τελούσαν υπό τη διαχείριση της Κ.Ε.Δ..
      Η μονή άρχισε μάλιστα με το αζημίωτο να εκποιεί την περιουσία, αμέσως μόλις ήρθαν στην κατοχή της τα οικόπεδα, με τα οποία έγιναν αυτές οι ανταλλαγές. Η μονή συνεχίζει να αρνείται να απαντήσει στις συγκεκριμένες ερωτήσεις που είχαν κάθε δικαίωμα να θέσουνε σε αυτήν και συγκεκριμένα στον ηγούμενο Εφραίμ και στον  Αρσένιο τα μέλη της επιτροπής σχετικά με αυτές τις ανταλλαγές. 
      Οι εκτάσεις που διεκδικούσε η μονή αποτιμήθηκαν σε ιδιαίτερα υψηλές τιμές, αν ληφθούν υπ' όψιν οι περιορισμοί ως προς την αξιοποίησή τους λόγω της Συνθήκης Ραμσάρ, επειδή δηλαδή ανήκαν σε περιοχές «NATURA», όπως επίσης και ότι ήταν οικόπεδα που ανήκαν σε δασικές περιοχές και σε αρχαιολογικούς χώρους. Οι τιμές αποδείχθηκαν εξαιρετικά υψηλές ενώ δεν ήταν ουσιαστικά χώροι οικοδομήσιμοι. Αντίθετα, οι ανταλλαγές που έκανε στη συνέχεια η Μονή Βατοπεδίου αποτιμήθηκαν σε πολύ χαμηλές τιμές και τα Ολυμπιακά Ακίνητα έχουν πωληθεί όπως ξέρουμε σε off shore εταιρεία, με εξαιρετικά υψηλό τίμημα. 
      Ο Συνασπισμός και στη συνέχεια ο Συνασπισμός Ριζοσπαστικής Αριστεράς αποκάλυψε, κατήγγειλε και εναντιώθηκε σε αυτές τις απαράδεκτες μεθοδεύσεις από την πρώτη στιγμή. Από τη μεριά μας ζητήσαμε να κηρυχθούν άκυρες όλες αυτές οι συμφωνίες και οι πράξεις που έγιναν με αφετηρία την παραίτηση του δημοσίου από τη διεκδίκηση του δικαιώματος κυριότητας επί των εκτάσεων της λίμνης Βιστωνίδας και έγιναν αντικείμενο ανταλλαγής.
      Ζητήσαμε να δοθεί στη δημοσιότητα η συμφωνία που έγινε ανάμεσα στην Κ.Ε.Δ. και στη Μονή Βατοπεδίου. Ζητήσαμε να αναφερθούν ένα προς ένα τα ακίνητα που συμφωνήθηκε να παραχωρηθούν στη μονή και να δούμε συγκεκριμένα και με λεπτομέρειες ποιες ακριβώς εκτάσεις αποτιμήθηκαν και σε ποιο ύψος. Θεωρούμε ότι όλες αυτές οι αποφάσεις πρέπει να ανακληθούν. Αυτά που ζητήσαμε ήδη στο παρελθόν δεν έμειναν μόνο ως αιτήματα που απευθύναμε προς το Ελληνικό Κοινοβούλιο. Περάσαμε και σε συγκεκριμένες ενέργειες. Ήδη τον Ιανουάριο του 2003, όπως αναφέραμε προηγουμένως, είχε κατατεθεί από Βουλευτή μας γραπτή ερώτηση προς τους τότε Υπουργούς Οικονομίας και Οικονομικών και Πολιτισμού για τις διεκδικήσεις της Μονής Βατοπεδίου. Σ’ αυτή την ερώτηση ο τότε Υπουργός Οικονομίας και Οικονομικών δεν απήντησε. Με το σχηματισμό της Κυβέρνησης της Νέας Δημοκρατίας καταθέσαμε νέα ερώτηση τον Απρίλιο του 2004. Τότε ο Υπουργός Οικονομίας και Οικονομικών είχε υποσχεθεί να επανεξετάσει την υπόθεση. Όμως, τέλος ξανά εμείς με ερώτησή μας τον Απρίλιο του 2005 καταγγείλαμε ότι αντί να επανεξεταστεί από το ελληνικό δημόσιο και από τη Βουλή το ζήτημα αυτό, το ελληνικό δημόσιο τότε αναγνώρισε στη Μονή Βατοπεδίου μεγάλες εκτάσεις, χωρίς το ίδιο να ασκήσει τα ένδικα μέσα που διέθετε.
      Στις 11 Ιουλίου του 2007 αποκαλύψαμε ότι το ελληνικό δημόσιο στο πλαίσιο μιας συμφωνίας ανταλλαγής ανάμεσα στη Κ.Ε.Δ. και στη Μονή Βατοπεδίου παραχώρησε στη μονή στοιχεία, ενώ ο αρμόδιος Υπουργός δεν κατέθεσε τότε στη Βουλή τη συμφωνία της Κ.Ε.Δ. και της μονής όπως ζητούσαμε και όπως όφειλε να κάνει. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Φθάσαμε και σε κινητοποιήσεις με τους πολίτες σε διάφορες περιοχές μέχρι και σε κινητοποίηση στην Ουρανούπολη, όπου και συμμετείχαν Βουλευτές και πλήθος κόσμου. 
      Όσον αφορά το παρόν νομοσχέδιο πρέπει να πούμε ότι έχοντας υπ’ όψιν όλη αυτή την προϊστορία και απαιτώντας την διαλεύκανση του σκανδάλου του Βατοπεδίου είχαμε ζητήσει τη σύσταση Εξεταστικής Επιτροπής όπως επίσης και κατ’ αρχήν είχαμε ταχθεί υπέρ της συζήτησης για τη δημιουργία και προανακρτικής επιτροπής. Παρά το γεγονός ότι αυτή η πρόταση νόμου που κατατέθηκε από το ΠΑ.ΣΟ.Κ. δεν μας καλύπτει πλήρως, γιατί δεν ρίχνει πλήρες φως σε όλη την περίοδο κατά την οποία έγιναν πράξεις που διευκόλυναν αυτό το σκάνδαλο, από τη δική μας πλευρά δηλώνουμε ότι θα υπερψηφίσουμε την πρόταση νόμου.
       Θεωρούμε ότι είναι επείγον να υπάρξει νόμος που θα ορίσει ότι οι πράξεις και οι συμβάσεις είναι άκυρες και ότι τα ακίνητα και η λίμνη ανήκουν στο δημόσιο. Αυτό επιτάσσει το Σύνταγμά μας. Θεωρούμε ότι κανένας πολιτικός ελιγμός δεν μπορεί να δικαιολογήσει την έλλειψη τοποθέτησης πάνω στην ανάγκη άμεσης νομικής κατοχύρωσης των δικαιωμάτων του δημοσίου στη λίμνη Βιστωνίδα. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ο ειδικός αγορητής του ΛΑ.Ο.Σ. κ. Πλεύρης έχει το λόγο.
      ΑΘΑΝΑΣΙΟΣ ΠΛΕΥΡΗΣ: Κύριοι συνάδελφοι, συζητάμε σήμερα μία πρόταση νόμου για ένα σκάνδαλο που ταλανίζει την ελληνική κοινωνία. Θεωρώ ότι επειδή με τον έναν ή με το άλλο τρόπο βάλλεται όλος ο πολιτικός κόσμος και όλο το πολιτικό σύστημα πρέπει να είμαστε προσεκτικοί και στις εκφράσεις μας και στις τοποθετήσεις μας για να μπορέσουμε να δούμε την ουσία. 
      Είναι ένα σκάνδαλο που οπωσδήποτε έχει μία βάση στη διακυβέρνηση του ΠΑ.ΣΟ.Κ. αλλά σίγουρα η ολοκλήρωσή του έγινε με τις Κυβερνήσεις της Νέας Δημοκρατίας.
      Το 1999 ο Υφυπουργός κ. Δρυς έκανε δεκτή μία γνωμοδότηση του Νομικού Συμβουλίου και δέχθηκε ότι η νησίδα Αντά Μπουρού ανήκει στη μονή. Εν συνεχεία έχουμε δύο υπουργικές αποφάσεις του κ. Φωτιάδη  που δίδονται παραλίμνιες εκτάσεις και η ίδια η λίμνη στη μονή. Τι έχει όμως σημασία, κύριοι συνάδελφοι του ΠΑ.ΣΟ.Κ.; Και  ξεκινώ από τη δική σας περίοδο για να πάω στην περίοδο της Νέας Δημοκρατίας, γιατί πολλές φορές προσπαθήσατε να παρουσιάσετε ότι δεν υπάρχει καμμία ευθύνη σ’ αυτήν την περίοδο αλλά δεν είναι έτσι.
      Στις 3 Ιουνίου 2003 ο Πρόεδρος του Νομικού Συμβουλίου τους Κράτους, ενώ ακόμα δεν έχει γίνει δεκτή η γνωμοδότηση  που δίνει τη λίμνη στη μονή, δίνει εντολή στο Νομικό Συμβούλιο του Κράτους και του λέει, στο δικαστήριο στις 5 Νοεμβρίου 2003 θα πας και θα προβάλεις ένσταση ιδίας κυριότητας, ότι η κυριότητα ανήκει στο ελληνικό δημόσιο. Η προηγούμενη πρόταση επί κυβερνήσεως ΠΑ.ΣΟ.Κ. του Νομικού Συμβουλίου του Κράτους ήταν ότι θα πήγαινε και θα συνομολογούσε το περιεχόμενο της μονής, θα έλεγε ότι η Μονή έχει δίκιο. Αυτή ήταν η θέση της Κυβέρνησης του ΠΑ.ΣΟ.Κ.. Εν συνεχεία όμως στις 3 Ιουνίου 2003 γίνεται μία μεταστροφή και του λένε θα πας και θα προβάλεις ένσταση ιδίας κυριότητας του δημοσίου. Και την επομένη ημέρα αμέσως 4 Ιουνίου 2003 πριν στεγνώσει η εντολή του Προέδρου του Νομικού Συμβουλίου του Κράτους ο κ. Φωτιάδης αποδέχεται την γνωμοδότηση που δίνει τη λίμνη στη μονή. Με αυτόν τον τρόπο ουσιαστικά αποδομεί πλήρως όποια επιχειρηματολογία μπορούσε να υπάρξει στο δικαστήριο.
      Θα προσπαθήσω εδώ να κάνω μία ψύχραιμη ανάλυση των συμβάντων. Αναγνωρίζω όμως στον κ. Φωτιάδη ότι στις 30 Οκτωβρίου 2003, προφανώς λόγω των πιέσεων που υπήρξαν και λόγω της όλης κατάστασης που δημιουργήθηκε, ζητά από το Γνωμοδοτικό Συμβούλιο του Κράτους αναπομπή προς επανεξέταση. Δεν είναι αναπομπή της απόφασης αλλά, λέει, υπάρχουν κάποια νέα στοιχεία, να τα εξετάσετε και αποφασίσετε. 
      Εδώ πάλι για μένα υπάρχει μία ευθύνη. Ποια είναι; Όταν βλέπεις ένα τέτοιο θέμα, όταν λες ζητήστε και επανεξετάστε, βάζεις και ένα «επείγον», λες, κάντε γρήγορα, να μου έρθει μια γνωμοδότηση γρήγορα για να καλέσω. Δεν είναι δυνατόν να πέφτει η κυβέρνηση του ΠΑ.ΣΟ.Κ. και ακόμα να μην έχει συνεδριάσει το Γνωμοδοτικό και να μην έχει ευθύνη αυτός ο Υφυπουργός που πιστεύει ότι με μια απλή επανεξέταση τελειώνει το ζήτημα. Εκεί, λοιπόν, είναι η ευθύνη του ΠΑ.ΣΟ.Κ.. Και θεωρώ, κύριοι συνάδελφοι του ΠΑ.ΣΟ.Κ., ότι πρέπει να αποδεχθείτε αυτή την ευθύνη η οποία, αν θέλετε, στη συγκεκριμένη περίπτωση -και το ξεκαθαρίζω-  είναι πολύ μικρότερη από την ευθύνη της Κυβέρνησης της Νέας Δημοκρατίας. Δεν τίθεται θέμα επ’ αυτού. Αντιθέτως στις κυβερνήσεις του ΠΑ.ΣΟ.Κ. βλέπουμε κάποιες προσπάθειες, όπως ήταν η επανεξέταση. Όμως υπάρχει πολιτική ευθύνη και είναι  ξεκάθαρη και ήδη είχαν γίνει και τα πρωτόκολλα παράδοσης-παραλαβής και ήδη η Μονή είχε αποκτήσει ισχυρά δικαιώματα. 
      Γίνεται, λοιπόν, η δίκη του δημοσίου και περνάμε στην άλλη φάση. Έχουμε μια δίκη η οποία από τον Απρίλιο του 2004 έχει τελειώσει, έχει γίνει η τελική διάσκεψη και έχουμε ψηφοφορία 2-1. Και τι μας είπαν στην Εξεταστική Επιτροπή, κύριε Υπουργέ, ακόμα και δικοί σας νομάρχες και δικοί σας παράγοντες; Ότι είχε γίνει βούκινο στην περιοχή, ότι έχασε η μονή. Από το Φεβρουάριο υπάρχει εισήγηση και από τα τέλη Απριλίου έχει δοθεί η οριστική απόφαση και την κρατάει η Πρόεδρος προκειμένου να γράψει τη μειοψηφία της. 
      Όλος ο κόσμος γνωρίζει, λοιπόν, στην περιοχή ότι η υπόθεση έχει κερδηθεί. Ξαφνικά η μονή κάνει αίτηση στο δημόσιο  και λέει, δεν συμβιβαζόμαστε να λύσουμε το θέμα; Έρχεται ο Υπουργός, ο κ. Δούκας, ο οποίος αρχικά σε ένα Γνωμοδοτικό που λειτούργησε τάχιστα και λέει ότι δεν υπάρχει λόγος επανεξέτασης των υπουργικών αποφάσεων Φωτιάδη-Δρυ και τις δέχεται τάχιστα μέσα σε πέντε μέρες και υπογράφει την υπουργική απόφαση. Εν συνεχεία τάχιστα βγαίνει μια γνωμοδότηση που λέει, να παραιτηθούμε από την έκδοση απόφαση και ο κ. Δούκας το αποδέχεται. Δεν υπάρχει καμμία άλλη περίπτωση στα ελληνικά χρονικά που το δημόσιο να έχει παραιτηθεί από έκδοση αποφάσεως. Μας έφεραν μία σε αναίρεση του 2004 –γιατί είπαμε φέρτε μας μία- που είχε πληρωθεί το δημόσιο, είχε πάρει τα λεφτά του και για αυτό το λόγο παραιτήθηκε. Δεν υπάρχει από την απελευθέρωση του Ελληνικού Έθνους μέχρι σήμερα καμμία απόφαση που να παραιτείται το δημόσιο.
      Έχει, λοιπόν, ξεκάθαρη ευθύνη ο κ. Δούκας σ’ αυτόν τον τομέα. Και ως προς αυτό το παραμύθι που μας λένε: «Τι σημαίνει παραίτηση από έκδοση απόφασης. Σημαίνει ματαίωση της δίκης. Άρα, μπορεί ο καθένας να την επαναφέρει». Ναι, μπορεί ο καθένας να την επαναφέρει αλλά δεν ξέρουμε αν θα έχουμε το αποτέλεσμα 2-1, ότι θα έχει κερδίσει το δημόσιο. Αν την επαναφέρει συζητείται από την αρχή η αγωγή και δεν ξέρουμε πώς θα είναι οι συνθήκες. Υπάρχει, λοιπόν, ξεκάθαρη πολιτική ευθύνη της Νέας Δημοκρατίας.
      Και για να μην δημιουργούμε μύθους και πραγματικότητες με τις υπουργικές αποφάσεις δημιουργήθηκε μία ιδιότυπη κυριότητα, όχι η κυριότητα του Αστικού Κώδικα, γιατί άκουσα χθες και τον αξιότιμο κύριο Πρόεδρο που είπε ότι οι υπουργικές αποφάσεις δεν δημιουργούν κυριότητα. Δεν δημιουργούν τέτοιας φύσεως κυριότητα αλλά αντιστοιχούν με παραίτηση του δημοσίου από την έγερση δικαιωμάτων, οπότε ουσιαστικά δίνουν ένα νομικό όπλο στην φαρέτρα της μονής. Η απόφαση ήταν το τελειωτικό. Πού είναι η συνέχεια; Γιατί, μόνο και μόνο που ανεκάλεσε ο κ. Μπέζας τις προηγούμενες αποφάσεις, θα το πω  ευθέως, αδειάζει τον κ. Δούκα. Λέει ότι έκανε λάθος ο κ. Δούκας. Ο κ. Μπέζας δεν πήρε καμμία γνωμοδότηση. Τις ανακάλεσε μόνος του. Οπότε ας τελειώσει και αυτό το παραμύθι που λένε τόσο στην περίοδο του ΠΑ.ΣΟ.Κ. όσο και στην περίοδο της Νέας Δημοκρατίας, τι να κάνουμε είχαμε γνωμοδοτήσεις του Νομικού Συμβουλίου του Κράτους ή των Κτημάτων. Ο κ. Μπέζας είχε καμμία γνωμοδότηση; Όχι. Άρα ο Υπουργός όταν θέλει μπορεί να ανακαλέσει. Βέβαια, κύριε Υπουργέ, τα ανακαλέσατε κατόπιν πιέσεως και μετά από τέσσερα χρόνια και αφού είχε γίνει σωρεία σκανδάλων.
      Δεν είναι μόνο η παραίτηση που έκανε ο κ. Δούκας από την έκδοση της απόφασης, ενώ είχε κερδίσει το δημόσιο και ήταν σε όλους γνωστό. Μετά τον επισκέπτονται οι φορείς της περιοχής και τους κοροϊδεύει. Δεν τους λέει ότι έχουμε παραιτηθεί. Τον είδε ο Προέδρος του Δικηγορικού Συλλόγου, ο Νομάρχης, ο Μητροπολίτης, όλοι τον είδαν και δεν τους λέει, παιδιά παραιτηθήκαμε, αλλά λέει θα επανεξετάσουμε το θέμα. Και ποια ήταν η επανεξέταση του θέματος; Η επανεξέταση του θέματος είναι να αποφασίσουν μετά, αρχικά με υπουργική απόφαση του Υπουργείου Αγροτικής Ανάπτυξης και Τροφίμων, η οποία δεν δημοσιεύθηκε ποτέ –είναι ένα ολόκληρο νομικό θέμα- και εν συνεχεία με κοινή υπουργική απόφαση του κ. Δούκα και του κ. Μπασιάκου να γίνουν οι ανταλλαγές. Και πού είναι το σκάνδαλο εδώ πέρα; Είναι σε πολλές φάσεις.
      Η πρώτη και βασική φάση είναι η εξής. Ενώ τους δίνεται πρόταση και τους λέει μπορείτε να κάνετε ανταλλαγές, μπορείτε όμως να κάνετε και δημόσιο διαγωνισμό, πλειστηριασμό να δούμε πόσο στοιχίζει. Στοιχίζει 60.000.000 ευρώ η λίμνη; Βγάζουμε το ακίνητο του δημοσίου σε πλειστηριασμό με αρχική τιμή την τιμή του Σ.Ο.Ε. και μπορεί να πιάσει κάτι παραπάνω. Η Ουρανούπολη λόγου χάριν μπορεί να μην είναι 1.000.000 ευρώ αλλά  μπορεί να ήταν 8.000.000 ευρώ που ήταν η αντικειμενική της ή πολύ παραπάνω. Δεν το δέχονται όμως οι Υπουργοί σας. Πήγατε σε ανταλλαγές, όπως ήθελε η μονή, όπως βόλευε τη  μονή.
      Έχουμε τώρα το θέμα των ανταλλαγών. Τι γίνεται εδώ πέρα; Βλέπουμε από τη μία πλευρά μία Κ.Ε.Δ. και από την άλλη πλευρά μία μονή. Αυτό το πανίσχυρο δημόσιο δεν έχει δικό του τοπογράφο. Όλα τα τοπογραφικά τα κάνει η μονή. Δεν έχει ένα δικηγόρο να γράψει τα συμβόλαια. Όλα τα συμβόλαια τα γράφει ο κ. Πελέκης. Και λέει ο Νομικός Σύμβουλος της Κ.Ε.Δ., μου τα έφερναν βράδυ και μου έλεγαν αύριο το πρωί υπογράφεις. Ούτε συμβολαιογράφο δεν είχε αυτό το δημόσιο! Έπρεπε η μονή να βάλει και τη συμβολαιογράφο. Και ήρθαν εδώ χθες και μας κορόιδευαν ότι δύο χρόνια έδιναν νομικές συμβουλές στη μονή χωρίς να πάρουν μία δραχμή, λες και είμαστε αφελείς άνθρωποι εδώ πέρα και δεν είμαστε Βουλευτές.
      Σ΄όλα αυτά υπάρχει και μία επιστολή του κ. Ψωμιάδη που σας λέει ότι εδώ γίνονται παρανομίες και μεθοδεύσεις. Και πάει και σε εσάς κύριε Υπουργέ, στο Υπουργείο Οικονομίας και Οικονομικών εννοώ. Πάει και στον Πρωθυπουργό και πάει στο Υπουργείο Αγροτικής Ανάπτυξης και Τροφίμων και πάει στον κ. Παυλόπουλο στο Υπουργείο Εσωτερικών και πάει και στην κ. Μαντέλη. Και μας λέει ο κ. Ψωμιάδης ότι τον γράψατε στα «παλαιότερα των υποδημάτων σας», ότι δεν του απάντησε κανένας.
      Όμως από εκεί υπάρχει πλέον γνώση. Όταν έρχεται ο ίδιος ο Νομάρχης σας και σας λέει, εδώ πέρα γίνονται σκάνδαλα και δεν κάνετε τίποτα αλλά προχωράτε στις ανταλλαγές, υπάρχει γνώση.
      Και τι είναι αυτές οι ανταλλαγές; Θέλετε να ακούσετε τι ανταλλάσατε; Εκτιμούσε το Σ.Ο.Ε. δασική έκταση και εσείς ανταλλάσσατε εκτός σχεδίου οικόπεδα άρτια και οικοδομήσιμα. Εκτιμούσε εντός Ζώνης Οικιστικού Ελέγχου και σεις ανταλλάσσατε οικόπεδα άρτια και οικοδομήσιμα. Εκτιμούσε γεωργικές εκτάσεις και σεις ανταλλάσατε οικόπεδα άρτια και οικοδομήσιμα. Εκτιμούσε δάση και εσείς ανταλλάσσατε οικόπεδα άρτια και οικοδομήσιμα. Και λένε οι ορκωτοί εκτιμητές μας φέρνανε εδώ πέρα και μας έλεγαν ότι είναι Ζ.Ο.Ε. και το εκτιμούσαμε τόσο. Άμα ξέραμε ότι θα γίνει οικοπεδάκι, που δεν γίνεται έτσι ο χαρακτηρισμός αλλά δημιουργεί ένα πρόκριμα για ποιο λόγο στο συμβόλαιο μπαίνουν όλα αυτά, διότι θα έχουμε και πέντε-έξι γνωριμίες κάπου αλλού να τα χαρακτηρίσουμε όπως θέλουμε. Και βλάψατε το ελληνικό δημόσιο και το βλάψατε πολύ. 
      Και ξέρετε, κύριε Μπέζα, θα σας στεναχωρήσω αλλά μας ήρθε η ΚΕΔ και μας είπε, ναι την πήραμε την υπουργική απόφαση του κ. Μπέζα. Και τι να κάνουμε; Δεν μπορούμε να κάνουμε τίποτα, λέει. Ήρθε και η Πολεοδομία της Θεσσαλονίκης και ξέρετε τι μας είπε; Και να μας έρθει η υπουργική απόφαση, εάν έρθει η μονή να βγάλει άδεια θα της δώσουμε διότι ένας που γνωρίζει στοιχειώδη  νομικά ξέρει ότι οι υπουργικές αποφάσεις δεν ακυρώνουν συμβόλαια. Όπως αντίστοιχα ξέρει, κύριοι συνάδελφοι του ΠΑ.ΣΟ.Κ., ότι και οι νόμοι δεν ακυρώνουν συμβόλαια.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Είπα εγώ κάτι διαφορετικό;
      ΑΘΑΝΑΣΙΟΣ ΠΛΕΥΡΗΣ: Είναι πολύ επικίνδυνες αυτές οι τακτικές. Και γιατί είναι επικίνδυνες; Θα σας πω δύο-τρεις περιπτώσεις.
      Κάνουμε ένα νόμο που τώρα βλέπουμε ότι είναι σωστό το σκεπτικό του νόμου. Μπορούμε όμως με νόμους να ακυρώνουμε δικαιοπραξίες; Και ο καλόπιστος τρίτος; Ο κ. Πάπιστας χτίζει μεζονέτες και ήδη έχουν πουληθεί κάποιες. Ένας άνθρωπος φουκαράς έχει πάρει δάνειο από μία τράπεζα 300.000 ευρώ, 400.000 ευρώ. Και τι του λέτε εδώ στην πρότασή σας; Πηγαίνετε να ζητήσετε τα λεφτά από τη μονή. Αυτό είναι το κράτος δικαίου; Δηλαδή ένας άνθρωπος που καλόπιστα πήγε και αγόρασε, λέω εγώ με ένα νόμο τα ακυρώνω όλα και εσύ πήγαινε πάρτα από τη μονή, αλλά πλήρωνε το δάνειο τόσο καιρό. Γιατί, τα χρήματα τα έχει πάρει ο κ. Πάπιστας ή οποιοσδήποτε άλλος. Αυτό είναι το κράτος δικαίου και αυτή είναι η λύση στα προβλήματα;
      Ποια είναι η λύση; Η λύση είναι μία και μπορείτε να το κάνετε, κύριε Υπουργέ. Επειδή τα συμβόλαια δεν ακυρώνονται ούτε με υπουργικές αποφάσεις ούτε με νόμους, αύριο το πρωί πηγαίνετε και κάνετε αναστροφή πώλησης στα δικαστήρια είτε για πλάνη είτε για απάτη, είτε για ο,τιδήποτε. Έχετε τις δυνατότητες να προσδιορίσετε δικάσιμο εντός είκοσι ημερών, να εκδικαστούν. Θα έχετε πάρει και ασφαλιστικά μέτρα να μην μπορεί να γίνει τίποτα ως τότε. Και μετά θα έχουμε ως ένα ευνομούμενο κράτος δικαστικές αποφάσεις, διότι τα συμβόλαια ακυρώνονται με δικαστικές αποφάσεις.
      Αύριο το πρωί για όλα τα συμβόλαια κάνετε αγωγές και κάνετε ασφαλιστικά μέτρα και παίρνετε και προσωρινή διαταγή. Δεν υπάρχει κανένας κίνδυνος με τα ασφαλιστικά μέτρα και την προσωρινή διαταγή. Σε ένα μήνα βάζετε μία σύντομη δικάσιμο, εκδικάζονται όλες οι υποθέσεις και περιμένετε να βγει η απόφαση. Αυτό είναι ευνομούμενη πολιτεία! Δεν είναι ευνομούμενη πολιτεία επειδή πέντε-δέκα Υπουργοί δεν έκαναν καλά τη δουλειά τους, πέντε-δέκα ορκωτοί εκτιμητές δεν έκαναν καλά τη δουλειά τους, πέντε-δέκα άνθρωποι της Κ.Ε.Δ. δεν έκαναν καλά τη δουλειά τους και πέντε-δέκα συμβολαιογράφοι δεν έκαναν καλά τη δουλειά τους. Βγάζουμε ένα νόμο σαν αναγκαστικό νόμο -αυτό μου θυμίζει- και λέμε ακυρώνουμε όλες τις δικαιοπραξίες, ακυρώνουμε ότι έχει γίνει και επανερχόμαστε στην προτέρα κατάσταση. Με ένα λάθος δεν θα διορθώσουμε αυτό το σκάνδαλο. Αυτό το σκάνδαλο θα διορθωθεί εκεί που πρέπει. Και αυτό που πρέπει να γίνει και σας το λέμε και σας εκλιπαρούμε, διότι πρέπει να πράξετε προς όφελος του δημοσίου συμφέροντος, αύριο το πρωί με τριάντα μία αγωγές, όσα είναι και τα συμβόλαια, ζητάτε αναστροφή πώλησης, επικαλείσθε απάτη, επικαλείσθε πλάνη, γίνεται αναστροφή πώλησης αφού έχετε πάρει ασφαλιστικά προσωρινή διαταγή για να μη κινδυνεύουμε και πάμε και δικάζουμε, όπως είναι μία ευνομούμενη πολιτεία. Με τύπου αναγκαστικούς νόμους δεν μπορούμε να λύσουμε το πρόβλημα.
      Ωστόσο επειδή εγώ δεν θέλω να δυναμιτίζω τις καταστάσεις, πιστεύω ότι δεν υπάρχει από κανένα κόμμα σ’ αυτήν την περίπτωση επιθυμία λαϊκισμού. Θα διαφωνήσω πλήρως  και με αυτό που είπατε και προσπαθήσατε να δυναμιτίσετε το ΠΑ.ΣΟ.Κ. ή αντίστοιχα το ΠΑ.ΣΟ.Κ. εσάς. Δεν πρέπει να υπάρχει λαϊκισμός. Πρέπει να είμαστε ψύχραιμοι. Το βλέπω και στην Εξεταστική Επιτροπή. Κάνουμε όλοι πολύ καλά τη δουλειά μας, οι συνάδελφοι απ’ όλα τα κόμματα και μακάρι οι κεντρικές κατευθύνσεις των κομμάτων να αφήσουν τους συναδέλφους της Εξεταστικής Επιτροπής να γράψουν στο πόρισμα αυτά τα οποία βλέπουν. Και θα ήταν ευχής έργο τα δύο μεγάλα κόμματα και κυρίως βέβαια το κόμμα της Νέας Δημοκρατίας, γιατί είπαμε, κάνουμε επιμερισμό ευθυνών, όχι συμψηφισμό. Έχει μία ευθύνη το ΠΑ.ΣΟ.Κ. αλλά εδώ βρίσκεται η βασική ευθύνη. 
      Είναι ευχής έργο να αποδεχθείτε αυτές τις ευθύνες. Είναι βέβαιο ότι ο ελληνικός λαός θα εκτιμήσει εάν δει τον πολιτικό κόσμο να αποδέχεται τις ευθύνες του. Όμως περισσότερο βλέπω ότι όλοι προσπαθούν εδώ μέσα να έχουν μία τάση επικοινωνιακής προσέγγισης του θέματος. Θεωρώ ότι αυτός ο νόμος είναι μία επικοινωνιακή προσέγγιση του θέματος παρά ουσιαστική. Διότι αυτός ο νόμος εάν μείνει μόνο σε επίπεδο νόμου -εγώ σας είπα τη λύση, πάμε στα δικαστήρια, αναστροφή πώλησης- αυτό το νόμο όποιος τον δει από άποψη συμβάσεως ανθρωπίνων δικαιωμάτων, από άποψη συνταγματικής τάξης, θα εκτεθούμε.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Πριν εισέλθουμε στον κατάλογο των ομιλητών Βουλευτών, το λόγο θα λάβει ο κ. Κουβέλης ως Κοινοβουλευτικός Εκπρόσωπος του ΣΥ.ΡΙΖ.Α..
      Ορίστε, κύριε Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, τίθεται ένα ζήτημα. Πώς είναι δυνατόν οι εκπρόσωποι μιας μονής να έχουν αναστατώσει στην κυριολεξία τον δημόσιο βίο; Πώς είναι δυνατόν, με ποια στήριξη και όχι μόνο ανοχή, κύριε Πρόεδρε, και με ποιους μηχανισμούς; 
      Είναι δυνατόν μια Μονή του Αγίου Όρους να μπορεί να υπεισέρχεται στις λειτουργίες του δημοσίου, να ανατρέπει καταστάσεις και να εξασφαλίζει τα όσα οικονομικά οφέλη εξασφάλισε και μάλιστα, με πρόδηλη παρανομία σε πάρα πολλές περιπτώσεις;
      Δικαιούμαι να έχω ένα ερώτημα. Ήταν μόνο οικονομική η στόχευση; Μήπως, κυρίες και κύριοι συνάδελφοι, είναι και κάτι άλλο;
      Γιατί, βλέπουμε μία Μονή, κύριε Πρόεδρε, όχι μόνο να συναλλάσσεται με τον τρόπο που συνηλλάγη με το ελληνικό δημόσιο, αλλά να μετέχει σε εταιρείες, να κερδοσκοπεί, να αναπτύσσεται οικονομικά, να υπεισέρχεται ακόμη και σε εταιρείες εφοπλισμού, σε πλοιοκτήτριες εταιρείες. Και όλα αυτά είναι ερωτήματα αναφορικά με το ποιες ρωγμές, ποια ρήγματα υπήρξαν σε αυτό το ελληνικό δημόσιο, για να μπορούν να περνούν κάποιες τέτοιες δραστηριότητες και να αναπτύσσονται τα όσα λίγο πριν ανέφερα.
      Κυρίες και κύριοι συνάδελφοι, αν θέλουμε να δούμε με σαφήνεια και καθαρότητα τα πράγματα, πρέπει να θυμηθούμε, αναφορικά με τη λίμνη Βιστωνίδα, δύο σημαντικά κείμενα.
      Το 1930, η Μονή Βατοπεδίου συμβάλλεται, κύριε Πρόεδρε, με το ελληνικό δημόσιο. Η σύμβαση περιβάλλεται το συμβολαιογραφικό τύπο και με τη σύμβαση αυτή, παραιτείται κάθε δικαιώματος κυριότητος επί της λίμνης Βιστωνίδας. Το έτος 2000 έχουμε γνωμοδότηση του Νομικού Συμβουλίου του Κράτους, σύμφωνα με την οποία σε κάθε περίπτωση, η Βιστωνίδα είναι κοινόχρηστο.
      Ποιες υπουργικές αποφάσεις και ποιες γνωμοδοτήσεις επέτρεψαν -και γιατί επέτρεψαν;- την υπέρβαση αυτών των δύο βασικών κειμένων και ιδιαίτερα, κύριε Πρόεδρε, η σύμβαση του έτους 1930; Ποιος διοικητικός υπάλληλος, ποιος Υφυπουργός έχει τη δυνατότητα να επικαλείται άγνοια αυτού του βασικού κειμένου του έτους 1930, για το οποίο -προσέξτε- και σήμερα, μέσα στον ορυμαγδό των εξελίξεων, η μονή σιωπά σε σχέση με τη σύμβαση του 1930.
      Είχε άλλες δυνατότητες περαιτέρω το ελληνικό δημόσιο να περιφρουρήσει το δημόσιο αγαθό, δηλαδή, τη δημόσια γη; Βεβαίως, είχε την έννοια του κοινοχρήστου. Είχε την έννοια, που δεν είναι μόνο νομική, διότι έχει συγκεκριμένο περιεχόμενο, του δάσους. Είχε τη δυνατότητα της επίκλησης, επί της ουσίας και όχι προσχηματικά, της ύπαρξης αρχαιολογικών χώρων.
      Όλα αυτά, κύριε Πρόεδρε, δεν υπήρξαν ως στοιχεία τα οποία περιφρουρούσαν τη δημόσια γη, τη δημόσια περιουσία. Ένας τρόπος να περιφρουρηθεί η δημόσια γη είναι η αξιοποίηση όλων αυτών των στοιχείων που, λίγο πριν, επιγραμματικά ανέφερα.
      Κυρίες και κύριοι συνάδελφοι, είναι ακριβές ότι μπορεί το ελληνικό δημόσιο, κύριε Υπουργέ, σήμερα, αξιοποιώντας τις διατάξεις του Αστικού Κώδικα, όπως είπε ο συνάδελφος, ο κ. Πλεύρης, να σπεύσει -και επιλέγω το ρήμα «να σπεύσει»- προς τα δικαστήρια και να κάνει χρήση των διατάξεων του Αστικού Κώδικα για την αναστροφή των πωλήσεων. Την έχει αυτήν τη δυνατότητα, διότι, απ’ ό,τι συζητάμε και φαίνεται ότι συνομολογούμε, η παράνομη πράξη είναι παρούσα. Κατά συνέπεια, δικαιολογείται η αναστροφή, έχει νομική βάση η αναστροφή της πώλησης.
      Όμως, σε τίποτε δεν εμποδίζεται, κύριε συνάδελφε, το ελληνικό δημόσιο να ψηφίσει και έναν τέτοιο νόμο και βεβαίως και πάλι είναι ακριβές ότι υπάρχει η δυνατότητα, ο οιοσδήποτε θελήσει, να προσβάλει αυτόν το νόμο. Εάν θα επιτύχει να τον προσβάλει ή όχι, είναι άλλης τάξεως ζήτημα.
      Εγώ θεωρώ ότι δεν θα μπορέσει να τον προσβάλει με μεγάλη άνεση, κύριε Υπουργέ και με μεγάλη ευχέρεια.
      Το ερώτημά μου -για να ξεφύγουμε από τη διελκυστίνδα, εάν η δική σας υπουργική απόφαση λύει το ζήτημα, από τη μια μεριά και από την άλλη, η άποψη των συναδέλφων του ΠΑ.ΣΟ.Κ. ότι δεν το λύει, ας κάνουμε μία αφαίρεση αυτής της αντιδικίας, αυτής της διελκυστίνδας της θεωρητικής, αν υποθέσουμε ότι η δική σας ρύθμιση λύει το ζήτημα- είναι. Σε τι δυσχεραίνεται περαιτέρω η επίλυση του θέματος από την ύπαρξη του συγκεκριμένου νόμου που ένα κόμμα προτείνει στη Βουλή, το ΠΑ.ΣΟ.Κ. εν προκειμένω; Δυσχεραίνεται σε κάτι η δική σας επιλογή να ανακαλέσετε τις προηγούμενες υπουργικές αποφάσεις;
      Βεβαίως, μία επιλογή η οποία, σε κάθε περίπτωση, μαρτυρά ως πολιτική ενέργεια εκ μέρους σας την αμφισβήτηση και την πλήρη απαξίωση προηγούμενων υπουργικών αποφάσεων, στη βάση των οποίων δρομολογήθηκαν αυτές οι παράνομες εκχωρήσεις από το ελληνικό δημόσιο προς τη Μονή Βατοπεδίου.
      Ειλικρινά σας το λέω, δε μπορώ να καταλάβω την εμμονή σας να μη θέλετε το νόμο. Σε τι θα βλάψει η ύπαρξη ενός τέτοιου νόμου τις δικές σας, επαναλαμβάνω, πολιτικές ενέργειες να εκδώσετε αυτήν την απόφαση και να ανακαλέσετε προηγούμενες υπουργικές αποφάσεις; Νομίζω ότι πρόκειται όχι για θεωρητική, στο επίπεδο της νομικής αντιμετώπισης του ζητήματος, διελκυστίνδα. Πρόκειται για μια πολιτική διελκυστίνδα την οποία επιλέγετε, την ώρα που η δημόσια γη, η περιουσία του ελληνικού λαού βρίσκεται τουλάχιστον εκτεθειμένη, για να μην πω τίποτε άλλο και να μην υποστηρίξω κάτι άλλο.
      Κυρίες και κύριοι συνάδελφοι, η Εξεταστική Επιτροπή θα ολοκληρώσει το έργο της και βεβαίως, θα συλλέξει και υλικό. Όμως, το μεγάλο ζήτημα είναι πού θα καταλήξει η Εξεταστική Επιτροπή και κυρίως, πώς θα καταλήξει.
      Και το πώς, κύριε Πρόεδρε, αφορά στο πόσα πορίσματα θα υπάρξουν. Εγώ, για να μη σας πω, κύριε Πρόεδρε -επειδή μου κάνατε νεύμα- ότι έχω τη βεβαιότητα, πιθανολογώ έντονα ότι πέντε θα είναι τα πορίσματα. Σε κάθε περίπτωση, από όλα τα πορίσματα κάτι θα προκύπτει, αλλά εκείνο που θα προκύπτει με βεβαιότητα έναντι του ελληνικού λαού, είναι ότι αυτή η Βουλή δεν μπορεί να σταθεί στο ύψος των περιστάσεων, δεν μπορεί να περιφρουρήσει το δημόσιο αγαθό, δεν μπορεί να περιφρουρήσει το δημόσιο συμφέρον. Ο ελληνικός λαός για άλλη μια φορά θα εγείρει την απαξία όσο και την απομάκρυνσή του από μια πολιτική η οποία προσβάλλει το ουσιαστικό χάριν της αντιπαλότητας που μπορεί να εξασφαλίζει ψήφους. Όμως, πρόκειται για μία σκοπιμότητα η οποία δεν πείθει τον ελληνικό λαό.
      Κυρίες και κύριοι συνάδελφοι, ο ελληνικός λαός διερωτάται -το γνωρίζετε όλες και όλοι- με ποιο θράσος αμφισβητείται το κύρος αυτού του Σώματος, του Κοινοβουλίου από δύο ρασοφόρους. Και σας βεβαιώνω ότι δεν έχω καμμία εκ προοιμίου αντιπαλότητα προς τον οποιονδήποτε ρασοφόρο.
      Αμφισβητείται, κύριε Πρόεδρε, συν τοις άλλοις, το κύρος του Κοινοβουλίου από τους ρασοφόρους, διότι πρωτίστως το αμφισβητούμε εμείς. Και το αμφισβητούμε εμείς, διότι έχει μετατραπεί η Εξεταστική Επιτροπή σε ένα πεδίο όπου δεν υπάρχουν κανόνες. Παραβιάστηκαν οι κανόνες του Κανονισμού της Βουλής αναφορικά με το χαρακτήρα της Εξεταστικής Επιτροπής. Έφτασε η Εξεταστική Επιτροπή, χωρίς αιτιολογημένη απόφαση, να παραβιάσει νόμο του Ελληνικού Κοινοβουλίου για τη χρήση υλικού -και αναφέρομαι στο βίντεο, κυρίες και κύριοι συνάδελφοι- που αποτελεί προϊόν παράνομης, εγκληματικής πράξεως και μάλιστα, με ποινικό χαρακτηρισμό «κακούργημα». Και δεν αρκέστηκε σε αυτό. Εκάλεσε και συνθεατές, εκάλεσε και τους δημοσιογράφους. Και βεβαίως, από εκεί και πέρα και η διαπόμπευση του κατά τα άλλα ιερού έργου μιας Εξεταστικής Επιτροπής, με ποικιλώνυμες συνεντεύξεις, δηλώσεις, τα οποία, αν μη τι άλλο, για να μην είμαι αυστηρός, αφυδατώνουν την αξία και τη σημασία του έργου της Εξεταστικής Επιτροπής.
      Διότι, τι είναι, κυρίες και κύριοι συνάδελφοι, η Εξεταστική Επιτροπή; Είναι η μείζων έκφραση του κοινοβουλευτικού ελέγχου.
      Αυτή η μείζων έκφραση του κοινοβουλευτικού ελέγχου δεν περιφρουρείται, έ τότε δεν υπάρχει κοινοβουλευτικός έλεγχος, πολιτικός έλεγχος. Κηρύσσεται η αναρμοδιότητα της Βουλής σε ό,τι αφορά τον πολιτικό έλεγχο, ζητημάτων που αφορούν το δημόσιο συμφέρον. 
      Αυτά νομίζω ότι είναι ζητήματα τα οποία πρέπει να μας απασχολήσουν. Εμείς έχουμε υποχρέωση να περιφρουρήσουμε το ρόλο της πολιτικής, όχι ως διαδικασία διεκπεραίωσης, αλλά ως διαδικασία αντιμετώπισης των ζητημάτων της κοινωνίας και περιφρούρησης του δημόσιου συμφέροντος. 
      Σας ευχαριστώ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Όσο μιλούσε ο κ. Κουβέλης επειδή έχω την τιμή να είμαι Πρόεδρος της Επιτροπής Δεοντολογίας, αναρωτιέμαι αν και κατά πόσο τα μέλη της Εξεταστικής Επιτροπής, πρέπει να  κάνουν αντιπαραθέσεις σε τηλεοπτικές συζητήσεις. 
      Είναι μια άποψη, μία σκέψη μου , μια πρόταση. Εγώ προσωπικά πιστεύω ότι τα μέλη της Επιτροπής, δεν θα έπρεπε να κάνουν εμφανίσεις τηλεοπτικές και αντιπαραθέσεις, διότι μέσα από την ένταση η οποία εκ των πραγμάτων εξελίσσεται σε αντιπαραθέσεις και έτσι δεν συμβάλουμε στην αναβάθμιση του Κοινοβουλίου .
      Βέβαια αυτό κανείς δεν μπορεί να το επιβάλει, απλά μια άποψη λέω και μία έκκληση κάνω, αν έχετε την καλοσύνη να την ακούσετε. 
      Έχω την τιμή να ανακοινώσω στο Σώμα ότι ο Πρόεδρος της Ενώσεως τέως Βουλευτών και Ευρωβουλευτών κ. Κωνσταντίνος Πυλαρινός  απέστειλε στον  Πρόεδρο της Βουλής κ. Δημήτριο Σιούφα το κείμενο της «ΔΙΑΚΗΡΥΞΕΩΣ ΤΩΝ  ΑΘΗΝΩΝ»  που αποτελεί τη διακήρυξη του 5ου Ευρωπαϊκού Συνεδρίου των Αθηνών, της Ενώσεως των τέως Βουλευτών των κρατών μελών του Συμβουλίου της Ευρώπης και της Ευρωπαϊκής Ένωσης.
      Παρακαλώ το κείμενο αυτό να τεθεί στις θυρίδες όλων των  Βουλευτών και των Ευρωβουλευτών.
      Εισερχόμεθα στον κατάλογο των ομιλητών και το λόγο έχει ο κ. Τζαβάρας. 
      ΚΩΝΣΤΑΝΤΙΝΟΣ ΤΖΑΒΑΡΑΣ:  Ευχαριστώ, κύριε Πρόεδρε. Και πιστεύω ότι θα τα καταφέρω εξαιτίας της χρονικής στενότητας εννοώ να απαντήσω και  σ' αυτό το πολύ σημαντικό ερώτημα του θέσατε και στον προβληματισμό του κυρίου Κουβέλη και κυρίως να πω και δύο λόγια σχετικά με αυτή την πρόταση νόμου που απασχολεί σήμερα το Κοινοβούλιο. 
      Πράγματι, κύριε Πρόεδρε, θα έπρεπε οι εργασίες της Εξεταστικής Επιτροπής να είναι μυστικές. Πράγματι θα έπρεπε –και το αντιμετωπίσαμε κατά τη διάρκεια των εργασιών της- να υπάρχει πλήρης και απόλυτη μυστικότητα, γιατί αυτή η μυστικότητα είναι το περιβάλλον που απαιτείται για να κάνει καλά τη δουλειά της. Πλήν όμως βρεθήκαμε αντιμέτωποι με μια κοινοβουλευτική πρακτική η  οποία είχε τηρηθεί από τις προηγούμενες Εξεταστικές Επιτροπές και την οποία έπρεπε να σεβαστούμε. Αυτή ακριβώς η πρακτική ήταν ένα καθεστώς ή μη δημοσιότητας, περιορισμένης δημοσιότητας. Και αυτό βεβαίως γιατί  από τη μια μεριά υπάρχει  η υποχρέωση της μυστικότητας, αλλά και από την άλλη πλευρά υπάρχει το δικαίωμα του ελληνικού λαού, μέσω των δημοσιογράφων να ενημερώνεται. 
      Απέναντι, λοιπόν, σ’ αυτήν την κατάσταση και εν όψει των περιστατικών και επεισοδίων που κάθε φορά βλέπαμε ότι γίνονται και στα φύλλα των ημερησίων εφημερίδων και στους σταθμούς της τηλοψίας πράγματι πολλοί εξ ημών βγήκαμε να πούμε ζητήματα που δημιουργούνται σχετικά με την εμφάνιση των μαρτύρων, οι καταθέσεις των οποίων ήδη από τη διανομή των Πρακτικών είχαν γίνει κτήμα της κοινής γνώμης, πλην όμως από μια μερίδα δημοσιογράφων, ενώ θα έπρεπε η ενημέρωση να γίνεται με βάση το ακριβές περιεχόμενο των Πρακτικών που έπαιρναν στα χέρια τους, εν τούτοις περιορίζοντο στο να αναπαράγουν τα λεγόμενα «non papers» που έπαιρναν από διάφορες κομματικές πλευρές. 
      Υπό αυτή την έννοια λοιπόν, υπάρχει απόλυτη νομιμοποίηση της παρουσίας μερικών εξ ημών και στα κανάλια και στους ραδιοφωνικούς σταθμούς, γιατί αυτή ακριβώς η παρουσία είχε ως σκοπό να αποκαταστήσει διάφορες ανακρίβειες οι οποίες κυκλοφορούσαν επιτηδείως μέσω του συστήματος ή της μεθόδου των κατευθυνόμενων διαρροών. 
      Και το δεύτερο με πολύ σεβασμό θα ήθελα να απαντήσω στον καθ’ όλα ευπρεπή κοινοβουλευτικό άνδρα, τον κ. Κουβέλη, ότι δεν ήταν χωρίς καμμιά ιδιαίτερη βάσανο  η απόφαση που πήραμε για να δούμε αυτό το περιθρύλητο DVD, δεν ήτανε εντελώς επιπόλαιη η στάση της επιτροπής. Υπήρξε και προβληματισμός και επιχειρηματολογία την οποία βεβαίως αυτοί που βγαίνουν και κατακεραυνώνουν τα μέλη της επιτροπής, τουλάχιστον έχουν την αυτονόητη υποχρέωση προηγουμένως να πληροφορηθούν από τα Πρακτικά της Βουλής τον προβληματισμό ο οποίος εξετέθη, ο οποίος και λειτουργικός είναι και σοβαρός είναι και σε σωστή αντιμετώπιση του θέματος οδήγησε. 
      Γιατί πράγματι από τη μια πλευρά υπάρχει η υποχρέωση  να γίνει σεβαστή η διάταξη του νόμου, η οποία τυποποιεί ως αδίκημα την προβολή ή τη χρήση τέτοιων εγγράφων δηλαδή, αυτού του συγκεκριμένου DVD. Από την άλλη πλευρά όμως ως μέλη της επιτροπής του Κοινοβουλίου, έχουμε απεριόριστη την δύναμη, αλλά και απεριόριστο το καθήκον να βρούμε την αλήθεια. Και η αλήθεια στη συγκεκριμένη περίπτωση έχει δύο στόχους. Αφενός μεν είναι η αλήθεια των πραγμάτων και αφετέρου δε είναι η αλήθεια της αξιοπιστίας των αποδεικτικών μέσων τα οποία θα πρέπει να αποτελέσουν την οδό για να φθάσουμε στην αλήθεια. 
      Εάν στηριχθεί η επιτροπή σε αναξιόπιστα αποδεικτικά μέσα για να φθάσει στην αλήθεια ο δρόμος της πράγματι θα είναι ναρκοθετημένος από υστεροβουλίες εκείνων οι οποίοι φρόντισαν να προσκομίσουν αναξιόπιστα και απατηλά αποδεικτικά μέσα στην επιτροπή. Επομένως, αυτό το καθήκον μας έκανε να σκεφθούμε ότι προ μιας τέτοιας σύγκρουσης καθηκόντων η άρση έπρεπε να δοθεί υπέρ του καθήκοντος της αληθείας. Και πράγματι, εκεί οδηγηθήκαμε γιατί από την ενημέρωση που πήραμε από το συγκεκριμένο DVD κατέρρευσε όλη η σκευωρία η οποία είχε στηθεί με την προσκόμιση αναξιόπιστων μαρτύρων και βέβαια δυστυχώς σε αυτήν την περίπτωση και το κόμμα του ΣΥ.ΡΙΖ.Α. είχε την μοναδική πρωτοβουλία σε συνεργασία με το ΠΑ.ΣΟ.Κ να προτείνουν τέτοιους μάρτυρες. 
      Έτσι λοιπόν, το αποτέλεσμα μας δικαιώνει. Και εδώ το είπα και θα το επαναλάβω, φαίνεται να έχει πολύ  ισχυρό έρεισμα στη λογική αυτή η πρόβλεψη του άρθρου 61 παράγραφος 1 του Συντάγματος, όταν ο συνταγματικός νομοθέτης ορίζει ότι δεν μπορεί ο Βουλευτής να καταδιώκεται για την ψήφο την οποία δίδει κατά την άσκηση των καθηκόντων του. 
      Αυτό είναι το νόημα και αυτός είναι ο νομοθετικός στόχος. Απερίσπαστοι οι Βουλευτές ακριβώς γιατί είναι αντιπρόσωποι του ελληνικού λαού, ακριβώς γιατί διαχειρίζονται πρωταρχικά την πρωτογενή εξουσία που οργανώνει ως δημοκρατία το πολίτευμά μας, ακριβώς γιατί χάρις σ’ αυτούς υπάρχει λαϊκή κυριαρχία, δεν δεσμεύονται από περιορισμούς κατά την άσκηση των καθηκόντων τους. Αυτό τουλάχιστον θα έπρεπε να γίνεται δεκτό, από μεγάλους και ευπρεπείς κοινοβουλευτικούς άνδρες. 
      Λυπάμαι όμως, κύριε Πρόεδρε, γιατί δεν είχα  τη δυνατότητα να αναφερθώ στην πρόταση νόμου. Εάν μου δίνατε δυο λεπτά θα είμαι πάρα πολύ σύντομος. 
      Ένα θέλω να τονίσω.  Αυτό που έχουμε στα χέρια μας  δεν είναι πρόταση νόμου, γιατί τουλάχιστον θα έπρεπε να σέβεται νομικές αρχές του νομοθετείν. Είναι μία επιπόλαιη, μια πρόχειρη, αντισυνταγματική και επικίνδυνη πρόταση νόμου.
      Αυτό όμως που πρέπει να δούμε είναι το εξής. Η προχειρότητα αποδεικνύεται από την παράγραφο 5, όταν εκεί αναγράφεται ότι τα ακίνητα που αναφέρονται στις δικαιοπραξίες επιστρέφουν μετά την ανάκληση των διοικητικών πράξεων εις την κυριότητα του ελληνικού δημοσίου ή της Κτηματικής Εταιρείας του Δημοσίου. 
      Μα, είναι πραγματικά ανόητο αυτό, με την έννοια δηλαδή ότι δεν εντάσσεται μέσα στη λογική του ν. 973/79, ο οποίος ορίζει την Κτηματική Εταιρεία του Δημοσίου ως διαχειριστή και όχι ως ιδιοκτήτη των ακινήτων του δημοσίου. Δεν έχει ιδιοκτησία η Κτηματική Εταιρεία του Δημοσίου. Μόνο πρόχειρα μπορούσε να γίνει ένα τέτοιο κείμενο, γιατί ο συντάκτης του δεν φρόντισε να ενημερωθεί. 
      Δεύτερον, είναι πολύ σημαντικό το ότι είναι περιττή αυτή η συγκεκριμένη πρόταση. Και είναι περιττή γιατί οι νομοθετικές παρεμβάσεις δεν έχουν ως αποστολή να αποκαθιστούν παρανομίες, αλλά να πληρούν κενά νόμου ή –εν πάση περιπτώσει- να προβλέπουν κανόνες δικαίου για αρρύθμιστες καταστάσεις. 
      Από τη στιγμή που το δικαιικό μας σύστημα, τουλάχιστον στον τομέα του Διοικητικού Δικαίου, επαρκώς έχει και περιέχει στοιχεία και μηχανισμούς, οι οποίοι μπορούν να αποκαθιστούν ακόμα και παρανομίες, είναι, λοιπόν, περιττή απόλυτα και ολοκληρωτικά αυτή η πρωτοβουλία. 
      Ήδη αυτή είναι και αντισυνταγματική, γιατί η νομοθετική εξουσία εμπλέκεται αντισυνταγματικά στη λειτουργία και τη δράση των άλλων λειτουργιών, όπως είναι η δικαστική εξουσία, η οποία ήδη έχει επιληφθεί αγωγών και αιτήσεων ακυρώσεως που έχουν υποβληθεί. 
      (Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτή)
      Τέλος, θα μου επιτρέψετε, κύριε Πρόεδρε, να πω ότι είναι και επικίνδυνη, γιατί δημιουργεί τη Βουλή ως μοναδικό δικτάτορα και ολοκληρωτικό διεκδικητή της νομιμότητας, υπό την έννοια βέβαια των συγκεκριμένων μορφών που είδαμε παλαιότερα, μετά από ταραγμένες περιόδους, όπως αυτή η περιθρύλητη νομοθετική ρύθμιση των κατοχικών δικαιοπραξιών, όπου για πρώτη φορά αναγκάστηκε ο Έλληνας νομοθέτης να επέμβει στο χώρο της ιδιωτικής αυτονομίας και να ορίσει ακυρότητες συμβολαίων που βεβαίως είχαν ως μοναδική αιτιολογία το ταραγμένο εκείνης της εποχής. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Τζαβάρα, ολοκληρώστε!
      ΚΩΝΣΤΑΝΤΙΝΟΣ ΤΖΑΒΑΡΑΣ: Τέτοια όμως περίοδος δεν υπήρξε. Αυτό που υπήρξε ήταν η παράβαση του καθήκοντος και η ανευθυνότητα δύο Υπουργών του ΠΑ.ΣΟ.Κ., οι οποίοι μετά από εβδομήντα χρόνια έδωσαν τη δυνατότητα να δημιουργηθεί μεγάλη κοινωνική αναταραχή στην περιοχή της βόρειας Ελλάδας γιατί ένα θέμα που είχε ηρεμήσει από το 1924 και το 1930 το έφεραν με συγκεκριμένες πρωτοβουλίες τους στο προσκήνιο με τις συγκεκριμένες αποφάσεις τους το 1998. 
      Ευχαριστώ, κύριε Πρόεδρε, για την ανοχή σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Σκέφτομαι να δίνω περισσότερο χρόνο στα μέλη της Εξεταστικής Επιτροπής, για να μιλάνε λιγότερο στην τηλεόραση. Δεν ξέρω αν θα το καταφέρω. 
      Ορίστε, κύριε Γείτονα, έχετε το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Τι χειροκροτείτε, κυρίες και κύριοι συνάδελφοι της Νέας Δημοκρατίας; Τις αντιφάσεις; 
      ΓΡΗΓΟΡΙΟΣ ΑΠΟΣΤΟΛΑΚΟΣ: Γιατί, κύριε Πρόεδρε, απαγορεύεται;
      ΠΡΟΕΔΡΕΥΩΝ (Γεώργιος Σούρλας): Παρακαλώ μη διακόπτετε. Αφήστε τον κ. Γείτονα να μιλήσει. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ακούσαμε τον προηγούμενο ομιλητή να μας λέει, προσπαθώντας να δικαιολογήσει γιατί η Εξεταστική Επιτροπή είδε το βίντεο, ούτε λίγο ούτε πολύ ότι η Βουλή είναι υπεράνω και του νόμου. Ότι ο «νομοθέτης» δηλαδή καταπατεί και το νόμο, έχει δικαίωμα να το κάνετε. Και κατέληξε λέγοντάς μας ότι η Βουλή δεν μπορεί να κάνει πρόταση νόμου όπως αυτή γιατί υποκρύπτει –λέει- δικτατορικές απόψεις! Θαυμάστε ρεσιτάλ αντίφασης!
      Ε, λοιπόν, εδώ πραγματικά σας οδηγεί ο κομματικός πατριωτισμός, για να μην πω η μισαλλοδοξία σας! Σας οδηγεί σε παράλογες απόψεις. Συντάσσομαι με την άποψη εκείνη που λέει ότι το πρώτο καθήκον όλων ημών είναι όχι να υπηρετούμε τις θέσεις των κομμάτων μας, αλλά το πρώτο καθήκον είναι να υπηρετούμε την πολιτική, τον Κοινοβουλευτισμό και να προστατεύουμε το κύρος του Κοινοβουλίου. Σε κάθε μας έκφραση, στάση και δράση, γιατί έτσι προστατεύουμε την ίδια τη δημοκρατία. 
      Έχω την αίσθηση σήμερα, κύριε Πρόεδρε, ότι δεν συζητάμε ούτε τις πολιτικές, ποινικές ευθύνες που υπάρχουν για το σκάνδαλο του Βατοπεδίου. Ούτε το πώς λειτουργεί η Εξεταστική Επιτροπή. Μπορεί όλοι να έχουμε και έχουμε τις θέσεις μας –θα τις πούμε όταν έλθουν τα πορίσματα για τη λειτουργία της επιτροπής. 
      Δεν είναι της σημερινής συζήτησης. Εκείνο που συζητάμε σήμερα είναι η συγκεκριμένη πρόταση νόμου που το ΠΑ.ΣΟ.Κ. με υπευθυνότητα κατέθεσε. Τεκμηριωμένη πρόταση, για την προστασία των συμφερόντων του δημοσίου, για την ασφάλεια του δικαίου. Αυτό συζητούμε και όχι τη στάση των Βουλευτών απέναντι στην Εξεταστική Επιτροπή. Συζητούμε τη στάση των Βουλευτών απέναντι σ’ αυτήν τη συγκεκριμένη πρόταση που είναι σημαντική, για να μην αφήσουμε ενεργό το «ηφαίστειο» του σκανδάλου. Να μην κρατηθεί το σκάνδαλο σε συνέχεια και σε διάρκεια. 
      Κύριε Υπουργέ, πραγματικά εγώ επαναλαμβάνω –ήταν και το δικό μου ερώτημα στην επιτροπή- το ερώτημα του κ. Κουβέλη. Τι σας πείραζε –έχετε τη δική σας άποψη και λέτε ότι είναι καλυμμένο το δημόσιο, εμείς λέμε όχι- πού ενοχλεί την υπόθεση η ψήφιση της πρότασης; Σε τι αποδυναμώνει –εμείς πιστεύουμε κατοχυρώνει- τη θέση του δημοσίου, θα ψηφίσουμε αυτόν το νόμο, που στο κάτω-κάτω έχει βάση, όπως είπε και ο εισηγητής μας κ. Βενιζέλος, στο άρθρο 18 του Συντάγματος. Το άρθρο που προσδιορίζει ότι τα του ιδιοκτησιακού καθεστώτος και άλλα ζητήματα των μεγάλων λιμνών και των λιμνοθαλασσών καθορίζονται με ειδικό νόμο; 
      Τι σας εμποδίζει να ψηφίσετε την πρόταση; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σας το εξήγησα. Δεν είναι μόνο η λίμνη.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, δεν μας εξηγήσατε στην επιτροπή την άρνησή σας, κύριε Υπουργέ. Να μας την εξηγήσετε σήμερα. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Και σήμερα θα το εξηγήσω.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εμείς αυτό που θέλουμε είναι να προστατευθούν τα συμφέροντα του δημοσίου. 
      Επίσης, δεν απαντήσατε γιατί δεν ανακαλέσατε την πράξη του Μαΐου του 2004, την απόφαση του κ. Δούκα. 
      Τρίτον, και κυριότερο, κύριε Υπουργέ –σ’ αυτά τα ερωτήματα πρέπει να απαντήσετε. Μετά την ανάκληση των πράξεων μέχρι το 2003 που κάνατε, ποιες είναι οι ενέργειες στις οποίες προβήκατε; Διότι το σκάνδαλο συνεχίζεται. Τα ακίνητα πηγαινοέρχονται, αξιοποιούνται από τρίτους, τα εκμεταλλεύονται. Με ποιες διαδικασίες θα το σταματήσετε; Αυτά θα έπρεπε να εξηγήσετε μαζί και την άρνησή σας σήμερα και όχι να ασχολείστε με το που η πρόταση είναι περισσότερο ή λιγότερο υποκριτική. 
      Εγώ πιστεύω ότι ασκούμε με αίσθημα ευθύνης το δικαίωμά μας. Ασκούμε το συνταγματικό μας δικαίωμα να καταθέτουμε προτάσεις νόμου και δεν μπορεί να γίνονται τέτοιες αναφορές περί υποκρισίας. Να μας απαντήσετε, κύριε Υπουργέ, πώς εσείς μετά την ανάκληση των αποφάσεων κατοχυρώνατε τα συμφέροντα του δημοσίου! Σε ποιον ανήκουν σήμερα τα ακίνητα; Ποιος έχει τη νομή και κατοχή μπορείτε να απαντήσετε στον ελληνικό λαό, ποιο είναι το αδιαμφισβήτητο καθεστώς σήμερα ; 
      Εμείς, κυρίες και κύριοι συνάδελφοι, δεν κάναμε τίποτα άλλο παρά μια υπεύθυνη πρόταση, για να έλθει με νόμο απευθείας το καθεστώς ιδιοκτησίας στην πρότερη κατάσταση. Αυτό κάνουμε. Προτείνουμε την άμεση και αυτοδίκαιη ανάκληση όλων των σχετικών διοικητικών πράξεων που σχετίζονται άμεσα ή έμμεσα με την αναγνώριση δικαιωμάτων κυριότητας της Μονής Βατοπεδίου πάνω στη Λίμνη Βιστωνίδα και τις παραλίμνιες εκτάσεις. 
      Αυτό, όπως λέμε, έχει ως συνέπεια την ανάκληση όλων των διοικητικών πράξεων, βάσει των οποίων συντελέστηκε η ανταλλαγή ακινήτων του δημοσίου, όπως επίσης και την περαιτέρω ανάκληση των συμβάσεων που έκανε η Μονή με τρίτους, ανεξάρτητα πώς έγιναν, αν οι τρίτοι ήταν καλής ή όχι πίστης. 
      Δίνουμε και το δικαίωμα, προστατεύοντας παράλληλα τους καλόπιστους, να προσφύγουν, να αναζητήσουν δικαστικά από τη Μονή οποιεσδήποτε αποζημιώσεις. Άλλωστε, ο καθένας πάνω σ’ αυτό το νόμο έχει δικαίωμα να ασκήσει ό,τι του παρέχει το κράτος δικαίου, να ασκήσει οποιαδήποτε προσφυγή, ακόμα και η Μονή. Και το ξεκαθάρισε το πρωί και ο συνταγματολόγος κ. Βενιζέλος αυτό το ζήτημα. 
      Εγώ, λοιπόν, δεν κατάλαβα πού είναι το πρόβλημα για την Κυβέρνηση! Κύριε Υπουργέ, σας το είπα και σας το είπα και στην επιτροπή και θα το επαναλάβω και στην Ολομέλεια. Σας εκτιμώ και προσωπικά αναλαμβάνετε με αυτό που κάνετε, με αυτή την αρνητική στάση –και παρασύρετε και όλη την παράταξη της Νέας Δημοκρατίας- τεράστιες ευθύνες και προσωπικά πλέον. 
      Δεν είχατε καμμία ανάμειξη σ’ αυτό το σκάνδαλο, από εδώ και πέρα όμως, όσο δεν κατοχυρώνετε και αφήνετε σε διακύβευση βασικά και ζωτικά συμφέροντα του δημοσίου, εσείς αναλαμβάνετε τεράστιες ευθύνες. Γιατί συνεχίζονται οι βλαπτικές για το δημόσιο συμφέρον πράξεις. 
      Δεν χρειάζεται τώρα να ασχοληθώ με χαρακτηρισμούς στα αναφερθέντα επιχειρήματα.
      Εσείς λέτε ότι τα δικά μας επιχειρήματα δεν είναι βάσιμα. Εμείς λέμε ότι τα δικά σας είναι και έωλα και αντιφατικά. Δεν έχει νόημα να συνεχίσουμε σε αυτό. Εκείνο που έχει σημασία είναι ότι σήμερα και εσείς και εμείς είμαστε προ των ευθυνών μας. Τι θα πούμε πράγματι στον ελληνικό λαό. Εγώ σας λέω ότι έστω και σε μια μόνη περίπτωση να υπάρξει διαφυγή προστασίας συμφερόντων του δημοσίου εις το εξής από κάποια παράλειψη και προσέξτε, ο νόμος περί ευθύνης Υπουργών προβλέπει «για πράξεις ή για παραλείψεις»- τι θα πούμε στον ελληνικό λαό; Θα πούμε ότι δεν ξέραμε; Θα πούμε ότι παραπλανήθηκαν οι Υπουργοί, που ποτέ βέβαια δεν παραπλανήθηκαν; Χθες, ήταν καθοριστικά αυτά που αποκαλύφθηκαν στο «ΕΘΝΟΣ» για το πώς Υπουργός αναζητούσε τα «φιλέτα» για να τα δώσει στη Μονή. Τι θα πούμε πάλι ότι δεν καταλάβαμε, δεν ξέραμε; 
      Κύριε Υπουργέ, νομίζω, ότι είναι ώρα ευθύνης. Σας καλούμε έστω και την τελευταία στιγμή να υπερψηφίσετε την πρότασή μας. Θα είναι, όπως είπα και στο «και πέντε» πράξη ευθύνης και για εσάς προσωπικά και για την Κυβέρνηση. Έστω και την έσχατη ώρα. Αλλά κυρίως θα δώσει ένα μήνυμα, και αυτό είναι που ενδιαφέρει. Ότι νοιαζόμαστε όλες οι πτέρυγες για την προστασία των συμφερόντων του δημοσίου. Και θα δώσει μήνυμα στα κάθε λογής «λαμόγια», κουμπάρους, ποντικούς, όπως θέλετε πείτε τους, με ράσα ή χωρίς ράσα, με τηβέννους ή χωρίς τηβέννους, με κοστούμια πολιτικών ή με φόρμες δουλειάς πολιτών, που θέλουν να ασχημονήσουν πάνω στο δημόσιο συμφέρον, που θέλουν να κερδοσκοπήσουν. Ότι δεν μπορούν, θα μας βρουν αντιμέτωπους.
      Υπερψήφιση της πρότασή μας, πέρα απ’ την ουσία, την ασφάλεια δικαίου και την κατοχύρωση των δικαιωμάτων του δημοσίου, θα είναι και αυτό το ισχυρό μήνυμα ότι όλες οι πτέρυγες της Βουλής ανεξάρτητα από τις διαφορές τους, λένε προς όλους ότι κανείς δεν μπορεί να παίζει με τα συμφέροντα του ελληνικού λαού, τα συμφέροντα του ελληνικού δημοσίου. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα. 
      Ο κ. Τζαμτζής έχει το λόγο. 
      ΙΟΡΔΑΝΗΣ ΤΖΑΜΤΖΗΣ: Κυρίες και κύριοι συνάδελφοι, θεωρώ ότι η πρόταση νόμου που έφερε το ΠΑ.ΣΟ.Κ. είναι άτοπη, άκαιρη και φυσικά είναι και μία προσπάθεια παραπλάνησης της κοινής γνώμης από τις πραγματικές ευθύνες που έχει το ΠΑ.ΣΟ.Κ..
      Το ερώτημα είναι γιατί αυτή τη στιγμή το σχέδιο νόμου, πριν βγει το πόρισμα της Εξεταστικής Επιτροπής, την οποία εμείς προτείναμε, εσείς ήσασταν αυτοί οι οποίοι προτείνατε προανακριτική επιτροπή και μάλιστα χωρίς κανένα στοιχείο. Τώρα σας έπιασε, κυρίες και κύριοι συνάδελφοι, ο πόνος; Όταν υπογράφονταν τα πρωτόκολλα παράδοσης και παραλαβής της λίμνης πού ήσασταν; Γιατί η παραχώρηση της λίμνης και των παραλίμνιων έγινε από εσάς. Στελέχη σας και Βουλευτές σας...
      ΤΗΛΕΜΑΧΟΣ ΧΥΤΗΡΗΣ: Ήρθατε να τα φτιάξετε. 
      ΙΟΡΔΑΝΗΣ ΤΖΑΜΤΖΗΣ: Μην με προκαλείτε, κύριε Χυτήρη. Ήταν αυτοί οι οποίοι παρουσίαζαν τους μοναχούς ως επενδυτές. Μη με αναγκάσετε να μιλάω με ονόματα. Υπάρχει ο Τύπος ο τοπικός ο οποίος αποδεικνύει πολλά. Στελέχη σας τους παρουσίαζαν ως επενδυτές. Υπουργοί σας και στελέχη σας ήταν τακτικοί επισκέπτες της Μονής. Και υπάρχουν ντοκουμέντα. Δικά σας στελέχη ήταν αυτά που πρώτα αποδέχθηκαν τις αποφάσεις του κ. Φωτιάδη και του κ. Δρυ. Για ψάξτε λίγο το Λιμενικό Ταμείου του Λάγος το 2001. Ξέρετε γιατί το λέω; Γιατί πραγματικά υπήρχε αποτέλεσμα των αποφάσεων αυτών, συγκεκριμένο. Αποδέχθηκε το Λιμενικό Ταμείο του Λάγος την απόφαση του Φωτιάδη και παραχώρησε στη Μονή έκταση συγκεκριμένη. Για ψάξτε και το διοικητικό συμβούλιο του Λιμενικού Ταμείου του Λάγος, να δείτε τα στελέχη σας ένα  προς ένα, εκεί μέσα. Δικά σας στελέχη, τα οποίων τα αδέλφια στη συνέχεια φώναζαν να γυρίσει πίσω η Λίμνη. Δικό σας στέλεχος είναι ο πρώην Δήμαρχος της Βιστωνίδας, ο οποίος είπε «εγώ έμαθα για το Βατοπέδι το 2003». Υπάρχει, όμως, και ο τοπικός Τύπος που τον παρουσιάζει πρώτο και καλύτερο, όχι απλά να γνωρίζει, τον ξεμπροστιάζει, επιτρέψτε μου την έκφραση, αλλά να ξέρει πολύ καλά και μάλιστα υποδέχονταν εκεί ανθρώπους. Με ψέματα, λοιπόν, δεν μπορείτε να γλιτώσετε από τις ευθύνες που έχετε για το Βατοπέδι, γιατί εσείς παραχωρήσατε τη λίμνη και τη γύρω περιοχή. 
      Ο αγώνας σας και η αγωνία σας, όμως, είναι να δείξετε τη Νέα Δημοκρατία και βεβαίως, βάλατε και στόχο. Βάλατε στόχο τον Πρωθυπουργό τον ίδιο, βάλατε στόχο συγκεκριμένους Υπουργούς. 
      Η πρότασή σας εξάλλου για προανακριτική επιτροπή μόνο αυτό δείχνει, με βάση την περιρρέουσα ατμόσφαιρα, χωρίς στοιχεία στοχοποιήσατε Υπουργούς. Υπουργούς για τους οποίους δεν έχει ειπωθεί τίποτα ουσιαστικά και μέσα στην Εξεταστική Επιτροπή, αλλά δεν θέλω παραπάνω να μιλήσω. Χωρίς στοιχεία βάλατε στόχο τον ίδιο τον Πρωθυπουργό και βεβαίως, καλέσατε μάρτυρες, οι οποίοι αποδείχθηκαν στην ουσία ψευδομάρτυρες. Αποδείχθηκαν ότι έκαναν εκβιασμούς. Δεν τους καλέσαμε εμείς. Ο Συνασπισμός και εσείς καλέσατε την κ. Σωτηροπούλου. Εσείς καλέσατε τον κ. Αποστολίδη. Και ζήτησα ο ίδιος μέσα στην επιτροπή, εξετάζοντας τον κ. Αποστολίδη, να γραφεί στα Πρακτικά ότι είναι ψευδομάρτυρας ο κύριος. Γιατί δεν είναι δυνατόν πριν από δύο χρόνια να κάνει αγωγή διεκδικώντας 30.000 ευρώ από τον άνθρωπο στον οποίο δούλευε μέχρι τότε. Και, βεβαίως, μετά από δύο χρόνια, προφανώς τη υποδείξει του δικηγόρου του, γιατί είχε αλλάξει δικηγόρο, να λέει ότι υπάρχουν ευθύνες και με έβαζε να πηγαίνω τον Εφραίμ από εδώ και από εκεί. Βεβαίως, δεν απάντησε ποτέ στο ερώτημα πότε έλεγε αλήθεια και πότε ψέματα. 
      Κυρίες και κύριοι συνάδελφοι, το τελευταίο διάστημα βλέπουμε και κάποιες άλλες παρεμβάσεις. Χθες ακούσαμε τον κ. Κακλαμάνη να ξεκαθαρίζει και να λέει ότι δεν υπάρχουν πολιτικές ευθύνες για συγκεκριμένα πρόσωπα. Εμείς δεν λέμε αυτή τη στιγμή τίποτα απολύτως και ιδιαίτερα εγώ, ως μέλος της επιτροπής. Περιμένουμε να ακούσουμε όλα τα πολιτικά πρόσωπα. Κάντε λίγη επιμονή. 
      Αυτό το οποίο θέλω να ζητήσω από του Βήματος της Βουλής είναι να μην προσπαθήσετε ως παράταξη να τινάξετε την επιτροπή στον αέρα, γιατί το διάστημα αυτό έχουμε δει από την πλευρά σας να γίνετε και αυτή η προσπάθεια. Δεν σας βγαίνει η πρόταση για προανακριτική επιτροπή και πολύ φοβούμαι –το απεύχομαι, βεβαίως- ότι εκεί οδηγείτε τα πράγματα, στο να τινάξετε την Εξεταστική Επιτροπή στον αέρα, προσπαθώντας να ρίξετε ευθύνες στη Νέα Δημοκρατία. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζαμτζή. 
      Ο κ. Μαγκριώτης έχει το λόγο. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ, κύριε Πρόεδρε. 
      Θέλω να πω στο συνάδελφο της Νέας Δημοκρατίας τόσο εύκολα να μη μοιράζει ευθύνες και να μη διαστρεβλώνει την πραγματικότητα. Αναφέρομαι ειδικότερα σε αυτά είπε για τον πρώην Δήμαρχο της Βιστωνίδας. Τα ντοκουμέντα των δημοσιευμάτων των εφημερίδων εκείνης της εποχής είναι υπαρκτά, όπως και τα έγγραφα. Γι’ αυτό, λοιπόν, ας αναζητήσει πιο στέρεα επιχειρήματα, εάν μπορεί να βρει για την Κυβέρνηση και την παράταξή του στο θέμα της Βιστωνίδας και του Βατοπεδίου. 
      Όμως, η όλη συζήτηση σήμερα, αλλά και τις προηγούμενες ημέρες καταδεικνύει ότι οι εκπρόσωποι της κυβερνητικής Πλειοψηφίας δεν έχουν αντιληφθεί την πραγματικότητα. 
      Οι ομιλίες τους και το περιεχόμενό τους δεν έχουν καμμία σχέση με τα πραγματικά γεγονότα, όπως είναι καταγεγραμμένα πλέον σε επίσημα κυβερνητικά έγγραφα, δικαστικές αποφάσεις, συμβολαιογραφικές πράξεις, πράξεις της εφορίας, όπως κατατίθενται στην Εξεταστική Επιτροπή κι όπως ομολογούνται πλέον κι από πολλά δικά τους στελέχη και της Εξεταστικής Επιτροπής. Κι ακόμη χειρότερα, είναι σε πλήρη αντίθεση με την αίσθηση της κοινωνίας, με τη γνώμη των πολιτών, που την συναντούν, φαντάζομαι, καθημερινά -γιατί δεν έχουν κρυφθεί όλοι, κάποιοι απ’ αυτούς επισκέπτονται τις εκλογικές τους περιφέρειες, συζητούν με τους ανθρώπους- και φυσικά καταγράφονται σε όλες τις δημοσκοπήσεις. Συνεχίζουν και κάνουν ο καθένας ξεχωριστά και η Νέα Δημοκρατία ως κόμμα συνολικά, το λάθος που έκανε ο Πρωθυπουργός κ. Καραμανλής στη Διεθνή Έκθεση Θεσσαλονίκης, όπου καλύπτοντας ανεπίτρεπτες πρακτικές κυβερνητικών στελεχών εισέπραξε τη μήνι της κοινωνίας, γιατί ήθελε να κάνει το μαύρο άσπρο. Και γι’ αυτό ακριβώς η παρουσία του, ο λόγος του και οι παρεμβάσεις του στη Διεθνή Έκθεση Θεσσαλονίκης, μαζί βεβαίως με τα νέα, πρόσθετα φορολογικά μέτρα του κ. Αλογοσκούφη τις προηγούμενες ημέρες σήμαναν το τέλος της ανοχής των πολιτών απέναντι στον κ. Καραμανλή και στη Νέα Δημοκρατία, σήμαναν το τέλος των άλλοθι, κάθε είδους άλλοθι με τα οποία κυβερνούσε η Νέα Δημοκρατία τα προηγούμενα τέσσερα, τεσσεράμισι χρόνια. 
      Δεν διδάχθηκαν λοιπόν καθόλου. Δεν κατάλαβαν γιατί εκ των υστέρων ο κ. Καραμανλής αφού τόσο καλά τα είχε δει ότι τα είχαν κάνει οι Υπουργοί του, στη συνέχεια ζήτησε τις παραιτήσεις του ενός μετά τον άλλο. Γιατί τότε ζήτησε τις παραιτήσεις, αφού όλα τα έπραξαν καλά κι αφού αυτός δεν υπολογίζει το πολιτικό κόστος και δεν παρασύρεται από τις πρόσκαιρες εντυπώσεις, ούτε θέλει να τις κερδίσει; Θέλει να είναι χρήσιμος, όπως μας λέει, και όχι ευχάριστος. Ε, δεν διδάσκονται καθόλου; Δεύτερη φορά μέσα σ’ έναν τέτοιο χρόνο το ίδιο λάθος και μάλιστα παρατεταμένα νομίζω ότι μόνο κακό κάνει στην παράταξή τους και αδικούν τα εκατομμύρια των υποστηρικτών και των ψηφοφόρων τους. Αδικούν και πολλά κοινοβουλευτικά στελέχη, συναδέλφους της Νέας Δημοκρατίας, οι οποίοι καθημερινά εκφράζουν σε ιδιωτικές συζητήσεις αλλά και σε δημόσιες την απόλυτη δυσφορία με τα γεγονότα του Βατοπεδίου αλλά και με τη στάση της κυβερνητικής ηγεσίας. Ακόμη, είναι και σε αντιδιαστολή και μ’ αυτά που είπε χθες κι ο κ. Μεϊμαράκης, ότι «εδώ είναι οφθαλμοφανές το πολιτικό κόστος και καταγράφεται παντού»,  για να πιεστεί βεβαίως κι εκ των υστέρων να κάνει κι αυτός την ανάγκη φιλοτιμία και να προσαρμόσει λίγο τις δηλώσεις του. Ας δουν την πραγματικότητα. Θα βοηθήσουν και τον εαυτό τους αν παραδεχτούν κάποιες από τις  αυταπόδεικτες αλήθειες, θα βοηθήσουν και το πολιτικό σύστημα. Θα βοηθήσουν να βγει κι η χώρα από το τέλμα στο οποίο ακόμη πιο βαθιά έχει βυθιστεί λόγω και του σκανδάλου του Βατοπεδίου.
      Είναι αλήθεια, κύριε Υπουργέ, κι έχει αποδειχθεί ότι η υπουργική σας απόφαση είχε καθαρά επικοινωνιακό, συμψηφιστικό χαρακτήρα. Την πρακτική της πλευρά την καταλαβαίνουν και την ξέρουν όλοι. Είχε καθαρά επικοινωνιακό, συμψηφιστικό χαρακτήρα. Δεν το πετύχατε. Μην επιμένετε. Το ΠΑ.ΣΟ.Κ. ασκώντας υπεύθυνη αντιπολίτευση θέλει να βοηθήσει το δημόσιο, να περιορίσει τη ζημιά, αν είναι δυνατόν να την μηδενίσει τη ζημιά για το δημόσιο και το κοινωνικό σύνολο, αφού πλέον όλοι ομολογούν ότι έχει υποστεί ζημιά το δημόσιο κι αυτό από μόνο του είναι αντικειμενικό τεκμήριο τουλάχιστον των πολιτικών λαθών των κυβερνητικών στελεχών. Τι άλλο δηλαδή τεκμήριο ή απόδειξη πρέπει να προσκομίσουμε ως Αντιπολίτευση ή να προσκομίσουν όλες οι άλλες αρχές, η κοινωνία στο σύνολό της; Τουλάχιστον συζητήστε την πρόταση νόμου του ΠΑ.ΣΟ.Κ. επί της ουσίας. Αναγνωρίστε ότι μετά το πρώτο δικό σας βήμα, όπως το ονομάζετε, για την επανάκτηση της περιουσίας του δημοσίου, μπορεί να είναι η νομοθετική ρύθμιση που προτείνει το ΠΑ.ΣΟ.Κ. –και είναι αυτή η νομοθετική ρύθμιση- το ουσιαστικό βήμα. Και μπορεί να χρειαστούν κι άλλα. Να συμπαραταχθεί το πολιτικό σύστημα, με πρωτοβουλία της Κυβέρνησης. Δεν το κάνετε. Παίρνει πρωτοβουλία η Αξιωματική Αντιπολίτευση, όπως και σε πολλά άλλα θέματα μετά το Σεπτέμβρη. 	Η κοινωνία παίρνει πρωτοβουλίες και ζητούν από την κυβερνητική Πλειοψηφία, την προσωρινή κυβερνητική Πλειοψηφία να συμαπαραταχθεί και αυτή, για να δώσουμε από κοινού τη μάχη για να βγει η χώρα από την κρίση, για να αντιμετωπίσει τα πραγματικά, τα μεγάλα προβλήματα. Δεν χρειάζεται να προσθέτουμε και να δημιουργούμε νέα προβλήματα ως πολιτικό σύστημα, ως πολιτικές ηγεσίες και πάνω απ’ όλα η ίδια η κυβερνητική ηγεσία. Δεν συμπαρατάσσεστε όμως. Αυτό που σας  ενδιαφέρει είναι και πάλι να καλύψετε τις πολιτικές σας ευθύνες, να καλύψετε κάθε ευθύνη, παραποιώντας βέβαια την αλήθεια και την πραγματικότητα, πηγαίνοντας κόντρα στο λαϊκό αίσθημα. Δεν σας ενδιαφέρει ακόμη και το πολιτικό κι εκλογικό κόστος που σίγουρα ξέρετε ότι έχετε από την υπόθεση αυτή, προκειμένου να καλύψετε προσωπικές ευθύνες, ευθύνες της κομματικής και κυβερνητικής σας ηγεσίας. Γιατί να τις καλύψετε; Γιατί να βάζετε το συμφέρον της παράταξής σας, του πολιτικού συστήματος κάτω από τις ευθύνες πρόσωπων; Αυτό είναι αδιανόητο και θα κάνει κακό πάνω από όλα στην παράταξή σας και στο πολιτικό σύστημα και θα το σέρνετε αυτό το πρόβλημα και θα σύρεστε από αυτό για πολλά χρόνια. Όχι γιατί θα σας το θυμίζει η Αντιπολίτευση. Δεν είναι αυτή η νοοτροπία η δική μας, δεν έχουμε κοινά χαρακτηριστικά σ’ αυτό το πεδίο. Αλλά η ίδια η κοινωνία και οι πολίτες θα το φέρνουν κάθε φορά μπροστά σας.
      Τέλος, θα πρέπει να βοηθήσετε και στην εξυγίανση και στην ανάταση της αθωνικής κοινότητας, της αγιορείτικης κοινότητας. Δεν είναι δυνατόν γι’ αυτό το απόθεμα του πολιτισμού, του περιβάλλοντος -που είναι πολύ σημαντικό και δόθηκαν μάχες για να κρατηθεί αυτή η ιδιαιτερότητά του, η διαχρονική, στο πλαίσιο της αναθεώρησης και των ευρωπαϊκών συνθηκών να κρατηθεί αυτό το απόθεμα του Ελληνισμού και της Ορθοδοξίας- να μην κρατήσουμε ψηλά το κύρος του. Κι εδώ θέλει μια μεγάλη προσπάθεια. Αποκρύπτοντας όμως την αλήθεια και τις ευθύνες, τότε βυθίζουμε και το Άγιο Όρος και την Ορθοδοξία και δεν ξέρουμε τι άλλο θα συμπαρασύρει, σ’ αυτήν την τραγωδία. Γι’ αυτό λοιπόν σας καλούμε σε μια συμπαράταξη για τη διαφάνεια, τη απόδοση ευθυνών όποιες είναι κι όπου κι αν βρίσκονται αυτές, για να πάει η χώρα μπροστά. Αυτή είναι η δική μας έκκληση, αυτή είναι η δική μας πρόταση. Περιμένουμε την απάντησή σας στην ουσία. Οι πολίτες ήδη έχουν απαντήσει κι έχουν ανταποκριθεί. Αν δεν συμπορευτείτε εσείς, θα μείνετε μόνοι στη γωνία, να σας λοιδορεί στο σύνολο της η κοινωνία. 
      Σας ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον κ. Μαγκριώτη. 
	Ο κ. Νικητιάδης έχει το λόγο.
	ΓΕΩΡΓΙΟΣ ΝΙΚΗΤΙΑΔΗΣ: Ευχαριστώ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, παρακολούθησα με προσοχή τους δυο, μόλις δυο ομιλητές, που επέλεξε η Νέα Δημοκρατία να βρεθούν εδώ στη Βουλή όταν συζητιέται ένα τόσο σημαντικό ζήτημα, όπως η πρόταση νόμου του ΠΑ.ΣΟ.Κ. για τη λίμνη Βιστωνίδα, τον κ. Τζαβάρα και τον κ. Τζαμτζή. Ο μεν πρώτος αναφέρθηκε σε ανοησίες που δήθεν φέρνει το ΠΑ.ΣΟ.Κ. εδώ και ευτυχώς ανακάλεσε το χαρακτηρισμό, ο δε κ. Τζαμτζής πριν από λίγο μας είπε ότι επιδιώκουμε να σαμποτάρουμε και να τινάξουμε στον αέρα την Εξεταστική Επιτροπή και ανέφερε και μια σειρά από επιχειρήματα προκειμένου να καταδείξει το αληθές των ισχυρισμών του. Και στο τέλος αναφέρθηκε κι ο ίδιος σε μια σειρά από χαρακτηρισμούς σε σχέση  με την πρόταση νόμου που καταθέτει σήμερα το ΠΑ.ΣΟ.Κ..Τίποτα από όσα αναφέρθηκαν ωστόσο δεν έχει σχέση ούτε με την πραγματικότητα ούτε με το τι γίνεται έξω στην κοινωνία ούτε αν θέλετε, και με τη νομική επιστήμη. Γιατί τα περί Κτηματικής Εταιρείας του Δημοσίου που δεν αποτελούν δημόσιο, δεν έχουν καμμία σχέση με τη νομική επιστήμη και θα αναφερθώ παρακάτω και σε άλλα ζητήματα. 
      Όμως, κύριε Υπουργέ, καταθέτουμε εδώ μια πρόταση νόμου γιατί πιστεύουμε ότι η κατάθεση μιας πρότασης νόμου αποτελεί πράξη ευθύνης, ειδικώς όταν έχουμε ένα τόσο σημαντικό θέμα προς συζήτηση, ένα θέμα που ταλανίζει την ελληνική κοινωνία και που πιστεύουμε ότι κάθε πολιτική δύναμη θα έπρεπε να αναλάβει την ευθύνη, να έχει την υπευθυνότητα να έρθει και να τοποθετηθεί και να κάνει προτάσεις. Και επειδή στο Εθνικό Κοινοβούλιο, πέραν της κατάθεσης πρότασης για Εξεταστική Επιτροπή ή Προανακριτική, όπως λέγεται, μπορούμε να καταθέσουμε και μια πρόταση νόμου που να οδηγεί σε μια λύση, αυτό και κάναμε και αυτό και θεωρούμε πράξη ευθύνης. Όπως επίσης θεωρούμε ότι είναι πράξη ευθύνης το να ερχόμαστε εδώ και να βοηθάμε –γιατί αν γινόταν δεκτή αυτή η πρόταση νόμου και γινόταν νόμος του κράτους εκεί θα οδηγούμασταν- στον απεγκλωβισμό κατ’ αρχάς ολόκληρου του πολιτικού συστήματος και υμών, κύριε Υπουργέ, γιατί εσείς είσαστε κατ’ αρχάς οι εγκλωβισμένοι σε αυτή την ιστορία, πέρα από τον εγκλωβισμό γενικώς του πολιτικού συστήματος. 
     Τέλος, το ΠΑ.ΣΟ.Κ. αποδεικνύοντας διαρκώς την υπευθυνότητά του, καταθέτει μία πρόταση νόμου και δεσμεύεται –γιατί μία πρόταση νόμου είναι πράξη δέσμευσης- διότι αύριο πολύ γρήγορα, σε ένα μήνα, σε δύο θα έρθει ο κάθε πολίτης, θα έρθετε εσείς και θα  μας πείτε «εδώ είναι η πρόταση νόμου σας, εφαρμόστέ την». Τότε εμείς θα την εφαρμόσουμε, όπως έχουμε κάνει με όλες τις προτάσεις νόμων που έχουμε καταθέσει –έξι από τις τελευταίες εκλογές- για τα πολύ σημαντικά θέματα που απασχολούν την ελληνική κοινωνία. 
     Κάνουμε, λοιπόν, μια πρόταση νόμου για ένα τόσο σημαντικό θέμα που θέλουμε δεν θέλουμε -και προφανώς εδώ αναλύεται- δεν έχει γίνει κατανοητό, δεν το έχετε συνειδητοποιήσει, κύριε Υπουργέ, η Κυβέρνησή σας δεν το έχει συνειδητοποιήσει, διαχέεται σε ολόκληρο το δημόσιο βίο. Αν γράψει κάποιος βιβλίο για το Βατοπέδι και αν κατέχει το θέμα καλά, θα εξαπλωθεί σε ολόκληρο το δημόσιο βίο της χώρας. Θα ξεκινήσει από το τι γίνεται στη δικαιοσύνη, παραιτήσεις εισαγγελέων, παρεμβάσεις Σανιδά, έρχεται ο φάκελος, δεν έρχεται ο φάκελος. Σημεία και τέρατα στο χώρο της δικαιοσύνης από αυτήν την υπόθεση. Καθρέφτης της δικαιοσύνης γίνεται το Βατοπέδι. Θα πάει στην Εκκλησία; Κοιτάξτε: Εφραίμ, καλόγεροι, ξέπλυμα χρήματος, αγορές, ιστορίες ολόκληρες, εταιρείες off-shore, παράκτιες εταιρείες. Να άλλη μία τεράστια εικόνα, ένας καθρέφτης εδώ το Βατοπέδι για την ίδια την Εκκλησία. Και μην ξεχνάτε ότι ο Παναγιώτατος –και ορθώς έπραξε- έχει καλέσει σήμερα αυτόν τον κύριο για να απολογηθεί. 
     Δεν  αποκαλύπτονται μήπως τα θεσμικά κενά που έχουμε εμείς ως πολιτεία και ο τρόπος που λειτουργούμε; Δεν ετέθησαν δεκάδες ζητήματα με αφορμή το Βατοπέδι; Πρώτον, η Νέα Δημοκρατία που αναγκάστηκε –πρωτοφανές σε ολόκληρο τον κόσμο- να μην έρθει στο Κοινοβούλιο, να καταστεί μειοψηφία –πλειοψηφούσα και κυβερνητική πλειοψηφία να καταστεί μειοψηφία- γιατί; Γιατί ήθελε να αποφύγει τις εκλογές. Γιατί ήξερε ότι αν εκείνη την ημέρα ερχόταν στο Εθνικό Κοινοβούλιο θα είχε απολέσει αμέσως τη δεδηλωμένη.
     Και τι έκανε; Το πρωτοφανές. Να αποκαλυφθούν τα τεράστια κενά, να μην έρχεται η πλειοψηφία και η μειοψηφία να είναι πλειοψηφία. Ή μήπως δεν ετέθησαν θέματα για το ρόλο των εξεταστικών επιτροπών, για το αν μπορούν αυτές οι εξεταστικές επιτροπές να οδηγήσουν σε αποτελέσματα; Ο κ. Τζαμτζής πριν από λίγο είπε ότι φέραμε το θέμα πριν τελειώσει τη λειτουργία της η εξεταστική επιτροπή. Τι σχέση έχει η εξεταστική επιτροπή με την πρόταση νόμου; Έχει καμμία σχέση; Η εξεταστική επιτροπή εξετάζει ευθύνες πολιτικών. Η πρόταση νόμου διευθετεί τα δικαιακά προβλήματα που δημιουργήθηκαν και την αποκατάσταση της κυριότητας και της τάξης που έχει προκληθεί. Τι σχέση έχει το ένα με το άλλο; 
     Αυτήν την πρόταση νόμου εσείς τη χαρακτηρίσατε πριν από λίγο, κύριε Υπουργέ, όταν παρενέβητε μετά την εισήγηση του Κοινοβουλευτικού μας Εκπροσώπου κ. Βενιζέλου, ως πρόωρη, πρόχειρη, ανεπαρκή. Θα σας καλέσω να μας εξηγήσετε γιατί είναι πρόωρη, ποια είναι η σωστή ώρα που θα πρέπει να συζητηθεί. Θα σας καλέσω να μας πείτε πού είναι πρόχειρη και τι θα φέρετε εσείς, που δεν θα την κάνει πρόχειρη αλλά τεκμηριωμένη και θα σας καλέσω να μας πείτε τι θα προσθέσετε εσείς και πότε θα φέρετε εσείς αυτήν την πρόταση που θα την κάνει επαρκή και όχι ανεπαρκή, όπως τη χαρακτηρίσατε. Θα πρέπει να μας εξηγήσετε ποια είναι η ώρα της, γιατί δεν είπατε τίποτα άλλο. Θα πρέπει να μας εξηγήσετε γιατί και πότε θα είναι επαρκής. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ένα λεπτό θέλω μόνο, κύριε Πρόεδρε.
     Με αυτήν την πρόταση νόμου ζητήσαμε πολύ απλά πράγματα και ζητάμε το Εθνικό Κοινοβούλιο να αποδεχθεί πολύ απλά πράγματα. Πρώτον, να ανακληθούν όλες οι πράξεις με τις οποίες αναγνωρίζονται άλλοι, τρίτοι, ως κύριοι περιουσίας του δημοσίου. Υπάρχει κανείς που δεν το δέχεται αυτό; Δεύτερον, να ανακληθούν όλες οι πράξεις ανταλλαγής των ακινήτων. Υπάρχει κάποιος που συμφωνεί σήμερα με το πώς έγιναν οι ανταλλαγές; Εσείς, κύριε Υπουργέ, λέτε ότι ορθώς έγιναν οι ανταλλαγές; Υπάρχει κάποιος που λέει να μην ακυρωθούν τα συμβόλαια των ανταλλαγών; Υπάρχει κάποιος που δεν θέλει να ακυρωθούν όλες οι πράξεις προς τρίτους, διότι θα δημιουργήσουν προβλήματα αύριο; Υπάρχει κάποιος που δεν θέλει να επιστραφεί το τίμημα εάν ακυρωθούν αυτά τα συμβόλαια; 
     Για να κλείσω, επειδή ο κ. Πλεύρης αναφέρθηκε στην πρόταση νόμου και στη νομική της επάρκεια, θα πρέπει να τον πληροφορήσω ότι δεν μπορεί να συγχαίει αγωγές στα πολιτικά δικαστήρια με προσφυγές στα διοικητικά δικαστήρια και να λέει ότι θα μπορούσαμε πάρα πολύ απλά να τα συσσωρεύσουμε όλα αυτά και να επιλύσουμε το θέμα. Το θέμα είναι πολιτικό κατ’ αρχάς, με πρόταση νόμου που πρέπει να αποδεχθεί ολόκληρο το Εθνικό Κοινοβούλιο μπορούμε να το λύσουμε. Οποιαδήποτε νομική αναζήτηση που δήθεν θα λύσει το πρόβλημα με το Βατοπέδι, θα περιπλέξει πολύ περισσότερο το πρόβλημα με το Βατοπέδι. Το τραβάει σε δεκάδες χρόνια, για να σερνόμαστε και να εκτίθεται το πολιτικό σύστημα.
     Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Νασιώκας έχει το λόγο.
     ΕΚΤΟΡΑΣ ΝΑΣΙΩΚΑΣ:  Κυρίες και κύριοι συνάδελφοι, η πολιτική ζωή του τόπου έχει εγκλωβιστεί στα σκάνδαλα. Ο λόγος όπως εκφέρεται από τα Μέσα Μαζικής Ενημέρωσης γυρίζει μόνο γύρω από σκάνδαλα και κυρίως γύρω από το Βατοπέδι. Υπάρχει μια αναστάτωση στο δημόσιο βίο του τόπου και φαίνεται ότι αυτό η μόνη που δεν το καταλαβαίνει είναι η Κυβέρνηση, που έχει τη δυνατότητα να πάρει όλες τις πρωτοβουλίες ώστε και το δημόσιο συμφέρον να κατοχυρώσει αλλά και να οδηγήσει και το διάλογο και τη δράση του λαού στα πραγματικά μεγάλα προβλήματα που αντιμετωπίζει σήμερα, στην περίοδο της οικονομικής κρίσης, της αδυναμίας να ζήσουν, να αντιμετωπίσουν τα έξοδά τους οι πολίτες μας, να βγάλουν το χειμώνα, να οργανώσουν τη ζωή τους και να προχωρήσουν μπροστά, να σπουδάσουν τα παιδιά τους, να αντιμετωπίσουν τα προβλήματα της υγείας, να αγοράσουν τα φάρμακα, για την επάρκεια σε φάρμακα και ασφάλεια, για να πάρουν τη σύνταξη και το εφάπαξ. Αντί να μιλάμε γι’ αυτά, μιλάμε για τα άλλα. Γιατί; Γιατί είναι ζητούμενο το αν υπάρχει σκάνδαλο στο Βατοπέδι; Αυτό το παραδέχονται τώρα και πολλοί Βουλευτές της Νέας Δημοκρατίας. ΄Η μήπως είναι ζητούμενα εάν υπάρχουν πολιτικές ευθύνες; Φυσικά υπάρχουν αλλά σ’ αυτόν τον τόπο ο μόνος που δεν τις καταλαβαίνει, κύριε Υπουργέ, είναι ο Πρωθυπουργός. Γιατί αυτός αναλαμβάνει τις πολιτικές ευθύνες και τις αποδίδει. Και όταν τις αποδίδει λέγοντας στους Υπουργούς του και στους άλλους διοικητικούς παράγοντες να φύγουν από τη θέση τους μέχρι να εξεταστεί το θέμα, να δει αν υπάρχουν ποινικές ευθύνες και μπορεί να επανέλθουν στη θέση τους, να εκτονωθεί η κατάσταση, να δώσουμε το παράδειγμα στους πολίτες να καταλάβουν ότι υπάρχουν φύλακες σ’ αυτόν τον τόπο, υπάρχουν θεσμοί, υπάρχουν άνθρωποι που την αποστολή τους την επιτελούν με σεβασμό! ΄Ετσι αυτό το παράδειγμα περνάει σε όλη την κοινωνία. Τι κάνει; Τίποτα δεν κάνει, μα τελείως τίποτα. Ούτε καν την πρόταση νόμου που με μεγάλη υπευθυνότητα καταθέτει το ΠΑ.ΣΟ.Κ. και συζητάει σήμερα δεν αποδέχεται. Πρόταση νόμου γιατί; Γιατί το σκάνδαλο του Βατοπεδίου δεν είναι κάτι που συνέβη στο παρελθόν, είναι ακόμα ζωντανό, εξελίσσεται, μεταβάλλεται. Σήμερα υπάρχουν οικοδομικές άδειες, κτίζονται εκτάσεις, γίνονται ανταλλαγές κτημάτων, επενδύσεις, γίνονται σήμερα αξιόποινες πράξεις. Και δεν σταματάει με τη δική σας ανακριτική πράξη, κύριε Υπουργέ. 
     Δεχόμενοι τη δική μας πρόταση τι θα κάνατε; Θα σταματούσαν να συμβαίνουν όλα αυτά. Εμείς ζητάμε διά του νόμου να σταματήσουν όλες αυτές οι πράξεις, όλο αυτό που ονομάζεται ως δικαιοπρακτικό θεμέλιο των ανταλλαγών. Θέλουμε όλα αυτά, οι συμβάσεις, οι συμβολαιογραφικές πράξεις, τα πάντα να σταματήσουν. Να βγούμε από αυτό το θέμα, να μη συνεχίζεται. Υπάρχει Εξεταστική Επιτροπή, δόξα τω Θεώ, και δεν είναι εδώ τώρα για να αποδώσουμε τις ευθύνες. Θα έχουμε το χρόνο για τις πολιτικές ευθύνες ή αν θα προχωρήσει για ποινικές ευθύνες ή αν υπάρχουν ενδείξεις για ποινικές ευθύνες. Αυτό ας το δει η δικαιοσύνη, ας το δει η επιτροπή.
      Είμαστε εδώ για να απεγκλωβίσουμε το δημόσιο από ένα έγκλημα που συνεχίζει να συμβαίνει, από ένα σκάνδαλο που συνεχίζει να μας επηρεάζει και να αποτινάξουμε από πάνω μας αυτό που ο κόσμος αρχίζει σιγά σιγά να το πιστεύει. Δηλαδή αρχίζει να πιστεύει ότι όλοι ίδιοι είναι, εκεί στη Βουλή λένε, όλα τα κουκουλώνουν, κανένα πόρισμα δεν θα βγάλουν στην Εξεταστική Επιτροπή, ούτε ένα νόμο δεν θα βγάλουν και ότι είναι συνυπεύθυνοι οι πάντες.
      Αυτή την ώρα υπάρχει και κάτι πιο σημαντικό, κύριε Υπουργέ. Υπάρχει μία αίσθηση στον κόσμο αν υπάρχει κυβέρνηση; Αν κυβερνάει; Αν παίρνει αποφάσεις; Αν θέλει να κυβερνήσει ή αν μπορεί να κυβερνήσει; Μα αν δεν δεχθείτε ως Κυβέρνηση αυτή την πρόταση νόμου και σταματήσετε σε μια δικαιολογία ότι οι προ του 2003 αποφάσεις έχουν ανακληθεί και ως εκ τούτου σκάνδαλο δεν υπάρχει, τότε κρύβεστε πίσω από το δάχτυλό σας και προσπαθείτε να πείσετε τους πάντες, ότι τι να κάνω, ξεκίνησε την περίοδο του ΠΑ.ΣΟ.Κ., κάποιοι Υφυπουργοί τότε δέχθηκαν την ομόφωνη εισήγηση του Νομικού Συμβουλίου του Κράτους και αφού τη δέχθηκαν, εμείς τώρα έπρεπε να κάνουμε τις ανταλλαγές.
      Μα το έγκλημα, κύριε Υφυπουργέ, είναι οι ανταλλαγές. Το έγκλημα είναι ότι φιλέτα του δημοσίου δόθηκαν για να αντικαταστήσουν μία λιμνοθάλασσα που δεν ανταλλάσσεται, την οποία υπερκοστολογήσατε και υποκοστολογήσατε όλα τα φιλέτα του δημοσίου με πρώτο και σημαντικότερο το ολυμπιακό ακίνητο. Το έγκλημα είναι ότι οι δασικές εκτάσεις μεταβιβάστηκαν ως μη δασικές. Μη άρτιες περιοχές ως άρτιες και οικοδομήσιμες μεταβιβάστηκαν σε χρόνο ρεκόρ με πολιτικό συντονισμό. Όλα αυτά μπορεί κάποιος να τα κρύψει και να πει ότι δεν υπάρχουν; Υπάρχουν και αυτό είναι το έγκλημα. Και δεν κάνετε και το ελάχιστο που σας ζητάμε σήμερα. Σας ζητάμε ψηφίζοντας το νόμο να σταματήσετε την εξέλιξη του εγκλήματος, όπου συμβαίνει τώρα. 
      Και τώρα οι συνάδελφοί σας, κύριε Υφυπουργέ, βρίσκονται ενώπιος ενωπίω γιατί κρινόμαστε όλοι τώρα. Αυτήν την ώρα κρίνεται και το πολιτικό σύστημα, η αξιοπιστία μας σε σχέση με τους πολίτες, πως οι πολίτες θεωρούν την πολιτική και τους πολιτικούς και πόσο χαμηλά μας εκτιμούν. Δεν υπάρχει χαμηλότερα. Είμαστε στο 20% σε βαθμό αξιοπιστίας. Θα κατέβουμε κι άλλο; Και εσείς υπερασπιζόμενοι μια κομματική σημαία και τον κομματικό πατριωτισμό δεν λέτε τίποτε άλλο, μόνο ότι το σκάνδαλο ξεκίνησε άλλη εποχή και ότι φταίνε άλλοι; Και αν έφταιγαν άλλοι γιατί δεν το διορθώσατε αμέσως; Γιατί το προχωρήσατε; Γιατί αποποιήθηκε το δημόσιο, γιατί έκανε τις ανταλλαγές; Γιατί τα συντόνισε όλα αυτά;
      Ωραία, δεν τα κάνατε όλα αυτά. Θα έρθει η ώρα να τα πούμε. Ούτε σήμερα δεν ψηφίζετε το νόμο; Η σημερινή σας απόφαση στην πρόταση νόμου του ΠΑ.ΣΟ.Κ. είναι μια ευκαιρία για να δείξουμε όλοι ομόφωνα ότι θέλουμε να βάλουμε τέλος σε κάτι που δεν γίνεται σωστά και να σπρώξουμε σε μία εξυγίανση σε μία διαφάνεια σε μια άλλη δυναμική τα δημόσια πράγματα. Αυτή την ευκαιρία όχι μόνο δεν την αρπάζετε από τα μαλλιά αλλά δυστυχώς την καταγγέλετε, κύριε Υφυπουργέ, και γι’ αυτό θα καταδικαστείτε από τον ελληνικό λαό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, από τη συζήτηση που έχει γίνει μέχρι τώρα, το βασικό πολιτικό ερώτημα που τίθεται είναι πολύ συγκεκριμένο. Είναι διατεθειμένη η Κυβέρνηση να προστατέψει τη δημόσια περιουσία στην υπόθεση του Βατοπεδίου; Απαντώ από την αρχή με τον πιο ξεκάθαρο τρόπο ότι για το ζήτημα που έχει δημιουργηθεί με τη Μονή Βατοπεδίου και το οποίο έχει τις ρίζες του στα έτη 1999, 2002, 2003 η Κυβέρνηση όχι μόνο δεν αδρανεί αλλά κινείται με όρους ευθύνης και πλήρους διαφάνειας προκειμένου να διασφαλίσει τα συμφέροντα του δημοσίου.
      Υπενθυμίζω, επίσης, για όσους προσπαθούν να το ξεχάσουν για οποιοδήποτε λόγο ότι αυτή η Κυβέρνηση είναι αυτή που ζήτησε τη σύσταση της Εξεταστικής Επιτροπής, είναι εκείνη που περιμένει την ολοκλήρωση των εργασιών της Εξεταστικής Επιτροπής και συμπράττει με τους Βουλευτές που μετέχουν στην επιτροπή στην άποψη και αποτελεσματική λειτουργία της. Δεν προχωρούμε σε ενέργειες εύκολου εντυπωσιασμού, ούτε μεταθέτουμε ευθύνες ούτε συγκαλύπτουμε ευθύνες, όπως επιχειρεί η Αξιωματική Αντιπολίτευση με αυτή την πρόταση νόμου που είναι ατελής, αμφίβολης συνταγματικότητας. 
      Γιατί ισχυρίζομαι ότι κινούμαστε με όρους ευθύνης; Γιατί από την πρώτη στιγμή, όπως είπα στην επιτροπή, η Κυβέρνηση προχώρησε σε πολύ συγκεκριμένες ενέργειες. Πρώτον, ανέστειλε όλες τις διοικητικές διαδικασίες ανταλλαγών οι οποίες ήταν σε εξέλιξη. Δεύτερον ανέπεμψε όλες τις σχετικές γνωμοδοτήσεις στο Γνωμοδοτικό Συμβούλιο Δημοσίων Κτημάτων προκειμένου αυτό να επανεξετάσει το σύνολο της υπόθεσης από μηδενική βάση λαμβάνοντας υπ’ όψιν και όσα αναφέρονταν στις εισαγγελικές παραγγελίες. Να επισημάνω εδώ ότι η εντολή η οποία δόθηκε στη Γενική Διεύθυνση Δημόσιας Περιουσίας Εθνικών Κληροδοτημάτων είναι η σύνθεση του γνωμοδοτικού συμβουλίου να είναι διαφορετικά από εκείνη που ήταν κατά την έκδοση των επίμαχων γνωμοδοτήσεων.
      Τρίτο βήμα, η Κυβέρνηση έδωσε εντολή σε όλες τις συναρμόδιες δημόσιες υπηρεσίες να διευκολύνουν το έργο της δικαιοσύνης παρέχοντας στους εισαγγελείς όλα τα στοιχεία που θα βοηθούσαν στην έρευνά τους. Τέταρτον, η Κυβέρνηση έδωσε εντολή στην Οικονομική Επιθεώρηση, η οποία αποτελεί υπηρεσία του Υπουργείου μας, να διενεργήσει κατά απόλυτη προτεραιότητα έλεγχο προκειμένου να διαπιστωθεί αν οι δύο εμπλεκόμενοι φορείς, η Κτηματική Εταιρεία του Δημοσίου και το Σώμα Ορκωτών Εκτιμητών, ενήργησαν εντός του νόμιμου πλαισίου λειτουργίας των και αν έβλαψαν ή όχι με τις πράξεις τους το δημόσιο συμφέρον. Εδώ πρέπει να τονίσω ότι υπήρξε μία αμφισβήτηση γι’ αυτό το θέμα, ότι ο έλεγχος που γίνεται από την Οικονομική Επιθεώρηση βρίσκεται σε εξέλιξη διενεργείται από τρεις οικονομικούς επιθεωρητές, υπάρχει συνδρομή από τέσσερις εφοριακούς υπαλλήλους, οι οποίοι είναι ειδικευμένοι στην εφορία κεφαλαίου και από δύο μηχανικούς της Γενικής Διεύθυνσης Δημόσιας Περιουσίας.
      Πέμπτο βήμα. Μετά από όλα αυτά και αφού προηγήθηκε ενδελεχής μελέτη αυτού του ιδιαίτερα σύνθετου νομικού προβλήματος, η Κυβέρνηση προχώρησε για λόγους δημοσίου συμφέροντος στην ανάκληση στο πλαίσιο βέβαια και των αρχών που έχει καθιερώσει διαχρονικά η νομολογία του Συμβουλίου Επικρατείας, των τριών υπουργικών αποφάσεων των ετών 1999, 2002 και 2003 με τις οποίες το ελληνικό δημόσιο δέχθηκε να μην προβάλει δικαιώματα κυριότητας για τη λίμνη Βιστωνίδα, για τις νησίδες της λίμνης Βιστωνίδας για τις παραλίμνιες και παρόχθιες εκτάσεις, με την αιτιολογία ότι αυτές οι εκτάσεις ανήκουν στη Μονή Βατοπεδίου.
      Μ’ αυτήν την απόφαση της 3ης Οκτωβρίου 2008 ανακλήθηκαν επίσης και τα σχετικά πρωτόκολλα παράδοσης και παραλαβής των ετών 2002 και 2003 με τα οποία ολοκληρώθηκε η παράδοση της νομής των συγκεκριμένων εκτάσεων στη Μονή Βατοπεδίου. Ποια είναι όμως η ιστορία των επίμαχων υπουργικών αποφάσεων; Θέλω να αναφερθώ σε αυτό όχι γιατί θέλω να υποκαταστήσω το ρόλο της Εξεταστικής Επιτροπής αλλά γιατί πρέπει να τεκμηριώσουμε νομικά τις δικές μας ενέργειες ως Κυβέρνηση. Το Γνωμοδοτικό Συμβούλιο Δημοσίων Κτημάτων και Ανταλλάξιμης Περιουσίας ασχολήθηκε αρχικά με το ζήτημα το 1998 και εξέδωσε την υπ’ αριθμ. 26/1998 γνωμοδότησή του σύμφωνα με την οποία το δημόσιο δεν δικαιούται να προβάλει δικαιώματα κυριότητας επί της νησίδας Αντα-Μπουρού, της λίμνης Βιστωνίδας γιατί αυτή η έκταση ανήκει στην Ιερά Μονή Βατοπεδίου.
      Με υπουργική απόφαση του 1999 του τότε Υφυπουργού κ. Δρυ η γνωμοδότηση αυτή έγινε αποδεκτή και η συγκεκριμένη υπουργική απόφαση σημειώθηκε στα βιβλία μεταγραφών του Υποθηκοφυλακείου Ξάνθης. Το γνωμοδοτικό συμβούλιο Δημοσίων Κτημάτων και Ανταλλάξιμης Περιουσίας ασχολήθηκε πάλι με το ζήτημα μετά από αίτησης της Μονής να της αναγνωριστεί η κυριότητα και σε άλλες εκτάσεις εμβαδού είκοσι πέντε χιλιάδων στρεμμάτων που αποτελούν παραλίμνιες εκτάσεις της λίμνης Βιστωνίδας καθώς και σε δύο άλλες νησίδες εντός της λίμνης. Πράγματι, εκδόθηκε άλλη γνωμοδότηση η 17/2002 με την οποία γνωμοδοτείται να μην προβληθούν δικαιώματα κυριότητας του δημοσίου στις τοπογραφημένες παραλίμνιες εκτάσεις εμβαδού είκοσι πέντε χιλιάδων στρεμμάτων και στις δύο νησίδες.
     Η γνωμοδότηση αυτή έγινε αποδεκτή με υπουργική απόφαση του 2002 από τον τότε αρμόδιο Υφυπουργό τον κ. Φωτιάδη, η οποία και αυτή με τη σειρά της μετεγγράφη στα βιβλία μετεγγραφών των Υποθηκοφυλακείων Ξάνθης και Ροδόπης. 
     Η Μονή Βατοπεδίου επανήλθε με αίτηση θεραπείας, ζητώντας να της αναγνωρισθεί η κυριότητα πέραν των παραλίμνιων εκτάσεων και στην ίδια τη λίμνη Βιστωνίδα, μαζί με τις όχθες της. Το Γνωμοδοτικό Συμβούλιο με άλλη γνωμοδότηση, με την 46/2002 γνωμοδότησε εκ νέου μη προβολής δικαιωμάτων του δημοσίου επί της λίμνης, όσης έκτασης και αν είχε η λίμνη  και επί των οχθών της. Και η γνωμοδότηση αυτή έγινε αποδεκτή από τον τότε πάλι αρμόδιο Υφυπουργό κ. Φωτιάδη με υπουργική απόφαση του 2003 και σημειώθηκε και αυτή στα βιβλία μετεγγραφών του Υποθηκοφυλακείου Ξάνθης. 
     Στη συνέχεια, μετά από αναφορά του προέδρου του Δικηγορικού Συλλόγου Ξάνθης για νεότερα στοιχεία, ο κ. Φωτιάδης έδωσε στις 30-10-2003 εντολή στο Γνωμοδοτικό Συμβούλιο να επανεξετάσει την υπόθεση. Και το τελευταίο με την 26/2004 γνωμοδότησή του, γνωμοδότησε ότι ελλείψει νεότερων στοιχείων δεν συντρέχει νόμιμος λόγος επανεξέτασης των προηγούμενων τριών γνωμοδοτήσεων. Η τελευταία αυτή γνωμοδότηση έγινε αποδεκτή με υπουργική απόφαση το 2004 από τον τότε αρμόδιο Υφυπουργό κ. Δούκα. Η απόφαση όμως αυτή δεν σημειώθηκε στα βιβλία μετεγγραφών του Υποθηκοφυλακείου Ξάνθης ή του Υποθηκοφυλακείου Ροδόπης, προφανώς διότι δεν δημιουργούσε νέα εμπράγματα δικαιώματα. 
     Η επανεισαγωγή, κυρίες και κύριοι συνάδελφοι, της υπόθεσης από τον κ. Φωτιάδη στο Γνωμοδοτικό Συμβούλιο του 2003, προκειμένου να γίνει η επανεξέτασή της, δεν ακύρωσε τις προηγούμενες υπουργικές αποφάσεις, ούτε προκάλεσε την ανάκληση των πρωτοκόλλων παράδοσης της λίμνης. Δεν μπορεί, λοιπόν, αυτή η επανεισαγωγή να χρησιμοποιείται από το ΠΑ.ΣΟ.Κ. ως άλλοθι. 
     Η μετεγγραφή των υπουργικών αποφάσεων που είχε ήδη προηγηθεί παρέμεινε σε ισχύ παρά την αποπομπή του θέματος στο Γνωμοδοτικό Συμβούλιο για επανεξέταση, με αποτέλεσμα αυτές οι υπουργικές αποφάσεις να αποτελούν το νομικό έρεισμα των ανταλλαγών. Ούτε βέβαια, όπως έχετε ισχυριστεί, η Μονή Βατοπεδίου προσέφυγε στα δικαστήρια εξαιτίας αυτής της αναπομπής. Είναι γνωστό ότι η Μονή άσκησε αναγνωριστική αγωγή κατά του ελληνικού δημοσίου ενώπιον του Πολυμελούς Πρωτοδικείου Ροδόπης στις 15-1-2003 ενώ ο τότε αρμόδιος Υφυπουργός κ. Φωτιάδης έδωσε εντολή για επανεξέταση της υπόθεσης στις 30-10.2003. 
     Είναι, επομένως, προφανές ότι φερόμενα δικαιώματα κυριότητας της Μονής Βατοπεδίου αναγνωρίστηκαν από το ελληνικό δημόσιο μόνο με τις υπουργικές αποφάσεις των ετών 1999-2002, 2003, γι’ αυτό και μόνο αυτές οι υπουργικές αποφάσεις σημειώθηκαν στα βιβλία μετεγγραφών. Η νομή μάλιστα, επαναλαμβάνω, των ακινήτων παραδόθηκε με τα πρωτόκολλα παράδοσης του 2002 και 2003. Οποιαδήποτε μεταγενέστερη υπουργική απόφαση, ή οποιαδήποτε άλλη διοικητική πράξη περί ανταλλαγής με ακίνητα του δημοσίου είχε παρακολουθηματικό χαρακτήρα, δεν δημιούργησε δικαιώματα κυριότητας υπέρ της Μονής και γι’ αυτό καμμία άλλη υπουργική απόφαση και διοικητική πράξη δεν μετεγγράφη στα βιβλία μετεγγραφών. 
     Εάν δεν ήταν οι υπουργικές αποφάσεις του 1999 2002, και 2003 που δημιούργησαν εμπράγματα δικαιώματα, αλλά η τελευταία υπουργική απόφαση του 2004 του κ. Δούκα, τότε γιατί εσείς οι ίδιοι κύριοι συνάδελφοι, στην πρόταση νόμου, την οποία συζητούμε, εισηγείσθε με τη συγκεκριμένη νομοθετική ρύθμιση την ακύρωση των υπουργικών αποφάσεων του 1999 2002 και 2003; 
     Πράγματι, εσείς οι ίδιοι, κύριοι συνάδελφοι του ΠΑ.ΣΟ.Κ., στην πρόταση νόμου προτείνετε την ανάκληση όλων των διοικητικών πράξεων που αφορούν άμεσα ή έμμεσα την αναγνώριση εμπράγματων δικαιωμάτων υπέρ της Μονής Βατοπεδίου, δηλαδή των αποφάσεων των δικών σας Υπουργών και όχι μόνο την ανάκληση της υπουργικής απόφασης του 2004. 
     Διαβάζω από την εισηγητική σας έκθεση: «Νομική και λογική προϋπόθεση της ανταλλαγής ήταν η αναγνώριση της κυριότητας της Μονής επί της λίμνης Βιστωνίδας. Άρα, ανακαλουμένης αυτής της διοικητικής αναγνώρισης» -δηλαδή των  υπουργικών αποφάσεων των δικών σας Υπουργών- «παύει να υπάρχει το ίδιο το δικαιοπρακτικό θεμέλιο της ανταλλαγής και η ίδια η νομική και πραγματική βάση των διοικητικών πράξεων που οδήγησαν στην ανταλλαγή». Αυτά δεν τα λέμε εμείς, αυτά τα λέτε εσείς στην εισηγητική έκθεση της πρότασης νόμου. 
     Μόνο οι αποφάσεις του 1999 2002 και 2003 αναγνώρισαν δικαιώματα κυριότητας στη Μονή. Αυτός είναι και ο λόγος για τον οποίο με την ανακλητική απόφαση του Οκτωβρίου του 2008 δεν ανακλήθηκε η απόφαση του 2004 του κ. Δούκα, αλλά όλες οι προηγούμενες. 
     Απαντώ, λοιπόν, ξεκάθαρα στην κριτική η οποία ασκείται σ' αυτό το ζήτημα. Δεν πρόκειται για νομική αστειότητα, όπως τη χαρακτήρισε ο κ. Βενιζέλος, δεν υπήρχε νομική αναγκαιότητα να ανακληθεί η υπουργική απόφαση του 2004. 
     Όπως ειπώθηκε προηγουμένως, στην αρχή της συζήτησης εδώ στην Αίθουσα της Βουλής, η Μονή Βατοπεδίου κατέφυγε στο Συμβούλιο της Επικρατείας πρόσφατα, πριν από λίγες μέρες και κατέθεσε αίτηση ακυρώσεως κατά της ανακλητικής απόφασης του Οκτωβρίου του 2008. 
     Αναρωτιέται, λοιπόν, κανείς, γιατί η Μονή επιδιώκει την ακύρωση αυτής της ανακλητικής απόφασης, εάν αυτή η ανακλητική απόφαση του Οκτωβρίου του 2008, η δική μας ανακλητική απόφαση, δεν δημιουργούσε έννομα αποτελέσματα εις βάρος της Μονής; Διότι η Μονή γνωρίζει πάρα πολύ καλά –και αυτό είναι καιρός να το αναγνωρίσετε και σεις, κυρίες και κύριοι συνάδελφοι του ΠΑ.ΣΟ.Κ.- ότι δεν ήταν η υπουργική απόφαση του κ. Δούκα που αναγνώρισε δικαιώματα στις επίμαχες εκτάσεις, αλλά οι υπουργικές του 1999-2002 και 2003. Αυτές οι αποφάσεις παρήγαγαν έννομες συνέπειες και αυτές μετεγγράφησαν στα υποθηκοφυλάκεια. Μάλιστα η Μονή στην αίτηση ακυρώσεως την οποία κατέθεσε ο κ. Βενιζέλος –και εδώ ο κ. Βενιζέλος δεν λέει την αλήθεια- δεν κάνει καμμία αναφορά στην υπουργική απόφαση του 2004. Εάν δημιουργούσε δικαιώματα υπέρ της Μονής αυτή η απόφαση του 2004, δεν θα αναφερόταν στην αίτηση ακυρώσεως στο Συμβούλιο της Επικρατείας  η Μονή, στην υπουργική απόφαση του 2004; 
     Έρχομαι τώρα πιο συγκεκριμένα στην πρόταση νόμου του ΠΑ.ΣΟ.Κ.. 
     Όπως είπατε και εσείς στην εισηγητική έκθεση το νομικό έρεισμα και το θεμέλιο όλων τω δικαιοπραξιών είτε αφορούν σε ανταλλαγές ακινήτων είτε εν συνεχεία σε αγοραπωλησίες και λοιπές δικαιοπραξίες σύστασης εμπράγματων δικαιωμάτων, ήταν οι υπουργικές αποφάσεις του 1999-2002 και 2003, με τις οποίες έγιναν δεκτές οι γνωμοδοτήσεις του Συμβουλίου Δημοσίων Κτημάτων. Από τη στιγμή, όμως, που οι αποφάσεις αυτές ανακλήθηκαν με την απόφαση του Οκτωβρίου του 2008, η απόφαση του Οκτωβρίου του 2008 μετεγγράφη στα Υποθηκοφυλακεία Ξάνθης και Κομοτηνής, δεν αντιλαμβάνομαι για ποιο λόγο μας εγκαλείτε, κύριοι του ΠΑ.ΣΟ.Κ.. 
     Με την ανάκληση των υπουργικών αποφάσεων του 1999-2002 και 2003, πρέπει να τονίσουμε ότι επηρεάζεται πλέον –προσέξτε εγώ δεν είπα ότι ακυρώνονται- και το κύρος των συμβολαίων ανταλλαγής. Και αυτό είναι ένα μήνυμα προς όσους έχουν τέτοια συμβόλαια. Επηρεάζεται μ’ αυτήν την ανακλητική απόφαση το κύρος των συμβολαίων ανταλλαγής, καθώς και των συμβολαίων περαιτέρω μεταβιβάσεως των ανταλλαγέντων ακινήτων από τη Μονή προς τρίτους αγοραστές, ακόμη και καλόπιστους. Είμαι πάρα πολύ προσεκτικός στις εκφράσεις, γιατί είναι συγκεκριμένοι νομικοί όροι. Επαναλαμβάνω ότι δεν ακυρώνονται αυτόματα τα συμβόλαια, αλλά επηρεάζεται το κύρος των συμβολαίων. 
     Η πρόταση, κυρίες και κύριοι συνάδελφοι, που συζητούμε σήμερα, επαναλαμβάνω αυτό που είπα και στην αρχική μου παρέμβαση, είναι πρόωρη, είναι πρόχειρη και είναι ανεπαρκής για την προστασία του δημοσίου συμφέροντος. Και εγώ ποτέ δεν είπα ότι η δική μου ανακλητική απόφαση επιλύει αυτόματα όλα τα προβλήματα. Για την ολοκληρωμένη και οριστική αντιμετώπιση του θέματος απαιτείται μελέτη των δεδομένων, νηφαλιότητα και  υπευθυνότητα, προκειμένου να ληφθούν οριστικές λύσεις με την πλέον πρόσφορη διαδικασία αντιμετώπισης του προβλήματος, όχι μόνο για τις χερσαίες και για τις παραλίμνιες, αλλά ακόμα και γι’ αυτή την ίδια τη \Λίμνη Βιστωνίδα. 
     Με την πρόταση νόμου του ΠΑ.ΣΟ.Κ. αντιμετωπίζεται για παράδειγμα με πολύ πρόχειρο και επιφανειακό τρόπο η ακύρωση των συμβολαιογραφικών πράξεων που έγιναν στη συνέχεια. Δεν γίνεται μνεία για διαφοροποίηση μεταξύ καλής και κακής πίστης του αποκτώντος τρίτου, αφού η πρόταση είναι αόριστη και ασαφής ως προς τα δικαιώματα των τρίτων που συναλλάχθηκαν όχι μόνο με τη Μονή, αλλά και με τους διαδόχους της Μονής. Ενδεικτικά στοιχεία της ατελούς προστασίας του δημοσίου με την πρόταση νόμου που προτείνετε, κύριοι συνάδελφοι του ΠΑ.ΣΟ.Κ., είναι και το γεγονός ότι δεν προβλέπεται η δυνατότητα του δημοσίου να υπεισέλθει εφόσον αυτό κριθεί προς το συμφέρον του, σε συμβάσεις της Μονής με αντικείμενο την ανέγερση οικοδομών με το σύστημα της αντιπαροχής. 
     Είναι προφανές ότι έχετε βιαστεί να καταθέσετε αυτή την πρόταση νόμου. Και έχετε βιαστεί για λόγους επικοινωνιακούς. Δεν κοιτάτε την ουσία. Διότι δεν μπορούν να κατοχυρωθούν πλήρως τα δικαιώματα του ελληνικού δημοσίου με τέτοιου τύπου ατελείς, βιαστικές και επιφανειακές νομοθετικές ρυθμίσεις και μάλιστα, όταν υπάρχουν σε εξέλιξη δίκες. 
     Είναι αυτονόητο, το έχουμε επισημάνει και το επαναλαμβάνω ακόμα μία φορά, ότι το ελληνικό δημόσιο θα επιδιώξει την απόδοση από τη Μονή και από κάθε τρίτο, των ακινήτων τόσο της λίμνης Βιστωνίδας, των νησίδων και των παραλίμνιων ή παρόχθιων εκτάσεων, όσο και εκείνων που ανταλλάχθηκαν με αυτά. Και θα το επιδιώξει αυτό και με την άσκηση σχετικών αγωγών ενώπιον των δικαστηρίων –αναφέρθηκε ο εισηγητής του ΛΑ.Ο.Σ. σ’ αυτό, ο κ. Πλεύρης, προηγουμένως- αλλά και με οποιονδήποτε άλλο τρόπο, πρόσφορο και λυσιτελή τρόπο, ακόμα συμπληρωματικά και με νομοθετική ρύθμιση εάν χρειαστεί. 
      Προκειμένου, όμως, να ρυθμιστεί το ζήτημα με οριστικό και ασφαλή τρόπο για τα συμφέροντα του ελληνικού δημοσίου, είναι αναγκαίο να ληφθούν και οι δικαστικές αποφάσεις, οι οποίες αναμένεται να εκδοθούν, διότι οι δικαστικές διαδικασίες βρίσκονται σε εξέλιξη. Το σκεπτικό της απόφασης του Πολυμελούς Πρωτοδικείου Ροδόπης θα αποτελέσει οδηγό για τη διοίκηση. Χρειάζεται να δείξουμε σεβασμό προς τη δικαστική εξουσία.
      Σήμερα μόλις, έγινε η καθαρογραφή της απόφασης του Πολυμελούς Πρωτοδικείου Ροδόπης και το περιεχόμενό του, το επίσημο περιεχόμενο της απόφασης, προς το παρόν το αγνοούμε. Επιπλέον, είναι σε εξέλιξη και η Εξεταστική Επιτροπή, αλλά και η εξέταση του θέματος από την ποινική διαδικασία. Ενδεχομένως να προκύψουν και από εκεί και άλλα χρήσιμα στοιχεία.
      Είναι ακόμη γνωστό ότι σε λίγες μέρες, στις 11 Δεκεμβρίου του 2008, εκδικάζονται ενώπιον του Πολυμελούς Πρωτοδικείου Ξάνθης αγωγές ιδιωτών, δήμων και φορέων της περιοχής, με τις οποίες ζητείται, μεταξύ των άλλων, να αναγνωριστεί ότι τα επίδικα ακίνητα ανήκουν στο δημόσιο και όχι στη Μονή, καθώς επίσης και η ακυρότητα των συμβολαίων ανταλλαγής αυτών των ακινήτων.
      Όπως ανέφερα ήδη στην Επιτροπή Οικονομικών, όταν συζητήθηκε η πρόταση νόμου, στις 14 Νοεμβρίου του 2008, η Ολομέλεια του Νομικού Συμβουλίου του Κράτους γνωμοδότησε για το ποια πρέπει να είναι η τηρητέα πορεία του εναγόμενου ελληνικού δημοσίου στις δίκες αυτές, με δεδομένο ότι τώρα πλέον υπάρχει η ανακλητική απόφαση του Οκτωβρίου του 2008.
      Η Ολομέλεια, λοιπόν, του Νομικού Συμβουλίου αποφάνθηκε ότι πρέπει το ελληνικό δημόσιο να καταθέσει προτάσεις. Αλλάζει, δηλαδή, πλέον, μετά την ανακλητική απόφαση του Οκτωβρίου του 2008, η στάση του ελληνικού δημοσίου. Η Ολομέλεια, λοιπόν, γνωμοδότησε ότι πρέπει το ελληνικό δημόσιο να καταθέσει προτάσεις στις οποίες να επικαλείται και να αποδεικνύει την κυριότητά του επί των επίδικων εκτάσεων.
      Αυτή η γνώμη του Νομικού Συμβουλίου εφαρμόζεται. Ήδη στις 18 Νοεμβρίου, ενέκρινα το επίμαχο πρακτικό του Νομικού Συμβουλίου του Κράτους και οι προτάσεις του ελληνικού δημοσίου που κατοχυρώνουν και προστατεύουν τα δικαιώματά του έχουν ήδη κατατεθεί.
      Καταθέτω στα Πρακτικά και την αποδοχή της γνωμοδότησης που έγινε πριν από λίγες ημέρες της oλομέλειας του Νομικού Συμβουλίου του Κράτους, που καθορίζει πλέον την πορεία που ακολουθεί το δημόσιο σε όλες τις δίκες από εδώ και πέρα που θα είναι σε εξέλιξη για το θέμα της Μονής Βατοπεδίου.
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά την προαναφερθείσα αποδοχή της γνωμοδότησης, η οποία έχει ως εξής:
      (Να μπουν οι σελίδες 158, 159, 160)
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ένα λεπτό, κύριε Πρόεδρε.
      Τελειώνοντας, κυρίες και κύριοι συνάδελφοι, επαναλαμβάνω ότι η πρόταση νόμου του ΠΑ.ΣΟ.Κ. αντιμετωπίζει με προχειρότητα το πρόβλημα το οποίο έχει δημιουργηθεί σε βάρος του ελληνικού δημοσίου και η ανεπάρκειά της μπορεί να θέσει ακόμα και σε κίνδυνο το δημόσιο συμφέρον. Η πρόταση του ΠΑ.ΣΟ.Κ. δεν μπορεί να γίνει αποδεκτή. Οι διατάξεις που εισηγείται το ΠΑ.ΣΟ.Κ. θα μπορούσαν να εγείρουν προβλήματα αντισυνταγματικότητας, τα οποία θα οδηγούσαν σε νομικές εμπλοκές και σε διοικητικές καθυστερήσεις. Πρόκειται για μία παρελκυστική τακτική μετάθεσης ευθυνών.
      Με την ανακλητική απόφαση του Οκτωβρίου του 2008 -που, επαναλαμβάνω, είναι το πρώτο και σημαντικό βήμα και δεν επιλύει οριστικά το πρόβλημα- και το δημόσιο συμφέρον προστατεύεται σε αυτήν τη φάση άμεσα και αποτελεσματικά και αποφεύγονται πρόχειρες και πρόωρες νομοθετικές πρωτοβουλίες, που δεν μπορούν αυτήν τη στιγμή να προβλέψουν επαρκή λύση για κάθε πτυχή αυτού του περίπλοκου νομικού προβλήματος.
      Προσέξτε, κυρίες και κύριοι συνάδελφοι, το χειρότερο που θα μπορούσε να συμβεί στην παρούσα φάση θα ήταν να νομίσουμε ότι λύσαμε το πρόβλημα με μία κακή νομοθετική ρύθμιση, με μία νομοθετική ρύθμιση που θα οδηγήσει σε ανασφάλεια δικαίου. Νομοθετική πρωτοβουλία θα αναληφθεί, εφόσον αυτό καταστεί αναγκαίο στην πορεία και θα αναληφθεί, με βάση τις εξελίξεις και κυρίως, θα αναληφθεί στην κατεύθυνση της επιτάχυνσης των διοικητικών και διαδικαστικών διαδικασιών. Είμαστε σε επαγρύπνηση. Αποκλειστικό μας μέλημα είναι η διασφάλιση των δικαιωμάτων του δημοσίου, η διασφάλιση του δημοσίου συμφέροντος.
      Σας ευχαριστώ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι πέντε μαθητές και μαθήτριες και τέσσερις συνοδοί-δάσκαλοι από το 6ο Δημοτικό Σχολείο Βόλου.
      Η Βουλή τους καλωσορίζει και εγώ προσωπικά, ως Βουλευτής Μαγνησίας.
(Χειροκροτήματα από όλες τις πτέρυγες της Βουλής)
      Είναι γεγονός ότι ο κ. Βελόπουλος έχει ζητήσει το λόγο προ πολλού. Όμως, η κοινοβουλευτική τάξη υπαγορεύει να μιλήσει ο Κοινοβουλευτικός Εκπρόσωπος του ΠΑ.ΣΟ.Κ., της Αξιωματικής Αντιπολιτεύσεως και στη συνέχεια ο κ. Παναγιωτόπουλος. Αν εκείνοι επιμένουν -και ο κ. Πάγκαλος ιδιαίτερα- δεν γίνεται διαφορετικά. Μόνο με συναίνεση των δύο Κοινοβουλευτικών μπορείτε να το κάνετε αυτό.
      Κύριε Πάγκαλε, έχετε το λόγο ή να τον δώσω στον κ. Βελόπουλο;
      ΘΕΟΔΩΡΟΣ ΠΑΓΚΑΛΟΣ: Έχουμε και άλλα πράγματα να κάνουμε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ελάτε, κύριε Πάγκαλε, έχετε το λόγο.
      ΘΕΟΔΩΡΟΣ ΠΑΓΚΑΛΟΣ: Όπως ξέρετε, συνεδριάζουν και επιτροπές…
      ΠΡΟΕΔΡΕΥΩΝ (Γεώργιος Σούρλας): Το ξέρουμε, κύριε Πάγκαλε. Είναι βαρύ το πρόγραμμα και αδικούν όσοι λένε ότι στη Βουλή ελάχιστοι βρίσκονται στην Αίθουσα. Αυτή τη στιγμή, περισσότεροι από εκατό Βουλευτές είναι στις επιτροπές.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, κυρίες και κύριοι συνάδελφοι, το σκάνδαλο της Μονής Βατοπεδίου και των ακινήτων που διεκινήθησαν μεταξύ του δημοσίου και της μονής αυτής, χαρακτηρίζεται από πολλούς παρατηρητές, που δεν ανήκουν πάντα στην Αντιπολίτευση, ως το σοβαρότερο οικονομικό και κοινωνικό σκάνδαλο της εποχής μετά την απελευθέρωση της χώρας, μετά τον πόλεμο, δηλαδή.
      Δεν είναι μόνο το τεράστιο μέγεθος των συναλλαγών, η περιπλοκότητά τους και η ικανότητα που επέδειξαν οι κακοποιοί περί την υπόθεση αυτή. Είναι και η σύνθετη μορφή του σκανδάλου, το γεγονός, δηλαδή, ότι δεν αφήνει καμμιά πτυχή της κοινωνικής και της δημόσιας μας ζωής ανεπηρέαστη. Δημιουργεί σοβαρό πρόβλημα για την Κυβέρνηση -προφανώς και για το κυβερνητικό κόμμα- και αυτό το διαπιστώνουμε και στο κλίμα που επικρατεί σήμερα στους κόλπους του. Οι θέσεις που υιοθέτησαν σημαντικότατα στελέχη, όπως ο κ. Μεϊμαράκης και ο κ. Σπηλιωτόπουλος, διαπιστώνουν ότι υπάρχουν πολιτικά προβλήματα, πολιτικές ευθύνες. Όταν το λέμε εμείς, δημιουργούμε αντιδράσεις που προκαλούν θεατρικές εξάρσεις, όπως της προλαλησάσης συναδέλφου κ. Φεβρωνίας Πατριανάκου, η οποία μας έφερε εδώ ως καταγγελία εναντίον μας το γεγονός ότι κάποιος Βουλευτής άφησε ανοικτό το θέμα να υπάρχει συντονιστικός ρόλος του Πρωθυπουργού. Και το θεώρησε αυτό βεβήλωση και μέγα αδίκημα, ως εάν ο Πρωθυπουργός εν τη χώρα να είναι υπεράνω της κοινοβουλευτικής κριτικής ή της οποιασδήποτε άλλης μορφής κριτικής.
      Ό,τι μπορεί να λεχθεί για τον οποιονδήποτε από εμάς, ό,τι μπορεί να λεχθεί για οποιονδήποτε πολίτη, βεβαίως, μπορεί να λεχθεί και για τον Πρωθυπουργό. Και η υποχρέωση οποιουδήποτε πολίτη να είναι έντιμος και να φαίνεται έντιμος είναι δεκαπλασία για μας και εκατονταπλασία για τον Πρωθυπουργό.
      Έχουμε, λοιπόν, την ατμόσφαιρα της κρίσης. Ακόμα, χαρακτηριστικό είναι ότι από τους είκοσι έξι ομιλητές δύο μόνο γενναίοι εθελοντές υπεράσπισαν τις κυβερνητικές θέσεις και οι άλλοι σιώπησαν και βεβαίως δεν είναι και παρόντες. Και παράλληλα έχουμε μία εξέλιξη επί το πολύ χειρότερον από τη συζήτηση αυτή που γίνεται αυτή τη στιγμή και τη μορφή που πήρε. Διότι εδώ, με τη στάση και τα επιχειρήματα αυτών που μίλησαν εκ μέρους της Συμπολιτεύσεως και κυρίως από τη στάση και από τα επιχειρήματα του κυρίου Υπουργού, προκύπτει σαφώς η πρόθεση της Κυβερνήσεως όχι να αποφύγει τις ευθύνες που, εν πάση περιπτώσει, υπάρχουν και μοιραία θα τις αναλάβει ό,τι και να κάνει -διότι ο κομματικός πατριωτισμός δεν μπορεί να επιβάλλει σε οποιοδήποτε κόμμα σε δύσκολες στιγμές τέτοιου είδους τη σιγή. Υπάρχει πρόθεση να συνεχίσει να εξελίσσεται ανενόχλητο το σκάνδαλο, να συνεχίσουν να διακινούνται ακίνητα, να συνεχίσουν οι οικονομικές και επιχειρηματικές πρωτοβουλίες αυτών που ωφελήθησαν από το σκάνδαλο, να συνεχίσουν να κινούνται ποσά σε off-shore και εθνικές εταιρείες. Ανενόχλητοι, δηλαδή, υπό την κάλυψη και με τη συνεργασία της Κυβερνήσεως, να συνεχίζουν να κερδοσκοπούν οι ρασοφόροι και μη, απατεώνες και κακοποιοί, οι οποίοι επέπεσαν επί της δημοσίας περιουσίας.
      Αυτό είναι το συμπέρασμα αυτής της συζήτησης. Διότι, όπως είπε πολύ προσφιλώς ο πρώτος ομιλητής από την πλευρά μας, συνάδελφος Βαγγέλης Βενιζέλος, το σκάνδαλο συνεχίζεται.
      Αυτήν τη στιγμή που μιλάμε, σε γιαπιά των απατεώνων, ή όσων ωφελήθησαν από αυτούς, εργάζονται εργάτες και χτίζουν κτήρια, διεξάγονται εργασίες αξιοποίησης των  ακινήτων, περιφράσσονται ακίνητα και κυρίως διακινούνται ποσά σε λογαριασμούς που ακόμα μέχρι αυτή τη στιγμή δεν έχει γίνει γνωστό τι ακριβώς περιέχουν. Αυτοί οι λογαριασμοί που εδόθη η εντολή να ανοιχτούν από τη δικαιοσύνη, είναι απλώς το ορεκτικό στην όλη ιστορία. Οι μεγάλοι, βαριοί λογαριασμοί, είναι ο λογαριασμός της «ΡΑΣΑΝΤΕΛ»,  και οι λογαριασμοί βασικών προσώπων που ενέχονται, βασικών διασυνδέσεων. 
      Τι να μας πει τώρα ο κύριος Υπουργός, ότι  εμείς, λέει, μπήκαμε σε μία λεπτομερειακή συζήτηση. Δεν ωφελεί πια αυτή η τακτική, κυρίως γιατί έχει γίνει και γνωστή. Κάθε φορά που αντιμετωπίζετε ένα πρόβλημα, το  μεταθέτετε στο μέλλον, το πνίγετε στις λεπτομέρειες, το εντάσσεται σε χρονοβόρες διαδικασίες και προσπαθείτε να αποφύγετε τις ευθύνες. Το ίδιο κάνατε και με τις υποκλοπές. Είδε όλος ο ελληνικός λαός τον κ. Βουλγαράκη να δείχνει ένα τετράγωνο εντός του οποίου βρίσκεται το Μέγαρο  Μουσικής, το Στρατιωτικό Νοσοκομείο, η Μονή Πετράκη και η Αμερικανική Πρεσβεία και να μας λέει ότι εδώ γίνονταν οι υποκλοπές και μετά δεν μάθαμε τίποτα περί αυτού. 
      Έχουμε, λοιπόν, το δικαίωμα να υποψιαζόμαστε για τις υποκλοπές εξίσου την Αρχιεπισκοπή, το Στρατιωτικό Νοσοκομείο και το Μέγαρο Μουσικής. Δεν λέω ότι το θέμα είναι εύκολο, και δεν λέω ότι αυτό είναι ένα θέμα επί του οποίου πρέπει να κάνουμε πλειοδοσία. Αλλά επιτέλους είναι δυνατόν να αφήνετε τα πράγματα έτσι;
      Το ίδιο με τα ομόλογα, το ίδιο με τους «κουμπάρους», το ίδιο  με όλα τα θέματα. Υποχώρηση με μικρά τακτικά βήματα, καπνογόνα, σύννεφο κουρνιαχτού, μετάθεση της ουσίας σε άλλα θέματα ασήμαντα. 
      Ακούστε, κυρίες και κύριοι της Συμπολιτεύσεως, όσοι ήσαστε εδώ: Πράγματι υπάρχει ευθύνη για τους χειρισμούς ορισμένων υπουργείων στην κυβέρνηση του ΠΑ.ΣΟ.Κ πριν το 2003. Και αν θέλετε να αναζητηθεί η ευθύνη αυτή, εμείς θα είμαστε πρόθυμοι να την  αναζητήσουμε με όποια μορφή εσείς επιθυμείτε. Αλλά δεν μπορείτε να εξαφανίσετε το γεγονός ότι με πρωτοβουλία των ιδίων αυτών που εσείς κατηγορείτε σήμερα με τόση ελαφρότητα και με τόση έλλειψη συνειδήσεως και σοβαρότητας, με δική τους πρωτοβουλία είχαμε οδηγηθεί στη διαδικασία αμφισβήτησης όλων  των αποφάσεων που είχαν ληφθεί προηγούμενα και ότι υπάρχει και  η απόφαση της δικαιοσύνης, για την οποία άκουσα τον κύριο  Υπουργό να λέει ότι «έχω εμπιστοσύνη στη  δικαιοσύνη, διότι καθαρογράφεται η απόφαση».
      Μα, κύριε Υπουργέ, έχετε εμπιστοσύνη στη δικαιοσύνη που κάνει τέσσερα χρόνια να καθαρογράψει μία απόφαση υπέρ του δημοσίου και κάνει τέσσερις ώρες να δώσει όλα τα πιστοποιητικά που χρειάζονται οι απατεώνες καλόγεροι και  όλοι οι συνεργοί τους; Έχετε εμπιστοσύνη στη δικαιοσύνη, όπου οι ίδιοι δικαστικοί λειτουργοί στέλνονται αυτή τη στιγμή σε διαδικασίες καταλογισμού ευθυνών; 
      Τι  εμπιστοσύνη έχετε; Έχετε εμπιστοσύνη στη γνωστή δικαστική λειτουργό, η οποία συμμετέχει στην όλη επιχείρηση;
      Θέλω να σας  πω κάτι εντελώς προσωπικό: Είχα την ατυχία να απωλέσω πέρυσι τον πατέρα μου και μια θεία μου. Και είχα την τύχη ως εκ τούτου να κληρονομήσω κάτι. Ακόμα μέχρι σήμερα βασανίζομαι σε εφορίες, κτηματολόγια, γραφεία διάφορα, επιτροπές. Ολοι γνωρίζετε γιατί μιλάω. 
       Θέλετε να μας πείτε, κύριε Υπουργέ, ότι η μαγική επίλυση εντός ολίγων εικοσιτετραώρων όλων των τυπικών θεμάτων που αφορούσανε τη Μονή Βατοπεδίου γινόταν χωρίς κεντρική κατεύθυνση, χωρίς κεντρικό σχεδιασμό; ‘Ότι ξαφνικά από άκρη σε άκρη της χώρας οι εκατοντάδες υποθέσεις και εκατοντάδες δημόσιοι υπάλληλοι σήκωναν υπερήφανα το κεφάλι τους και λέγανε τώρα θα δουλέψω με φανατισμό, με ταχύτητα, με έμπνευση και θα βρω λύσεις. Και εύρισκαν λύσεις για όλα τα θέματα. Και προχωρούσαν ακάθεκτοι οι απατεώνες να καταβροχθίσουν το δημόσιο πλούτου. 
      Θέλετε να μας πείσετε ότι αυτό έγινε τυχαία; Μιλάμε για εκατοντάδες περιπτώσεις. Θέλετε να μας πείσετε ότι είχε κάποια μαγική ράβδο ο Εφραίμ και δι’ αυτής  από το μακρινό Άγιο ‘Ορος έστελνε εμπνεύσεις δίκην Αγίου Πνεύματος και στρατεύοντο οι δημόσιοι υπάλληλοι στην υπόθεση της απάτης;
      Δεν βλέπετε τα αδικήματα; Δεν βλέπετε την απιστία. Αφήστε τη λίμνη εάν είναι λίμνη, λιμνοθάλασσα, αν είναι ρηχά τα νερά, τι ψάρια έχει κ.λπ. 
      Πώς δικαιολογείτε την πώληση από την Κρατική Υπηρεσία του Δημοσίου; Προφανώς με έγκριση του Υπουργού Οικονομικών.
      Θέλετε να σας πω και κάτι άλλο; Αν ο Πρωθυπουργός για τόσα μεγάλα ποσά δεν ενημερώνετο από τον Υπουργό Οικονομικών, τότε τι σοι Πρωθυπουργός είναι αυτός; Άρα  πρέπει να υπάρχει και έγκριση του Πρωθυπουργού. Πώς δικαιολογείτε την πώληση μπιρ παρά  μιας βασικής κρατικής υποδομής; Πώς δικαιολογείτε την αλλαγή στρατηγικής πλεύσεως της Κυβέρνησης, η οποία  είναι έτοιμη και έχει  προετοιμάσει, ακόμα και σχέδια μετακόμισης για το Υπουργείο Κοινωνικής Πρόνοιας και Απασχόλησης και ξαφνικά αλλάζει γνώμη και το αφήνει ελεύθερο το ακίνητο και μέσα σε λίγους μήνες με ένα εξωφρενικά χαμηλό ποσό το αγοράζουν και το μεταπουλούν και δημιουργούνται κέρδη δεκάδων εκατομμυρίων και δημιουργείται εκεί πέρα ιδιωτικό νοσοκομείο και είναι παρόντες όλοι στη διαδικασία από την αρχή μέχρι το τέλος οι κομματικοί σας παράγοντες, οι απατεώνες του Αγίου Όρους και οι συνεργοί τους. 
      Θέλετε να σας πω και κάτι άλλο –και θα τελειώσω μ' αυτό, κύριε Πρόεδρε.
      Το Υπουργείο Εξωτερικών έχει στενή σχέση με τον Πατριάρχη. Είναι φυσικό αυτό, γιατί είναι ένας μεγάλος θεσμός του Ελληνισμού. Ο Πατριάρχης δεν κάνει προφανώς –και κανείς δεν αποπειράθηκε ποτέ να του πει- αυτά που θα μπορούσε να του πει κάποιος Υπουργός Εξωτερικών της Ελλάδας. Φαντάζομαι όμως ότι ακούει τον Υπουργό Εξωτερικών της Ελλάδας.
      Ο Εφραίμ δεν βρέθηκε τυχαία στο Άγιο Όρος. Βρέθηκε με ευθύνη του Πατριαρχείου, εστάλη από το Πατριαρχείο. Πείτε στη συνάδελφό σας επί των Εξωτερικών, στην κ. Μπακογιάννη, όπως τον έστειλαν να τον πάρουν. Εννοώ να τον πάρουν από την άποψη της δυνατότητας άσκησης επιρροής, της δυνατότητας να κινείται ως αναγνωρισμένος παράγων της δημόσιας  ζωής, να τον καταργήσουν δηλαδή από ηγούμενο του μοναστηρίου και να παραδώσουν το μοναστήρι σε άλλους εντίμους μοναχούς, ώστε να μη μας προσβάλλει εδώ μέσα στην ίδια την έδρα του Κοινοβουλίου, να μη μπορεί να προσβάλλει τον ελληνικό λαό, αρνούμενος να απαντήσει στις ερωτήσεις σας, όπως όλοι όσοι μετέχετε σε αυτή την Επιτροπή διαπιστώσατε. 
      Κύριε Υπουργέ, εμείς δεν είχαμε καμμιά αντιπολιτευτική διάθεση μ’ αυτήν την πρόταση νόμου. Αυτό εξάλλου είναι εμφανές. Αποδείξτε μας ποια μπορούσε να είναι η αντιπολιτευτική μας πρόταση. Αντίθετα, αφαιρούσαμε επιχειρήματα από τον εαυτό μας αν εσείς το δεχόσαστε. Δυστυχώς έχω την υποψία ότι τα πράγματα είναι τόσο μπερδεμένα, ώστε κάποιοι κρατάνε κάποιους –ίσως όχι εσάς προσωπικά- και η Κυβέρνηση δεν μπορεί ανεξάρτητη να δει, ποιο είναι το συμφέρον του τόπου, αυτό από καιρό το έχει εγκαταλείψει, αλλά ποιο είναι το δικό της συμφέρον. Αυτό δεν μπορεί πια να δει αυτή η Κυβέρνηση και γι’ αυτό πρέπει να φύγει το συντομότερο δυνατόν. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πάγκαλο. 
      Έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 28 Νοεμβρίου 2008, το οποίο έχει ως εξής:
      A. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (‘Aρθρα 129 παράγραφος 2 και 3, 130 παράγραφοι 2 και 3 του Κανονισμού της Βουλής)
        1.- Η με αριθμό 313/10/25-11-2008 επίκαιρη ερώτηση του Προέδρου του Πανελληνίου Σοσιαλιστικού Κινήματος κ. Γεωργίου Παπανδρέου προς τον Πρωθυπουργό, σχετικά με το Εθνικό Σύστημα Υγείας κ.λπ..
       2.- Η με αριθμό 326/25-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τον Υπουργό Οικονομίας και Οικονομικών, σχετικά με την πώληση του εργοστασίου της Βιομηχανίας Φωσφορικών Λιπασμάτων στην Καβάλα κ.λπ..
       3.- Η με αριθμό 314/11/25-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Πρωθυπουργό, σχετικά με την πώληση της Ολυμπιακής Αεροπορίας, την ιδιωτικοποίηση λιμένων της χώρας κ.λπ..
       4.- Η με αριθμό 318/12/25-11-2008 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με τη λήψη μέτρων για την αντιμετώπιση της αυξανόμενης εισροής παράνομων μεταναστών στην Ελλάδα κ.λπ.. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Aρθρο 130 παράγραφοι 2 και 3 του Κανονισμού της Βουλής)
       1.- Η με αριθμό 311/25-11-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Θεόδωρου Πάγκαλου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την περιουσία των ασφαλιστικών ταμείων κ.λπ..
        2.- Η με αριθμό 325/25-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Δικαιοσύνης, σχετικά με την ίδρυση Εφετείου στη Μυτιλήνη κ.λπ..
        3.- Η με αριθμό 317/25-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την επιστροφή δεδουλευμένων από εργαζομένους στο Αττικό Νοσοκομείο κ.λπ..
         4.- Η με αριθμό 322/25-11-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Οικονομίας και Οικονομικών, σχετικά με τις διαφημιστικές καταχωρήσεις του Υπουργείου για τον προϋπολογισμό του 2009 κ.λπ.. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος. 
       ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, εδώ και κάμποσο καιρό ο δημόσιος βίος της χώρας ταλαιπωρείται από μία δύσοσμη και σκοτεινή υπόθεση. Είναι αυτή η περιβόητη υπόθεση του Βατοπεδίου. Η έρευνα που διεξάγεται τόσο από την αρμόδια Εξεταστική Επιτροπή της Βουλής όσο και από την τακτική δικαιοσύνη, ιδιαιτέρως στα πλαίσια των εργασιών της αρμόδιας Εξεταστικής Επιτροπής της Βουλής, ανέδειξε, δυστυχώς, και την εμπλοκή στην υπόθεση αυτή στοιχείων του υποκόσμου, πράγμα που έκανε πιο βαριά τη δυσοσμία και πιο βαθύ το σκοτάδι, το οποίο χαρακτηρίζει την υπόθεση αυτή.
      Η κοινή γνώμη παρακολουθεί αμήχανη, κατάπληκτη και έντονα ενοχλημένη να εμφανίζονται υπεράκτιες εταιρείες μοναστηριών και να εκτίθεται κατά βάναυσο και πρωτοφανή τρόπο ο μοναστικός βίος χιλίων ετών, δέκα αιώνων, του Αγίου Όρους. 
      Σκανδαλίζεται ο θρησκευόμενος και μη θρησκευόμενος ελληνικός πληθυσμός, όταν αντί για στοιχεία του μοναστικού βίου, στοιχεία της μοναστικής πολιτείας, κρίσιμα, εκ των ων ουκ άνευ –όπως είναι ο αναχωρητισμός, ο ασκητισμός, η εγκατάλειψη εγκοσμίων καταστάσεων και πειρασμών- παρουσιάζεται εικόνα των πιο χυδαίων και κυνικών στοιχείων που επικρατούν στο άγριο μέρος της ιδιωτικής οικονομίας και η εικόνα αυτή να μεταφέρεται σε ένα μοναστήρι. 
      Η πολιτεία, η Κυβέρνηση, η Νέα Δημοκρατία, ο πολιτικός κόσμος αποφασίσαμε από κοινού με την υπερψήφιση της πρωτοβουλίας της Νέας Δημοκρατίας και του Πρωθυπουργού Κώστα Καραμανλή για τη συγκρότηση Εξεταστικής Επιτροπής της Βουλής να ξεκαθαρίσουμε το θέμα, σύμφωνα με τις αρμοδιότητες που έχουμε από το Σύνταγμα και από τον Κανονισμό της Βουλής και αφορούν τη διερεύνηση της όποιας πιθανής ή απίθανης ανάμειξης πολιτικών προσώπων.
      Η διαδικασία ενώπιον της Εξεταστικής προχωρεί με ταχύτατους ρυθμούς, θα έλεγα, με πρωτοφανείς ρυθμούς –έχω την τιμή να συμμετέχω σ’ αυτή τη διαδικασία- υπό την προεδρία ενός άξιου κοινοβουλευτικού, και διατελέσαντος εισαγγελέως στο παρελθόν, του κ. Χρήστου Μαρκογιαννάκη και με τη συμβολή συναδέλφων Βουλευτών όλων ανεξαιρέτως των κομμάτων που εκπροσωπούνται διά των Βουλευτών τους και συμμετέχουν στην Εξεταστική Επιτροπή. 
      Κλήτευση και εξέταση μαρτύρων σε χρόνο ρεκόρ, εξαντλητική διαδικασία ερωτήσεων και έρευνας της υπόθεσης προς κάθε κατεύθυνση. 
      Θέλω να ξεκαθαρίσω ότι η Κυβέρνηση δεν έχει να φοβηθεί τίποτα. Ίσα-ίσα, η Κυβέρνηση θέλει το ταχύτερο δυνατόν να ξεκαθαριστεί αυτή η υπόθεση. Είδα το πρωί να ξενίζονται ορισμένοι συνάδελφοι του ΠΑ.ΣΟ.Κ. για τον τόνο, με τον οποίο μίλησε η συνάδελφος κ. Πατριανάκου. 
      Ο τόνος αυτός ήταν όχι μόνο αποδεκτός, αλλά και αναμενόμενος, διότι αισθανόμαστε αλγεινά όλοι, ο Καραμανλής, η Κυβέρνηση, οι συνάδελφοι Βουλευτές της Νέας Δημοκρατίας, όταν βλέπουμε επί τόσους μήνες να διασύρεται αδίκως μια παράταξη και ορισμένοι, οι οποίοι θα έπρεπε να απολογηθούν για σφάλματα του χθες, να μετατρέπονται σε δημοσίους κατηγόρους και εισαγγελείς και να κουνάνε απειλητικά προς τη Νέα Δημοκρατία το δείκτη του χεριού τους. 
      Όπως και να το κάνουμε –είτε το θέλει το ΠΑ.ΣΟ.Κ. είτε όχι- η βάση της υπόθεσης, η πραγματική και νομική βάση για τα όσα έγιναν, δημιουργήθηκε κατά τα έτη 1999, 2002 και 2003. Είτε θέλει το ΠΑ.ΣΟ.Κ. είτε δεν θέλει, αυτή είναι η πικρή αλήθεια. 
      Αν δεν είχε παραδοθεί η νομή και η κυριότητα της λίμνης –έγινε μάλιστα και μεταγραφή του σχετικού πρωτοκόλλου παράδοσης παραλαβής που συνιστά διοικητική πράξη- αν δεν είχε ολοκληρωθεί, λοιπόν, η νομική διαδικασία για την παράδοση της νομής και της κυριότητος, αν δεν είχε ολοκληρωθεί και διά της μεταγραφής, δεν θα είχε η μονή την πραγματική αλλά και τη νομική βάση να πράξει ό,τι έπραξε στη συνέχεια. 
      Το πρωτόκολλο παράδοσης παραλαβής, το οποίο υπεγράφη από τον εκπροσωπούντα το δημόσιο, υπάλληλο της Κτηματικής Εταιρείας Ξάνθης, και τον εκπρόσωπο της μονής, μπόρεσα ήδη να το παρουσιάσω στην Ολομέλεια κατά τη συζήτηση της προτάσεως για τη συγκρότηση Εξεταστικής Επιτροπής. 
      Έχει ένα περιεχόμενο ντροπής! Παραδίδεται –λέει- στη μονή ο χώρος και με ό,τι άλλο μπορεί να περιλαμβάνει. Ακούστε! «Με ό,τι άλλο μπορεί να περιλαμβάνει»! Πήγαμε πίσω στα χρόνια της οθωμανικής κατοχής. «Πέτα την πέτρα και όπου φθάσει η πέτρα!» και ταυτόχρονα μη δυναμένου του ελληνικού δημοσίου να προβάλλει οποιαδήποτε ένσταση ή αντίρρηση. 
      Αυτά τα λέει το πρωτόκολλο παράδοσης και παραλαβής. Είναι αυτό το οποίο στη συνέχεια μεταγράφηκε και ολοκληρώθηκε έτσι η παράδοσης της νομής και κυριότητος της μονής και των παροχθίων περιοχών από το κράτος στη μονή. 
      Αυτά που λέγονται ότι υπήρξε αναπομπή ή οφείλονται σε κακά νομικά ή οφείλονται σε ηθελημένη προσπάθεια του ΠΑ.ΣΟ.Κ. συσκότισης και σύγχυσης των πραγματικών περιστατικών και της υπόθεσης εν συνόλω. 
      Γιατί το λέω αυτό; Διότι στο ΠΑ.ΣΟ.Κ., όπως και στις άλλες πτέρυγες της Βουλής, υπάρχουν διακεκριμένοι νομικοί. Και ένας πρωτοετής φοιτητής της Νομικής γνωρίζει ότι αναπομπή γνωμοδότησης σημαίνει επανεξέταση. Δεν δημιουργεί έννομες συνέπειες ικανές να άρουν και να ανατρέψουν την παράδοση της νομής και της κυριότητας, η οποία ολοκληρώθηκε και με τη μεταγραφή της διοικητικής πράξεως της παράδοσης και παραλαβής. 
      Αναπομπή ίσον επανεξέταση και όχι ανάκληση. Να, λοιπόν, ποιο είναι το σφάλμα των Υπουργών του ΠΑ.ΣΟ.Κ.! Αναπομπή για επανεξέταση σημαίνει, αν θέλετε, μια διαδικασία εντυπώσεων ή εν πάση περιπτώσει μια διαδικασία, η οποία δεν παράγει έννομα αποτελέσματα. Δεν ανατρέπει αυτά που δημιουργήθηκαν προηγουμένως με αποφάσεις, με υπογραφές, με μεταγραφές των διοικητικών πράξεων. Έπρεπε να γίνει ανάκληση και όχι αναπομπή και επανεξέταση. Και ανάκληση δεν έγινε! 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Όταν, λοιπόν, ήρθε η Νέα Δημοκρατία στην εξουσία, το θέμα από πλευράς μονής και κράτους είχε τελειώσει. Αυτήν την κατάσταση παρέλαβε η Νέα Δημοκρατία. 
      Τώρα, θα μου πείτε «εδώ δεν έγινε τίποτα;». Αυτό ψάχνουμε. Τι έγινε και πριν, τι έγινε και μετά, διότι είναι αλήθεια ότι υπάρχουν νομικοί σύμβουλοι του κράτους, όπως –για παράδειγμα- ο κ. Διονυσόπουλος, ο οποίος έκανε δύο γνωμοδοτήσεις επί ΠΑ.ΣΟ.Κ. και δύο γνωμοδοτήσεις επί Νέας Δημοκρατίας. Κοινός παρανομαστής; Όλες αναφανδόν υπέρ της μονής!
      Ψάχνουμε να δούμε τι, πώς και γιατί! Θέλετε να υποθέσουμε ότι και τους Υπουργούς και Υφυπουργούς του ΠΑ.ΣΟ.Κ. ή τους ανωτάτους λειτουργούς του δημοσίου ή του Νομικού Συμβουλίου του Κράτους και επί των ημερών της δικής σας διακυβέρνησης, δηλαδή της διακυβέρνησης του ΠΑ.ΣΟ.Κ., τους κατεύθυνε η αόρατη δύναμη της Ρηγίλλης; Ούτως ειπείν, είχε συγκροτήσει ο Καραμανλής στην αντιπολίτευση μια «κυβέρνηση του βουνού» και διέτασσε κρυφίως εκεί τους δικούς σας λειτουργούς και τους Υπουργούς και τους Υφυπουργούς σας, που είχαν υπαχθεί εθελουσίως σ’ αυτή την αόρατη δύναμη, για να πράξουν αυτά που έπραξαν; 
     Για το τι έγινε μετά, το ψάχνουμε και αυτό. Θα χυθεί άπλετο φως προς κάθε κατεύθυνση. Άλλωστε είναι βαρύτατο το περιεχόμενο του εγγράφου με το οποίο ζήτησε να ξεκινήσει η προκαταρκτική εξέταση ο Εισαγγελεύς του Αρείου Πάγου κ. Σανιδάς, ανασύροντας την υπόθεση αυτή από το αρχείο. Και κάνω μια παρένθεση, διότι ο κ. Σανιδάς έχει ακούσει τα μύρια όσα από τους Βουλευτές του ΠΑ.ΣΟ.Κ.. Τι εγκάθετο της Νέας Δημοκρατίας τον είπαν, τι εντολοδόχο του Καραμανλή και της Κυβέρνησης και του Υπουργού Δικαιοσύνης. Και ξεχνάτε ότι αν αυτή η υπόθεση επαναδρομολογήθηκε και ανασύρθηκε από το αρχείο, ήταν γιατί υπήρξε η πρωτοβουλία του κ. Σανιδά. Αυτή είναι η αλήθεια.
     Άρα και η δικαιοσύνη λειτουργεί, γιατί πριν από λίγο εκτοξεύτηκαν μύδροι σε βάρος της δικαιοσύνης και αν η Εξεταστική Επιτροπή δρομολόγησε τις δικές της αρμοδιότητες και πρωτοβουλίες είναι γιατί ο εισαγγελέας του Αρείου Πάγου επαναδρομολόγησε την ποινική διερεύνηση της όλης υπόθεσης.
     Τελειώνοντας θέλω να πω ότι η πρόταση του ΠΑ.ΣΟ.Κ. περισσότερο εξυπηρετεί εντυπώσεις και όχι την ουσία, γιατί την ουσία της υπόθεσης υπηρετεί η δράση και υπηρετούν οι πρωτοβουλίες της Κυβέρνησης. Ακούσατε πριν τι είπε ο αρμόδιος Υπουργός κ. Μπέζας. Αυτή είναι ξεκάθαρη βούληση της Κυβέρνησης. Προχωρήσαμε με συγκεκριμένες αποφάσεις που κατοχυρώνουν το δημόσιο συμφέρον. Αν χρειαστεί θα υπάρξει και νόμος.
     Σε ό,τι αφορά τις πρόχειρες και επιπόλαιες προσεγγίσεις και επιτρέψτε μου να πω και τις ανεύθυνες προσεγγίσεις, μέσα από τις οποίες επιχειρούν ορισμένοι να αγγίξουν τον Πρωθυπουργό, θέλω να ξεκαθαρίσω κατά τον πλέον κατηγορηματικό, απόλυτο και υπεύθυνο τρόπο. Κυρίες και κύριοι συνάδελφοι του ΠΑ.ΣΟ.Κ., αφήστε απέξω τον Καραμανλή απ’ αυτήν την υπόθεση. Δεν έχει καμμία σχέση με την υπόθεση. Προσφέρετε τις χείριστες υπηρεσίες στο πολιτικό σύστημα, στη δημοκρατία, στον ελληνικό λαό, στο δημόσιο συμφέρον, όταν γίνεται προσπάθεια δι’ υπαινιγμών ή δια χειροκροτημάτων –εμμέσων αλλά σαφών στην εξεταστική επιτροπή- να ενθαρρυνθούν μάρτυρες ή να γίνει ένεση αξιοπιστίας στα όσα είπαν. Μόλις μπήκαν στην επιτροπή μάρτυρες, είχαν το άγχος, μόλις κάθισαν στην καρέκλα του κλητευθέντος μάρτυρος να πουν το όνομα, «Καραμανλής» όπως η κυρία Σωτηροπούλου και έσπευσαν αμέσως μετά στελέχη του ΠΑ.ΣΟ.Κ. να πουν αξιόπιστη την μαρτυρία, αξιόπιστη την μάρτυρα την κ. Σωτηροπούλου. Και δεν πέρασαν λίγες ώρες για να καταρρεύσουν όλα αυτά και να αποδειχτεί εμπλοκή του υποκόσμου και μάλιστα στις πιο χυδαίες και κυνικές εκφάνσεις του. ΄
     Κατά συνέπεια αφήστε τον Καραμανλή στην άκρη. Ελάτε να αποφορτίσουμε αυτή την υπόθεση από μικροκομματικές και μικροπολιτικές σκοπιμότητες και να βρούμε την αλήθεια μέχρι το τέλος. Θα τη βρούμε την αλήθεια γιατί ο ελληνικός λαός τον οποίο καλούμε όλοι να σφίξει περισσότερο το ζωνάρι σε στιγμές διεθνούς οικονομικής κρίσης, αποστρέφεται την εικόνα εκείνων, που ενώ είχαν ορκιστεί στις αξίες και τα ιδανικά του μοναχισμού, είχαν καταντήσει ένα ιστορικό μοναστήρι της Αθωνικής Πολιτείας, την πιο χυδαία και κυνική έκφραση του καπιταλισμού και προφανώς το ετοίμαζαν για να εξυπηρετήσουν άλλου είδους σκοπιμότητες και προσωπικές τους στρατηγικές,έως  να το βάλουν και στα διεθνή χρηματιστήρια.
     Αυτό το αίσχος και αυτή η ντροπή θα τελειώσει και η έρευνα θα προχωρήσει μέχρι το τέλος.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Αναστάσιος Νεράντζης): Ο κ. Βελόπουλος έχει το λόγο.
     ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, θα ξεκινήσω την ομιλία μου με μία ρήση του μακαρίτη Ωνάση. Έλεγε «όταν δεν μπορείς να κάνεις μια δουλειά, ρίξτο στα  νομικά και θα βρεις λύση». Η Κυβέρνηση έτσι κάνει. Το ρίχνει στα νομικά, ο νόμος τάδε για να τελειώσουμε την ιστορία και να μπερδέψουμε τον κόσμο. Δεν λύνεται το θέμα με νομικίστικα τρικ. Και το λέω διότι απλά  ως νέος Βουλευτής δεν νιώθω την ανάγκη να απολογηθώ για κανένα λάθος νομικό οποιουδήποτε νομικού συμβούλου, οποιουδήποτε φορέα όσο ψηλά και αν βρίσκεται. Λάθη νομικά έγιναν, αστοχίες αν θέλετε υπάρχουν, το ζητούμενο είναι ότι στην Ελλάδα ακούμε μια ζωή για σκάνδαλα, αλλά, όμως, κύριε Παναγιωτόπουλε, κανείς δεν πλήρωσε. Είμαστε η μοναδική χώρα που εσμός των σκανδάλων από το 1974 και εντεύθεν υπάρχει αλλά ουδείς κλήθηκε να απολογηθεί και να πληρώσει. Και οι δημοσκοπήσεις το δείχνουν. Δεν πείθουμε. Βλέπετε δεν λέω δεν πείθετε ή δεν πείθει το ΠΑ.ΣΟ.Κ., λέω δεν πείθουμε. Αυτό πρέπει να σας τρομάζει περισσότερο ότι δεν πείθετε τον ελληνικό λαό. Ό,τι και να λέμε εδώ ο ελληνικός λαός δεν πείθεται γιατί ουδέποτε πλήρωσε κάποιος για την αβλεψία, αστοχία ή οποιαδήποτε άλλη τακτική που εφήρμοσε και μειώθηκε το χρήμα του ελληνικού λαού ή αν θέλετε εκτέθηκε η πολιτική από τους πολιτικούς και τις επιλογές τους. 
     Το θέμα, λοιπόν, δεν είναι αν θα γίνει εξεταστική ή προανακριτική. Το θέμα είναι αν θα μπει κάποιος φυλακή. Μπορεί να ακούγεται ακραίο αυτό, αλλά κάποια στιγμή πρέπει να πληρώσει. Με ευχολόγια, υμνολόγια τύπου Εφραίμ «το ψάχνουμε, το διερευνούμε, θα το βρούμε, θα κοιτάξουμε» δεν λύνεται το ζήτημα. Ψιθυρίζεται προσφάτως και θέμα πολιτικών ευθυνών. Εγώ δεν τις καταλαβαίνω τις πολιτικές ευθύνες, ίσως γιατί είμαι νέο παιδί σε ηλικία ή νέος πολιτικός. Τι θα πει πολιτική ευθύνη; Θα πει ότι αν βρεθούν οι ευθύνες δεν θα τους ξανακατεβάσετε στις εκλογές τους κυρίους αυτούς; Θα το κάνετε αυτό; Αν δηλαδή εμπλέκονται άνθρωποι του ΠΑ.ΣΟ.Κ. ή της Νέας Δημοκρατίας δεσμεύεστε να μην τους κατεβάσετε στις επόμενες εκλογές; Διότι αυτό είναι πολιτική ευθύνη, αλλιώς δεν υπάρχει πολιτική ευθύνη. 
     Άρα, λοιπόν, ούτε ποινικές ευθύνες επί των σκανδάλων έχουμε γιατί απλά δεν τιμωρείται κανείς εδώ και δεκαετίες ούτε πολιτική ευθύνη υπάρχει διότι πολύ απλά δεν δεσμεύεται το κόμμα σας ή το ΠΑ.ΣΟ.Κ. αν τυχόν υπάρχουν εμπλεκόμενοι ότι δεν θα τους ξαναδούμε πάλι υποψηφίους. 
     Θεωρώ, λοιπόν, εδώ ότι υπάρχει μια προσπάθεια σαν της σουπιάς που αφήνει μελάνι για να ξεφύγουμε από το πρόβλημα.
     Νόμος περί ευθύνης Υπουργών. Και το λέω αυτό γιατί μιλάμε για ευθύνες. Ας τον αλλάξουμε. Δεν είναι νόμος αυτός. Είναι νόμος περί «ανευθύνης» Υπουργών. Ας τον αλλάξουμε έστω και διακομματικά. Να κάνουμε μια επιλογή που θα αναδείξει και θα καταδείξει ότι το Κοινοβούλιο έχει τη βούληση, έχει την πρόθεση να αναδείξει τις ευθύνες όπου και αν βρίσκονται. 
     Το μεγαλύτερο έγκλημα είναι το 1996 κύριε Παναγιωτόπουλε. Ήταν εθνικό πάρκο η Βιστωνίδα. Ξέρετε τι σημαίνει εθνικό πάρκο από το ΄96; Είχε αποφασιστεί να γίνει εθνικό πάρκο με τη Συνθήκη της Ραμψάρ. Άρα δεν μπορούσε να παραχωρηθεί τίποτα. Περίμεναν επί τριετία, δεν ενέκριναν το προεδρικό διάταγμα επί ΠΑ.ΣΟ.Κ. και ήλθε λίγους μήνες πριν εκπνεύσει η ημερομηνία και έγινε αυτή η ιστορία με τον κ. Δρυ. Δηλαδή φαίνεται. Ούτε αυτό ως επιχείρημα χρησιμοποιείται και εδώ φαίνεται αν θέλετε ως ένα βαθμό ότι υπάρχει μια περίεργη στάση από τη Νέα Δημοκρατία  συνυπευθυνότητας. Δηλαδή φταίει ο ένας, φταίει ο άλλος φταίνε και οι δυο. Αυτή είναι η πραγματικότητα. 
     Όσον αφορά τον Εφραίμ είναι κράτος εν κράτει κύριε Παναγιωτόπουλε. Και το λέω και στον κ. Πάγκαλο διότι έκανε μια πολύ εύστοχη παρατήρηση για τον Πατριάρχη. Ο Εφραίμ είναι κράτος εν κράτει και μπορώ να σας το αποδείξω. Δημιουργήθηκε πρόβλημα με τη Ρωσία γιατί ξήλωνε Ρώσους μοναχούς και έβαζε Ουκρανούς κύριε Παναγιωτόπουλε. Τολμάει να το πει κανείς αυτό εδώ μέσα; Δημιουργήθηκε πρόβλημα με τη Ρωσία. Δημιουργήθηκε πρόβλημα διότι ξήλωνε τους Ρώσους μοναχούς από τα μοναστήρια και έβαζε δικούς του. Ξήλωνε τη Μονή Εσφιγμένου. Πίσω από τη Μονή Εσφιγμένου και το διωγμό κάποιων εκεί μέσα ακραίων κύκλων ήταν ο Εφραίμ. 
     ΑΠΟΣΤΟΛΟΣ ΚΑΚΛΑΜΑΝΗΣ: Ας τον αφήσουμε τον Πατριάρχη. Το Πατριαρχείο είναι σε κατάσταση πολιορκίας.
     ΚΥΡΙΑΚΟΣ ΒΕΛΟΠΟΥΛΟΣ: Αυτό σας λέω. Από ποιον όμως; 
     ΠΡΟΕΔΡΕΥΩΝ (Αναστάσιος Νεράντζης): Να μην απευθύνεσθε προσωπικά σε κανέναν παρακαλώ.   
     ΚΥΡΙΑΚΟΣ ΒΕΛΟΠΟΥΛΟΣ: Και θα πω κάτι πολύ σημαντικό. Έχει γίνει ποτέ αποτίμηση των θησαυρών του Αγίου Όρους; Ξέρουμε τι έχει μέσα το Άγιον Όρος; Πώς λοιπόν έναν Εφραίμ τον οποίο τον λέμε ότι είναι απατεώνας –και έχει δίκιο ο κ. Πάγκαλος όταν λέει ότι συμπεριφέρεται σαν απατεώνας- πώς τον αφήνουμε να φυλάει τους θησαυρούς του Αγίου Όρους στο μοναστήρι. Έχει τεράστιες περιουσίες, όχι μόνο ακίνητη αλλά και κινητή περιουσία η Μονή Βατοπεδίου. 
     Ούτε αυτό ελέγξατε. Γι’ αυτό σας λέω ότι υπάρχει πρόβλημα. Οι μεν δήθεν αναπέμψατε. Οι δε δήθεν παραπλανηθήκατε. Τελείωσαν τα ψέματα. Και οι δύο έχετε ευθύνη, αυτή είναι η πραγματικότητα.
     Θα μου πείτε, επίσης, κυρίες και κύριοι συνάδελφοι –και αυτό μου φάνηκε περίεργο- είναι δυνατόν ένα κράτος να μην έχει δικούς του δικηγόρους και τοπογράφους; Είναι δυνατόν η ώρα δώδεκα το βράδυ να δίνουν σε οποιοδήποτε υπεύθυνο της Κ.Ε.Δ. χαρτιά να τα υπογράφει γιατί δεν υπήρχε τοπογράφος και έβαζε ο Εφραίμ τοπογράφο και δικηγόρο δικό του; Μπορεί να θεωρηθεί ως σοβαρό αυτό το κράτος; Άρα, λοιπόν, δεν είναι απλά τα πράγματα, είναι πολυσύνθετα. 
     Θα ήθελα να πω και το μεγάλο πρόβλημα της Νέας Δημοκρατίας. Φθάνετε στο σημείο να κρύβετε επί χρόνια μια δικαστική απόφαση. Κρύψατε από τον Ιούλιο του 2004 μία απόφαση η οποία τελείωνε το θέμα της Βιστωνίδας. Έλεγε η απόφαση αυτή ότι η μονή δεν έχει αποκτήσει τίποτα από τη Βιστωνίδα . Ήταν κρυμμένο, θαμμένο. Το είχατε κρυμμένο. Άρα, κάτι θέλατε να κρύψετε. Βγάλτε μια υπουργική απόφαση σήμερα –φωνάξτε τον κ. Αλογοσκούφη- κύριε Υπουργέ. Αφού την κρύβατε. Αφού υπάρχει δικαστική απόφαση γιατί βγάζετε την υπουργική απόφαση; Η απόφαση του δικαστηρίου είναι πάνω από την υπουργική. Επικοινωνιακά λειτουργείτε, αυτή είναι η αλήθεια. Κάτι, λοιπόν, θέλατε να κρύψετε. Είναι οι πομπές σας, είναι τα λάθη σας τα οποία φαίνονται καθημερινά. 
     Θα πω και στον κ.  Πάγκαλο, με τον οποίο συμφωνώ απόλυτα, ότι είναι ένα από τα μεγαλύτερα σκάνδαλα το θέμα του Βατοπεδίου. Είναι σκάνδαλο για πολλούς λόγους, είναι και οικονομικό και πολιτικό, μπαίνει μέσα και η εκκλησία, είναι μια συνολική εμπλοκή όλων των εξουσιών. Σκάνδαλα υπήρξαν πολλά αλλά σκάνδαλο τέτοιας σημασίας δεν υπάρχει, γιατί έχει να κάνει με συγκεκριμένες μορφές εξουσίας. Είναι η εκκλησία, είναι η πολιτική, είναι η δικαιοσύνη. Όλοι μπλέκονται και διαπλέκονται, γιατί έχετε μερίδιο ευθύνης εσείς, γιατί είσαστε άτολμοι και ανίκανοι να δώσετε τη λύση. Φθάσαμε στο σημείο ένας τηλεοπτικός σταθμός ο «ALPHA» να κάνει επί ένα μήνα προπαγάνδα για τους δικούς του λόγους –δεν με ενδιαφέρει τώρα- αλλά μετά το βρήκαμε μπροστά μας. 
     Πρέπει, λοιπόν, να δούμε τα θέματα σοβαρότερα και πρέπει να αποδείξετε, κύριε Υπουργέ, ότι είσαστε καθαροί γιατί μέχρι σήμερα δεν φαίνεται από τις εξελίξεις ότι είσαστε καθαροί ως Κυβέρνηση. Έχετε και τα δικά σας ανομήματα και αμαρτήματα στην υπόθεση αυτή. 
     Θα υπενθυμίσω στον κ. Πάγκαλο ότι σκάνδαλα παρεμφερή υπήρχαν πολλά: Εξοπλισμοί. Και να θυμίσω κάποιους από το ΠΑ.ΣΟ.Κ. που έλεγαν «κάποτε, κάποιους από εμάς δεν μας ήξερε ούτε ο θυρωρός της πολυκατοικίας». Και τους έμαθαν από τον Ανδρέα Παπανδρέου και σήμερα μένουν στην Πεντέλη, στην Εκάλη, στην Κηφισιά. Άρα και αυτός ο πλουτισμός είναι σκανδαλώδεις στα μάτια των πολιτών.
      Άρα –και έρχομαι στο ουσιαστικό, στο αντικειμενικό- αν δεν δώσουμε εμείς την έξωθεν καλή  μαρτυρία δεν πρόκειται ποτέ να πειστεί ο ελληνικός λαός γι’ αυτά που συζητάμε εδώ μέσα.
     Κύριε Υπουργέ, ειλικρινά εσείς είσαστε ικανοποιημένος με την μέχρι τούδε εξέλιξη του θέματος; Είσαστε ικανοποιημένος με το ότι οι Υπουργοί συνυπέγραφαν αποφάσεις οι οποίες εκθέτουν σήμερα την Κυβέρνησή σας; Και θεωρείτε ότι αυτοί οι Υπουργοί, ερήμην της αοράτου αρχής, έβαζαν τις υπογραφές τους; Γιατί την υπογραφή σου δεν την βάζεις όπου νάναι. Υπάρχει μία λαϊκή ρήση την οποία δεν χρησιμοποιώ εδώ μέσα. Την υπογραφή προσέχεις που τη βάζεις. Δεν μπορεί η αόρατος αρχή να μην υπάρχει. Υπάρχει αόρατος αρχή και πρέπει να δούμε ποια είναι αυτή, για να αποδειχθεί ότι είσαστε καθαροί. 
     Θα ήθελα να πάω σε ένα θέμα και θα σας αποδείξω για ακόμα μια φορά ότι δυστυχώς ο πολίτης είναι δυσαρεστημένος με όλους μας. Ακούσαμε τον κ. Μπαρόζο να λέει το εξής αμίμητο –κύριε Υπουργέ, είσαστε Υπουργός Οικονομίας- ότι η Ελλάδα είναι χρεοκοπημένη. Έχουμε το σκάνδαλο του Βατοπεδίου αλλά το κυριότερο πρόβλημα των πολιτών είναι να αποδοθούν οι ουσιαστικές ευθύνες, αλλά να βρεθεί και λύση στο οικονομικό του πρόβλημα. Ως Υπουργός Οικονομίας είσαστε ικανοποιημένος από την εξέλιξη της οικονομίας μας; Είναι αδιανόητο, εκατομμύρια να πηγαίνουν σε ρασοφόρους, να οικονομάνε με real estate η «ΡΑΣΑΝΤΕΛ» και κάθε «ΡΑΣΑΝΤΕΛ» και ο ελληνικός λαός να πένεται. Και βέβαια η χρεοκόπηση του ελληνικού κράτους δεν οφείλεται μόνο σε εσάς. Εσείς απλά είσαστε ανίκανοι να κάνετε την επανίδρυση. Το μόνο  που επανιδρύσατε είναι το ΠΑ.ΣΟ.Κ. Το πετύχατε, συγχαρητήρια. Το κράτος το επανιδρύσατε; 
     Ο κ. Μπαρόζο το είπε ευθαρσώς: είσαστε χρεοκοπημένοι μέχρι το λαιμό. Ποιος φταίει για την χρεοκοπία της ελληνικής οικονομίας; Φταίω εγώ; Φταίνε οι συνάδελφοί μου που δεν ήταν ποτέ Υπουργοί; Φταίνε οι κυβερνήσεις που πέρασαν και οι Υπουργοί που εδώ έλεγαν ότι όλα πάνε καλά αλλά η Ελλάδα χρεοκοπημένη χώρα είναι σήμερα. Σταματήστε, λοιπόν, «να βαφτίζετε το κρέας, ψάρι» και την ήττα, νίκη. Το κάνετε συχνά αυτό και θα το πω ακόμα μια φορά. Όπως βαφτίζετε το ξεπούλημα του λιμανιού στους Κινέζους ως αποκρατικοποίηση. Είσαστε ειδικοί σ’ αυτό. Ποια αποκρατικοποίηση; Ξεπούλημα είναι. Κινέζικα λιμάνια, Άραβες, το Κατάρ παίρνει την αεροπορική εταιρεία, Γερμανοί τον Ο.Τ.Ε. Αφήστε και  κάτι στους Έλληνες ρε παιδιά, αφήστε κάτι στα παιδιά μας, στο αύριο του τόπου μας. Όλα ξεπουλιούνται; 
     Κάποια στιγμή αυτή η κατρακύλα πρέπει να σταματήσει. Εάν δεν την σταματήσετε εσείς θα την σταματήσει ο ελληνικός λαός που θα σας στείλει πολύ γρήγορα στην Αντιπολίτευση έτσι όπως πηγαίνετε. Το λέω εδώ και μήνες και το τονίζω γιατί είσαστε πολύ απλά σε λάθος μονοπάτι και λάθος δρόμο.
     Εγώ δεν θα μιλήσω για τον κ. Παπακωνσταντίνου, τον εκπρόσωπο Τύπου του ΠΑ.ΣΟ.Κ., ούτε θα πω για το περιβόητο DVD. Δεν θα «βαφτώ», κύριε Υπουργέ. Θα πω, όμως, κάτι στο ΠΑ.ΣΟ.Κ.. Κύριοι συνάδελφοι, του ΠΑ.ΣΟ.Κ., μπορώ να προσκομίσω πληθώρα στοιχείων και φωτογραφιών κορυφαίων Υπουργών σας που τη δεκαετία του ΄90 με το ξέπλυμα του χρήματος που έκανε και με τον κ. Σαχπατζίδη που  φωτογραφιζόταν. Μπορώ να προσκομίσω στοιχεία που δείχνουν ότι ο κύριος αυτός …
     ΘΕΟΔΩΡΟΣ ΠΑΓΚΑΛΟΣ:….(δεν ακούστηκε).
     ΚΥΡΙΑΚΟΣ ΒΕΛΟΠΟΥΛΟΣ: Ναι, κύριε Πάγκαλε, επιτρέψτε μου και θα σας το πω. Όχι εσείς. Προς Θεού! Αλλά υπάρχουν κορυφαία στελέχη Υπουργοί του ΠΑ.ΣΟ.Κ.. οι οποίοι διαγωνίζονταν με τον κ. Σαχπατζίδης αν θα βγουν την καλύτερη φωτογραφία. Είναι γνωστό ότι η οικογένεια Σαχπατζίδη ανήκει στο ΠΑ.ΣΟ.Κ. και ότι πολλοί εκ των κυρίων συνεργατών του ήταν «πράσινοι».
     ΙΩΑΝΝΗΣ ΑΜΟΙΡΙΔΗΣ: …(δεν ακούστηκε).
     ΚΥΡΙΑΚΟΣ ΒΕΛΟΠΟΥΛΟΣ: Είναι γνωστό, κύριε Αμοιρίδη ότι Υπουργοί τον πίεσαν να αγοράσει τις εφημερίδες «ΜΑΚΕΔΟΝΙΑ» και «ΘΕΣΣΑΛΟΝΙΚΗ». Γι’ αυτό λέω ότι οι άνθρωποι εδώ είναι και ανενημέρωτοι και δεν ξέρουν…
     ΙΩΑΝΝΗΣ ΑΜΟΙΡΙΔΗΣ: …(δεν ακούστηκε).
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Αμοιρίδη, μη διακόπτετε.
      ΚΥΡΙΑΚΟΣ ΒΕΛΟΠΟΥΛΟΣ: Θα τα ακούσετε, κύριε Αμοιρίδη. Είναι γνωστό ότι ο κ. Σαχπατζίδης που ξεπλένει χρήμα του Εφραίμ και της παρέας του είχε σχέση με το ΠΑ.ΣΟ.Κ.. Αλλά από εδώ είναι μπλεγμένοι και αυτοί. Δεν μιλάει κανείς. «Ομερτά»! Εμείς στο «Σάχη» της Κατερίνης δεν σκύβουμε κεφάλι γιατί είτε παραπλανημένοι είτε μαγεμένοι είσαστε μέχρι το λαιμό και οι δύο βουτηγμένοι στην ιστορία του Βατοπεδίου. Και αν θέλουμε να δείξουμε καλή διάθεση για την επίλυση του προβλήματος υπάρχει μία λύση. Ποια είναι  η λύση αυτή; Δεσμευτείτε τα δύο μεγάλα κόμματα –και εύχομαι να μην βρεθεί μπλεγμένος-  Υπουργός ή πρώην Υπουργός αν αποδειχθεί ότι είναι εμπλεκόμενος με πολιτική ευθύνη, δεν θα τον κατεβάσετε στο επόμενο ψηφοδέλτιο. Αυτή είναι πρόταση για τη Νέα Δημοκρατία γιατί είναι τρεις κορυφαίοι Υπουργοί της αναμεμειγμένοι. Μην τους κατεβάζετε για να σας πιστέψουν. Αλλιώς θεωρώ ότι πλανάστε, πλάνην οικτρά. 
      ΠΡΟΕΔΡΕΥΩΝ (Αναστάσιος Νεράντζης): Ο Πρόεδρος κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μόλις πριν κατέλθει από το Βήμα ο κύριος συνάδελφος είχατε μία ακόμη απόδειξη των αποτελεσμάτων μιας επιχείρησης συγκάλυψης αυτού του σκανδάλου, αποπληροφόρησης της κοινής γνώμης, διάχυσης ευθυνών, διάχυσης εντυπώσεων που έχει κέντρο από το οποίο έχει αναπτυχθεί ένα ολόκληρο στρατηγικό σχέδιο. Ο ελληνικός λαός δεν μπορεί να παρακολουθήσει όλες αυτές τις προσπάθειες να πετάει η Κυβέρνηση την μπάλα έξω από το γήπεδο. Αυτό κάνει στην υπόθεση αυτή. 
      Και όλοι μας τοποθετούμαστε, νοιώθουμε υποχρεωμένοι να απαντήσουμε ή να τονίσουμε πράγματα που έχουν να κάνουν με αυτήν την προσπάθεια της Κυβέρνησης και φοβούμαι ότι έτσι την ενισχύουμε.
      Αγαπητέ συνάδελφε, κύριε Βελόπουλε, είπατε περί κάποιου Σαχπατζίδη. Ο κ. Αμοιρίδης σας διέκοψε και σας είπε ότι ο εν λόγω «πράσινος» -όλοι δηλώνουν «πράσινοι» ή «γαλάζιοι» κατά καιρούς για τα συμφέροντά τους- στην Κατερίνη υπεστήριξε τον υποψήφιο δήμαρχο της Νέας Δημοκρατίας.
      ΚΥΡΙΑΚΟΣ ΒΕΛΟΠΟΥΛΟΣ: Αυτό το λέει, ο κ. Αμοιρίδης.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ, δεν θα σας πω ότι ψεύδεστε. Προς Θεού δεν λέω αυτό. Λέω ότι εδώ στην Αίθουσα και έξω από την Αίθουσα αυτή γινόμαστε οι ίδιοι θύματα αυτής της διάχυσης που είναι σκοπούμενη από το συγκεκριμένο κέντρο το οποίο σχεδίασε και το τεράστιο αυτό σκάνδαλο.
	Κύριε Πρόεδρε, είμαι κι εγώ ένα απ’ αυτά τα θύματα. Άλλα είπα χθες εδώ στη Βουλή και άλλα εμφανίστηκαν σε κανάλια και στον ημερήσιο Τύπο σήμερα. Και υποχρεώνομαι να δώσω μια ανακοίνωση, όπου επαναλαμβάνω λέξη προς λέξη τι είπα. Διότι επιτέλους πού θα πάει αυτή η ιστορία, που προφανώς, προφανέστατα, αν ήταν υπόθεση ενός Υπουργού, αν ήταν υπόθεση κάποιων υπηρεσιακών παραγόντων, αν δεν ήταν υπόθεση κάποιων απατεώνων με ή χωρίς ράσα, δεν θα είχε κανένα πρόβλημα ο κύριος Πρωθυπουργός να οδηγεί τη χώρα σ’ αυτή τη «θάλασσα» λάσπης, απαξίωσης του δημόσιου βίου, για να επιβεβαιώνουμε εμείς οι ίδιοι, όπως είπε πριν ο συνάδελφος, ότι δεν μας εμπιστεύεται πια ο ελληνικός λαός; Είναι λάθος.
        Ο ελληνικός λαός εμπιστεύεται ή δεν εμπιστεύεται  πρόσωπα και πράξεις όταν εξατομικεύονται κι όχι όταν γενικεύουμε, όπως έκανε η Νέα Δημοκρατία επί πολλά χρόνια. Αλλά όταν είχε την πλειοψηφία σ’ αυτό το Σώμα, αν και προκλήθηκε και προσωπικά ο κ. Καραμανλής από τον ομιλούντα, από τον Πρόεδρο του ΠΑ.ΣΟ.Κ., από πολλούς Βουλευτές του ΠΑ.ΣΟ.Κ., δεν συγκρότησε ούτε εξεταστικές, ούτε ανακριτικές επιτροπές που ζητούσε από το 1977 μέχρι το 2004, για να δούμε αν και ποια ήσαν σκάνδαλα, αν και ποιοι έχουν ή είχαν ευθύνες. Και μόνο έλλειψη συνείδησης του κακού που έχει επινεχθεί στη χώρα, στο κοινωνικό μας πολίτευμα, μπορεί να δικαιολογήσει τέτοια πολιτική συμπεριφορά. 
      Κύριε Πρόεδρε, είναι δυνατόν να υπάρχει σε μια σύγχρονη δημοκρατία Πρωθυπουργός που ενώ κατά το νόμο του Υπουργικού Συμβουλίου ενημερώνεται, εποπτεύει, συντονίζει τους Υπουργούς, είτε ο ίδιος είτε μέσω αμέσων συνεργατών του, είναι δυνατόν να το δεχτούμε αυτό, ότι δηλαδή δεν έχει πολιτική ευθύνη ο Πρωθυπουργός για ό,τι σήμερα μαστίζει αυτή τη  χώρα κι αντί να είναι έτοιμη η ελληνική κοινωνία να ξεπεράσει και τη βαθιά οικονομική κρίση που με την πολιτική αυτής της Κυβέρνησης έχει επέλθει και ό,τι δεινό απειλεί τη χώρα, εξαντλούμεθα στη συγκάλυψη ευθυνών που προφανώς δεν είναι δευτερευόντων παραγόντων; Ας τελειώσει πια αυτό το θέατρο!
	Κύριε Πρόεδρε, για να πραγματωθεί αυτή η λεηλασία σε βάρος δημοσίου πλούτου, δηλαδή να ανταλλαγεί ανύπαρκτη ιδιοκτησία της μονής Βατοπεδίου με υπαρκτά δημόσια ακίνητα και κτήματα ανά τη χώρα, αναγκαία προϋπόθεση υπήρχε η αναγνώριση τίτλων ιδιοκτησίας της μονής. Όσοι σεβόμαστε κάποια πράγματα που μάθαμε στις νομικές σχολές ξέρουμε ότι τίτλο ιδιοκτησίας για ακίνητο αποτελεί το συμβολαιογραφικό έγγραφο  και η δικαστική απόφαση. Δεν αποτελούν οι γνωμοδοτήσεις. Δεν αρκούσαν οι γνωμοδοτήσεις του κ. Δρυ ούτε του κ. Φωτιάδη, κύριε Υπουργέ, ούτε οποιαδήποτε δική σας τυχόν αν σας φέρει το Συμβούλιο να υπογράψετε για οποιαδήποτε άλλη υπόθεση. Γι’ αυτό κι η μονή κατέθεσε τη γνωστή αγωγή: για να πάρει τη δικαστική απόφαση. Προϋπόθεση λοιπόν είναι η έκδοση του τίτλου. Και η παραίτηση από τη δίκη διευκόλυνε τη μονή. Διότι όπως ξέρουν και πάλι όσοι έχουν ακούσει κάποια πράγματα στις νομικές σχολές αυτή η δίκη δια κλήσεως στον αντίδικο, δηλαδή το δημόσιο, θα μπορούσε έπειτα από λίγο διάστημα, όταν θα άλλαζε κι η σύνθεση εκεί του Δικαστηρίου Ροδόπης να επανέλθει κύριε Νεράντζη, κύριε Πρόεδρε, που νομικός είστε, δικηγόρος, και γνωρίζετε. Γι’ αυτό υπήρξε αυτή η εκκρεμοδικία, υπήρξε η παραίτηση, για να έχει τη δυνατότητα αυτή η μονή. Και βέβαια για να υπάρξει παραίτηση έπρεπε να παραμείνει ισχυρή η θέση του δημοσίου ότι δε διεκδικεί εκεί. Κι αυτό έγινε στη δεύτερη φάση. Διότι δεν υπήρχε, όπως προκύπτει από τα πράγματα, η ενημέρωση των φορέων προς τον τότε Υφυπουργό Οικονομίας  κ. Φωτιάδη, ο οποίος, όμως, ευθύς ως ενημερώθηκε ζήτησε κατά τους κανόνες του Διοικητικού Δικαίου που επιβάλλουν την ίδια διαδικασία για να ανακληθεί μια οποιαδήποτε διοικητική πράξη, να επανέλθει το συμβούλιο, να επανεξετάσει την υπόθεση, και αυτή η μετά την επανεξέταση γνώμη του συμβουλίου δυστυχώς έγινε δεκτή. Κι είπα χθες: ούτε ο Δρυς ούτε ο Φωτιάδης έχουν καμμία ευθύνη. Ειδικά για το θέμα της  γνωμοδότησης του κ. Δούκα πρέπει να εξεταστεί αν είχε ιδία γνώση του πράγματος. Οι φορείς ισχυρίζονται ότι τον είχαν ενημερώσει. Ο κ. Δούκας πρέπει να αποδείξει ότι δεν γνώριζε τίποτα. Δυστυχώς η παραίτηση από τη δίκη επιβαρύνει τη θέση του. Αλλά εδώ εγώ δεν είμαι εισαγγελέας ούτε δικαστής για να αθωώνω ή να μισοαθωώνω, όπως γράφουν κάποια φύλλα. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτό κάνετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Είμαστε για να σταθούμε στο πολιτικό ζήτημα. Και το πολιτικό ζήτημα είναι ότι όφειλε ο κύριος Πρωθυπουργός, αντί να «δέσει χειροπόδαρα» τους Βουλευτές του, το κράτος, την Κυβέρνησή του -είναι αυτό που σας έχω καταγγείλει επανειλημμένως απ’ αυτή τη θέση, ότι στη χώρα μας έχουμε ενός ανδρός  αρχή- όφειλε να αποκτήσει την πολιτική τόλμη  να πει στον ελληνικό λαό ότι εδώ υπήρξαν σοβαρά σφάλματα κι οι υπεύθυνοι θα τιμωρηθούν, δεν έχουν καμμία σχέση με τον ιδεολογικό, τον πολιτικό μου προσανατολισμό, προσωπικά εμένα, τους στενούς μου συνεργάτες, που οι πράξεις τους είναι φυσικό να αγγίζουν κι εμένα. Έτσι γίνεται κάθαρση, κύριε Πρόεδρε, στα ζητήματα αυτά κι όχι πετώντας την μπάλα έξω από το γήπεδο. 
      Κύριε Πρόεδρε, έχουμε τώρα τόσο διάστημα μια εξεταστική επιτροπή που παρά την προσπάθεια –από το πρωί μέχρι το βράδυ οι συνάδελφοί μας εκεί κοπιάζουν- εντούτοις η εντύπωση είναι ότι κάποια προσπάθεια γίνεται για συγκάλυψη. Διότι δυστυχώς στην πονηρή σκέψη όχι μόνον της Νέας Δημοκρατίας αλλά και άλλων είναι να μπλέξουν κι εδώ το ΠΑ.ΣΟ.Κ., ενώ έπρεπε να αποφασίσουμε σύσταση επιτροπής προκαταρκτικής εξέτασης -όχι προανακριτικής, αλλά δεν το δικαιούμεθα πια- για να αποφασίσει η Βουλή  αν συντρέχουν λόγοι να κάνει αυτό που θα έκανε ο όποιος εισαγγελέας του υπεβάλετο μια μήνυση. Αυτό δεν το κάνατε. Διότι κάποιοι εντεύθεν κι εκείθεν του ΠΑ.ΣΟ.Κ. ήθελαν να μιλάμε εν γνώσει μας για ευθύνες του ΠΑ.ΣΟ.Κ. που τάχα έδωσε στη μονή ιδιοκτησίες και που ανταλλάχτηκαν τώρα πάλι με των κατοίκων της περιοχής. Λυπάμαι βαθύτατα διότι σ’ αυτόν τον πυρήνα που είναι οι ανταλλαγές, που συνεχίζονται τα περί αυταίς εγκλήματα και το γνωρίζετε -δεν είστε νομικός, κύριε Υπουργέ, αλλά το γνωρίζετε- γίνονται δικαιοπραξίες, αξιώνονται δικαιώματα άλλων που καλοπίστως, ενδεχομένως, συναλλάσσονται με όλο αυτόν τον κύκλο των απατεώνων και των όποιων συνεργατών τους. Η πρόταση νόμου του ΠΑ.ΣΟ.Κ. είναι που δίνει σε αυτήν τη φάση τη λύση. 
     Επανερχόμαστε στο status quo ante. Από κει και πέρα να νομοθετήσουμε στις λεπτομέρειες στα ζητήματα, τα δικαστήρια να αποφασίσουν να σκεφθεί το κράτος τα θύματα όλης αυτής της περιπέτειας. Πρέπει να τα αποκαταστήσει διότι δεν φταίνε ούτε οι ψαράδες της Βιστωνίδας, ούτε οι πρόσφυγες του Γραμματικού ούτε όλος αυτός ο κόσμος. Και ήταν σωστό το παράδειγμα του κ. Πάγκαλου. Είναι προφανές ότι υπήρχε κεντρικός νους με τη βούληση ή την ανοχή του οποίου συνετελέσθησαν όλα αυτά. Έχουμε πείρα τριάντα πέντε ετών στην πολιτική ζωή της χώρας. Είναι δυνατόν στο άψε-σβήσε να αποφασίζουν Υπουργεία, εταιρείες του δημοσίου, Υφυπουργοί να συνυπογράφουν; Πού τα λέτε αυτά, κύριε Υπουργέ; 
     Τα λέτε στον ελληνικό λαό που ξέρει τι σημαίνει γραφειοκρατία; Ξέρει ο λαός τι σημαίνει τι γίνεται αν δεν λαδώσεις. Πολλές φορές δεν βρίσκεις το δίκιο σου. Ξέρει τι συμβαίνει με ορισμένους επίορκους δικαστές. Διότι ελέχθη και περί του κ. Σανιδά. Στο αρχείο ήταν η υπόθεση διότι εδώ έχει συγκεντρωθεί και από τη Θεσσαλονίκη και από την Κομοτηνή. Όταν τίθεται στο αρχείο μία τέτοια υπόθεση με την έγκριση του εισαγγελέα εφετών είναι γνωστό από την εμπειρία μας στη δικηγορική ότι ενημερώνεται ο Άρειος Πάγος. Είχε και προσωπική καταγγελία ο κ. Σανιδάς και την ανέθεσε σε αντιεισαγγελέα του Αρείου Πάγου ο οποίος πηγαινοερχόταν και υποτίθεται ότι ήταν πνευματικός του ο Εφραίμ. Και την έθεσε ο κ. Σανιδάς και εκείνη την καταγγελία στο αρχείο. Ανέσυρε ακριβώς για να συμπράξει στη συγκάλυψη εμφανίζοντας τους Υπουργούς ως παραπλανηθέντες και αυτούς που έδωσαν γνώμη την οποία ασφαλώς θα επικαλεσθούν ως δικαίωμά τους, ως ενόχους. 
     Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Θέλω να σας υπενθυμίσω ότι υπάρχουν ακόμη είκοσι εγγεγραμμένοι. Εάν και εφόσον επιθυμείτε να μιλήσετε όλοι να μην κάνετε υπερβάσεις στο χρόνο, για να μην παραστεί ανάγκη να μειώσουμε περισσότερο το χρόνο. 
     Η κ. Σκραφνάκη έχει το λόγο. 
     ΜΑΡΙΑ ΣΚΡΑΦΝΑΚΗ: Κυρίες και κύριοι συνάδελφοι, το σκάνδαλο του Βατοπεδίου απειλεί ευθέως την αξιοπιστία του πολιτικού μας συστήματος. Απειλεί τα θεμέλια του δημοκρατικού μας πολιτεύματος. Οι συνεχόμενες αποκαλύψεις ακτινογραφούν ένα νοσηρό παρασιτικό σύστημα που δρα στις παρυφές του κράτους, αξιοποιώντας εγγενείς αδυναμίες και ανεπάρκειες του κρατικού μηχανισμού. Ακτινογραφούν τη δράση κυκλωμάτων που λυμαίνονται ανεξέλεγκτα το δημόσιο πλούτο και τα χρήματα του ελληνικού λαού. Ποια είναι αυτά τα κυκλώματα; Ενδείξεις έχουμε ακόμα. Τις αποδείξεις τις αναζητά η δικαιοσύνη. Αποδείξεις αναζητά και η εξεταστική επιτροπή προκειμένου να εντοπίσει πολιτικές ευθύνες που αναμφισβήτητα υπάρχουν. Το παραδέχονται ολοένα και περισσότερα στελέχη της Νέας Δημοκρατίας. Το παραδέχονται ακόμα και κορυφαίοι Υπουργοί πριν αλλάξουν μετά γνώμη. Το αντιλαμβάνεται κάθε νοήμων Έλληνας πολίτης που αδυνατεί να πιστέψει πώς τόσες διοικητικές πράξεις διαχείρισης δημόσιας περιουσίας υπερέβησαν σε χρόνο μηδέν όλα τα γραφειοκρατικά εμπόδια χωρίς πολιτική παρέμβαση. 
     Όμως, μέχρι να λάμψει η αλήθεια και ελπίζω κύριοι συνάδελφοι της Συμπολίτευσης, να συμβάλετε ουσιαστικά σ' αυτό, μέχρι οι υπεύθυνοι να οδηγηθούν στη δικαιοσύνη και να ικανοποιηθεί το περί δικαίου αίσθημα, έχουμε χρέος να σταματήσουμε το κακό, να σταματήσουμε την εξέλιξη του σκανδάλου, να σταματήσουν την αρπαγή του δημόσιου πλούτου. Η πρόταση νόμου που φέρνει σήμερα το ΠΑ.ΣΟ.Κ. αυτό ακριβώς κάνει. Λέμε απλά και ξεκάθαρα να ακυρωθούν όλες οι πράξεις ανταλλαγής της λίμνης Βιστωνίδας με τα υποεκτιμημένα ακίνητα πολλαπλάσιας αξίας. Λέμε απλά και ξεκάθαρα να επιστρέψουμε στην προτεραία κατάσταση. 
     Κυρίες και κύριοι συνάδελφοι της Νέας Δημοκρατίας, έχετε αντίρρηση; Υπάρχει κάποιος από σας που να πιστεύει ειλικρινά ότι αυτό που προτείνουμε δεν είναι σωστό; Ότι αυτό που προτείνουμε δεν είναι λογικό; Τι πιο απλό, κύριοι συνάδελφοι, της Νέας Δημοκρατίας; Εκτός αν πιστεύετε ότι οι εκτάσεις που αντηλλάγησαν ανήκουν πράγματι στην κυριότητα της Μονής Βατοπεδίου. Αν πράγματι οι μοναχοί Εφραίμ και Αρσένιος που τόσο προκλητικά απαξίωσαν το Κοινοβούλιο ορθώς έπραξαν όσα έπραξαν, ορθώς είχαν στήσει όλες αυτές τις off shore εταιρείες και έκαναν μπίζνες, ορθώς έπαιζαν στο Χρηματιστήριο. Αν πραγματικά τα πιστεύετε, κύριοι συνάδελφοι της Συμπολίτευσης, που δεν το πιστεύω, τότε ποιος ο λόγος να συζητάμε, ποιος ο λόγος να κοροϊδεύουμε τον ελληνικό λαό; Διότι περί κοροϊδίας πρόκειται. 
     Επειδή, όμως, δεν είμαστε όλοι ίδιοι, επειδή εμείς στο ΠΑ.ΣΟ.Κ. δεν θέλουμε να κοροϊδεύουμε τον ελληνικό λαό, καταθέσαμε υπεύθυνα την πρόταση νόμου και προσφέρουμε στο ελληνικό Κοινοβούλιο μια ευκαιρία να διαφυλάξει την αξιοπιστία του πολιτικού μας συστήματος. Προσφέρουμε σε σας, κύριοι συνάδελφοι της Νέας Δημοκρατίας, μία ευκαιρία να διαφυλάξετε την υπόληψή σας και να μη γίνετε  υπεύθυνοι της παράλειψης προστασίας της περιουσίας και των συμφερόντων του δημοσίου, να μη γίνετε συμμέτοχοι μιας επιχείρησης συγκάλυψης. Σας προσφέρουμε την ευκαιρία να επιστρέψετε στις εκλογικές σας περιφέρειες και να κοιτάξετε στα μάτια τους συμπολίτες σας. Αλλιώς θα κρύβεστε διότι στο όνομα της κομματικής γραμμής θα έχει υποθάλψει κακουργηματικές πράξεις απιστίας. Θα κρύβεστε διότι, ενώ είχατε τη δυνατότητα, δεν προστατεύσατε την περιουσία του δημοσίου και δεν σταματήσατε την εξέλιξη του σκανδάλου. 
     Δεν ξέρω, κύριοι συνάδελφοι της Νέας Δημοκρατίας εάν επιθυμείτε να ταυτιστείτε με τέτοιες πράξεις. Γνωρίζετε πολύ καλά ότι η λίμνη Βιστωνίδα ανήκει στην κυριότητα του ελληνικού δημοσίου. Γνωρίζετε ότι υπάρχει απόφαση του Πολυμελούς Πρωτοδικείου Ροδόπης με την οποία απορρίπτεται η αγωγή της μονής για την αναγνώριση της κυριότητας είκοσι πέντε χιλιάδων στρεμμάτων της παρόχθιας περιοχής ενώ της αναγνωρίζονται μόνο χίλια επτακόσια στρέμματα της νησίδας Μπουρού που υπάρχει η εκκλησία και το μετόχι. Γνωρίζετε ότι από τη στιγμή που οι εκτάσεις ανήκουν στο δημόσιο δεν συντρέχει κανένας λόγος να τα αγοράσει το δημόσιο με συμβάσεις ανταλλαγής. Άρα ποιος ο λόγος των ανταλλαγών; Η απάντηση είναι προφανής σε όλον τον κόσμο. Για να διακινηθεί «μαύρο χρήμα». Το ερώτημα που μένει να απαντηθεί, είναι σε ποιες τσέπες πήγε όλο αυτό το χρήμα; Είναι θέμα της δικαιοσύνης να το βρει. Και ελπίζω να το πράξει απερίσπαστη χωρίς άλλες πολιτικές παρεμβάσεις και ο ελληνικός λαός να το πληροφορηθεί. 
     Αλλά εσείς, κύριοι συνάδελφοι της Νέας Δημοκρατίας, τι θα κάνετε; Αναρωτιέμαι αν συμβιβάζεστε με την ιδέα να θεωρηθεί ότι το κόμμα σας ανέβηκε στην εξουσία μόνο και μόνο για να πλουτίσουν κάποιοι επιτήδειοι και πονηροί. Αναρωτιέμαι αν πραγματικά ανέχεστε να σας ταυτίσουν με αυτούς. Θέλω να πιστεύω πως αντιλαμβάνεσθε ότι οι πράξεις αυτών των λίγων πονηρών και επιτήδειων έχουν άμεσο αντίκτυπο σε όλους μας και ότι με τις πράξεις τους απειλούν να θεωρηθούμε συλλήβδην όλοι εμείς οι πολιτικοί ως ύποπτοι παρανόμων και σκοτεινών συναλλαγών. 
    Νομίζω ότι αντιλαμβάνεστε τι διακυβεύεται σήμερα. Όλα έχουν ένα όριο. Η κομματική νομιμοφροσύνη δεν μπορεί να υπερβαίνει το συμφέρον των πολιτών και της χώρας.
    Σας καλούμε υπεύθυνα να ψηφίσετε την πρόταση νόμου του ΠΑ.ΣΟ.Κ. ώστε να ανακληθούν και να ακυρωθούν όλες οι παράνομες διοικητικές  πράξεις που  παραβίασαν βάναυσα στην έννομη τάξη. Σας καλούμε να σταθείτε στο ύψος των περιστάσεων. Το θέμα δεν αφορά μια δικαστική διένεξη για να την αφήσουμε να την επιλύσουν τα δικαστήρια που θα κάνουν και πολλά χρόνια να την επιλύσουν. Το θέμα είναι βαθύτατα πολιτικό. Αφορά την ποιότητα και το κύρος της Δημοκρατίας μας και έχουμε χρέος να το περιφρουρήσουμε όλοι.
    Σας ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. στη Β΄ Πειραιά κ. Δημήτριος Διαμαντίδης. Με συγχωρείς, είδες ότι η σκιά του πατέρα σου, ενός διακεκριμένου πολιτικού και εξαιρετικού ανθρώπου, πλανάται και επευλογεί. Εμένα ήταν και εργοδότης μου, δούλευα επί σειρά ετών στο μαγαζί του πατέρα του Διαμαντίδη, κύριε Μπεγλίτη. 
    ΙΩΑΝΝΗΣ ΔΙΑΜΑΝΤΙΔΗΣ: Και ξέρω πόσο τον αγαπούσατε. 
    ΠΡΟΕΔΡΕΥΩΝ (Αναστάσιος Νεράντζης): Και φέρναμε κορινθιακή σταφίδα, η οποία ήταν εκλεκτή, από το Περιγιάλι. 
    Ορίστε, κύριε Ιωάννη Διαμαντίδη, έχετε το λόγο.
    ΝΙΚΟΛΑΟΣ ΣΗΦΟΥΝΑΚΗΣ: Πώς και δεν πήρες κατήχηση κεντρώα, κύριε Πρόεδρε; 
    ΠΡΟΕΔΡΕΥΩΝ (Αναστάσιος Νεράντζης): Δεν έχεις πληροφορηθεί ότι πουλάω κατήχηση; Και ποιος σου είπε ότι το κέντρο δεν υπάρχει και σε μας; 
    Ορίστε, κύριε Διαμαντίδη.
    ΙΩΑΝΝΗΣ ΔΙΑΜΑΝΤΙΔΗΣ: Ξέρω πολύ καλά πόσο αγαπούσατε τον πατέρα μου, κύριε Πρόεδρε. Ευχαριστώ πολύ.
    Κυρίες και κύριοι συνάδελφοι, ζούμε σήμερα μια πρωτόγνωρη θα έλεγα κατάσταση για τον τόπο μας. Βιώνουμε ένα σκάνδαλο πρωτοφανές. Και λυπάμαι που θα πω ότι κάποιοι στη Νέα Δημοκρατία –και το ακούσαμε αυτό από τα επίσημα χείλη της εισηγήτριας- ζουν εκτός τόπου και χρόνου. Δεν έχουν εικόνα της κοινωνίας προφανώς. 
    Εδώ ο τόπος βοά για όλα αυτά τα αρπακτικά τα οποία στην κυριολεξία βιώνουμε σήμερα. Ακούμε για κουμπάρους, για φίλους, για συγγενείς, για δικηγόρους, συμβολαιογράφους, νομάρχες, όλος αυτός ο εσμός ο κομματικός. Διότι όλως παραδόξως, όλοι αυτοί ανήκουν σε ένα συγκεκριμένο κομματικό χώρο, στη Νέα Δημοκρατία. Τα άτομα αυτά ξεπουλούν στην κυριολεξία το δημόσιο πλούτο της χώρας με off shore εταιρείες, με ύποπτους λογαριασμούς, με συναλλαγές και εδώ ακούμε –και το ακούσαμε επισήμως- ότι δεν υπάρχει σκάνδαλο. Υπάρχει νομικό πρόβλημα είπε ο κύριος Υπουργός. 
    Παρακολουθούμε εμβρόντητοι αυτά που συμβαίνουν. Μαγνητοφωνούντες και μαγνητοφωνούμενοι. Μαγνητοσκοπούντες και μαγνητοσκοπούμενοι. Παρακολουθούντες και παρακολουθούμενοι. Εκβιάζοντες και εκβιαζόμενοι. Και όλα αυτά, από στελέχη της Νέας Δημοκρατίας, κάθε επιπέδου, υψηλού, μεσαίου ή χαμηλού. Ως δια μαγείας αυτό, τελείως τυχαία. Και μας μιλάνε ότι όλα αυτά είναι μια προπαγάνδα του ΠΑ.ΣΟ.Κ. Εάν το ισχυρίζεστε αυτό σημαίνει ότι υποτιμάτε, κύριε Υπουργέ, τη νοημοσύνη του ελληνικού λαού. Διότι ο ελληνικός λαός καταλαβαίνει πολύ καλά και προφανώς, δεν παρακολουθείτε και τις δημοσκοπήσεις όταν μιλάνε και λένε ότι οι τέσσερις στους πέντε είναι βαθιά πεπεισμένοι και δεν αλλάζουν γνώμη ότι υπάρχει ένα μέγα σκάνδαλο και είναι πολιτικό το σκάνδαλο, ενώ εσείς μιλάτε για προπαγάνδες, για νομικά προβλήματα κ.ο.κ..
    Μας είπατε ότι ήρθε η Νέα Δημοκρατία και ζήτησε εξεταστική επιτροπή. Μα πού τα λέτε αυτά τα πράγματα; Ποιος πιστεύει ότι είναι έτσι; Αναγκαστήκατε, συρθήκατε και εσείς και κυρίως ο Πρωθυπουργός της χώρας κ. Καραμανλής να προτείνει εξεταστική επιτροπή, διότι για να συσταθεί εξεταστική επιτροπή βεβαίως έπρεπε να συναινέσει η Νέα Δημοκρατία που έχει την πλειοψηφία, μετά από πιέσεις όλων των κομμάτων της Αντιπολίτευσης. Αυτή είναι η πραγματικότητα. Γιατί δεν το λέτε; Τι θέλετε να παρουσιάσετε; Το καλό πρόσωπο τάχα, ότι εσείς θέλετε να εξυγιάνετε το δημόσιο βίο και αυτό το μέγα σκάνδαλο του Βατοπεδίου; Δεν είναι έτσι τα πράγματα και το ξέρετε πάρα πολύ καλά. 
    Βεβαίως, εμείς εδώ πέρα δεν είμαστε εξεταστική επιτροπή. Η εξεταστική επιτροπή συνεδριάζει τώρα και κάνει πολύ καλό έργο. Πράγματι, όπως είπε και ο Πρόεδρος κ. Κακλαμάνης κοπιάζουν οι συνάδελφοι και θα έρθει η στιγμή που θα δούμε το πόρισμα που θα βγάλουν. Εμείς εδώ είμαστε Βουλή και συνεδριάζουμε για να συζητήσουμε τη συγκεκριμένη πρόταση νόμου που έκανε το ΠΑ.ΣΟ.Κ..
    Έρχομαι στην πρόταση μας, κύριε Πρόεδρε. Ο κύριος Υπουργός μας είπε ότι κάποια απ’ αυτά τα μέτρα ήδη τα έχει πάρει η Κυβέρνηση και μας είπε ο κ. Μπέζας ότι ανέπεμψε τις αποφάσεις, ότι διενεργήθηκαν έλεγχοι κ.ο.κ.. Πού τα λέτε αυτά τα πράγματα; Όταν μας λέτε αυτά τα πράγματα, την ίδια ώρα στη Θεσσαλονίκη συνεχίζονται οι εργασίες και αναγκάζονται δήμαρχοι της περιοχής για να μην μπλεχθούν στην ιστορία αυτή, να στέλνουν υπό τύπο ερωτήματος στα αρμόδια Υπουργεία και συγκεκριμένα στο Υ.ΠΕ.ΧΩ.Δ.Ε., εάν έχουν δικαίωμα να παρέμβουν ή όχι, διότι εκβιάζονται και απειλούνται από τους δικηγόρους της μονής. Και εσείς μας λέτε ότι εδώ το θέμα είναι νομικό. Ποιον νομίζετε ότι μπορείτε να πείσετε με αυτά που λέτε; 
    Η πρότασή μας, λοιπόν, είναι ξεκάθαρη. Και πρέπει να πω ότι η πρότασή νόμου που αν ψηφισθεί θα γίνει νόμος, θα έχει μεγαλύτερη ισχύ από την υπουργική απόφαση, η οποία μπορεί να αλλάξει ανά πάσα στιγμή. Ο κ. Αλογοσκούφης πράγματι έβγαλε κάποιες υπουργικές αποφάσεις, αλλά αύριο μπορεί να έρθει και να πει κάτι διαφορετικό. Η πρόταση νόμου έχει ισχύ.
    Η πρόταση νόμου την οποία καταθέσαμε έγκαιρα, υπεύθυνα είναι μια τεκμηριωμένη πρόταση νόμου, προτείνει την ανάκληση των κάθε λογής διοικητικών πράξεων, ανακαλούνται άμεσα ή έμμεσα οι ανταλλαγές ακινήτων, που είναι το μέγα σκάνδαλο σ’ όλη αυτή την ιστορία του Βατοπεδίου. Θεωρούνται άκυρες όλες οι δικαιοπραξίες που έγιναν. Κάθε είδους δικαιοπραξίες, καθώς και αντίστοιχες συμβολαιογραφικές πράξεις είναι αυτοδικαίως άκυρες. Και βεβαίως, εάν κάποια στιγμή δικαιωθούν -γιατί η πρότασή μας λέει ότι οποιοσδήποτε έχει οποιαδήποτε συναλλαγή ή έχει κάνει κάποια δικαιοπραξία με τη Μονή Βατοπεδίου μπορεί να προσφύγει στα δικαστήρια- από τα δικαστήρια, βεβαίως τότε δεν τους στερεί κανείς το δικαίωμα να πάρουν αυτή την περιουσία ή αυτά τα χρήματα τα οποία έχουν δώσει. 
    Εσείς αυτά δεν τα δέχεστε. Φέρνετε την υπουργική απόφαση που δεν έχει την ισχύ του νόμου. Γιατί; Γιατί ξέρετε πάρα πολύ καλά ότι στην ιστορία του Βατοπεδίου είναι μπλεγμένα στελέχη που πρόσκεινται στο κόμμα σας και που βεβαίως, θα έρθει η ώρα με την εξεταστική επιτροπή και εκεί θα δούμε ακριβώς τι συμβαίνει. 
    Εγώ για να μην μακρηγορήσω θέλω να πω το εξής και μ’ αυτό να κλείσω, κύριε Πρόεδρε. 
    Είναι μια ευκαιρία σήμερα εδώ να περάσουμε ένα μήνυμα στην κοινωνία που αγωνιά για το πού πάει ο τόπος, στην κοινωνία που αναρωτιέται εάν είναι δυνατόν δυο ρασοφόροι οι οποίοι δεν τιμούν το ράσο που φορούν και κάποιοι επίορκοι δημόσιο λειτουργοί, να έχουν αναστατώσει τη δημόσια ζωή του τόπου. Να περάσουμε ένα μήνυμα στην κοινωνία που θέλει να μάθει την αλήθεια όπως και όλοι εμείς εδώ θέλουμε να μάθουμε την αλήθεια γι’ αυτό το μέγα σκάνδαλο του Βατοπεδίου. Για ένα σκάνδαλο για το οποίο υπάρχουν πολιτικές ευθύνες της Κυβέρνησης. Άλλωστε αυτό το είπαν και κορυφαία σας στελέχη μέχρι και χθες, άσχετα αν προσπαθούν σήμερα να εξωραΐσουν τα πράγματα.
    Η κοινωνία ενώ πλήττεται βάναυσα από την πολιτική της Κυβέρνησης, από τη φτώχεια, από τη μιζέρια, από την ακρίβεια, βλέπει κάποιους «πονηρούς» μέσα στη Νέα Δημοκρατία να πλουτίζουν. Και προκαλείται απ’ αυτό η κοινωνία, κύριε Υπουργέ. Δυστυχώς, όμως, η Κυβέρνηση αυτή την ευκαιρία που της δίνουμε εμείς μ’ αυτήν την πρόταση νόμου, την πετά στον κάλαθο των αχρήστων. Και βεβαίως, θα έρθει η ώρα που θα πάρει και τις ευθύνες. Γιατί τις ευθύνες ο ελληνικός λαός θα τις αποδώσει όταν θα έρθει η ώρα. Και είμαι βέβαιος ότι θα έρθει πολύ σύντομα αυτή η ώρα και θα τη στείλει εκεί που της αξίζει, στην Αντιπολίτευση. 
    Σας ευχαριστώ. 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Διαμαντίδη. 
    Έχω την τιμή να ανακοινώσω προς το Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Κύρωση και εφαρμογή της Σύμβασης του Συμβουλίου της Ευρώπης για την προστασία των παιδιών κατά της γενετήσιας εκμετάλλευσης και κακοποίησης, μέτρα για τη βελτίωση των συνθηκών διαβίωσης και την αποσυμφόρηση των καταστημάτων κράτησης και άλλες διατάξεις».
    Το λόγο έχει ο Βουλευτής του ΠΑ.ΣΟ.Κ. στο Νομό Κορινθίας κ. Παναγιώτης Μπεγλίτης. 
    ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κύριε Πρόεδρε. 
    Η συντριπτική πλειοψηφία των πολιτικών δυνάμεων της χώρας, κυρίες και κύριοι συνάδελφοι, η συντριπτική πλειοψηφία του ελληνικού λαού συμφωνεί σήμερα ότι η υπόθεση του Βατοπεδίου είναι ένα από τα μεγαλύτερα πολιτικά, θεσμικά, οικονομικά, ηθικά, αλλά θα προσέθετα και αισθητικά σκάνδαλα που έζησε ο ελληνικός λαός τη μεταπολιτευτική περίοδο.
      Όλα αυτά τα τελευταία τέσσερα χρόνια γίναμε μάρτυρες μιας παρέλασης κρατικών και παρακρατικών κύκλων, εκκλησιαστικών και παραεκκλησιαστικών κύκλων, που συναλλάχθηκαν με το κράτος, που εκμεταλλεύτηκαν το κράτος, που διέφθειραν το κράτος, που πλούτισαν από τις συναλλαγές αυτές. Και σ’ αυτό πρέπει όλοι, με πολιτική ευθύνη, να τοποθετηθούμε και βεβαίως, πρωτίστως η Κυβέρνηση να αναλάβει τις δικές της πολιτικές ευθύνες.
      Το ΠΑ.ΣΟ.Κ. ανέλαβε τη δική του πολιτική ευθύνη, ως πράξη δημοκρατικής ευθύνης, να φέρει στη Βουλή με νομοθετική πρωτοβουλία το σχέδιο νόμου για να λύσουμε αυτά τα τεράστια προβλήματα που δημιουργήθηκαν τα τελευταία τέσσερα χρόνια. Είναι πράξη σεβασμού της δημοκρατικής νομιμότητας, είναι πράξη υπεράσπισης του δημοσίου συμφέροντος, είναι πράξη πάνω απ’ όλα υπεράσπισης της δημόσιας περιουσίας.
      Πολύ περισσότερο, σήμερα, σε μια περίοδο βαθιάς οικονομικής και κοινωνικής κρίσης έχει ιδιαίτερη σημασία η πρωτοβουλία μας για την υπεράσπιση της δημόσιας περιουσίας, η οποία θα μπορούσε να αξιοποιηθεί για τις ανάγκες του ελληνικού λαού, για τις ανάγκες της πραγματικής οικονομίας και όχι για τις ανάγκες εκκλησιαστικών και παραεκκλησιαστικών κύκλων, όχι για τις ανάγκες όλων αυτών των κυκλωμάτων που πλούτισαν με την ανοχή ή τη συνευθύνη κυβερνητικών παραγόντων.
      Είναι μια πράξη σεβασμού στο Σύνταγμα που ρυθμίζει με τον πιο καθαρό τρόπο το χαρακτηρισμό ως δημοσίων κοινόχρηστων πραγμάτων τις λίμνες ή τις λιμνοθάλασσες. Είναι μια πράξη σεβασμού στο νόμο, ακόμα, αν θέλετε και στον Αστικό Κώδικα.
      Κανείς δεν μπορεί να αμφισβητήσει, κύριες και κύριοι συνάδελφοι, ότι υπήρξε σοβαρή βλάβη του δημοσίου συμφέροντος και της δημόσιας περιουσίας. Μέσα από τη διαδικασία των υποτιμολογήσεων ή των υπερτιμολογήσεων, έχουμε σοβαρή βλάβη. Έχουμε σοβαρή βλάβη της δημόσιας περιουσίας και του δημοσίου συμφέροντος από τον αποχαρακτηρισμό δασικών εκτάσεων, από τον αποχαρακτηρισμό αρχαιολογικών χώρων ή ακόμα και περιοχών οι οποίες έχουν ενταχθεί στο Πρόγραμμα «NATURA».
      Και έρχεται σήμερα ο κ. Υφυπουργός να απαντήσει στη νομοθετική πρωτοβουλία, λέγοντας ότι δεν λύνει κανένα πρόβλημα. Το αντίθετο θα έλεγα και το αποδείξαμε και με τον Κοινοβουλευτικό Εκπρόσωπο και με τους εισηγητές μας, ότι είναι μια πρωτοβουλία που παρέχει νομική ασφάλεια, που υπερασπίζεται τις βασικές αρχές του κράτους δικαίου, την ασφάλεια των συναλλασσομένων.
      Αντίθετα, φοβάμαι, κύριε Υφυπουργέ, ότι η δική σας πρωτοβουλία, με την υπουργική απόφαση του Οκτωβρίου του 2008, θα παρατείνει τη νομική ανασφάλεια, θα προκαλέσει νομικό κενό. Ήδη και εσείς ομολογήσατε ότι βρίσκονται σε εξέλιξη δίκες γύρω απ’ αυτό το θέμα, κυρίως, καλόπιστων τρίτων απέναντι στη Μονή Βατοπεδίου. Και πολύ περισσότερο φοβάμαι ότι θα πάμε σε δικαστικές διαδικασίες μακρόσυρτες, χρονοβόρες, όπου δεν θα υπερασπιστούμε τελικά το δημόσιο συμφέρον.
      Θα μπορούσαμε να δούμε τη δική σας πρωτοβουλία ενταγμένη σ’ αυτήν την πρωτοβουλία που πήρε το ΠΑ.ΣΟ.Κ.. Έχουμε τη διάθεση για να συνεννοηθούμε πάνω σε αυτό το ζήτημα, αλλά βλέπουμε ακόμα και σήμερα μια κάθετη αντίδραση από την πλευρά της Κυβέρνησης. Θα έλεγα ότι πρόκειται από την πλευρά σας για μία πρωτοβουλία που επιχειρεί πολιτικά να συμψηφίσει το σκάνδαλο του Βατοπεδίου και μάλιστα, ήρθατε προκαταβολικά για να επηρεάσετε και τις ίδιες τις εργασίες της εξεταστικής επιτροπής.
      Κυρίες και κύριοι συνάδελφοι, θα μου επιτρέψετε με την ευκαιρία αυτή να θίξω ένα κρίσιμο ζήτημα που θα πρέπει να μας αφορά όλους, να αφορά τις πολιτικές δυνάμεις, το πολιτικό σύστημα, γιατί δεν έχουμε να κάνουμε μόνο με το σκάνδαλο του Βατοπεδίου. Πολλά άλλα «Βατοπέδια» εξελίσσονται δικαστικά αυτή τη στιγμή σε όλη την Ελλάδα.
      Εγώ θα ήθελα να αναφερθώ σε μία περίπτωση που απασχολεί την κορινθιακή κοινωνία, μια περίπτωση που δημιουργήθηκε πρόσφατα με μια μονή, την Μονή του Τιμίου Σταυρού, σε ένα δημοτικό διαμέρισμα της ημιορεινής Κορινθίας, το Δημοτικό Διαμέρισμα Μαψού στο Δήμο Τενέας.
      Φαντάζομαι, κύριε Υπουργέ, ότι το γνωρίζετε. Ήρθε η μονή με χρυσόβουλα βυζαντινών αυτοκρατόρων του 10ου αιώνα και διεκδικεί τίτλους ιδιοκτησίας από τους αγρότες της περιοχής Τενέας. Αυτή τη στιγμή έχει προσφύγει στα δικαστήρια.
      Τι θα γίνει τελικά, κυρίες και κύριοι συνάδελφοι, αν το δικαστήριο αναγνωρίσει αυτούς τους τίτλους ιδιοκτησίας στο μοναστήρι, με βάση τα χρυσόβουλα; Τελικά ή θα αναγκαστεί το δημόσιο και η τότε κυβέρνηση να πάει σε διαδικασία ανταλλαγών ή ουσιαστικά, οι αγρότες της περιοχής θα είναι όμηροι του μοναστηριού.
      Κυρίες και κύριοι συνάδελφοι, πιστεύω ότι θα πρέπει να το δούμε όλοι με συνείδηση των ευθυνών μας αυτό το τεράστιο πρόβλημα διαχείρισης των χρυσοβούλων και όλων αυτών των τίτλων -ιστορικών, κατά την προσωπική μου άποψη, τίτλων- που παράγουν, σήμερα, εμπράγματα ή ενοχικά δικαιώματα. Βρισκόμαστε στο 2008 και το πολιτικό μας σύστημα, οι πολιτικές δυνάμεις της χώρας δε μπορούν να στέκονται φοβικές, περιδεείς, θα έλεγα πελιδνές απέναντι στην πολιτική δύναμη εκκλησιαστικών κύκλων. Και πραγματικά, δεν περιποιεί τιμή στο πολιτικό σύστημα ότι βρισκόμαστε ακόμα και σήμερα σε ένα τεράστιο νομικό κενό απέναντι σ’ αυτό το κρίσιμο ζήτημα ως προς την αναγνώριση τίτλων ιδιοκτησίας.
      Είναι ένα θέμα που οφείλουμε να το λύσουμε, χωρίς τη λογική του πολιτικού κόστους. Είναι ένα θέμα που, αν δεν καλυφθεί αυτό το νομικό κενό, θα παράξει πολιτικό κενό και μάλιστα, σήμερα, που είμαστε σε μια περίοδο κρίσιμης οικονομικής και κοινωνικής συγκυρίας, με κρίση αξιοπιστίας και νομιμοποίησης του πολιτικού συστήματος, οφείλουμε όλοι να τοποθετηθούμε με αίσθημα ευθύνης.
      Και θα έλεγα τελειώνοντας, κύριε Πρόεδρε, ότι έχουμε την ευθύνη να ξαναδούμε, χωρίς φόβο, αλλά με σεβασμό στην ανάδειξη της ορθόδοξης παράδοσης, με σεβασμό στην ανάδειξη του πολιτιστικού πλούτου της Ορθοδοξίας, τα ζητήματα των σχέσεων Πολιτείας και Εκκλησίας, όχι με αντιπαραθετική αντιμετώπιση, αλλά με σεβασμό. Να ξαναδούμε τους διακριτούς ρόλους, τον εξορθολογισμό και τον εκσυγχρονισμό των σχέσεων Κράτους και Εκκλησίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε.
      ΠΑΝΑΓΙΩΤΗΣ ΜΠΕΓΛΙΤΗΣ: Να δούμε τελικά, το διοικητικό διαχωρισμό σχέσεων Πολιτείας και Εκκλησίας.
      Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ο Βουλευτής του ΠΑ.ΣΟ.Κ. κ. Μιχαήλ Τιμοσίδης, έχει το λόγο.
      Ορίστε, κύριε Βουλευτά.
      ΜΙΧΑΗΛ ΤΙΜΟΣΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, είναι πολύ δυσάρεστο σήμερα, η ελληνική Βουλή και εμείς, το ΠΑ.ΣΟ.Κ. να είμαστε εδώ με την πρόταση νόμου που αφορά ό,τι έχει συζητηθεί και έχουμε ακούσει όλο αυτό το χρονικό διάστημα γύρω απ’ αυτήν την περιβόητη υπόθεση του Βατοπεδίου.
      Συζητούμε, λοιπόν, την πρόταση του ΠΑ.ΣΟ.Κ., ενώ γύρω μας, στη χώρα, αλλά κυρίως παγκόσμια, υπάρχει μία κρίση, τις συνέπειες της οποίας κρίσης κανείς δεν γνωρίζει και κανείς δεν ξέρει πόσο χρονικό διάστημα αυτές θα διαρκέσουν και τι επιπτώσεις θα έχει, πάντως, όλες οι προβλέψεις μιλούν για πολύ άσχημες επιπτώσεις. Και εμείς να είμαστε σήμερα και να συζητούμε για αυτό το θέμα.
      Όμως, κυρίες και κύριοι συνάδελφοι, η πρόταση του ΠΑ.ΣΟ.Κ., είναι μία πρόταση ευθύνης απέναντι σε μία υπόθεση, την περιβόητη υπόθεση της Μονής Βατοπεδίου που ταλανίζει -και αυτό είναι πραγματικότης- τη χώρα, ταλανίζει όλους τους Έλληνες και τις Ελληνίδες, ανεξαρτήτου ηλικίας.
      Η υπόθεση του Βατοπεδίου, μία διοικητική αναγνώριση της κυριότητας της μονής στην περιοχή της λίμνης της Βιστωνίδας και των παραλίμνιων περιοχών, μία αναγνώριση που αμφισβήτησε ανοιχτά το Πολυμελές Πρωτοδικείο Ροδόπης, την οποία, όμως, αναγνώριση, ως συνέχεια, ακολουθεί μία σειρά ανταλλαγών της ίδιας της λίμνης και των παραλίμνιων περιοχών, ανταλλαγών με περιοχές, οικόπεδα-φιλέτα σε πάρα πολλά σημεία της χώρας, με κύριο χαρακτηριστικό ότι μέσα σε αυτές τις περιοχές υπήρχαν και περιοχές με ακίνητα, με δάση, αρχαιολογικούς χώρους, μνημεία αρχαιολογικά, περιοχές «NATURA».
      Όλα αυτά μαζί συγκροτούν ένα σκάνδαλο που απασχολεί μήνες την ελληνική κοινωνία και ιδιαίτερα βέβαια τις περιοχές όπου έχουν γίνει αυτές οι ανταλλαγές. 
      Άρα στην υπόθεση του Βατοπεδίου δύο ζητήματα προκύπτουν. Από τη μια είναι η αναγνώριση της κυριότητας της μονής στη λίμνη Βιστωνίδα και τις παραλίμνιες περιοχές, την υπερεκτίμηση αυτών των περιοχών και από την άλλη την υποεκτίμηση οικοπέδων φιλέτων σε πάρα πολύ χαρακτηριστικές περιοχές υψηλής αντικειμενικής, αλλά και αγοραστικής αξίας υποεκτίμηση αυτών των περιοχών  έτσι ώστε να μπορέσει αυτή η ομάδα που σχεδίασε όλη αυτή την ιστορία, με την καθοδήγηση της μονής και άλλων κέντρων πολύ συγκεκριμένων και το ξέρει ο καθένας από εμάς ούτως ώστε να μπορεί η μονή να οικειοποιηθεί περιοχές που ήταν δημοσίου συμφέροντος, δηλαδή περιουσία του ελληνικού λαού, δημόσια περιουσία. 
      Πολύ σύντομα θα αναφέρω τη λογική που στήθηκε όλη αυτή η διαδικασία, όλη αυτή η κομπίνα. Από τη Διεύθυνση Πολιτικής Γης του Υπουργείου Αγροτικής Ανάπτυξης, του  Υπουργείου Γεωργίας τότε, στέλνονταν ειδοποιήσεις, έγγραφα τα οποία ζητούσαν από τις Νομαρχιακές Αυτοδιοικήσεις να υποδείξουν ποιες ελεύθερες περιοχές έχουν εκτάσεις του δημοσίου. Για να δείτε πόσο καλά μελετημένη ήταν αυτή  η ιστορία, μιλούσαν για περιοχές οι οποίες δεν ήταν αμφισβητούμενες, δεν  διεκδικούσε κάποιος άλλος, έτσι ώστε να υπάρξει μία γνώση για το που βρίσκονται αυτά τα φιλέτα για να δοθούν συνεπώς σε αυτήν την διαδικασία της ανταλλαγής. 
      Καταθέτω γι’ αυτό ένα επείγον έγγραφο που έχει ημερομηνία 17 Μαίου 2005 το οποίο υπογράφει η Προϊσταμένη της Διεύθυνσης Πολιτικής Γης κ. Μαντέλη, όπου ακριβώς ζητείται από μία σειρά δεκαπέντε Νομαρχιακών Αυτοδιοικήσεων αυτό ακριβώς. Απαντούν οι νομαρχίες, σιγούν δεν ενημερώνουν κανέναν δεν γίνεται καμμιά συζήτηση στις περιοχές αυτές, απαντούν ποιες είναι οι περιοχές και έχει τη δυνατότητα  αυτή ακριβώς η ομάδα να επιλέξει ποιες είναι οι περιοχές που μπορούν να τις αξιοποιήσουν με τον καλύτερο δυνατό τρόπο. 
      (Στο σημείο αυτό ο Βουλευτής κ.  Μιχαήλ Τιμοσίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έτσι επανέρχεται το 2006 σε συγκεκριμένες νομαρχίες, όπως είναι η Νομαρχία Καβάλας,  Χαλκιδικής, Πέλλας και Θεσσαλονίκης. Ακολουθεί, λοιπόν, η ανταλλαγή και θα σας πω γενικότερα στην Καβάλα τι έχει γίνει. 
      Τέσσερις περιοχές δυτικά της πόλης της Καβάλας σε  όλη την περιοχή από τον ποταμό Στρυμόνα μέχρι έξω από τα όρια του οικισμού της Καβάλας, τέσσερις συγκεκριμένες περιοχές, χιλίων διακοσίων σαράντα στρεμμάτων, φιλέτα δίπλα στη θάλασσα επιλέγονται και ανταλλάσσονται με εξακόσια τέσσερα χιλιοστά της λίμνης. Αυτά γίνονταν στην Εφορία Ελευθερούπολης. Και μαθαίνουμε ότι  υπάρχει εκεί μία σειρά συμβολαιογραφικών πράξεων από συγκεκριμένα γραφεία. Μετά από διαμαρτυρίες μας η μονή παραιτείται και επιστρέφει αυτά τα οικόπεδα φιλέτα στην Εταιρεία Δημοσίων Κτημάτων. Αντ’ αυτών, σε τρίτη φάση, της δίδεται το περιβόητο Ολυμπιακό ακίνητο σε ποσοστό 60% με 65% που αναλογεί σε αυτά τα κτήματα. Αυτές οι περιοχές τώρα ανήκουν στην Εταιρεία Δημοσίων Κτημάτων. Βεβαίως έφυγαν από το στενό δημόσιο χώρο και είναι στην εταιρεία δημοσίου που μπορεί να τα αξιοποιήσει όπως θέλει. 
      Κυρίες και κύριοι συνάδελφοι, υπάρχει μια σειρά γεγονότων γι’ αυτό θα καταθέσω στα πρακτικά αυτές τις τέσσερις συμβολαιογραφικές πράξεις που έγιναν στη συγκεκριμένη περιοχή,  όπου υπάρχει η αντικειμενική αξία, και αυτό που δηλώθηκε. ‘
      Θα καταθέσω επίσης τέσσερις υπεύθυνες δηλώσεις από μεσιτικά γραφεία της πόλης της Καβάλας που κάνουν αγοραπωλησίες στην περιοχή και τα οποία υπεύθυνα δηλώνουν ποια είναι η πραγματική αγοραστική αξία αυτών των περιοχών. Σε αυτά τα σημειώματα φαίνεται ότι υπήρξε υποεκτίμηση της αγοραστικής αξίας δέκα, είκοσι και είκοσι πέντε φορές κάτω. 
      (Στο σημείο αυτό ο Βουλευτής κ. Μιχαήλ Τιμοσίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, προσπάθησα σύντομα να αναδείξω ότι πρόκειται για μία οργανωμένη ιστορία που ξεκίνησε μεθοδευμένα και είχε κέντρο που συντόνιζε, καθοδηγούσε με ταχύτητες πραγματικά πρωτόγνωρες για τα ελληνικά δεδομένα. 
      Όλη αυτή η ιστορία δεν σταματάει εδώ. Στο δεύτερο Θερινό Τμήμα της Βουλής ο κ. Βενιζέλος απευθυνόμενος στον κ. Αλογοσκούφη είπε ότι πρέπει να φέρετε νομοθετική ρύθμιση για να σταματήσει αυτή η ιστορία και να  επιστραφούν αυτές οι εκτάσεις στο δημόσιο. Είναι ο μόνος τρόπος ο οποίος μπορεί να εγγυηθεί αυτό το  πράγμα. 
      Αντ’ αυτού είχαμε την υπουργική πρόταση της ανάκλησης η οποία, όμως, δεν κατοχυρώνει τα πράγματα. 
      Θα κλείσω με μια απορία που έχουν και όλοι οι συμπολίτες μου στο Νομό Καβάλας. Γιατί η Κυβέρνηση δεν συναινεί σε αυτή την πρόταση νόμου που εμείς καταθέτουμε; Αυτό είναι το ερώτημα που απευθύνω προς τους συναδέλφους της Συμπολίτευσης. 
      ΠΡΟΕΔΡΕΥΩΝ (Αναστάσιος Νεράντζης): Το  λόγο έχει ο  Βουλευτής του ΠΑ.ΣΟ.Κ. κ. Γερανίδης. 
      ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε,  βρισκόμαστε μπροστά σε ένα από τα μεγαλύτερα σκάνδαλα που συγκλονίζουν την κοινή γνώμη, μειώνουν βάναυσα την τιμή του πολιτικού κόσμου και βιώνουμε μια συμπεριφορά εκ μέρους της Κυβέρνησης που δεν μας είναι εύκολο να την κατανοήσουμε. Φοβόμαστε δηλαδή ότι το σκάνδαλο του Βατοπεδίου, συνεχίζεται και στις μέρες μας. Έτσι μπορώ μόνο να ερμηνεύσω πραγματικά γεγονότα ότι δηλαδή σήμερα οι περιουσίες που ανταλλάχθηκαν, οικοδομούνται, κτίζονται, ανεγείρονται και δεν υπάρχει συντεταγμένο κράτος, ενώ δημόσια έχει ομολογηθεί ότι πρόκειται για ένα από τα μεγαλύτερα σκάνδαλα και πρέπει να ανακόψει την υλοποίησή του. 
      Το σκάνδαλο είναι πολιτικό, έχει νομικές πλευρές, έχει πολιτικές πλευρές, και αυτές εξετάζονται, είτε από τη δικαιοσύνη, είτε από την εξεταστική επιτροπή. 
      Βέβαια ας αφήσουμε το παραμύθι για την πρωτοβουλία της Κυβέρνησης για την εξεταστική επιτροπή, διότι εάν η Κυβέρνηση ήταν ευαίσθητη σε ό,τι συνέβαινε θα αντιδρούσε και στο θέμα των Πακιστανών, και στο θέμα των υποκλοπών, όπου  βιάστηκαν ανθρώπινα δικαιώματα ατομικά, και στο θέμα των ταμείων κ.ο.κ..  
      Αν  υπήρξε αντίδραση υπήρξε γιατί είχαμε την ηρωική πράξη των δύο αντιεισαγγελέων που μετέβαλε άρδην το πολιτικό κλίμα και σύρθηκε η Κυβέρνηση υπό την πίεση των κομμάτων της Αντιπολίτευσης στην εξεταστική επιτροπή. 
      Όμως, ο ελληνικός λαός βιώνει μια πραγματικότητα. Επί τέσσερις μήνες βομβαρδίζεται από αυτό το σκάνδαλο. Πόσο χρόνο θέλετε, κύριε Υπουργέ, να αντιδράσετε στο δεύτερο σκέλος του σκανδάλου που αφορά τη δημόσια παρουσία και το δημόσιο συμφέρον; 
      Το ΠΑ.ΣΟ.Κ έγκαιρα, αφού εσείς αρνηθήκατε έχοντας κυρίαρχα εκ του Συντάγματος τη νομοθετική πρωτοβουλία να δράσετε, το δεύτερο μήνα αντέδρασε μ' αυτό το νομοσχέδιο, άσχετα εάν συζητείται τώρα που πάμε να κλείσουμε τον τέταρτο μήνα. 
      Το χαρακτηρίσατε πρόχειρο, επιπόλαιο –χρησιμοποιώ φράσεις σας- βιαστικό, επικοινωνιακό κ.ο.κ.. 
     Τα ερωτήματα είναι ευθεία προς εσάς. Τι πράξατε στην επιτροπή για να το κάνετε πιο συντεταγμένο, πιο συγκροτημένο ή τι πράττετε σήμερα. Εν πάση περιπτώσει πόσο χρόνο θέλετε για να συγκροτήσετε μια κυρίαρχη, αποφασιστική δράση που θα αναδιατάξει αυτήν την ιστορία την εκφυλιστική και θα αποδώσει επιτέλους δικαιοσύνη με την έννοια της αποκατάστασης της βλάβης της οικονομικής και όχι μόνον που έχει υποστεί το ελληνικό δημόσιο.
     Διότι, κύριε Υφυπουργέ, αρνούμενοι οι ίδιοι να πάρετε κάποια ουσιαστική πρωτοβουλία γιατί αυτά περί ανάκλησης των αποφάσεων αισθάνομαι ότι μας εμπαίζουν και κυρίως εμπαίζουν τον ελληνικό λαό, εμπαίζουν τους πολίτες, αυτήν την ώρα που το επικαλείστε βλέπω να εκδίδονται άδειες, να ανατίθενται εργολαβίες, αγοραπωλησίες κ.ο.κ.. Άρα η κίνησή σας αυτή είναι επικοινωνιακή και όχι η πολιτική πρωτοβουλία του ΠΑ.ΣΟ.Κ.. Αρνούμενοι να συμπράξετε στη συζήτηση έστω στην κατεύθυνση να βελτιώσετε όλο αυτό που λέτε βιαστικό και επιπόλαιο, στην ουσία τι μήνυμα στέλνετε στην ελληνική κοινωνία; Αρνείστε δηλαδή στον κορυφαίο θεσμό της δημοκρατίας, της λαϊκής κυριαρχίας, της Βουλής των Ελλήνων δηλαδή να επιληφθεί ενός τέτοιου κορυφαίου θέματος; Και τι μήνυμα στέλνουμε μέσα απ’ αυτήν την εν γένει στάση; Ή εσείς τι μήνυμα στέλνετε ως Κυβέρνηση στο δοκιμαζόμενο ελληνικό λαό όταν και αυτός ο κορυφαίος ναός της δημοκρατίας δεν προστατεύεται. 
     Τι μας είπατε εδώ; «Να δούμε, θέλουμε χρόνο» κ.λπ.. Πόσο χρόνο θέλετε; Πείτε το εδώ δημόσια ώστε να συγκροτήσετε μια ολοκληρωμένη άποψη παρέμβασης. Να δούμε πώς θα γίνει, πώς θα εξελιχθεί, έτσι λέτε. Ο Κοινοβουλευτικός Εκπρόσωπός μας σας απηύθυνε έναν βαρύτατο υπαινιγμό στον οποίο δεν αντιδράσατε. Γιατί πολύ φοβόμαστε ότι επί της ουσίας με όλα αυτά τα άλλοθι που επικαλείστε, ενσυνειδήτως, αφήνετε ως Κυβέρνηση να ολοκληρωθεί το έγκλημα για να μην ανοίξουν στόματα. Διότι πού στηρίχτηκε το σκάνδαλο των ανταλλαγών; Στην υπερεκτίμηση της αξίας της Βιστωνίδας και στην υποεκτίμηση των φιλέτων. Άρα κινείται και μαύρο χρήμα. Αν σταματήσει αυτός ο γόρδιος δεσμός κάποιοι θα χάσουν και αυτοί ίσως κελαηδήσουν. Μήπως η στάση της Κυβέρνησης είναι μέρος ενός τέτοιου σχεδίου; Είμαστε υποχρεωμένοι να αναπτύξουμε τη σκέψη μας διότι δεν αντιλαμβανόμαστε πολιτικά τη στάση σας και την αντίδρασή σας. Προέρχομαι από μία περιοχή η οποία κυρίως έχει πληγεί -όχι αποκλειστικά- από τις ανταλλαγές. Μιλάω για το Νομό Θεσσαλονίκης. Μιλάω για τα εποικιστικά οικόπεδα του Νομού Θεσσαλονίκης, που είναι περιουσία των προπαππούδων μας προσφύγων από την Τουρκία ή από την ανατολική Θράκη και από την ανατολική Ρωμυλία. Όλοι προσέβλεπαν σ’ αυτά, όχι με την έννοια σήμερα ότι υπάρχει θέμα αποκατάστασης, αλλά για να αντιμετωπίσουν στεγαστικά προβλήματα και κυρίως τις μεγάλες ανάγκες που έχει η αναπτυσσόμενη οικιστικά ανατολική περιοχή της Θεσσαλονίκης σε υποδομές, σε σχολεία. Και βλέπουν όλη αυτή η περιουσία τους, η δημόσια περιουσία τους να εκποιείται σε μια ομάδα συντεταγμένη ρασοφόρων και μη απατεώνων, την βλέπει να μετεξελίσσεται σε λογαριασμό …
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε. Έχει περάσει ο χρόνος σας. 
     ΒΑΣΙΛΕΙΟΣ ΓΕΡΑΝΙΔΗΣ: Και σε κάθε περίπτωση αυτό υποβαθμίζει το πολιτικό σύστημα και είναι μια βαρύτατη μαχαιριά στην καρδιά του· Ένα πολιτικό σύστημα που παραπαίει. Εσείς τώρα πλέον δεν θέλετε να πάρετε τις ευθύνες σας. Τους πολίτες τους οδηγείτε στην ανάγκη μόνοι τους να υπερασπιστούν το δίκιο τους. Όμως, οι κάτοικοι του Ωραιοκάστρου με επικεφαλής την εκεί δημοτική αντιπολίτευση απέτρεψαν το χτίσιμο τριών τέτοιων οικοπέδων όπως με τον αγώνα τους οι κάτοικοι της Μίκρας αύριο και των άλλων οικισμών να αποτρέψουν την ολοκλήρωση του εγκλήματος. Οδηγείτε τους πολίτες σε μια αυτοδικία γιατί αρνείσθε να πάρετε τις ευθύνες σας και γι’ αυτό ελέγχεστε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώσατε. 
     Θέλω να κάνω μια υπόμνηση. Υπάρχουν ακόμη δεκατέσσερις ομιλητές. Θα παρακαλούσα να σεβαστείτε το χρόνο. Ο κατάλογος των ομιλητών θα εξαντληθεί οπωσδήποτε και αν τυχόν όπως θρυλείτε υποβληθεί αίτηση ονομαστικής ψηφοφορίας, αυτή η ονομαστική ψηφοφορία θα διεξαχθεί την Τρίτη το βράδυ στις οκτώ.
     Σειρά έχει τώρα ο Βουλευτής του ΠΑ.ΣΟ.Κ. κ. Αχμέτ Χατζή Οσμάν.
     ΑΧΜΕΤ ΧΑΤΖΗ ΟΣΜΑΝ: Ευχαριστώ κύριε Πρόεδρε.
     Κυρίες και κύριοι συνάδελφοι, το ΠΑ.ΣΟ.Κ. κατέθεσε μια πρόταση νόμου, για τη ρύθμιση των θεμάτων, που αφορούν την κυριότητα της λίμνης Βιστωνίδας και των παραλίμνιων εκτάσεων, την ανταλλαγή ακινήτων μεταξύ του ελληνικού δημοσίου και της Ιεράς Μονής Βατοπεδίου του Αγίου Όρους.
     Καλώ όλους τους συναδέλφους, όλων των κομμάτων, να αντιμετωπίσουν με σοβαρότητα και υπευθυνότητα αυτήν την πρόταση νόμου, διότι η υπόθεση του Βατοπεδίου είναι πολύ σοβαρή και πρέπει να αναλάβουμε εξίσου σοβαρές πρωτοβουλίες για την αντιμετώπισή της.
     Κυρίες και κύριοι συνάδελφοι, η λίμνη της Βιστωνίδας βρίσκεται στην περιοχή της Θράκης. Σε μια Θράκη που μαραζώνει οικονομικά, σε μια Θράκη που οι πολιτικές και οι χειρισμοί της Κυβέρνησης, την έχουν καταδικάσει σε αφανισμό.
     Πριν λίγες ημέρες το Συμβούλιο των Υπουργών Γεωργίας της Ευρωπαϊκής Ένωσης επισφράγισε  την απόφαση για τη μεταφορά του 50% των άμεσων ενισχύσεων για τον καπνό, από τον Α΄, στον Β΄ πυλώνα της αγροτικής ανάπτυξης.
     Αυτή η ρύθμιση θα φέρει έντεκα χιλιάδες  οικογένειες στη Θράκη σε κατάσταση πρωτοφανούς φτώχειας και ανέχειας.
     Η απόφαση αυτή αποτελεί μοιραίο πλήγμα για την οικονομία και την ανάπτυξη όλης της περιοχής. Σε λίγες μέρες θα γιορτάσουμε τη γιορτή του Κουρμπάν Μπαϊραμιού.
     Ακόμα οι καπνοπαραγωγοί και οι βαμβακοπαραγωγοί δεν έλαβαν ούτε τις επιδοτήσεις για τον καπνό, ούτε τις αποζημιώσεις για τις καταστροφές που υπέστησαν οι καλλιέργειές τους.
     Εκκρεμούν και οι αποζημιώσεις για τις άλλες καλλιέργειες το βαμβάκι, το καλαμπόκι, τα κεράσια. Δυστυχώς στις 8 Δεκεμβρίου οι καπνοπαραγωγοί και βαμβακοπαραγωγοί, αγρότες στη Θράκη δεν θα γιορτάσουν όπως πρέπει τη μεγάλη τους θρησκευτική γιορτή.
     Χθες το βράδυ ήμουν στην περιοχή της Κομοτηνής. Γύρισα σε κάποια χωριά και στα καφενεία δεν είδα κόσμο. Ήταν άδεια. Και τους ρώτησα, γιατί είναι άδεια τα καφενεία; Και μου απάντησαν ότι δεν έχουν λεφτά για να πάνε στα καφενεία. Είναι τραγική η κατάσταση στην περιοχή μου στη Ροδόπη. 
     Την ίδια στιγμή κλείνουν εργοστάσια, οι μικροί και μεσαίοι επαγγελματίες βάζουν λουκέτο στις επιχειρήσεις τους και πάει λέγοντας. Η Κυβέρνηση παρακολουθεί αμέτοχη, όλες αυτές τις εξελίξεις. Σαν να μην έχει κανείς ευθύνες για τίποτα σε αυτή τη χώρα. 
     Στην περιοχή της Θράκης, λοιπόν, εξελίχθηκε ένα μεγάλο μέρος του σκανδάλου της Βιστωνίδας. Ένα σκάνδαλο με πολλές και περίπλοκες διαστάσεις. Ένα σκάνδαλο για το οποίο ήδη από τον Οκτώβριο του 2003 οι Δικηγορικοί Σύλλογοι Ξάνθης και Ροδόπης είχαν προσκομίσει στοιχεία και είχαν επισημάνει τη σοβαρότητα της κατάστασης.
     Η υπόθεση της Βιστωνίδας έχει προκαλέσει τεράστια βλάβη των συμφερόντων και της περιουσίας του ελληνικού δημοσίου και αυτό είναι ένα γεγονός που κανείς δεν μπορεί πλέον να αποκρύψει. Η ζημιά έγινε.
     Το ερώτημα που τίθεται είναι: Τι μπορούμε να περισώσουμε; Πώς θα προστατεύσουμε την περιοχή; Αυτή την ανάγκη έρχεται να καλύψει η πρόταση νόμου του ΠΑ.ΣΟ.Κ.. Με ποιον τρόπο; 
     Με την ανάκληση απευθείας εκ νόμου, για λόγους προστασίας του δημοσίου συμφέροντος, όλων των διοικητικών πράξεων που σχετίζονται άμεσα ή έμμεσα με τη διοικητική αναγνώριση της κυριότητας της Μονής Βατοπεδίου.
     Με την ακύρωση όλων των δικαιοπραξιών και άρα όλων των συμβολαιογραφικών πράξεων, με τις οποίες συντελέστηκε η ανταλλαγή ακινήτων μεταξύ του δημοσίου και της Μονής Βατοπεδίου.
     Με την επαναφορά της κατάστασης των ακινήτων στο σημείο που βρίσκονταν πριν την έκδοση των σχετικών διοικητικών πράξεων και τη σύναψη των συνακόλουθων δικαιοπραξιών. Με την προστασία των δικαιωμάτων των τρίτων που συναλλάχθηκαν με τη μονή.
     Τα μέτρα που προτείνουμε είναι μέτρα προστασίας του δημοσίου συμφέροντος. Είναι επιτακτική ανάγκη η Κυβέρνηση να πάρει μια ξεκάθαρη θέση για το σκάνδαλο του Βατοπεδίου και είναι συγχρόνως δική της υποχρέωση να στηρίξει τα μέτρα προστασίας των συμφερόντων του δημοσίου.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε, και για τη συντομία σας. 
     Το λόγο έχει ο Βουλευτής του ΠΑ.ΣΟ.Κ. στα Δωδεκάνησα, κ. Νικόλαος Ζωίδης.
     ΝΙΚΟΛΑΟΣ ΖΩΪΔΗΣ:  Ευχαριστώ πολύ, κύριε Πρόεδρε.
     Φαίνεται, κύριε Υφυπουργέ, κυρίες και κύριοι συνάδελφοι, ότι ο Ηγούμενος Εφραίμ και η παρέα του εκτός από τις δραστηριότητες τις εμπορικές, τη σύσταση off shore εταιρειών, τη διαχείριση χρήματος μαύρου και μη, επιδίδονται και στην παραγωγή πνευματικού έργου. 
     Έχουν εμπλουτίσει την ακολουθία των μακαρισμών με έναν καινούργιο μακαρισμό «μακάριοι οι κατέχοντες». Και σ’ αυτό φαίνεται ότι έχει προσχωρήσει η Κυβέρνηση, όπως επίσης κάνω χρήση και ενός άλλου μακαρισμού, «μακάριοι οι πτωχοί τω πνεύματι», διότι μόνον έτσι θα μπορούσαμε, κυρίες και κύριοι συνάδελφοι, να προσεγγίσουμε το θέμα για το πώς μπορούμε να αντιμετωπίσουμε ένα μείζον σκάνδαλο που ταλανίζει εδώ και τόσο καιρό την ελληνική κοινωνία στο σύνολό της.
     Κύριε Υφυπουργέ, σας παρακολούθησα με μεγάλη προσοχή. Αναφέρατε αριθμητικά πέντε μέτρα. Τα ξαναλέω: αναστολή των εξετάσεων, αναπομπή των γνωμοδοτήσεων, διευκόλυνση του έργου της δικαιοσύνης, έλεγχος των οικονομικών επιθεωρητών από οικονομικούς επιθεωρητές και ανάκληση των τριών αποφάσεων στις 3 Οκτωβρίου του 2008 που εκεί επικεντρωθήκατε.
     Ερώτηση. Και λοιπόν, κύριε Υπουργέ; Μπορούμε να πούμε κάτι στους Έλληνες πολίτες αυτήν τη στιγμή, ότι εμείς ως υπέρτατη πολιτική αρχή, το Νομοθετικό Σώμα, κάνουμε κάτι για να τους δώσουμε πίσω αυτά που τους εκλάπησαν; Πείθουμε κανένα; Είναι κανείς από εμάς ικανός να δώσει στον τελευταίο πολίτη αυτής της χώρας τη διαβεβαίωση –και να γίνει πιστευτός- ότι τα ιερά και τα όσια, ότι τα οικονομικά τους συμφέροντα προστατεύονται; 
     Εγώ απορώ. Το μεν Κ.Κ.Ε. ζήτησε δια του εκπροσώπου του να γίνει ένας ριζικός επανακαθορισμός του τι είναι δημόσια γη, του τι είναι κοινόχρηστος χώρος κ.λπ.. Καμμία αντίρρηση. Ο Λαϊκός Ορθόδοξος Συναγερμός ζήτησε αναστροφή των πωλήσεων –αν χρησιμοποιώ καλά το νομικό όρο, δεν είμαι νομικός- για να σταματήσει αυτή η διασπάθιση του δημοσίου χρήματος. Καμμία αντίρρηση. 
     Ανέφερα πέντε πράγματα που είπατε εσείς, κύριε Υφυπουργέ. Καμμία αντίρρηση. Ερώτηση –και η ερώτηση τέθηκε από έγκριτα χείλη, από έγκριτους νομικούς, των οποίων η νομική επάρκεια δεν αμφισβητείται από κανέναν- σε τι μας εμποδίζει να κάνουμε όλα αυτά η πρόταση νόμου που κατέθεσε το ΠΑ.ΣΟ.Κ.;
     Θέλετε να γίνει αναστροφή των πωλήσεων; Να γίνει! Να ξαναδούμε το σύνολο των δημοσίων εκτάσεων της χώρας μας; Να το ξαναδούμε! Σε τι μας εμποδίζει το ότι δια νόμου τουλάχιστον εκφράζουμε τη βούληση ότι δεν είναι ξέφραγο αμπέλι η Ελλάδα, ότι δεν μπορεί κανείς να πουλάει δημόσια γη; Και αν κάποιος πουλάει τη δημόσια γη, αυτή επιστρέφει στη βάση της, επιστρέφει στους φυσικούς της κυρίους που είναι οι Έλληνες πολίτες. 
     Σε τι μας εμποδίζει; Πού μας δυσκολεύει τις όποιες ενέργειες προτίθεστε να κάνετε, κύριε Υφυπουργέ, αυτή η πρόταση νόμου; Διότι προφανώς οι ενέργειες που έχουν γίνει μέχρι τώρα, δεν έχουν αποδώσει. 
     Δεν αμφισβητεί κανείς την ύπαρξη του σκανδάλου. Δεν αμφισβητεί κανείς τη μεταβίβαση μεγάλης αξίας εκτάσεων του δημοσίου στον Ηγούμενο Εφραίμ και την παρέα του και επέκεινα σε διάφορους κερδοσκόπους που θησαύρισαν εις βάρος της δημόσιας περιουσίας. Δεν υπάρχει κανείς που να αμφιβάλλει ότι κάποιοι άνθρωποι οραματίστηκαν ένα σχέδιο παράνομου πλουτισμού που εξικνείται σε όλα τα μήκη και πλάτη της χώρας μας και αυτό το έθεσαν σε εφαρμογή και με συνοπτικές διαδικασίες κατάφεραν να το υλοποιήσουν.
     Παρά ταύτα, εμείς συζητούμε αν έφταιγε ο Δρυς και ο Φωτιάδης ή αν έφταιγε ο Δούκας και ο Μπασιάκος. Όποιος και να έφταιγε, κύριε Υφυπουργέ, σήμερα δεν συζητούμε αυτό το θέμα και κακώς ξεστρατίζει η κουβέντα μας. Σήμερα συζητούμε για το τι μπορούμε να κάνουμε για να πείσουμε την ελληνική κοινωνία ότι η περιουσία της δεν είναι έρμαιο στα χέρια και στις ορέξεις και στις βουλήσεις του οποιουδήποτε.
     Το πρωί σε μία εκπομπή είδα έναν συμπαθή, κατά τα άλλα, νέο Πρόεδρο του Ταμείου κατά της Φτώχειας, ο οποίος δήλωσε ότι η εξαγγελία που έγινε πέρυσι και πήρε μορφή νόμου το Γενάρη, ξεκινά από τώρα να βρίσκει εφαρμογή, αν ο κύριος Πρόεδρος βρει γραφείο για να κάτσει, βρει υπαλλήλους για να συνεργαστεί και βρει διαδικασίες και αρμοδιότητες που ακόμα δεν του έχουν εκχωρηθεί, για να αρχίσει –τι;- να δίνει το πετρέλαιο θέρμανσης. 
     Και ο κόσμος, κύριε Υφυπουργέ και πεινά και κρυώνει! Και εδώ θέλουμε δύο χρόνια να δρομολογήσουμε τις διαδικασίες, ενώ με ταχύτητες που –εν πάση περιπτώσει- ξεπερνούν ακόμα-ακόμα και τα όρια της οποιασδήποτε φαντασίας έγινε το ξεπούλημα σχεδόν της μισής χώρας. Έλεος!
     Έχουμε ιερή ευθύνη απέναντι στους πολίτες να τους κάνουμε να πιστέψουν ότι το πολιτικό σύστημα αυτής της χώρας προασπίζει τα συμφέροντά τους. Έχουμε ιερή ευθύνη να αποδείξουμε σήμερα ότι δεν εξυπηρετούμε συμφέροντα σ’ αυτήν την Αίθουσα, ότι δεν είμαστε εδώ γιατί θα πρέπει τους πονηρούς –εντός ή εκτός εισαγωγικών- να τους καλύπτουμε με πράξεις ή παραλείψεις μας. Έχουμε ιερή ευθύνη να αποδείξουμε στους Έλληνες πολίτες ότι και η Βουλή μπορεί να αναλαμβάνει τις ευθύνες της, εφόσον η Κυβέρνηση φαίνεται ότι τις αναλαμβάνει πλημμελώς.
     Και δεν θα μίλαγα με τόσο σκληρές εκφράσεις, αν βλέπαμε ουσιαστικά αποτελέσματα στις προσπάθειες που  λέτε ότι κάνετε, κύριε Υφυπουργέ, εσείς και η Κυβέρνησή σας. Δυστυχώς, όμως, οφείλουμε να το ομολογήσουμε. Δεν έχει γίνει τίποτα και η αίσθηση που έχει, και με τη σημερινή εμφάνιση του Κοινοβουλίου, ο Έλληνας πολίτης είναι ότι το πολιτικό σύστημα καταρρέει. 
     Όσοι, λοιπόν, έχουν ευθύνη να στηρίξουμε το πολιτικό σύστημα, οφείλουμε προτάσεις σοβαρές και τεκμηριωμένες, όπως η πρόταση νόμου που κατέθεσε το ΠΑ.ΣΟ.Κ., τουλάχιστον να τις συζητάμε! Δεν μπόρεσαν οι συνάδελφοι της Νέας Δημοκρατίας ούτε έξω από το Κοινοβούλιο να περάσουν. 
     Αν, κύριε Υφυπουργέ, γινόταν η ψηφοφορία στο εντευκτήριο, το αποτέλεσμα θα ήταν σαφώς διαφορετικό από αυτό που σήμερα προσδοκούμε να έχει η πρόταση νόμου του ΠΑ.ΣΟ.Κ.. 
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης):  Ευχαριστώ διότι τηρήσατε και το χρόνο. 
      Κυρίες και κύριοι συνάδελφοι, θα ήθελα να ανακοινώσω προς το Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα επτά μαθητές και μαθήτριες και τέσσερις συνοδοί καθηγητές από το 2ο Γυμνάσιο Αλμυρού Μαγνησίας. 
     Η Βουλή τους καλωσορίζει. 
     (Χειροκροτήματα από όλες τις πτέρυγες της Βουλής)
     Εξηγούμε στους μαθητές και στους συνοδούς τους ότι σήμερα είναι ημέρα νομοθετικής εργασίας. Υπάρχει μία πρόταση νόμου, την οποία υποβάλλει η Αντιπολίτευση και τα κόμματα επιχειρηματολογούν υπέρ αυτής της προτάσεως και απαντά η Κυβέρνηση.
     Το λόγο έχει τώρα ο Βουλευτής του ΠΑ.ΣΟ.Κ. στο Νομό Λέσβου, κ. Νίκος Σηφουνάκης. 
	 ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, κύριοι συνάδελφοι, κύριε Υπουργέ, βρισκόμαστε στο 2009 και πριν από ενάμιση μήνα περίπου αποφάσισε η Βουλή τη σύσταση της εξεταστικής των πραγμάτων επιτροπής ομόφωνα. Η αλήθεια, όμως, κύριοι συνάδελφοι, είναι ότι από το 2005 Βουλευτές, στελέχη, μη εξαιρουμένου και του Νομάρχη Θεσσαλονίκης κ. Ψωμιάδη που είχε στείλει επιστολή μάλιστα στον Πρωθυπουργό, διαμαρτυρόμενος για τις μεταβιβάσεις εκτάσεων στη μονή. Αλλά η Κυβέρνηση σε όλες αυτές τις διαμαρτυρίες Βουλευτών, νομαρχών, δημάρχων κ.λπ. έκανε ότι δεν άκουγε. Το γιατί δεν άκουγε,  σαφέστατα έχει  κατατεθεί στην εξεταστική επιτροπή από πολλούς παράγοντες της εκτροπής αυτής. Αντηλλάγησαν διακόσια εξήντα ακίνητα σε μηδέν χρόνο. Εάν δεν υπήρχαν οι παραιτήσεις, όπως ειπώθηκε και από άλλο συνάδελφο, των αντεισαγγελέων, αν τα Μέσα Μαζικής Επικοινωνίας και μάλιστα ένα συγκεκριμένο, πιθανόν για άλλους λόγους, δεν εστίαζαν πάνω σ’ αυτή τη δυσοσμία δεν θα κουνούσαν τα αυτιά καμμίας κυβέρνησης και της σημερινής βεβαίως για την οποία μιλάμε και έχει την ευθύνη. Δεν πάει να κατέθεταν ερωτήσεις οι Βουλευτές, δεν πάει να γίνονταν επερωτήσεις, δε γινόταν και δεν θα γινόταν τίποτα. Σ’ αυτή λοιπόν την εποχή αποδεικνύεται ότι η πολιτική βούληση τηλεκατευθύνεται και ανφέρομαι στις αποφάσεις της Κυβέρνησης εκ των υστέρων να συναινέσει για εξεταστική επιτροπή. Έτσι είναι η πραγματικότητα. Σ’ αυτό το σημείο μπορεί να πει κανείς ότι τα μίντια έχουν μια συνεισφορά στην εύρυθμη λειτουργία της δημοκρατίας, ανεξάρτητα αν έχουν πάρα πολλά άλλα σημεία τα οποία είναι μεμπτά. 
      Σας έχω καταθέσει μια ερώτηση κύριε Υπουργέ, στο Υπουργείο Οικονομίας. Στην πρώτη ερώτηση δεν έλαβα καμμία απάντηση και την επανακατέθεσα.  Εδώ κι οκτώ χρόνια ο Δήμος Μυτιλήνης -ένα αδόμητο οικόπεδο δίπλα στη μαρίνα επάνω στον αιγιαλό –δεν δομείται, εκτάσεις 200, 300 τετραγωνικών μέτρων, το ζητάει διότι είναι χώρος εναπόθεσης σκουπιδιών, εγκαταλελειμμένων αυτοκίνητων και τσιγγάνων, με όλη τη συμπάθεια που έχω στη συγκεκριμένη κατηγορία συμπολιτών. Και δεν το δίνουν. Τον πρόεδρο και το γενικό διευθυντή της Κ.Ε.Δ. –το αναφέρω στην ερώτηση- τους έχω πάρει κατ’ επανάληψη στο τηλέφωνο και δεν βγαίνουν σ’ έναν Βουλευτή να του απαντήσουν. Στις επιστολές του δημάρχου και της προηγούμενης δημοτικής Αρχής που ήταν συντηρητική και της σημερινής, δεν έχουν απαντήσει ποτέ. Ζητείται να γίνει μια παραχώρηση χρήσης στο δήμο ή η ιδιοκτησία θα παραμένει στο δημόσιο. Αυτή είναι η λειτουργία της Κ.Ε.Δ.. για όποιους δεν είχαν μπάρμπα στην Κορώνη. Έπρεπε να τους έχετε ελέγξει όλους αυτούς τους κυρίους οι οποίοι ασχολιόνταν από το πρωί μέχρι το βράδυ με το Βατοπέδι. Γιατί ασχολούνταν; Δεν ξέρω αν τους βάλατε εσείς. Δεν πιστεύω εσείς να τους βάλατε ως προϊσταμένη αρχή της Κ.Ε.Δ.. Κάποιοι, όμως, τους έβαζαν κι είναι πολύ ψηλά αυτοί που τους έβαζαν. Για να ασχολούνται αυτοί, τα πολιτικά πρόσωπα, υπάλληλοι ουσιαστικά μετακλητοί από το πρωί μέχρι το βραδύ και σε μηδέν χρόνο μετακίνησαν διακόσια εξήντα ακίνητα κάποιος τους έβαλε. Τώρα αν είναι οι καταγγελλόμενοι Υπουργοί τους οποίους αναγκάστηκε ο κ. Καραμανλής να αποπέμψει αυτό θα φανεί. Στη συνείδηση όμως του λαού είναι γνωστό τι έχει συμβεί και τι έχει γίνει. 
      Εγώ όμως δεν θέλω να επαναλάβω αυτά που λένε συνάδελφοι, θα αναφερθώ σε ένα πιο συγκεκριμένο πολύ μεγάλο. Κάθε φορά που δημιουργούντα θέματα που σκανδαλίζουν την κοινωνία, είτε οικονομικά σκάνδαλα της εκκλησίας είτε σεξουαλικά, -δυστυχώς είναι μια μειοψηφία που τα πράττει- τίθεται επί τάπητος ένα ουσιαστικό θέμα. Με την αποκάλυψη των κτηματομεσιτικών δραστηριοτήτων του κ. Εφραίμ και των άλλων επανήλθε στην επικαιρότητα το θέμα του διαχωρισμού Εκκλησίας Κράτους και το ξεχασμένο αλλά τεράστιο θέμα της λεγόμενης εκκλησιαστικής και μοναστηριακής περιουσίας.
      Η κατοχή κι η επιχειρηματική εκμετάλλευση της γης είναι ένα ισχυρό μέσον εξουσίας. Έτσι, στο όνομα του Θεού η βασική θεώρηση του μοναχισμού που βασίζεται στην ακτημοσύνη, αυτό έχει απεμποληθεί προ πολλού. Αυθαίρετα κτίσματα νομιμοποιούνται. Περιοχές εκτός σχεδίου πόλεως νύκτωρ βαπτίζονται εντός σχεδίου. Δασικές εκτάσεις χωρίς να έχουν καεί βαπτίζοντα «χορτολιβαδικές», με ενέργειες σεβάσμιων μοναχών από κοινού με θεοσεβούμενους Υπουργούς και πολλά άλλα.  Η επίσημη πολιτεία, όμως, είναι εκείνη που σε τελική ανάλυση δημιουργεί ή ενδίδει σε αυτήν την κληρικοοικονομικοπολιτική συναλλαγή. 
      Από συστάσεως του νεοελληνικού κράτους και μέχρι το τέλος του Εμφύλιου η ταύτιση Κράτους-Εκκλησίας εθεωρείτο αυτονόητο γεγονός. Ιστορικά οι ηγεσίες της Εκκλησίας στην πλειονότητά τους είχαν συντηρητικό προσανατολισμό: από τον αείμνηστο Μινόπουλο το Θεόκλητο την εποχή του διχασμού που έριξε το ανάθεμα στο Βενιζέλο, μέχρι τον μακαρίτη Χριστόδουλο Παρασκευαϊδη και στην δεκαετία του, ο οποίος αν θα θυμάστε καλά είχε εισαγάγει και ιεροεξεταστικά ιδεολογήματα, όπως «όποιος σηκώσει το χέρι του ενάντια στην εκκλησία, θα του το κόψει ο Θεός κι όποιος υψώσει τη φωνή του θα του κόψει τη γλώσσα». Πάνω σε αυτήν τη φιλοσοφία λειτουργούσαν οι σχέσεις της πολιτικής εξουσίας με την εκκλησιαστική εξουσία. Τα καμώματα του κ. Εφραίμ  από κοινού με την επίσημη πολιτεία στην εκποίηση δημοσίου πλούτου οδηγούν και τον πλέον κακόπιστο πολίτη να κατανοήσει την ανάγκη μιας ξεκάθαρης οριοθέτησης των σχέσεων. Είμαστε η μόνη χώρα στην Ευρώπη που δεν το έχει πράξει. Η χώρα μας πρέπει με αποφασιστικά βήματα να δρομολογήσει κι ύστερα από έναν ειλικρινή διάλογο με την εκκλησία -και με δεδομένο ότι σήμερα υπάρχει μια ηγεσία χαμηλών τόνων στην εκκλησία- μπορεί κι επιβάλλεται να δρομολογηθούν αυτές οι πραγματικά μεταρρυθμιστικές αλλαγές. Να μην υπάρχει καμμία διοικητική αρμοδιότητα της εκκλησίας επί των πολιτών και την οποία θα ασκεί αποκλειστικά το κράτος. Ο θρησκευτικός όρκος να αντικατασταθεί από τον πολιτικό. Ο κ. Εφραιμ θα πάει να ορκιστεί όπως και οι άλλοι. Δεν θα διασύρουν τον όρκο; Αποδεικνύεται από τα γεγονότα ότι δεν πιστεύουν σε κανένα όρκο και θα βάλουν το χέρι τους πάνω στο Ευαγγέλιο; Ειλικρινά και άδολα. Κοροϊδεύουμε όλοι μαζί την όποια πίστη; Η εκκλησιαστική περιουσία, ναι, να ξεκαθαριστεί. Είπε ο κ. Μπεγλίτης κάποια πράγματα. 
	Μου είπε κάτι αποκαλυπτικό ένα παιδί που τελειώνει το γυμνάσιο. Με συνάντησε σ΄ ένα σπίτι και με ρώτησε: «Κύριε Βουλευτά, διάβασα στις εφημερίδες ότι στα συμβόλαια που συντάχθηκαν από τη γνωστή συμβολαιογράφο αναφέρονται τα στοιχεία τα οποία προσκομίζουν ο αγοραστής κι ο πωλητής, μεταξύ των οποίων και φιρμάνια, τα οποία φέρουν ημερομηνία προ του 1453». Και με ρώτησε το παιδί: «Δηλαδή πριν πέσει η Πόλη κάποιοι θεοσεβούμενοι έτρεχαν και έπαιρναν φιρμάνια από τον επιδρομέα, προσφέροντας τι;» Τουλάχιστον και για λόγους ιστορικούς, για λόγους πραγματικά σεβασμού μιας ιστορίας ενός λαού στο βαθμό που αντιστάθηκε στην Τουρκοκρατία, τουλάχιστον αυτά μπορούσαν να τα έχουν κρύψει και να προσκόμιζαν τουλάχιστον φιρμάνια μετά το 1453 ή να περιορίζονταν στα χρυσόβουλα. Αυτή η ερμαφρόδιτη σχέση Πολιτείας-Εκκλησίας τόσα χρόνια πρέπει κάποια στιγμή να λήξει. Η αλληλοεπιρροή, εκκλησίας- πολιτικής μέσω κάποιων λειτουργών της, αποδεδειγμένα είναι δεδομένη. Θα τελειώσει αυτό, να σπάσει επιτέλους αυτό το απόστημα! 
	Ευχαριστώ πολύ. 
	ΠΡΟΕΔΡΕΥΩΝ (Αναστάσιος Νεράντζης): Κι εγώ ευχαριστώ.
      Το λόγο έχει η Βουλευτής του ΠΑ.ΣΟ.Κ. στον Νομό Μαγνησίας, κ. Ροδούλα Ζήση. 
	ΡΟΔΟΥΛΑ ΖΗΣΗ: Ευχαριστώ κύριε Πρόεδρε. Έφυγε το σχολείο, δεν πειράζει, κύριε Υπουργέ. 
      «Έστιν ουν τραγωδία» το σκάνδαλο του Βατοπεδιου κύριε Πρόεδρε..
      ΑΣΤΕΡΙΟΣ ΡΟΝΤΟΥΛΗΣ: Μίμησις πράξεως…
   	ΡΟΔΟΥΛΑ ΖΗΣΗ: Ναι, «μίμησι πράξεως σπουδαίας και τελείας,…» 
	ΠΡΟΕΔΡΕΥΩΝ (Αναστάσιος Νεράντζης): Ο κ. Ροντουλης είναι ειδικός στις τραγωδίες απ’ ο,τι φαίνεται. 
   	ΡΟΔΟΥΛΑ ΖΗΣΗ: «…Ηδυσμένω λόγω, χωρίς εκάστου των ειδών εν τοις μορίοις…» αλλά «χωρίς… την των τοιούτων παθημάτων κάθαρσιν» κύριε Πρόεδρε. Περιμένουμε από ποιον την κάθαρση για τις παράνομες ανταλλαγές δημόσιας γης, για την κατάργηση της δίκης που είχε κερδίσει το ελληνικό δημόσιο, για τους παράνομους αποχαρακτηρισμούς δασών, για τις υποκοστολογήσεις και υπερκοστολογήσεις των διακοσίων εξήντα ακινήτων που όλες λειτούργησαν σε βάρος του ελληνικού δημοσίου, για τις μεταβιβάσεις ακινήτων που είναι χαρακτηρισμένοι αρχαιολογικοί χώροι, για τις παρεμβάσεις στη δικαιοσύνη, με σκοπό τη συγκάλυψη της υπόθεσης που οδήγησαν και στην παραίτηση των δυο εισαγγελέων; Αλλά ποια είναι η κάθαρση και για τις συνεχιζόμενες μέχρι σήμερα εργασίες ιδιωτών επί ακινήτων του ελληνικού δημοσίου που αποτέλεσαν αντικείμενο των παράνομων ανταλλαγών; Και ποια είναι η κάθαρση για την Κυβέρνηση, κύριε Πρόεδρε, που δεν έχει κάνει ένα σχέδιο, ένα ολοκληρωμένο σχέδιο σεβασμού, διατήρησης και διεύρυνσης της πολιτιστικής κληρονομιάς του Αγίου ΄Ορους, της θρησκευτικής κληρονομιάς της ορθόδοξης Εκκλησίας μας και της Ορθοδοξίας μας γενικότερα; Όλα χυμένα, με μια οσμή, πραγματικά, άσχημη, σκανδάλου που σκανδαλίζει τον καθένα πιστό και τον καθένα πολίτη, όλα με μια οσμή και με μια γεύση πίκρας στα στόματα των Ελλήνων πολιτών οι οποίοι ζουν τη δικιά τους τραγωδία, της οικονομικής, πολιτιστικής, ηθικής κρίσης που υπάρχει σήμερα. 
      Και καμμία κυβέρνηση και καμμία αρχή δεν προσπαθεί να δώσει λύσεις, να αποκαταστήσει, να διορθώσει, να προλάβει, να τιμωρήσει. Η αυθαιρεσία είναι αυθαιρεσία όπου και αν γίνεται και όποιος και αν την κάνει. Και σε μια διαδικασία της ευνομούμενης δημοκρατίας και της θωράκισης της έννομης τάξης η πολιτική εξουσία και ο πολιτικός κόσμος οφείλουν να είναι θεματοφύλακες στις επάλξεις. 
      (Στο σημείο αυτό την Προεδρική Έδρα καταλαμβάνει ο  Ζ΄ Αντιπρόεδρος της Βουλής κ.  ΒΑΪΤΣΗΣ ΑΠΟΣΤΟΛΑΤΟΣ)
      Είχαμε ζητήσει με μεγάλο σεβασμό από την Κυβέρνηση να καταθέσει μια τροπολογία για την ακύρωση όλων αυτών των πράξεων για να έρθουμε στην προτέρα κατάσταση στο status quo ante. Και ο κύριος Υπουργός, στην επιτροπή της Βουλής, είπε ότι θα δούμε και αυτό το ενδεχόμενο. Όμως, σήμερα βλέπουμε μια ατολμία να υπερασπιστείτε και να υπερασπιστούμε όλοι μαζί, γιατί δικό σας είναι το δικαίωμα και η υποχρέωση να φέρετε αυτήν την τροπολογία, τον πολιτικό κόσμο, την ελληνική κοινωνία, τις αξίες και τις αρχές της έννομης τάξης. Μοιάζει η Ελλάδα, κύριε Υπουργέ, «ατέλειωτη παράγκα», για να θυμηθούμε τον Σαββόπουλο των φοιτητικών μας χρόνων. Και εσείς δεν κάνετε τίποτα. Μια ατέλειωτη παράγκα που ο λαός έχει βγει στο πεζοδρόμιο ζητώντας συλλογικές συμβάσεις, ζητώντας το εισόδημά του να εξασφαλιστεί γιατί λεηλατούνται τα πάντα από την ακρίβεια και από την ανάλγητη πολιτική σας.
      Όμως, αυτή τη στιγμή στη χώρα κυριαρχεί η οσμή του Βατοπεδίου ως αδιαφάνεια και ανισότητα, ως μη έννομη τάξη και διαδικασία. Και αυτό δημιουργεί πολύ μεγάλη ανησυχία και αγωνία. Φαίνεται ότι εσείς αυτές τις ανισότητες που δημιουργήσατε που έφεραν τη διαφθορά δεν μπορείτε να τις διαχειριστείτε και να τις διορθώσετε. Γιατί, κύριε Υπουργέ, δεν δέχεστε την πρόταση νόμου του ΠΑ.ΣΟ.Κ.; Το ΠΑ.ΣΟ.Κ. έχει κάνει χίλιες δυο προτάσεις νόμου για το επίδομα θέρμανσης, για την πολιτική των τραπεζών κ.λπ.. Συνεχώς τις αρνείστε και έρχεστε ετεροχρονισμένα μοιραίοι και άβουλοι αντάμα να φέρετε μερικές αποσπασματικές διατάξεις που δεν λύνουν κανένα πρόβλημα. 
      Εγώ πιστεύω ότι η πρόταση νόμου του ΠΑ.ΣΟ.Κ. είναι μια πρόταση ευθύνης, μια πρόταση ωριμότητας. Δείχνει απέναντι στην πολιτική της Νέας Δημοκρατίας και στη άρνησή της, ότι εμείς είμαστε εκείνοι που με υπευθυνότητα και σοβαρότητα, με πολιτική αξιοπρέπεια σεβόμαστε τον ελληνικό λαό και τις αξίες του και τις αρχές του και θέλουμε να τις υπηρετήσουμε. Εσείς έχετε πάρει διαζύγιο από αυτές τις αρχές και η άρνησή σας εδώ να δεχθείτε αυτήν την πρόταση νόμου είναι και ομολογία ενοχής. Επιτείνει δε τις πολιτικές ευθύνες της Κυβέρνησης. Το σκάνδαλο του Βατοπεδίου και η διαχείρισή του από την Κυβέρνησή σας όπως και οι εμμονές σας και οι ιδεοληψίες σας πάνω στα δικά σας ζητήματα, της άρνησής σας είτε της στείρας λογικής σας ότι κάνετε μεταρρυθμίσεις με το να σωπαίνετε και να κάθεστε στην απραξία σας, είναι οξεία προσβολή της έννομης τάξης. 
      Δείχνει ότι πλέον είναι απροστάτευτα τα δικαιώματα του δημοσίου. Εμείς κάναμε μια πρόταση νόμου για να υπάρχει ασφάλεια δικαίου. Αυτήν την ασφάλεια δικαίου με το ηθικό της τρόπο, με το νομικό της τρόπο, με τον πολιτικό της τρόπο και πολιτισμό θέλουμε να θωρακίσουμε μ’ αυτήν την πρόταση. Γι’ αυτό και σας ζητάμε, κύριε Υπουργέ, να την δεχθείτε έστω και τώρα. Δεν φτάνει να λέει ο Πρωθυπουργός όπως είπε πρόσφατα ότι θέλει να είναι χρήσιμος και όχι αρεστός. Για να είναι χρήσιμος ο Πρωθυπουργός στους πολίτες αυτής της χώρας πρέπει να κάνει σωστές δράσεις, υπέρ του πολίτη, υπέρ του λαού, υπέρ της δημοκρατίας, για να μη θυμηθώ και εγώ το ρηθέν που μαθαίναμε όλοι στα κατηχητικά και για την Κυβέρνηση και για την νεοσυντηρητική αντίληψή της για τα πράγματα και για την εξουσία και όλους εκείνους που πρέπει να φυλάνε Θερμοπύλες: «Μη θησαυρίζετε θησαυρούς επί της γης όπου σης και βρώσις αφανίζει και όπου κλέπται διορύσουσι και κλέπτουσι». Γιατί αυτήν τη στιγμή κλέπται διορίσουσι και κλέπτουσι. Δεχθείτε την πρόταση για να πάρετε και εσείς ένα βάπτισμα μιας νέας εποχής που πρέπει να δώσουμε πλέον στον ελληνικό λαό και στην κοινωνία.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ο κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ: Τι να πω μετά το συγκλονιστικό τελευταίο που ακούσαμε! Εδώ μέσα, δυστυχώς, στο διάστημα που αναπτύχθηκε επιχειρηματολογία από την πλευρά της Πλειοψηφίας είναι αλήθεια ότι αυτός που άκουσε με προσοχή άκουσε πλούσια επιχειρήματα από την πλευρά και του Υπουργού και της εισηγήτριας και του Κοινοβουλευτικού Εκπροσώπου και από την πλευρά των δυο εθελοντών πυροσβεστών της κυβερνητικής παράταξης Βουλευτών, οι οποίοι, ως μοναδικοί προστάτες αυτού του τεράστιου σκανδάλου, σκέφτηκαν ότι αυτό είναι χρήσιμο για τους ίδιους και την Κυβέρνησή τους να υπερασπιστούν μια πρωτόγνωρη και μοναδική υπόθεση όπου αν υπήρχε τίτλος θα μιλάγαμε για την πρωτοφανή λεηλασία του δημόσιου πλούτου.
      Αναπτύχθηκε, λοιπόν, μέσα σ’ αυτόν τον πλούτο των επιχειρημάτων κανείς να μην καταλάβει τίποτα εδώ μέσα. Και μπράβο σας κάποια στιγμή το καταφέρατε. Ήταν συγκλονιστικό. Ήταν τόσοι πολλοί οι  νομικοί όροι που ακούσαμε που όποιος άνοιγε το κανάλι της Βουλής για να ακούσει θα έλεγε, να μην πω τη λέξη. Να αφήσουμε να την σκεφθούμε. Όμως, εδώ μέσα δεν κάνουμε ανάλυση της νομικής επιστήμης ούτε ανάλυση της νομικής τέχνης. Και μπορεί η νομική τέχνη και η νομική επιστήμη να απετέλεσαν καταφύγιο για να πάμε σε συσκότιση και παραπληροφόρηση αλλά ευτυχώς ο ελληνικός λαός έχει σχηματίσει γνώμη. Η γνώμη του είναι συγκεκριμένη και πρέπει επιτέλους να το καταλάβετε. Ο ελληνικός λαός μιλά για το μεγαλύτερο σκάνδαλο που έγινε ποτέ στην πολιτική ιστορία αυτής της χώρας. 
      Ξέρετε τι κάνετε εσείς σήμερα; Κρύβεστε και παρασύρετε το πολιτικό σύστημα στα τάρταρα γιατί αναπτύσσετε μια κουλτούρα που λέει ότι αυτός που είναι κλέφτης πρέπει εγώ να τον υπερασπίζομαι. Όχι είναι λάθος. Είναι έγκλημα απέναντι στην πολιτική, απέναντι στους θεσμούς, απέναντι στην δημοκρατία. Επιτέλους όταν και εφόσον υπάρχουν άνθρωποι που βουτάνε το χεράκι τους πρέπει να αποκαλύπτονται από εμάς. Γι’ αυτό είμαστε εδώ. Αυτό υπερασπιζόμαστε. Δεν αφορά τις παρατάξεις μας αυτή η υπόθεση. Και δεν αφορά κανέναν από εμάς. Μόνον αυτούς που ανήκουν και μπαίνουν σ’ αυτήν την υπόθεση. Καταλάβετέ το. 
      Γι’ αυτό ο ελληνικός λαός μας έχει γυρίσει την πλάτη και δεν θέλει να μας βλέπει και δεν θέλει να ακούει για μας και νομίζει ότι όλοι είμαστε απατεώνες. Γιατί μη μου πείτε ότι όταν πάτε σε κατ’ ιδίαν συναντήσεις δεν ακούτε το περίφημο «όλοι είσαστε ίδιοι». Και αυτό είναι το δεύτερο μεγάλο έγκλημα το οποίο αναπτύσσεται, δυστυχώς, όχι μόνο από την κυβερνώσα παράταξη που έχει συμφέρον να το κάνει και να πάει σε μια λογική συμψηφισμού αλλά αναπτύσσεται και από τις άλλες πολιτικές δυνάμεις ότι «όλοι είμαστε ίδιοι». Και υπάρχει τίποτα πιο ακραίο από αυτό; Εγώ δεν θεωρώ ότι είμαι ίδιος με κανέναν και δεν δέχομαι να με ισοπεδώνει κανείς πάνω σ’ αυτό. Ίσος  είμαι σίγουρα και έχω τα ίδια δικαιώματα και υποχρεώσεις μ’ όλους τους ανθρώπους. Ίδιος όμως δεν είμαι με κανέναν. Και δεν μπορώ να το ανεχθώ αυτό το πράγμα.
      Και επιτέλους εδώ μέσα μας έχουν επιλέξει γι’ αυτόν τον λόγο, για να προασπίσουμε τους θεσμούς, τη δημοκρατία και το δημόσιο συμφέρον πάνω από όλα. Όταν αυτό το κάνουμε τότε, πραγματικά, θα έχουμε επιτελέσει το ρόλο μας και θα έχουμε αναδείξει και κάτι πίσω. Θα έχουμε αφήσει κάτι πίσω στις επόμενες γενεές οι οποίες πρέπει να μπουν στην πολιτική, πρέπει να συμμετάσχουν. Στο χώρο της πολιτικής υπάρχουν οι αποφάσεις, όχι έξω. Εδώ μέσα αποφασίζεται για το πώς θα ζήσει ο απλός πολίτης. Εδώ μέσα αποφασίζεται πως θα γίνει αναδιανομή, με την απόφαση πάντα του ελληνικού λαού. Και πρέπει εμείς να πείσουμε τον κόσμο ότι έχει αξία η συμμετοχή του στην πολιτική.
      Ακούσαμε εδώ κάποια πράγματα ευτυχώς από λίγους γιατί η πλειοψηφία είναι έξω όπως είπε πριν από λίγο ο κ. Ζωίδης και ψηφίζει άλλα πράγματα. Η πλειοψηφία των βουλευτών της κυβερνώσας παράταξης λέει άλλα πράγματα για το ποια είναι η πραγματικότητα σήμερα. Σήμερα, λοιπόν, λέει ένα πολύ απλό πράγμα και το ακούσαμε και χθες από τον κ. Μειμαράκη, ότι υπάρχουν πολιτικές ευθύνες. Και επιτέλους, πρέπει να τις αναλάβετε. Δεν είναι δυνατόν να κρύβεστε πίσω από το δάκτυλό σας.
      Πάμε στα συγκεκριμένα θέματα τώρα για να μη γενικολογούμε. Άκουσα τον κύριο Υπουργό. Μας είπατε, κύριε Υπουργέ, ότι με πρωτοβουλία της Κυβέρνησης συστάθηκε η εξεταστική επιτροπή. Αυτό είναι αλήθεια. Αλλά γιατί δεν μας είπατε. Να σας θυμίσω ότι υπήρξε η παραίτηση δύο εισαγγελέων; Να σας θυμίσω το δικαστικό πραξικόπημα που έγινε, για την παρέμβαση του κ. Σανιδά; Δεν ήταν εκείνη η παρέμβαση η οποία σας ανάγκασε να πάτε σε εξεταστική επιτροπή ενώ μέχρι χθες μας λέγατε άλλα; Και μας λέγατε, πριν ολοκληρωθεί η δικαστική έρευνα δεν μπορεί να υπάρξει ζήτημα εξεταστικής επιτροπής; Αυτό δεν ήταν το επιχείρημά σας; Μη μας πείτε ότι ξαφνικά ανακαλύψατε κάτι καινούργιο. Υποχρεωθήκατε και ψηφίσατε την εξεταστική επιτροπή για να αποφύγετε την προανακριτική. Και εκεί πάλι κάνατε ένα μεγάλο λάθος. Ξέρετε ποιο ήταν το λάθος σας;
      Ήρθε ο κ. Εφραίμ με την παρέα του, μας πέταξαν μία επιστολή εδώ μέσα και μας είπαν τι να συζητάμε στο στάβλο –συγγνώμη για την έκφραση, κύριε Πρόεδρε- δεν έχει αξία η συζήτηση. Εάν όμως υπήρχε η προανακριτική επιτροπή ο κύριος αυτός σήμερα θα ήταν στη φυλακή, γιατί θα εζητείτο η σύλληψή του. Αυτό κάνατε με εκείνες τις μεγάλες αποφάσεις σας.
      Επειδή ο χρόνος είναι λίγος θα αναφερθώ σ’ ένα άλλο επιχείρημά σας, κύριε Υπουργέ. Είπατε ότι οι υπουργικές αποφάσεις αποτέλεσαν το νομικό έρεισμα των ανταλλαγών όπως επίσης ότι με την απόφαση τη δική σας του Οκτωβρίου διαμορφώνονται οι όροι της αμφισβήτησης όλων των πράξεων από εδώ και πέρα. Και μάλιστα στείλατε και ένα μήνυμα σ’ αυτούς που και σήμερα κάνουν πράξεις. Λέω, λοιπόν, ότι η Βουλή δεν είναι χώρος μηνυμάτων αλλά είναι χώρος αποφάσεων. Και αν, πραγματικά, έχετε την ευαισθησία, αύριο το πρωί πρέπει να δεχθείτε αυτήν την πρόταση  νόμου που μας γυρίζει στο πρότερο καθεστώς. Βάζει στοπ στη λεηλασία. Και ξέρετε ποιο είναι το σκάνδαλο; Και θα κλείσω για να μην ταλαιπωρήσω τους συναδέλφους. Ένα είναι το σκάνδαλο: Δώσατε τη δυνατότητα σ’ όλους αυτούς τους απατεώνες να πάρουν δημόσια έκταση σε πολύ χαμηλή τιμή, για να ακούει ο κόσμος. Ενώ έκανε 100 την πήραν 30 και την πούλησαν 500. Αυτή είναι η απιστία. Αυτό πρέπει να καταλάβετε ότι είναι το μεγάλο σας έγκλημα και αυτό το έχει αντιληφθεί ο ελληνικός λαός. Εσείς δυστυχώς κάνετε πως δεν το καταλαβαίνετε και γι’ αυτό θα πάτε πολύ πιο γρήγορα από όσο φαντάζεστε στο αρχείο της ιστορίας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Αηδόνη.
      Ο συνάδελφος από το ΠΑ.ΣΟ.Κ. κ. Ιωάννης Κουτσούκος έχει το λόγο για επτά λεπτά.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Γίνεται στην Αίθουσα αυτή, στην Ολομέλεια του ελληνικού Κοινοβουλίου η συζήτηση της πρότασης νόμου για την ακύρωση των πράξεων που οδήγησαν σε ένα μεγάλο σκάνδαλο, ταυτόχρονα με τη συζήτηση στην εξεταστική επιτροπή όπου αναζητούνται οι ευθύνες αυτών που με τις πράξεις τους, με τις παραλείψεις τους δημιούργησαν αυτό το μεγάλο σκάνδαλο. Και, βέβαια, ο ελληνικός λαός παρακολουθεί έκπληκτος αυτήν τη μεγάλη συζήτηση, διότι την ίδια ώρα που ο ίδιος βρίσκεται στο επίκεντρο μιας πρωτοφανούς κρίσης που πλήττει το εισόδημά του και το βιοτικό του επίπεδο, βλέπει ότι στο στενό πυρήνα της κυβερνητικής εξουσίας εκκολάπτονται σκάνδαλα και κάποιοι επιτήδειοι απομυζούν το δημόσιο χρήμα.
      Βλέπει παράλληλα ο ανυπεράσπιστος πολίτης, αυτός που δεν μπορεί να έχει πρόσβαση στις υπηρεσίες του κράτους, αυτός που μένει έξω από το παιχνίδι της εξουσίας ότι στο στενό πυρήνα της κυβερνητικής εξουσίας κάποιοι μπορεί να υπερβαίνουν νόμους, να υπερβαίνουν διαδικασίες και να ρυθμίζουν τα πράγματα κατά όπως τους βολεύει κάθε φορά.
      Απέναντι σ’ αυτά τα αγωνιώδη ερωτήματα των Ελλήνων πολιτών, εάν το πολιτικό σύστημα, όπως εκπροσωπείται και εκφράζεται μέσω του ελληνικού Κοινοβουλίου, μπορεί να θέσει τέρμα, να βάλει μία φραγή, ένα ανάχωμα σ’ αυτήν την κατρακύλα του ελληνικού πολιτικού βίου, έρχεται σήμερα το ελληνικό Κοινοβούλιο να απαντήσει αρνητικά.
      Και απαντάει αρνητικά, κύριε Πρόεδρε, πρώτον, διότι η επιχειρηματολογία που ανέπτυξε εδώ η πλειοψηφούσα παράταξη ήταν προσβλητική όχι για το Σώμα, αλλά ήταν προσβλητική για τον ελληνικό λαό, ο οποίος το βιώνει το σκάνδαλο και έχει άποψη. Παράλληλα, η εικόνα του ίδιου του Κοινοβουλίου και η μη παρουσία της κυβερνητικής παράταξης εδώ, υποτιμά και υποβαθμίζει εντελώς αυτήν τη συζήτηση ως να μην είναι απαραίτητη, σαν να μην υπήρξε σκάνδαλο. Και τελικά, φοβάμαι, κύριε Πρόεδρε ότι και η ίδια η απόφαση θα είναι κατώτερη των περιστάσεων. Διότι το ερώτημα που τίθεται είναι εάν τελικά εδώ στον ναό της δημοκρατίας μπορούμε να πάρουμε αποφάσεις για να δείξουμε στους πολίτες ποιοι κάνουν κουμάντο σ’ αυτόν τον τόπο. Ποιοι κάνουν κουμάντο σ’ αυτόν τον τόπο; Τα επιχειρηματικά συμφέροντα; Ο στενός πυρήνας της εξουσίας που διαπλέκεται μ’ αυτά τα συμφέροντα; Οι κάθε λογής απατεώνες και επιτήδειοι που εκμεταλλεύονται τα κενά της εξουσίας, τις γνωριμίες, ακόμα και την πίστη;
      Αγαπητοί συνάδελφοι σήμερα το ελληνικό Κοινοβούλιο θα έπρεπε να μπορεί να αποδείξει ότι αυτές τις πράξεις που οδήγησαν στο μεγάλο σκάνδαλο μπορεί να τις ανατρέψει. Και μιλάμε για δύο πράξεις πάρα πολύ συγκεκριμένες: Την παραχώρηση της περιουσίας του ελληνικού δημοσίου και τις ανταλλαγές που ακολούθησαν. Δεν μπορεί να αμφισβητήσει κανένας ότι αυτές οι δύο πράξεις συνιστούν το μεγάλο σκάνδαλο.
      Τι ακούσαμε από την κυβερνητική παράταξη; Ακούσαμε μία σειρά δικαιολογίες. Παραδείγματος χάριν, ότι είναι ατελής η νομοθετική μας ρύθμιση, ότι δεν είναι συνταγματική, ότι δεν μπορεί να υπερβεί η Βουλή μ’ αυτήν την πρόταση νόμου που καταθέσαμε το συνταγματικό νομοθέτη ή κάποιες κατεστημένες αντιλήψεις.
      Η απάντηση είναι πάρα πολύ απλή. Εάν η κυβερνητική πλειοψηφία διέθετε τη βούληση να ανατρέψει τις δύο συγκεκριμένες πράξεις της παραχώρησης της δημόσιας περιουσίας και των ανταλλαγών, θα προχωρούσε στις δικές της πράξεις. Αλλά η Κυβέρνηση μέχρι σήμερα δεν έχει κάνει τίποτα. Και πέραν των αναστολών ορισμένων υπουργικών αποφάσεων επιλεκτικά, διότι όπως τονίστηκε και από το Βήμα, τις υπουργικές αποφάσεις των δικών της Υπουργών δεν τις έχει ανακαλέσει, παρακολουθεί αμέτοχη αυτό το αλισβερίσι της ανοικοδόμησης της δημόσιας περιουσίας και φυσικά δείχνει και την ανικανότητα του πολιτικού συστήματος να παρέμβει εκεί που οι πολίτες εντοπίζουν το μεγάλο σκάνδαλο, δηλαδή στην αποκόμιση τεράστιων χρηματικών ποσών και νόμιμων και παράνομων, όπως θα αποδείξει και η έρευνα, ή κάτω από το τραπέζι «μαύρων», όπως συνηθίζει να λέει ο λαός.
      Τι άλλο επιχείρημα ακούσαμε από την κυβερνητική πλευρά; Ακούσαμε το επιχείρημα ότι για το σκάνδαλο φταίει η κυβέρνηση του ΠΑ.ΣΟ.Κ.. Και αν εμείς είμαστε σε θέση σήμερα να αναγνωρίσουμε ότι μπορεί να φταίει η κυβέρνηση του ΠΑ.ΣΟ.Κ., άρα ψηφίστε τώρα τη ρύθμιση, θα μας έλεγαν ότι φταίει ο Χαρίλαος Τρικούπης, ότι φταίει ο Κολοκοτρώνης, φταίνε οι σουλτάνοι, φταίνε εκείνοι που έδωσαν τα χρυσόβουλα.  Είναι δηλαδή ικανή η κυβερνητική πλειοψηφία και όσοι ελάχιστοι υποστηρίζουν αυτές τις απόψεις και πρέπει να τις σημειώσω, κύριε Πρόεδρε, διότι η πλειοψηφία των βουλευτών της Νέας Δημοκρατίας που επικοινωνεί με τους πολίτες και δέχεται τα πυρά και την μήνιν των πολιτών δεν είναι σε θέση εδώ στο Βήμα να έρθει και να υποστηρίξει διαφορετικά από αυτά που λέει στα καφενεία.
      Είναι, δηλαδή, ικανοί να επιστρατεύσουν και τέτοια επιχειρήματα, προκειμένου να υπερασπίσουν την παράταξή τους και μια Κυβέρνηση η οποία σε λίγο καιρό θα μας έχει, όπως όλα δείχνουν, εγκαταλείψει.
      Απέναντι, λοιπόν, σ’ αυτά, αγαπητοί συνάδελφοι της Πλειοψηφίας, εμείς σας καλούμε να αναλάβετε την ευθύνη σας, αυτήν με την οποία σας εξουσιοδότησαν οι πολίτες που σας ψήφισαν. Και εσάς και εμάς οι πολίτες μάς εψήφισαν για να υπερασπιζόμαστε το δημόσιο συμφέρον. Και εσάς και εμάς οι πολίτες μας εψήφισαν, γιατί πάνω από τα κόμματα υπάρχει η Ελλάδα, υπάρχει η πατρίδα, υπάρχει η δημοκρατία, υπάρχει η ισοπολιτεία. Αυτά δεν μπορεί κανένας, στο όνομα καμμίας πολιτικής σκοπιμότητας και καμμίας πολιτικής συγκυρίας, να τα παραγράφει.
      Αυτό είναι το μεγάλο ερώτημα. Αυτή είναι η μεγάλη πρόκληση που απευθύνουμε στους απόντες συναδέλφους της Νέας Δημοκρατίας και στους ελάχιστους παρόντες που υπερασπίζονται μία πολιτική η οποία έχει καταπέσει στο σύνολο του ελληνικού λαού.
      Αν, λοιπόν, αγαπητοί συνάδελφοι η δική μας πράξη πάσχει νομικά ή θέλει συμπλήρωση ή δεν σας καλύπτει στο σύνολο, εδώ είναι το ελληνικό Κοινοβούλιο να μας δηλώσετε καθαρά με ποιο τρόπο και πότε θα προχωρήσετε στην άρση των επιπτώσεων που έχει δημιουργήσει το μεγάλο σκάνδαλο. Γιατί το άλλο κομμάτι της υπόθεσης που αφορά τον καταλογισμό των ευθυνών, να είστε σίγουροι ότι τον έχει αποδώσει ήδη ο ελληνικός λαός και θα το αποδώσει στις επικείμενες εκλογές, που, κατά την άποψή μου, είναι πάρα πολύ κοντά και φυσικά, πέρα από τις πολιτικές ευθύνες, είναι βέβαιο ότι θα αποδοθούν και ποινικές ευθύνες, διότι αυτά τα πράγματα δε γίνονται με τις ευλογίες του Αγίου Πνεύματος.
      Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα επτά μαθητές και μαθήτριες και τρεις συνοδοί δάσκαλοι από το 60ο Δημοτικό Σχολείο Πάτρας.
      Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
      Συνεχίζουμε με τον κ. Μιχάλη Καρχιμάκη, από το ΠΑ.ΣΟ.Κ.
      Κύριε Καρχιμάκη, έχετε επτά λεπτά.
      ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, κυρίες και κύριοι συνάδελφοι, η Κυβέρνηση Καραμανλή, όσο δραστήρια εμφανίστηκε στο σχεδιασμό, το συντονισμό, την υλοποίηση και τη μετέπειτα συγκάλυψη του σκανδάλου του Βατοπεδίου, τόσο απρόθυμη εμφανίζεται να περισώσει σήμερα, μετά τις αποκαλύψεις, τη δημόσια περιουσία που η ίδια λεηλάτησε.
      Στην αρχή, αρνηθήκατε αναληθώς ότι υπάρχει σκάνδαλο. Ήδη, από τον Ιούλιο του 2007, σας είχαμε ενημερώσει με πολυσέλιδη ερώτησή μας στη Βουλή, την οποία δεν απαντήσατε ουσιαστικά, σας αναφέραμε με αριθμούς τα συμβόλαια, σας ενημερώναμε για τα δάση και τους αρχαιολογικούς χώρους, ζητούσαμε την παρέμβασή σας -τότε ακόμα δεν είχαν πωληθεί σε τρίτους τα ακίνητα-φιλέτα- δεν είχαν ακόμα μπλεχτεί οι off-shore, δεν είχαν ανεγερθεί οικοδομές, δεν είχε μπει υπουργική υπογραφή στους αποχαρακτηρισμούς δασών.
      Τότε μπορούσαν οι δήθεν παραπλανηθέντες να βάλουν ένα φρένο στη ζημιά του δημοσίου και να αντιστρέψουν εύκολα τις ανταλλαγές. Οι αρμόδιες, όμως, πολιτικές ηγεσίες επέλεξαν να σιωπήσουν, να απαντήσουν στη Βουλή με γενικότητες, ότι όλα δήθεν γίνονται σωστά και παράλληλα, να ολοκληρώνουν το όργιο της λεηλασίας.
      Μόνη σας μέριμνα τότε ήταν η αποφυγή κάθε δημοσίου ελέγχου. Προφανώς, γιατί το κεντρικά συντονισμένο σχέδιό σας ήταν ακόμα σε εξέλιξη. Ανταλλάξατε, λοιπόν, δημόσια γη και νερό με εκτάσεις σ’ όλη την Ελλάδα και το κέρδος το είχε η μονή, οι κατασκευαστικές, οι εμπλεκόμενες off-shore και όσοι βρίσκονται πίσω από αυτές. Με χειρουργική ακρίβεια και εχεμύθεια, που θα ζήλευαν και οι πιο εξελιγμένες μυστικές υπηρεσίες της υφηλίου, εκδόθηκαν υπουργικές αποφάσεις που ποτέ δεν δημοσιεύθηκαν σε Φ.Ε.Κ. Δικαστικές αποφάσεις έμειναν στα συρτάρια μέχρι να καταργηθεί η κερδισμένη δίκη.
      Το Νομικό Συμβούλιο του Κράτους ανέτρεψε την ευνοϊκή για το δημόσιο απόφαση της ολομέλειάς του, σχετικά με το ιδιοκτησιακό καθεστώς της λίμνης Βιστωνίδας. Ολόκληρη η Κτηματική Εταιρεία του Δημοσίου τέθηκε στην υπηρεσία των συμφερόντων της μονής. Ακόμα και το Υπουργείο Απασχόλησης εγκατέλειψε την πρόθεση μετεγκατάστασής του στο Ολυμπιακό Χωριό, για να εκχωρηθεί το ακίνητο στους εκλεκτούς μοναχούς του Μαξίμου και μετά, σε κυπριακές off-shore.
      Υπουργοί, Υφυπουργοί, η διορισμένη από την Κυβέρνησή σας διοίκηση της Κ.Ε.Δ., δικηγόροι και συμβολαιογράφοι, συγγενείς πρώην Υπουργών σας δεν βλέπουν ότι η μονή δεν έχει νόμιμους τίτλους. Δεν άκουσαν ποτέ τίποτα για τη δίκη. Έδωσαν, όμως, εντολές για εκτιμήσεις, χωρίς να αναφέρουν την αιτία. Δεν προβληματίστηκαν από τη διαφορά των αντικειμενικών με τις πραγματικές αξίες. Δε ζήτησαν επικαιροποίηση των εκτιμήσεων. Δεν είδαν πουθενά δάση, παραλίες, αρχαιολογικούς χώρους. Ακόμα και οι νομάρχες σας, που αρχικά διαμαρτυρήθηκαν με σκληρές εκφράσεις, εγγράφως στο ίδιο το μέγαρο Μαξίμου, λίγο καιρό μετά δεν ήξεραν, δεν άκουσαν τίποτα. Και κανείς δεν είδε τις τεράστιες υπεραξίες, τα τεράστια ποσά που αδιαφανώς διακινήθηκαν μέσα από τις υποεκτιμήσεις ή τις υπερεκτιμήσεις ακινήτων και της λίμνης, που, ενώ ανήκαν όλα στο δημόσιο, ανταλλάχθηκαν, σαν τα μισά να ανήκαν στη μονή.
      Πού πήγαν τα λεφτά; Γιατί μπλέχτηκαν οι off-shore; Γιατί τέτοια απροθυμία να ανοίξουν όλοι οι λογαριασμοί και οι χρηματοοικονομικές συναλλαγές, εντός και εκτός Ελλάδος, όλων των εμπλεκομένων, από όλες τις πλευρές; Και γιατί ακόμα σήμερα, δεν δέχεστε να ανακαλέσετε τις ισχύουσες αυτήν τη στιγμή υπουργικές αποφάσεις των ανταλλαγών και να ακυρώσετε τα συμβόλαια; Γιατί κρατάτε ζωντανές υπέρ όσων ωφελήθηκαν τις χαριστικές μεταβιβάσεις;
      Σας κάνουμε διαρκώς ερωτήσεις ότι με σκόπιμο τρόπο προσπαθείτε να μεταφέρετε το βάρος στο παρελθόν, ενώ γνωρίζετε ότι με τη δική σας Κυβέρνηση, με τις δικές σας υπουργικές αποφάσεις, αντικαταστήσατε -υποτίθεται- κάποιες προηγούμενες αποφάσεις. Και θέλετε να μας πείτε ότι φταίνε οι προγενέστερες και όχι οι μεταγενέστερες που διατηρείτε σε ισχύ, για να πάνε στα δικαστήρια οι καλόγεροι και να κερδίσουν. Αυτό, λοιπόν, είναι σκοπιμότητα, την οποία υπηρετείτε. Αν τολμάτε, σηκωθείτε να πείτε ότι καταργείτε τη δική σας υπουργική απόφαση. Όμως, δεν τολμάτε. Εξαπατάτε τον ελληνικό λαό.
      Στις 3 Οκτωβρίου, λοιπόν, η Κυβέρνησή σας, διά του Υφυπουργού Οικονομικών, εξέδωσε μια υπουργική απόφαση δήθεν για να αποκαταστήσει τη ζημιά που η ίδια είχε προκαλέσει με το σκάνδαλο Βατοπεδίου στο ελληνικό δημόσιο.
      Αυτή σας, λοιπόν, η υπουργική απόφαση είναι μνημείο εμπαιγμού του ελληνικού λαού και υποκρισίας. Είναι μια υπουργική απόφαση που ανακαλεί, όπως σας είπα, μόνο τις γνωμοδοτήσεις που είχαν ούτως ή άλλως ανακληθεί από το 2003 και δεν ισχύουν.
      Οι μόνες αποφάσεις, λοιπόν, οι οποίες ισχύουν σήμερα και που χάρη στη διατήρησή τους, παραμένουν σε ισχύ τα ζημιογόνα για το δημόσιο συμφέρον συμβόλαια των οργιωδών ανταλλαγών, είναι οι δικές σας αποφάσεις. Δεν ανακαλείτε την τελευταία γνωμοδότηση, αυτήν που μέχρι σήμερα ισχύει και φέρνει την εγκριτική υπογραφή του Δούκα, την υπουργική απόφαση με την οποία το ελληνικό δημόσιο κάνει στροφή εκατόν ογδόντα μοίρες.
      Και εκεί που το 2003, υπερασπιζόταν επιτυχώς στο δικαστήριο της Ροδόπης τα δικαιώματά του το δημόσιο στη Βιστωνίδα και ζητούσε την επανεξέταση όλων των γνωμοδοτήσεων, δηλώνει τον Ιούνιο του 2004, διά της Κυβερνήσεως Καραμανλή και του Υφυπουργού της, ότι δεν πρόκειται πλέον να προβάλει τέτοια δικαιώματα έναντι της μονής. Και δεν υπάρχει νόμιμος λόγος να επανεξεταστεί η υπόθεση. Κυρίως, όμως, δεν ανακαλείτε τις αποφάσεις των ανταλλαγών, τις αποφάσεις, δηλαδή, πάνω στις οποίες στηρίχθηκαν τα ζημιογόνα για το δημόσιο συμφέρον συμβόλαια.
      Αποτέλεσμα της κυβερνητικής παράλειψης είναι να μην παρέχετε καμμία απολύτως διασφάλιση ότι τα δημόσια ακίνητα που εκχωρήθηκαν θα επιστρέψουν στο δημόσιο, ενώ μέχρι και σήμερα υπάρχουν οι οικοδομικές εργασίες και η εμπορική εκμετάλλευση των χαριστικά εκχωρηθέντων ακινήτων στη Μονή Βατοπεδίου από τους εμπλεκόμενους στο κυβερνητικό σκάνδαλο, οικοδομικές εργασίες που συνεχίζονται και δεν σταματούν. Αγοραπωλησίες γίνονται. Δεν τις σταματάτε, υποκρίνεστε. Ουσιαστικά, αρνείστε να αγγίζετε τα συμφέροντα όλων αυτών που μπλέχτηκαν και ωφελήθηκαν από το κυβερνητικό σκάνδαλο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Και δεν μπορεί κανείς σας να ισχυριστεί ότι δεν γνωρίζατε ή ότι δεν καταλάβατε. Έχετε μπροστά σας την έτοιμη λύση, την πρόταση νόμου του ΠΑ.ΣΟ.Κ. για την ανάκληση όλων των παραπάνω υπουργικών αποφάσεων, για το ιδιοκτησιακό καθεστώς της Βιστωνίδας και τις ανταλλαγές, ώστε, ως άμεση συνέπεια της ανάκλησης αυτής, να ακυρωθούν και τα συμβόλαια και η ακίνητη περιουσία του ελληνικού δημοσίου που λεηλατήσατε, να γυρίσει στα χέρια των πραγματικών της δικαιούχων, των Ελλήνων πολιτών.
     Σας προσφέρουμε την καλύτερη δυνατή λύση. Μια ευκαιρία έστω και καθυστερημένα να μετριάσετε τη ζημιά που προκαλέσετε. Και πρέπει να απαντήσετε εδώ. Τι κρατά την Κυβέρνησή σας και δεν την αποδέχεστε. Απαντήστε.
     Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε τον κ. Καρχιμάκη.
     Ο συνάδελφος κ. Σπηλιόπουλος από το ΠΑ.ΣΟ.Κ. έχει το λόγο.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, η Κυβέρνηση δεν δέχεται την πρόταση την οποία κατέθεσε το ΠΑ.ΣΟ.Κ. για τη λύση αυτού του προβλήματος που απασχολεί σήμερα την ελληνική κοινωνία, του προβλήματος του Βατοπεδίου και την προστασία των δημοσίων εκτάσεων. Φαίνεται όμως ότι αργά ή γρήγορα η Κυβέρνηση και το Υπουργείο Οικονομίας και Οικονομικών θα αναγκαστεί να φέρει τέτοια νομοθετική ρύθμιση. Διότι η πίεση που υπάρχει από την κοινή γνώμη για την υπεράσπιση των συμφερόντων του ελληνικού δημοσίου είναι πολύ μεγάλη. Αργά ή γρήγορα το Υπουργείο θα αναγκαστεί να φέρει τέτοια ρύθμιση. 
     Το θέμα αυτό όπως παρακολουθούμε, κυρίες και κύριοι συνάδελφοι, καθημερινά δηλητηριάζει την πολιτική και την κοινωνική ζωή του τόπου. Καθημερινά τα Μέσα Μαζικής Ενημέρωσης αναφέρονται εκτενώς, δημιουργούν εντυπώσεις και βεβαίως η κοινή γνώμη η οποία παρακολουθεί άναυδη αυτά που έχουν συμβεί γύρω απ’ αυτήν την πολύκροτη υπόθεση, έχει χάσει και χάνει συνεχώς την εμπιστοσύνη της προς την Κυβέρνηση και τους ανθρώπους που έχουν κληθεί να υπερασπίσουν το δημόσιο συμφέρον.
     Πριν από λίγο ο Υφυπουργός και εδώ, αλλά και στην επιτροπή που συζητήσαμε αυτήν την πρόταση αναγνώρισε ο ίδιος –χρησιμοποιώ τα λόγια του- ότι εφόσον καταστεί ανάγκη, θα αναληφθεί νομοθετική πρωτοβουλία για τη λύση του προβλήματος. Σ’ άλλο σημείο είπε ότι χρειάζεται, πράγματι, μελέτη, για να δούμε πώς θα κινηθούμε. Και είπε ακόμη ότι εφόσον καταστεί ανάγκη θα αναληφθεί τέτοια νομοθετική πρωτοβουλία, διότι η ανακλητική  απόφαση του Οκτωβρίου δεν λύνει οριστικά το πρόβλημα. Εσείς ο ίδιος το είπατε, κύριε Υφυπουργέ, αυτό.
     Άρα, λοιπόν, δεν έχει πειστεί η Κυβέρνηση ακόμη τι πρέπει να κάνει; Αφού και σεις σήμερα έχετε αμφιβολίες εδώ μέσα στη Βουλή, τις καταθέσατε. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Διαβάστε και τα άλλα που είπα.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Εσείς τα είπατε αυτά. Τα λόγια σας χρησιμοποίησα. Γιατί, λοιπόν, σήμερα που έρχεται αυτή η πρόταση δεν γίνεται δεκτή.
     Η αλήθεια, πράγματι, είναι ότι πολλές από τις προτάσεις νόμου που κατατίθενται στη Βουλή δεν γίνονται δεκτές. Είναι αλήθεια αυτό. Αλλά εδώ δεν μιλάμε για μια απλή πρόταση νόμου, που θα μπορούσε να κατατεθεί και αργότερα. Θα μπορούσε να κατατεθεί και μ’ άλλη μορφή. Εδώ πρόκειται για μια δύσοσμη υπόθεση που πρέπει επειγόντως να διαλευκανθεί. Και επειγόντως πρέπει η περιουσία του ελληνικού δημοσίου να γυρίσει στο δημόσιο και να προστατευτεί αυτή η περιουσία.
     Εδώ, κύριε Υφυπουργέ, θα έπρεπε να επιδιώξετε μια τέτοια ρύθμιση. Θα έπρεπε να ευχαριστήσετε το ΠΑ.ΣΟ.Κ. που φέρνει αυτήν τη ρύθμιση και λύνει αυτό το πρόβλημα που έχετε στα χέρια σας. Αυτήν την αναμμένη βόμβα που έχετε στα χέρια σας.
     Σήμερα το 80% περίπου όπως λένε οι δημοσκοπήσεις του ελληνικού λαού έχει πειστεί για το σκάνδαλο και έχει επιρρίψει και τις ευθύνες. Εσείς με τη συμπεριφορά σας σήμερα, απορρίπτοντας την πρότασή μας, θέλετε και το υπόλοιπο 20% που έχει αμφιβολίες ακόμη, να πειστεί και αυτό. Ότι, πράγματι, η Κυβέρνηση θέλει να κουκουλώσει αυτό το σκάνδαλο. Δεν ενδιαφέρεται για τη διαφάνεια και, κυρίως, δεν ενδιαφέρεται για την προστασία της περιουσίας του δημοσίου.
     Κύριε Πρόεδρε, δεν είναι μόνο οι αποφάσεις που έχουν να κάνουν με την παραχώρηση της δημόσιας περιουσίας, γι’ αυτά έχουν ακουστεί πολλά και ακούστηκαν και πριν από λίγο από τους συναδέλφους. Δεν θα πω τίποτα. Είναι το θέμα του αποχαρακτηρισμού αυτών των εκτάσεων, είναι το θέμα της ανταλλαγής και είναι και το θέμα της παράνομης υποεκτίμησης ή υπερεκτίμησης αντίστοιχα των εκτάσεων αυτών για να γίνουν οι ανταλλαγές. 
     Αυτά τα ζητήματα δεν μπορούν να λυθούν με την έρευνα που γίνεται στην εξεταστική επιτροπή σήμερα ή αργότερα θα γίνει στην προανακριτική επιτροπή. Αυτά τα θέματα πρέπει να λυθούν με νομοθετική πρωτοβουλία με την πρόταση την οποία καταθέτει σήμερα το ΠΑ.ΣΟ.Κ..
     Κυρίες και κύριοι συνάδελφοι, φαίνεται ότι υπάρχει μια σύγχυση στην Κυβέρνηση για το πώς θα αντιμετωπίσει το ζήτημα. Αυτό το είπα και στην επιτροπή, θα το αναφέρω και εδώ. Η Κυβέρνηση φαίνεται να μη γνωρίζει πώς χειρίζεται το θέμα με διαφορετικά πρόσωπα. Για παράδειγμα. Έχουμε μια επιστολή του Υπουργού του κ. Αλογοσκούφη με την οποία στέλνεται αυτή η πρόταση, η νομοθετική πρωτοβουλία του ΠΑ.ΣΟ.Κ. στην ολομέλεια για να γίνει συζήτηση. Λέει στο τέλος της επιστολής του ο Υπουργός: «Επισημαίνεται ότι έχουν ήδη ανακληθεί όλες οι σχετικές, κάθε είδους διοικητικές πράξεις και ως εκ τούτου είναι άκυρες οι δικαιοπραξίες που στηρίχτηκαν στις ως άνω ανακληθείσες πράξεις». Αυτό λέει. Άρα λέει ότι δεν υφίσταται κανένα πρόβλημα. Έχουν λυθεί όλα τα ζητήματα λέει ο Υπουργός.
     Έρχεται όμως το Γενικό Λογιστήριο του Κράτους με την έκθεσή του την οποία μας στέλνει με εντολή Υφυπουργού ο αρμόδιος διευθυντής και λέει στο τέλος: «Από τις προτεινόμενες ρυθμίσεις από τις οποίες δεν προκαλείται δαπάνη σε βάρος του κρατικού προϋπολογισμού, επέρχεται αύξηση της περιουσίας του δημοσίου, από την επαναφορά των ακινήτων λόγω ανάκλησης διοικητικών πράξεων». Αναγνωρίζει δηλαδή το ίδιο το Υπουργείο το Γενικό Λογιστήριο του Κράτους ότι εδώ υπάρχει θέμα και μόνο με την πρόταση του ΠΑ.ΣΟ.Κ. ανακαλούνται όλες αυτές οι πράξεις που υπήρξαν και έτσι επανέρχεται η περιουσία ξανά στο ελληνικό δημόσιο.
     Άρα, λοιπόν, κύριοι συνάδελφοι, φαίνεται ότι η Κυβέρνηση δεν γνωρίζει ή ότι έχει τέτοια σύγχυση που δεν γνωρίζει πώς θα αντιμετωπίσει το ζήτημα.
      Υπάρχει, πράγματι, το θέμα της διερεύνησης των πολιτικών ευθυνών. Γι’ αυτό το θέμα έχει βγάλει τα συμπεράσματά του ο ελληνικός λαός. Φαίνεται ότι από χθες έχει βγάλει τα συμπεράσματά του και το κόμμα της Νέας Δημοκρατίας, επιρρίπτοντας τις πολιτικές ευθύνες εκεί που υπάρχουν. Υπάρχει το θέμα των ποινικών ευθυνών που αργά ή γρήγορα θα διερευνηθούν. Δεν μπορεί να τις αποφύγει η Νέα Δημοκρατία. Υπάρχει όμως και το θέμα της προστασίας της δημόσιας περιουσίας και του δημοσίου συμφέροντος. Γι’ αυτό το ζήτημα έχουμε εμείς την ευθύνη οι Βουλευτές του ελληνικού Κοινοβουλίου. Απορρίπτοντας, λοιπόν, σήμερα αυτήν την πρόταση φαίνεται σαν να διώχνουμε το θέμα από πάνω μας και απορώ γιατί η Κυβέρνηση, γιατί το κόμμα της Νέας Δημοκρατίας θέλει να κάνει συμμετόχους τους εκατόν πενήντα ένα Βουλευτές της σ’ αυτήν τη δύσοσμη υπόθεση. Γιατί θέλει να επιρρίψει τις ευθύνες και σ’ όλους τους Βουλευτές της.
     Κλείνω, κύριε Πρόεδρε, λέγοντας ότι απορρίπτοντας αυτήν την πρόταση η Κυβέρνηση αναλαμβάνει πολύ μεγάλη ευθύνη. Αργά ή γρήγορα όπως είπα στην αρχή θα αναγκαστεί να φέρει ρύθμιση στη Βουλή για να λυθεί αυτό το μείζον ζήτημα της προστασίας της περιουσίας. Όμως πιστεύω ότι μπορεί να είναι και αργά, διότι οι εξελίξεις θα την προλάβουν την Κυβέρνηση. Τα προβλήματα που αντιμετωπίζει η χώρα και τα πολύ περισσότερα προβλήματα που δημιούργησε η Κυβέρνηση γι’ αυτήν τη χώρα, φαίνεται θα είναι καταλύτης των εξελίξεων και ίσως θα συμπαρασύρουν και την Κυβέρνηση σ’ αυτήν την πορεία την οποία ακολουθεί.
     Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε πολύ τον κ. Σπηλιόπουλο για το χρόνο.
     Ο κ.  Σγουρίδης  έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, η υπόθεση της λίμνης Βιστωνίδας και της Μονής Βατοπεδίου έχει δύο πτυχές. Η μία πτυχή  είναι πολιτική και η άλλη είναι η διοικητική πτυχή. 
      Θεωρητικά το θέμα της πολιτικής πτυχής ενός εξελισσόμενου σκανδάλου θα έπρεπε να μην τεθεί εδώ σήμερα στην Αίθουσα της Ολομέλειας, γιατί ήδη εξετάζεται στην εξεταστική επιτροπή η οποία έχει συσταθεί.
      Σήμερα κανονικά έπρεπε να συζητήσουμε επί της προτάσεως νόμου του ΠΑ.ΣΟ.Κ η οποία είναι μια πρόταση ευθύνης και η οποία βοηθάει ώστε όποιες διοικητικές πράξεις έγιναν με τις ανταλλαγές να διαγραφούν και η όλη υπόθεση του ιδιοκτησιακού καθεστώτος να ξαναέλθει στην προτέρα κατάσταση. 
      Δυστυχώς όμως όσο συζητάμε επί του ζητήματος αυτού, το σκάνδαλο  συνεχίζει να εξελίσσεται, διότι και χτίζουν και μεταβιβάζουν και παράλληλα οι εκτάσεις αυτές έχουν περάσει είτε ως διαμερίσματα, είτε ως οικόπεδα σε κάποιους οι οποίοι τα έχουν υπό την κατοχή τους με συμβόλαια. 
      Πρέπει, λοιπόν, να  βρούμε έναν τρόπο αυτό το θέμα να το κλείσουμε και να συμφωνήσουμε μέσα σ’ αυτήν την Αίθουσα ως εξής: Λέει ο κύριος Υφυπουργός ότι «εγώ με την  απόφασή μου ήρα τις δύο αποφάσεις του κ. Δρυ και του κ. Φωτιάδη και επειδή ήρα αυτές τις δύο αποφάσεις δεν υπάρχει ανάγκη να άρω και την απόφαση του κ. Δούκα, γιατί αυτή η  απόφαση βασίζεται και στις προηγούμενες». Είπε και κάποιος άλλος συνάδελφος ότι  αφού υπάρχει το δίκιο  το οποίο είναι επαρκές για να λύσει  αυτές τις υποθέσεις γιατί να ψηφίσουμε ένα νόμο; Μα το περισσότερο βλάπτει; Και γιατί δεν θα μπορούσαμε να ψηφίσουμε και την πρόταση αυτή  έστω και αν υπήρχε δίκαιο που θα μπορούσε να επαναφέρει τα πράγματα στην προτέρα κατάσταση. 
      Απορώ, λοιπόν, πως η Νέα Δημοκρατία αρνείται πεισματικά, κλείνει τα μάτια και δεν ψηφίζει αυτήν την πρόταση ευθύνης, που καθιστά αυτές τις διοικητικές πράξεις άκυρες. Πραγματικά απορώ. Ίσως από κεκτημένη ταχύτητα, ώστε καμμία πρόταση νόμου της Αντιπολιτεύσεως να μην ψηφίζεται στο ελληνικό Κοινοβούλιο. Και αν θυμάμαι καλά στα είκοσι χρόνια που είμαι Βουλευτής μόνο   δύο προτάσεις νόμων  έγιναν δεκτές. Η μια είναι για το μνημείο της Εθνικής Αντίστασης και η άλλη για την γενοκτονία των Αρμενίων. 
       Όμως εδώ σ’ αυτήν την Αίθουσα συνεχίστηκε η συζήτηση αυτού του θέματος από την άποψη της πολιτικής πτυχής. Και ακούστηκαν επιχειρήματα εδώ ότι το σκάνδαλο της Μονής Βατοπεδίου για τη λίμνη Βιστωνίδα είναι  θέμα του ποιος παραχώρησε την ιδιοκτησία. Το σκάνδαλο δεν βρίσκεται στην ιδιοκτησία, παρ’ όλο που το ιδιοκτησιακό καθεστώς της λίμνης και των παραλιμνίων εκτάσεων από το 1930 έχει λυθεί, παρ’ όλο ότι υπάρχει απόφαση της ολομέλειας του Νομικού Συμβουλίου του Κράτους το 2000 που λέει ότι το καθεστώς των λιμνών και των λιμνοθαλασσών ανήκει στο ελληνικό δημόσιο, παρ’ ότι το Σύνταγμά μας λέει ότι οι λιμνοθάλασσες και οι μεγάλες λίμνες  ανήκουν στο δημόσιο, παρ’ όλο αυτά μπορεί δεν ξέρω κάποια στιγμή κάποια δικαστήρια –δεν ξέρω πως θα εξελιχθεί- δίδουν την κυριότητα στη μονή. Σημαίνει ότι δεν συνετελέσθη το σκάνδαλο; Μα το σκάνδαλο βρίσκεται σε δύο ακριβώς πράγματα: 
      Το πρώτο  έχει να κάνει ότι πρωτοφανώς το ελληνικό δημόσιο παρητήθη μη τελεσιδικίσης δίκης. Και επαναλαμβάνω το παράδειγμα εάν κάποια μερίδα πολιτών συνταξιούχων κερδίσουν 5 ευρώ στη σύνταξή τους στο δικαστήριο πρωτοβαθμίως,  το ελληνικό δημόσιο δεν δέχεται την πρωτοβάθμια απόφαση και πηγαίνει στο εφετείο. Αν κερδίσουν και στο εφετείο πηγαίνει στον Άρειο Πάγο. Αν κερδίσουν και στον Άρειο Πάγο, πηγαίνει στο Συμβούλιο της Επικρατείας. Αν και το Συμβούλιο της Επικρατείας δεν τελεσιδικήσει, δεν δίνει  τα 5 ευρώ το δημόσιο στο συνταξιούχο που τα κέρδισε. 
      Εδώ έχουμε φθάσει σ’ ένα σημείο που πριν μία δίκη τελεσιδικήσει, πριν καν βγει η απόφαση –παρ’ όλο που βοούσε η περιφέρεια ότι κέρδισε το ελληνικό δημόσιο τη δίκη- παραιτήθηκαν της δίκης. 
      Αυτή είναι η πρώτη απιστία. 
      Η δεύτερη απιστία είναι ότι ανταλλάξανε μηδενικής αξίας έκταση με ακίνητα άμεσα ρευστοποιήσιμα υψηλής αξίας. Δεν σημαίνει ότι η ιδιοκτησία της λίμνης Βιστωνίδας  έπρεπε να ανταλλαγεί. 
      Μπορεί να έχεις ένα ακίνητο, αλλά δυστυχώς δεν είναι ανταλλάξιμο. Λίγοι είναι που κατέχουν χωράφια που είναι αρχαιολογική ζώνη όπου απλώς κατέχουν το χωράφι και δεν σημαίνει ότι το ελληνικό δημόσιο θα πρέπει να τους αποζημιώσει. 
      Άρα το ζήτημα της απιστίας βρίσκεται καθαρά στο ότι  αντηλλάγη  μηδενικής εμπορικής αξίας ακίνητο με υψηλής και  άμεσα ρευστοποιήσιμης αξίας ακίνητα. Έτσι υπήρξε πλουτισμός. Αυτό είναι το σκάνδαλο. Και εδώ πρέπει να δούμε πώς θα αποδώσουμε τις ευθύνες. 
      Παρ’ όλα αυτά προσπαθεί να υπάρξει μια θολούρα, σχετικά με το  ποιος έδωσε το θέμα της ιδιοκτησίας. Ακούγονται και πολλά άλλα, ότι τους χαρακτήριζαν επιχειρηματίες. Όταν ήλθαν και  είπαν ότι θέλουν να αναπαλαιώσουν μαζί με τον συνεταιρισμό των ιχθυοκαλλιεργητών  τα κτίρια και να τα κάνουν ξενώνες, στα τετρακόσια στρέμματα που τους ανήκουν με συμβόλαιο, σαφώς να τα κάνουν . Δική τους έκταση είναι. Σ’ αυτούς ανήκουν και ας τα κάνουν. Επίσης ειπώθηκε ότι το λιμενικό ταμείο με τον αδελφό του Προέδρου του Δικηγορικού Συλλόγου του κ. Ξυνίδη αποχαρακτήρισε τη χερσαία ζώνη.  Μα η χερσαία ζώνη ήταν στην Αντά Μπουρού, η Αντά Μπουρού ανήκει σ’ αυτούς και σωστά την αποχαρακτήρισε.  Και όταν μετά συνέχισε να υπάρχει εν δυνάμει το σκάνδαλο, τότε απέσυρε το λιμενικό ταμείο τον αποχαρακτηρισμό.  
      Αυτά εγώ τα θεωρώ ότι είναι σαν τη σουπιά που πετάει μελάνι για να χαθεί. Έτσι και η Νέα Δημοκρατία, έχοντας διαπράξει το σκάνδαλο της απιστίας για τους Υπουργούς της, προσπαθεί να μεταφέρει το πρόβλημα. 
      Εμείς καταθέτουμε την πρόταση ευθύνης αυτή, τουλάχιστον, να διασφαλίσουμε το ελληνικό δημόσιο και η εξεταστική επιτροπή πιστεύω ότι με αίσθημα ευθύνης θα αποδώσει τις ευθύνες εκεί που πρέπει να τις αποδώσει.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαϊτσης Αποστολάτος):  Ευχαριστούμε τον κ. Σγουρίδη.
      Ο κ. Αμοιρίδης έχει το λόγο.
      ΙΩΑΝΝΗΣ ΑΜΟΙΡΙΔΗΣ: Αγαπητή συναδέλφισσα και αγαπητοί συνάδελφοι, κρατάω στα χέρια μου τον κατάλογο των ομιλητών. Είναι η πρώτη φορά ίσως που σ’ ένα θέμα που συζητιέται στη Βουλή που από τα είκοσι έξι άτομα που έχουν γραφτεί να μιλήσουν μόνο τα δύο ανήκουν στη Νέα Δημοκρατία.  Και αυτά τα δύο είναι μέλη της εξεταστικής επιτροπής. Κανένας άλλος. Τι πολιτικό μήνυμα άραγε προκύπτει μέσα από τη μη εγγραφή των συναδέλφων της Νέας Δημοκρατίας στον κατάλογο των ομιλητών. Δεν είχαν να υπερασπιστούν την πολιτική της Κυβέρνησης;  Δεν είχαν επιχειρήματα; Ή δεν ήθελαν; Ας κρίνει ο καθένας από σας, ας κρίνουν οι πολίτες. Είναι ένα πολύ σημαντικό θέμα στο οποίο όλοι οφείλουν να έχουν άποψη. Στην συντριπτική πλειοψηφία τους οι πολίτες γνωρίζουν ότι δεν θα προκύψουν ευθύνες, ούτε καν πολιτικές. Δεν υπάρχει ισχυρή πολιτική βούληση γι’ αυτό και βλέπετε στα ερωτήματα που αποτυπώνονται στις δημοσκοπήσεις ότι οι πολίτες αμφιβάλλουν. Και έχουμε μεγάλη ευθύνη εμείς εδώ για το πολιτικό σύστημα, όπως έχει και η δικαιοσύνη για το δικό της κομμάτι.  Και βιάστηκε ο εισαγγελέας του Αρείου Πάγου να μιλήσει περί παραπλανηθέντων Υπουργών. Και άργησε ο Πατριάρχης και άργησε και ο Αρχιεπίσκοπος να πάρουν θέση σ’ αυτό το ζήτημα. Όλες οι εξουσίες στην Ελλάδα έχουν αργήσει, μόνο οι πολίτες δεν αργούν, αλλά εκφράζουν την άποψή τους από την πρώτη στιγμή και έχουν κρατήσει τις σημειώσεις τους για το αύριο.
      Όμως επειδή θέλω να είμαι χρήσιμος κι εγώ εδώ και να μην επαναλάβω τους συναδέλφους, υπάρχει μία απόφαση του Υφυπουργού κ. Μπέζα που λέει ότι αναστέλλεται όλη αυτή η διαδικασία. Όμως δεν έχει ανασταλεί ούτε μία οικοδομική άδεια. Τα κτήρια κτίζονται. Η απόφαση δεν έπαιξε κανένα ρόλο γιατί δεν ακυρώθηκαν τα συμβόλαια.  Και λέει ο προϊστάμενος της πολεοδομίας, εγώ δεν μπορώ να ακυρώσω οικοδομική άδεια ούτε να την αναστείλω γιατί δεν έχει ακυρωθεί το συμβόλαιο. Γιατί συζητάμε λοιπόν;
      Καταθέτει, λοιπόν, σήμερα το ΠΑ.ΣΟ.Κ. μια ολοκληρωμένη πρόταση που τα συμπεριλαμβάνει όλα και δεν ακούει κανείς από τη Συμπολίτευση. Είναι μία πρόταση με περιεχόμενο το οποίο θα προστατεύσει άμεσα το συμφέρον της πολιτείας και κάθε μέρα χτίζονται κτήρια, προχωρούν οι οικοδομικές εργασίες και γίνονται συναλλαγές πώλησης των ακινήτων που χτίζονται.
      Για μένα βέβαια δεν είναι τόσο σημαντικό αυτό, όσο σημαντικό είναι η βίαιη αλλαγή της χρήσης γης στην κάθε περιοχή. Κανένας δεν περίμενε να υπάρξει τόσο μεγάλη ανοικοδόμηση σε κάποιες περιοχές, κανένας δεν περίμενε να ακυρωθούν χώροι που προορίζονταν για σχολεία και παιδικές χαρές. Όταν  ζητάμε από τις τοπικές αρχές να πάρουν δάνεια για να αγοράσουν ένα τέτοιο χώρο για να υπάρχει κοινωνική ανάπτυξη και επένδυση, σήμερα τι γίνεται;  Γίνεται εμπόριο κάποιων καταφερτζήδων οι οποίοι έχουν ένα κοινό κώδικα επικοινωνίας, κοινό κώδικα της πολιτικής, της δικαιοσύνης, της νύχτας.
      Και αναρωτιέται ο κόσμος ποιος διοικεί αυτόν τον τόπο. Γιατί πάντα υπήρχαν σκάνδαλα, πάντα υπήρχαν μίζες, αλλά ήταν «αγοράζουμε κάτι, παίρνουμε ένα ποσοστό», δεν ήταν κάτι σχεδιασμένο. Εδώ μιλάμε για κάτι το οποίο όχι μόνο έχει σχεδιαστεί σωστά, αλλά έχει σχεδιαστεί και σε βάθος χρόνου, έχει ξεκινήσει για να φτάσει κάπου. 
      Υπάρχουν επίπεδα σκανδάλων. Υπάρχουν τα πταίσματα, υπάρχουν τα κακουργήματα. Υπάρχει το αρχικό βήμα, το οποίο σταμάτησε με την αναπομπή και υπήρχαν, ίσως, κάποιες ευθύνες στην αρχή, γιατί έπρεπε και πρέπει τα πολιτικά πρόσωπα να αποφασίζουν ανεξάρτητα από τα πρόσωπα που είναι στο διοικητικό προσωπικό ή είναι στο μηχανισμό του κράτους. 
      Όμως, για φανταστείτε το επίπεδο του εγκλήματος της ανταλλαγής, αλλά κυρίως της υπερτίμησης και της υποτίμησης! Χίλια εκατό ευρώ το νερό της λίμνης που ανήκει σ’ όλους τους πολίτες και 100 έως 120 ευρώ τα οικόπεδα που και αυτά ανήκουν στους πολίτες και κάποιοι μεσάζοντες έχουν βγάλει τεράστια ποσά χρημάτων!
      Ήρθε εδώ ο κ. Βελόπουλος να πει για το Δήμαρχο της Βιστωνίδας, ο οποίος σε συνέντευξη τότε έλεγε «και μόνος να μείνω, θα αγωνιστώ!», για να πει ότι επειδή ανήκει στο χώρο του ΠΑ.ΣΟ.Κ., συμφωνούσε μ’ αυτές τις ανταλλαγές, ενώ υπάρχουν δημοσιεύματα, υπάρχει θέση, ήρθε και κατέθεσε στην επιτροπή. 
      Διαστρεβλώνεται η πραγματικότητα. Μεταφέρουν ευθύνες εκεί που δεν υπάρχουν. Ευθύνες πάντα υπάρχουν, όταν διοικεί κάποιος! Δεν υπάρχει κάποιος ανεύθυνος στη διοίκηση. Εξαρτάται από τη σκοπιμότητα των πράξεων. 
      Σήμερα, τι έχουμε; Επανίδρυση του κράτους, το οποίο ξαφνικά έγινε γρηγορότερο, καλύτερο, αποτελεσματικότερο, γιατί μπήκε το ιερό λάδι στη μηχανή του κράτους. Τέτοιο κράτος θέλουμε πραγματικά. Τέτοια επανίδρυση θέλαμε! Όχι, όμως, με το λάδι αυτό! Θέλαμε να γίνει με νομοσχέδια, τα οποία θα κατατίθενται και θα προχωρήσει το κράτος, θα αλλάξει. 
      Τελικά, αποδείχθηκε ότι ο μόνος τρόπος για να προχωρήσει γρήγορα το κράτος, είναι η μίζα. Και προχώρησε τόσο γρήγορα, γιατί ήταν πολύ καλά σχεδιασμένο όλο αυτό το μεγάλο κόλπο. 
      Αγαπητοί συνάδελφοι, οι πολίτες έχουν αντιληφθεί τι συμβαίνει και είναι κρίσιμο. Και απευθύνομαι στα μέλη της εξεταστικής επιτροπής σαν συναδέλφους που αύριο θα βγουν στο πεζοδρόμιο, γιατί σήμερα για τριάντα, σαράντα, σαράντα πέντε ημέρες είναι και θα είναι σ’ ένα χώρο που ταλαιπωρούνται και οι ίδιοι. Δεν είναι κάτι ευχάριστο αυτό που κάνουν και τους δίνω τα συγχαρητήρια για το χρόνο που διαθέτουν και το κουράγιο που έχουν. 
      Όμως, θα βγουν αύριο στο πεζοδρόμιο. Όλοι οι υπόλοιποι δεν θα εμφανιστούν πουθενά. Κάποιοι θα έχουν πάρει τα χρήματα, κάποιοι θα έχουν γυρίσει στα μοναστήρια. Αυτοί οι συνάδελφοι θα είναι κοντά στους πολίτες και αυτοί εκπροσωπούν και εμάς. 
      Άρα, η άποψη του κόσμου αφορά όλον τον πολιτικό κόσμο, αφορά όλους μας. Είναι ένα στοίχημα, αγαπητοί συνάδελφοι, που πρέπει να το κερδίσουμε όλοι μαζί. Μπροστά εσείς και δίπλα σας εμείς, να σας στηρίξουμε. Όμως πάρτε αυτές τις αποφάσεις! Μην αθωώνετε κανέναν! Δεν έχετε δικαίωμα να αθωώσετε σ’ αυτήν τη χρονική στιγμή! Το έχει ανάγκη ο τόπος. 
      Υπάρχει μία σημαντική και μεγάλη κοινωνική και οικονομική ύφεση. Μόνο αυτό μας έλειπε τώρα! Ο κόσμος περιμένει από εμάς απαντήσεις και το νομοσχέδιο που καταθέσαμε τις έχει, γι’ αυτό σας προτείνω να το στηρίξετε και εσείς. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Αμοιρίδη. 
      Ο κ. Γιώργος Λιάνης έχει το λόγο για επτά λεπτά. 
      ΓΕΩΡΓΙΟΣ ΛΙΑΝΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, παρακολουθώ άναυδος, όπως όλοι οι Έλληνες, την εξέλιξη του σκανδάλου του Βατοπεδίου. Είκοσι ολόκληρα χρόνια Βουλευτής ποτέ δεν αισθάνθηκα να με πλημμυρίζουν τέτοια συναισθήματα μέσα και έξω από το Κοινοβούλιο. Είκοσι χρόνια Βουλευτής, από τα οποία και επτά Υπουργός των κυβερνήσεων του ΠΑ.ΣΟ.Κ. και ποτέ δεν σκέφτηκα ότι κάποιος συνάδελφός μου θέλει να υποβαθμίζεται στη συνείδηση του ελληνικού λαού το Κοινοβούλιο. 
      Όμως, αυτό ακριβώς γίνεται, αυτό κάνετε με επιμονή, συνάδελφοι της Νέας Δημοκρατίας καιρό τώρα. Υποβαθμίζετε διαρκώς το Κοινοβούλιο. Κάποτε όλοι μας θα πρέπει να κάνουμε τη στοιχειώδη υπέρβαση, για να δείξουμε ότι αντιλαμβανόμαστε αυτό που περιμένει ο λαός από εμάς, το μέγεθος των ευθυνών μας. 
      Εσείς δεν αντιλαμβάνεστε ότι εξαιτίας αυτού του σκανδάλου που ανατράφηκε στον κόρφο σας και οι πρωταγωνιστές του είναι στελέχη σας, η χώρα είναι σε μία μεγάλη κρίση, μία μεγάλη κρίση που συμβαίνει μέσα στη διεθνή κρίση, δηλαδή ζούμε μία κρίση στο τετράγωνο. 
      Αν ο καθένας σας ερωτηθεί κεχωρισμένα αν θέλει να συμπράξει στη συνέχιση αυτού του φοβερού σκανδάλου, είμαι βέβαιος πως θα πει όχι. Η πρόταση νόμου του ΠΑ.ΣΟ.Κ. ακριβώς αυτό κάνει. Είναι μία σανίδα σωτηρίας που δίνει την ευκαιρία στην πλειοψηφία να ζητήσει συγγνώμη από τον ελληνικό λαό για ό,τι φοβερό αυτή έκανε. Η άρνησή σας σ' αυτό θα είναι τρόπον τινά μια περαιτέρω συγκάλυψη αυτού του σκανδάλου. Το αντέχετε; 
      Κύριοι συνάδελφοι, αν μου έλεγαν δημοσιογραφικά να συνοψίσω αυτήν την υπόθεση, θα τη συνόψιζα μ’ αυτόν τον τίτλο: «Ο τόπος γέμισε οσίους που τον εκμεταλλεύονται και ανόσιους που τον εξευτελίζουν». Περί αυτού πρόκειται. 
      Ανοικτίρμων είναι η πολιτική. Συχνά, η παράταξη των άμωμων απεδείχθη βρεφουργός και πλαστουργός σκανδάλων. Η σεμνότητα και ταπεινότητα είναι μεγάλες και βαριές πέτρες. Στην παράταξή σας πιστεύατε ότι φτάνει να το λέτε και οι πέτρες θα σηκωθούν, σαν από θαύμα! Αλλά δεν δικαιωθήκατε εσείς, παρά δικαιώθηκε ο Σεφέρης «βουλιάζει όποιος σηκώνει τις μεγάλες πέτρες». Αυτές επιχειρήσατε να σηκώσετε και βουλιάζετε. 
      Η κρίση του Βατοπεδίου πλήττει εκτός από τη χώρα και την Εκκλησία, καθώς ο τυφώνας σαρώνει και τις τελευταίες αντιστάσεις των πιστών που δεν θέλουν να σκανδαλίζονται στα θέματα της πίστης, πόσω μάλλον στα θέματα της Ορθοδοξίας και πόσο περισσότερο για το Άγιο Όρος, τη «Φλεγόμενη Βάτο» της Ορθοδοξίας, την «Κιβωτό» της Ορθοδοξίας. 
      Ακούστε λίγο τις πρωινές εκπομπές πώς διασύρεται το Άγιο Όρος, πώς εξευτελίζεται το ράσο και θα καταλάβετε τι έχει προκύψει απ’ αυτό που κάνετε. Εσείς καταφέρατε αυτό το σκάνδαλο να επισκιάσει και τη μεγαλύτερη οικονομική κρίση των τελευταίων εβδομήντα χρόνων. 
      Τώρα, που μιλάμε, έχετε κατεβάσει –λέτε- το δείκτη της ανεργίας στη χώρα κάτω από το 10%. Η Φλώρινα έχει ζώσα ανεργία 40%. Τώρα που μιλάμε, στους 16 βαθμούς εδώ, η Φλώρινα έχει μείον 5, είκοσι πόντους χιόνι, χωριά αποκλεισμένα και κάθε σπίτι δεν έχει τα απαραίτητα για να βάλει το πετρέλαιο! 
      Το επίδομα το υπόσχεστε πέντε χρόνια τώρα, αλλά δεν το δίνετε. Θα το δώσετε –λέει- σε δόσεις των 250 ευρώ συνολικά. Κάθε οικογένεια θέλει 1.500 ευρώ για το πετρέλαιο στη Φλώρινα. Πώς θα ζήσουν αυτοί οι άνθρωποι; 
      Κύριοι συνάδελφοι, τα ομόλογα, τις υποκλοπές, τους κουμπάρους, το Βατοπέδι και όλα τα συναφή μπορεί να τα εξηγήσει κάποιος μόνο με την κομματική θαυματοποιία της Νέας Δημοκρατίας, αλλά η πανουργία σας σε μία προσπάθεια να διασώσει το γόητρο των στελεχών της, προσπαθεί να εξαφανίσει αυτή την υπόθεση σε δαιδάλους γραφειοκρατικών διατυπώσεων, νυχτερινών αποκαλύψεων, οχετών βίντεο και αλλαχού. 
      Φωνάζετε για να δείξετε με τις φωνές σας το δίκιο σας, αλλά οι φωνές αυτές δεν ξεγελάνε πλέον τον ελληνικό λαό. «Τα υπόλοιπα είναι σιωπή και μόνο σιωπή», όπως θα έλεγε ο Άμλετ, αλλά όλα μαζί είναι ντροπή. 
      Θα ήθελα να τελειώσω με ορισμένες ενοραματικές σκέψεις και προφητείες του Κοσμά του Αιτωλού, Αγίου, χωρίς τις επίγειες συνήθειες των σημερινών μας αγίων. Θα είναι χρήσιμες στα στελέχη της Νέας Δημοκρατίας που είναι ιδιαιτέρως πιστά. 
      Λέει, λοιπόν, ο Αιτωλός: «Θα έρθει καιρός που θα διευθύνουν τον κόσμο τα άλαλα και τα μπάλαλα, θα έρθει καιρός που δεν θα ακούτε τίποτα.» Άλλος αφορισμός: «Οι κληρικοί θα γίνουν οι χειρότεροι και οι ασεβέστεροι όλων.» Τρίτος αφορισμός: «Θα βάλουν φόρο στις κότες και στα παράθυρα.» Κοντεύετε. Τέταρτος αφορισμός: «Σπίτια μεγάλα μην κάνετε». Χρήσιμη συμβουλή. Πέμπτος αφορισμός: «Από ψηλά, από τα βουνά και τα λιμάνια θα έρθει ο χαλασμός.»
      Κύριοι συνάδελφοι της Νέας Δημοκρατίας, ποτέ δεν σκέφτηκα ότι μπορεί εσείς οι ίδιοι και πολύ περισσότερο ο Πρωθυπουργός να είστε συνένοχοι σ' αυτό το σκάνδαλο. Δεν το πιστεύω. Και να ήταν αλήθεια, δεν θα ήθελα να το πιστέψω. Αλλά σας αρέσουν αυτά που γίνονται; Μια σειρά στελεχών σας εκβιάζουν και εκβιάζονται συνεχώς, απειλούν και απειλούνται συνεχώς. Το θέμα είναι να δούμε αν γίνονται, πώς γίνονται και γιατί γίνονται όλα αυτά τα πράγματα. Και εσείς το αρνείστε.  
      Να μάθουμε να λειτουργούμε ελεύθερα κάποτε μέσα στη Βουλή. Όχι σαν κοπάδι. Σας χαρίζω και ένα σύνθημα από τους παρισινούς τοίχους του Μάη του ’68, πέρασαν μόλις σαράντα χρόνια και είναι πολύ επίκαιροι. «Η ελευθερία των άλλων απλώνει τη δική μας ελευθερία ως το άπειρο.»
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πάρα πολύ τον κ. Λιάνη για το διαφορετικό ειδικό λόγο του. 
       Ο κ. Άδωνις Γεωργιάδης συνάδελφος από το Λαϊκό Ορθόδοξο Συναγερμό έχει το λόγο για επτά λεπτά.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κύριε Πρόεδρε. 
      Θέλω κι εγώ να συγχαρώ το συνάδελφο κ. Λιάνη για τον πολύ ωραίο λόγο που εκφώνησε και να συνεχίσω, να προεκτείνω τη σκέψη του για το ότι δεν πρέπει να είμαστε στη Βουλή σαν κοπάδι και με κομματικές παρωπίδες, κύριε Υπουργέ. Πρέπει να σας πω, λοιπόν, ότι αφού κάνετε αυτήν την έκκληση, καλό είναι να τηρήσετε αυτήν την έκκληση εσείς ο ίδιος. 
      Σας άκουσα να μιλάτε τόση ώρα για τη μπλε φάση του σκανδάλου της Μονής Βατοπεδίου, για το μπλε «ημίχρονο», το οποίο βεβαίως είναι το δεύτερο «ημίχρονο», διότι υπήρχε το πρώτο «ημίχρονο». Το πρώτο «ημίχρονο» ήταν το πράσινο «ημίχρονο». Αφού, λοιπόν, θέλετε να κάνετε αυτήν την πολύ ωραία επισήμανση και ομιλία, θα ήταν πολύ πιο επιτυχές εκ μέρους σας, να ξεκινήσετε με το πράσινο «ημίχρονο».
Διότι το σκάνδαλο της Μονής Βατοπεδίου, όπως όλοι πλέον γνωρίζουμε, -και δεν χρειάζεται να είναι κανείς ιδιαίτερα ευφυής για να το ξέρει- ξεκίνησε και οργανώθηκε επί ΠΑ.ΣΟ.Κ., όπου δόθηκε η κυριότητα στη Μονή Βατοπεδίου  για τις διεκδικούμενες εκτάσεις και ολοκληρώθηκε κι, αν θέλετε, και γιγαντώθηκε επί Νέας Δημοκρατίας –να το δεχθώ κι αυτό- όπου η φάση των ανταλλαγών είναι ένα πραγματικό αίσχος για την κυβερνώσα παράταξη. Αλλά είστε και οι δυο σ’ αυτό το σκάνδαλο. Δεν είναι μόνοι τους. Για να μιλήσουμε και λίγο ποδοσφαιρικά σήμερα, μια μέρα μετά το θρίαμβο του Παναθηναϊκού, εσείς κάνατε τη σέντρα κι αυτοί σκοράρανε. Αυτό έγινε. Για να μην ξεχνιόμαστε και να μη νομίζουν ορισμένοι ότι τρώμε και κουτόχορτο. 
      Πάμε τώρα επί της ουσίας στη σημερινή πρόταση νόμου του ΠΑ.ΣΟ.Κ.. Είναι σύνηθες όταν κάποιος βρίσκεται σε πανικό. Και το ΠΑ.ΣΟ.Κ. στην προκειμένη περίπτωση βρίσκεται σε πανικό. Γιατί; Διότι από τη μια υπάρχει ένα σκάνδαλο που πλήττει ανεπανόρθωτα την αξιοπιστία του κυρίου Πρωθυπουργού και της Νέας Δημοκρατίας, αλλά το ΠΑ.ΣΟ.Κ. θέλει όσο γίνεται να βγει από το «κάδρο» αυτού του σκανδάλου όπου το ίδιο είναι άμεσα εμπλεκόμενο. Τι κάνει, λοιπόν, κάποιος που βρίσκεται σε πανικό; Αρχίζει και φωνάζει, αρχίζει να προσπαθεί να δείξει ότι είναι ο υπεράνω πάσης υποψίας. Τι κάνει, λοιπόν, το ΠΑ.ΣΟ.Κ. σ’ αυτήν την προσπάθειά του; Έρχεται και προσπαθεί να διορθώσει τις τεράστιες ευθύνες που έχει γι’ αυτό το σκάνδαλο κι οι οποίες μπορεί ποινικώς για ορισμένους να έχουν παραγραφεί, διότι φροντίσατε ως εξουσία να φτιάξετε ένα νόμο που φτιάχτηκε μόνο για να διασώζει τους κλέφτες και κανέναν άλλο. Κι αναφέρομαι στον περίφημο νόμο «περί ευθύνης Υπουργών» που έχετε ψηφίσει κι έχετε σκεφθεί. Επαναλαμβάνω ότι είναι ένας νόμος που όσο δεν αλλάζει δημιουργεί την υποψία σ’ όλους τους Έλληνες πολίτες ότι όσοι μπαίνουν εδώ πέρα μέσα μπαίνουν μόνο για να κλέψουν. Γιατί μόνο οι κλέφτες θέλουν τέτοιες προβλέψεις νομικές που προβλέπετε για τους Υπουργούς σας. Για να τα λέμε όλα, μη λέμε τα μισά. Αφού κάνατε αυτόν το νόμο, αφού φροντίσατε να είναι βέβαιο ότι κανένας Υπουργός δεν μπορεί να πάει φυλακή, έρχεστε τώρα και τι λέτε; Λέτε να διορθώσετε τις ευθύνες σας μ’ ένα επιπλέον σκάνδαλο. Γιατί αυτό που προτείνετε εδώ κύριοι συνάδελφοι, είναι χειρότερο από το σκάνδαλο της Μονής Βατοπεδίου. Είναι πολύ χειρότερο. Εσείς για να κερδίσετε επικοινωνιακά οφέλη από το σκάνδαλο της Μονής Βατοπεδίου θέλετε να καταργήσετε το νομικό σύστημα της ελληνικής πολιτείας. Θέλετε να πείτε δηλαδή ότι για να κατηγορήσουμε τώρα τον Εφραίμ, τον Καραμανλή ή το Ρουσόπουλο, το Δούκα και δεν ξέρω ποιον άλλο, να καταργήσουμε τη κατά νόμο συντεταγμένη πολιτεία μας. Ε, όχι αυτό δεν θα το κάνουμε. Υπάρχουν νόμοι στην Ελλάδα. Υπάρχουν δικαστήρια στην Ελλάδα κι εκεί μπορεί να πάει όποιος πολίτης θίγεται και να βρει το δίκιο του. Δεν μπορεί να έρχεται η Βουλή με νομοθετική ρύθμιση, κύριοι συνάδελφοι, και να θέλει να προκαταλάβει τις δικαστικές αποφάσεις κι όλα όσα συζητάμε. Πράγματι, είναι σκάνδαλο, και, πράγματι, πρέπει να πάνε κάποιοι φυλακή. Και θα πάνε φυλακή, σύμφωνα με τους νόμους του κράτους, όχι με βιασμό του Συντάγματος. Δεν μπορούμε να ερχόμαστε εδώ, κύριοι συνάδελφοι, για να το καταλάβετε, και να λέμε σε κάποιον πολίτη ο οποίος αγόρασε κάτι από τη Μονή Βατοπεδίου καλόπιστα ότι στο καταργώ εγώ σήμερα γιατί δεν είχε κυριότητα η μονή. Κι επειδή βλέπω ότι κουνάτε το κεφάλι σας θα σας δώσω ένα παράδειγμα ερχόμενο από την ιστορία του ΠΑ.ΣΟ.Κ.. Όταν ο αείμνηστος Ανδρέας Παπανδρέου προχώρησε  στην πώληση του ακινήτου στο Καστρί όπου έγινε η δικαστική διαμάχη τότε μεταξύ της κληρονόμου του και των παιδιών του για το αν είχε ή όχι την κυριότητα η κ. Λιάνη για να πουλήσει αυτό το ακίνητο, τι έγινε; Πήγαν στα δικαστήρια κι αφού ολοκληρώθηκε η δικαστική διαδικασία ήρθη η, όπως έκριναν τα δικαστήρια, παράνομη πώληση. Δεν ήρθε ο νομοθέτης μέσα εδώ να νομοθετήσει υπέρ της μιας ή της άλλης πλευράς. Αυτή είναι η ένσταση. 
	ΠΑΝΑΓΙΩΤΗΣ ΡΗΓΑΣ: Το ελληνικό δημόσιο… 
      ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ: Κύριε συνάδελφε, το ελληνικό δημόσιο πρέπει να προστατεύει και να σέβεται τα συμφέροντα των ιδιωτών. Δεν είναι αντίδικος το δημόσιο με τους ιδιώτες. Το δημόσιο πρέπει να είναι αντίδικος με την μονή και με όλους όσους το έμπλεξαν στο σκάνδαλο. Όχι να πάμε εκ των υστέρων και να ερχόμαστε εδώ υποκριτικά και να ψηφίζουμε ένα νόμο που όποιος ξέρει στοιχειωδώς νομικά γνωρίζει ότι όποιος θίγεται απ’ αυτό θα πάει σ’ ένα δικαστήριο και θα κερδίσει. Γιατί αυτό είναι πρωτίστως αντισυνταγματικό. Γι’ αυτό καταψηφίζουμε. Καταψηφίζουμε διότι αυτό είναι υποκρισία. Θα έρθουν όλα στο φως, θα πάει ο κάθε κατεργάρης στον πάγκο του. Ο νομικός μας πολιτισμός επαρκεί για να λύσουμε αυτό το θέμα.  
      Ευχαριστώ πολύ.
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε πάρα πολύ τον κ. Άδωνι Γεωργιάδη. 
      Εδώ ολοκληρώθηκαν οι πρωτολογίες. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Βαϊτσης Αποστολάτος): Ορίστε, κύριε Πάγκαλε, έχετε το λόγο. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, αν μου επιτρέψετε, ένα λεπτό πιστεύω ότι θα συνεισφέρω στη συζήτηση. Με βάση και την τελευταία αγόρευση του κ. Γεωργιάδη, φαίνεται ότι ο Λαϊκός Ορθόδοξος Συναγερμός έχει πάρει πολύ ζεστά αυτήν την ιστορία του ιδιωτικού συμφέροντος σε σχέση με επόμενο νόμο ο οποίος ανακαλεί δικαιώματα προϋπάρξαντα. Και υποθέτω ότι είναι καθαρά τα πράγματα κι ότι δεν έχετε αγοράσει κανένα ακίνητο από τον Εφραίμ…
       ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ: Κανένα, σας διαβεβαιώ. 
      ΘΕΟΔΩΡΟΣ ΠΑΓΚΑΛΟΣ: Θέλω να σας πω ότι αυτό είναι ορθό ως αφηρημένη σκέψη μεταξύ οιωνδήποτε συναλλασσομένων. Αλλά επειδή εδώ πρόκειται για δημόσιο συμφέρον και επειδή υπάρχει η δυνατότητα του δημοσίου, όπως όλοι γνωρίζουμε, ανά πάσα στιγμή να απαλλοτριώσει οποιοδήποτε ακίνητο για δημόσιο συμφέρον, πόσω μάλλον έχει τη δυνατότητα να το κάνει διά νόμου, ανακτώντας την κυριότητα, η οποία κακώς εξέφυγε από το δημόσιο και πήγε σε ιδιώτες. Προφανώς δημιουργούνται ζητήματα αποζημίωσης των καλή τη πίστη συναλλαχθέντων, αλλά αυτό είναι άλλο ζήτημα και δεν έχει καμμία σχέση με τη δυνατότητα του δημοσίου με νόμο, στηριγμένο σε διάταξη του Συντάγματος, να επιβάλει το δημόσιο συμφέρον. Προβλέπεται η δυνατότητα αποζημίωσης. Τα πράγματα είναι απλά. 
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Βαϊτσης Αποστολάτος): Προχωρούμε στις δευτερολογίες. 
      Η κ. Φεβρωνία Πατριανάκου έχει το λόγο για πέντε λεπτά. 
      ΦΕΒΡΩΝΙΑ ΠΑΤΡΙΑΝΑΚΟΥ: Κύριε Πρόεδρε, παρακολουθήσαμε μια μακρά διαδικασία όπου πιστεύω ότι όλοι οι συνάδελφοι που πήραν το λόγο προσπάθησαν να συνεισφέρουν στον πολιτικό διάλογο μιας υπόθεσης που ταλάνισε και ταλανίζει την κοινή γνώμη. Διακατέχομαι από το αίσθημα ότι οι περισσότεροι είχαν καλή προαίρεση, αλλά δυστυχώς δεν είχαν όλοι αντίστοιχο πολιτικό θάρρος. Αυτή η υπόθεση είναι δεδομένο ότι στο χρόνο εκτείνεται σε επίπεδο δύο διακυβερνήσεων. Η πρώτη φάση ήταν η φάση της εκχώρησης κυριότητας. Η δεύτερη φάση ήταν η προσπάθεια επίλυσης του προβλήματος που δημιούργησε η πρώτη φάση μέσω των ανταλλαγών. Η πρόταση νόμου που σήμερα έφερε το ΠΑ.ΣΟ.Κ. είναι μια πρόταση νόμου που στο σύνολο της κατ’ ουσίαν ζητά την ανάκληση των υπουργικών αποφάσεων και των πράξεων που προκάλεσαν οι τρεις υπουργικές αποφάσεις το 1999, το 2002 και το 2003. Και μου έκανε εντύπωση ότι κάνεις συνάδελφος από την Αξιωματική Αντιπολίτευση δεν αισθάνθηκε την ανάγκη να πει ότι «πρέπει να διερευνηθούν κι οι πολιτικές ευθύνες της δικής μας διακυβέρνησης». Μόνο ο κ. Πάγκαλος και είναι προς τιμήν του, είπε ότι υπάρχει ευθύνη με κάποιους χειρισμούς που έγιναν σε κάποια  Υπουργεία, μια δήλωση που μέσα στην ασάφειά της προσδιορίζει και την αδυναμία του ΠΑ.ΣΟ.Κ. να προσεγγίσει με πειστικότητα το συγκεκριμένο θέμα. 
      Εκείνο που θα ήθελα να επισημάνω είναι ότι όλοι οι συνάδελφοι μέσα στην εξεταστική επιτροπή κάνουμε μια αγωνιώδη προσπάθεια προκειμένου να αναδείξουμε και να αποκαλύψουμε όλες τις πτυχές αυτής της υπόθεσης. Σκληρά ερωτήματα προς όλες τις κατευθύνσεις απ’ όλες τις παρατάξεις. Όμως, δυστυχώς, συνάδελφοι του ΠΑ.ΣΟ.Κ.,  όσο και να ψάχνουμε, όπως και να ψάχνουμε, συνέχεια βρίσκουμε μπροστά μας πράξεις και παραλείψεις των δικών σας ημερών διακυβέρνησης. Και για να είμαι σαφής: Ολυμπιακό ακίνητο. Αποτιμάται στην Εφορία 17.000.000 ευρώ. Για να φτιαχτεί αναλώθηκαν πάνω από 57.000.000 ευρώ. Αγοράστηκε το οικόπεδο από απαλλοτριώσεις 1.000.000 ευρώ. Υποχρεώθηκε η Κ.Ε.Δ. να το αγοράσει 12.000.000 ευρώ.
      Πάμε στα κομμάτια ανταλλαγών προς βόρειο Χαλκιδική. Έρχεται ο νομάρχης που εξελέγη επί των δικών σας ημερών, με τη δική σας υποστήριξη, και λέει ότι από το 1995 ως το 2002 έγιναν τουλάχιστον επτακόσιες αντίστοιχες παραχωρήσεις στο ίδιο σημείο, στην ίδια περιοχή. Με ευθύνες ποίων; Είναι δεδομένο ότι ψάχνοντας να βρούμε, βρίσκουμε καταθέσεις λογαριασμών οπου υπάρχουν στελέχη τα οποία με τον άλφα ή βήτα τρόπο είχαν εκτεθεί επί των δικών σας ημερών διακυβέρνησης. Και παρ’ όλα αυτά κάνουμε μια συγκεκριμένη προσπάθεια να μπορέσουμε όλοι μαζί να αναδείξουμε γι’ αυτήν τη Δημόσια Διοίκηση, αυτό το «σουρωτήρι» που δεν μπορεί να διασφαλίσει κανέναν -διότι ήσασταν μεν κυβέρνηση, κάποια στιγμή θα ξαναγίνετε κυβέρνηση- ότι δεν είναι δυνατόν να ανεχόμαστε από κανέναν αρμόδιο υπηρεσιακό παράγοντα που πληρώνεται μάλιστα αδρά από το ελληνικό δημόσιο να έρχεται και να δηλώνει ανεύθυνος. 
     Αυτές τις πράξεις όλοι μαζί πρέπει να τις αναδείξουμε και να τις στηλιτεύσουμε. Εάν έγιναν λάθη αυτά τα λάθη θα τα βρούμε. Εάν υπάρχουν παραλείψεις, πρέπει να τις επισημάνουμε. Εάν πρέπει να γίνουν νομοθετικές ρυθμίσεις, πρέπει να τις κάνουμε. Απ’ αυτήν την ιστορία αν προσπαθήσουμε να αποκομίσουμε πολιτικά οφέλη σημαίνει ότι δεν ικανοποιούμε την απαίτηση του κόσμου, την απαίτηση του λαϊκού αισθήματος επιτέλους να δοθεί ένα τέλος σε ύποπτες πράξεις, σε ύποπτα κυκλώματα, σε ανθρώπους που προσπαθούν να ανελιχθούν μέσα από το ένα ή το άλλο σύστημα εξουσίας. 
     Κάποιοι πήρατε το λόγο και είπατε ότι πρέπει να πείσουμε ότι δεν είμαστε όλοι ίδιοι, Πιστεύω ότι η συντριπτική πλειοψηφία των παρισταμένων, πράγματι, δεν είναι ίδια με κάποιους άλλους που προσπαθούν να καπηλευτούν την πολιτική ζωή του τόπου για να προσποριστούν πλούτο και ωφέλεια. Γι’ αυτό, λοιπόν, για το καλό του τόπου πιστεύω ότι όλοι πρέπει σ’ αυτήν την ιστορία να συνεισφέρουμε θετικά και να κλείσουμε το κεφάλαιο όσο το δυνατόν καλύτερα για τον τόπο αποδίδοντας τις ευθύνες εκεί που πρέπει να αποδοθούν. 
       ΠΡΟΕΔΡΕΥΩΝ (Βαΐτσης Αποστολάτος): Ο κ. Πεταλωτής έχει το λόγο.
      ΓΕΩΡΓΙΟΣ ΠΕΤΑΛΩΤΗΣ:  Κύριε Πρόεδρε, απλώς για την ολοκλήρωση της συζήτησης κάποια λεπτά της δευτερολογίας μου ίσως φανούν χρήσιμα. Δεν είχα σκοπό να δευτερολογήσω γιατί οι συνάδελφοί μου από το ΠΑ.ΣΟ.Κ. έδωσαν ένα μήνυμα αγωνίας που εκφράζεται πέρα από το νομικό επίπεδο και σε ηθικό και σε πολιτικό επίπεδο μ’ αυτήν την κατάθεση πρότασης νόμου που εκφράζει την υπευθυνότητα και την ωριμότητα με την οποία το ΠΑ.ΣΟ.Κ. βλέπει αυτήν την υπόθεση την οποία όλοι πλέον την χαρακτηρίζουν ως σκάνδαλο Βατοπεδίου.
      Χαίρομαι που έστω και την τελευταία στιγμή η εισηγήτρια της Νέας Δημοκρατίας μίλησε για σκάνδαλο σε επίπεδο διακυβέρνησης έστω και μ’ αυτό τον τρόπο, έστω σκάνδαλο δύο φάσεων, γιατί μέχρι στιγμής η Κυβέρνηση δεν αναγνωρίζει το μεγάλο σκάνδαλο της Μονής Βατοπεδίου που αφορά σαφέστατα την ίδια. Εμείς όποιες ευθύνες σε πολιτικό επίπεδο είναι να τις πάρουμε, τις παίρνουμε. Και είμαστε οι πρώτοι που όταν ξεκινάμε να μιλάμε γι’ αυτήν την υπόθεση, μιλάμε διαχρονικά, τι έγινε από το 2003 και μετά.
      Έχουμε κουραστεί να αναλύουμε είναι ότι στα γνωμοδοτικά συμβούλια τα οποία επικύρωσαν υπουργικές αποφάσεις αναπέμφθηκαν από τον κ. Φωτιάδη τον Υφυπουργό Οικονομικών του ΠΑ.ΣΟ.Κ. Αυτός ήταν ο μοναδικός νομικός τρόπος. Και θα το αποδείξουμε και σε νομικό επίπεδο όπως κάνουμε τόσο καιρό. Και μπαίνουμε σ’ αυτήν τη λογική όχι για να καλύψουμε δικές μας ευθύνες και να αναδείξουμε ευθύνες της Νέας Δημοκρατίας αλλά γιατί ο μόνος τρόπος να δούμε με ειλικρίνεια το μεγάλο ζήτημα και να σταθούμε απέναντι στον ελληνικό λαό είναι να έχουμε ξεκάθαρες θέσεις βγαίνοντας από τη δίνη του σκανδάλου Βατοπεδίου, να αποδοθούν πολιτικές ευθύνες και ποινικές σ’ όσους πρέπει να αποδοθούν.
      Το παράδειγμα της κ. Πατριανάκου οφείλω να  πω ότι βάζει τα πράγματα στη θέση τους και εδώ και στην εξεταστική επιτροπή. Το έκανε και με τον κ. Πελέκη όταν του καταλόγισε ευθύνες και ευθύνες απέναντι στην παράταξη από την οποία προέρχεται. Αυτό το παράδειγμα, δυστυχώς, δεν το ακολουθεί η Κυβέρνηση. Ούτε τον κ. Μπέζα είδαμε σήμερα, ούτε στη Διαρκή Επιτροπή όπου συζητήθηκε το θέμα στο λόγο του και την τοποθέτησή του. Έκανε μόνο ένα απέραντο κατηγορώ κατά του ΠΑ.ΣΟ.Κ. και μία απέραντη ευγνωμοσύνη στο τι έχει κάνει μ’ αυτήν την υπουργική απόφαση η οποία κατά την άποψή μας είναι μετέωρη, νομικά ανίσχυρη και εν τέλει δεν προσφέρει τίποτα στην υπόθεση του σκανδάλου του Βατοπεδίου.
      Είναι κατανοητό ότι  την Κυβέρνηση την διακατέχει μία απέραντη μοναξιά. Σήμερα γράφτηκαν για να μιλήσουν γι’ αυτό το μεγάλο ζήτημα που ταλανίζει την ελληνική κοινωνία, δύο μόνο συνάδελφοι από τη Νέα Δημοκρατία σε αντίθεση με τους είκοσι πέντε από το ΠΑ.ΣΟ.Κ.. Είναι μια μοναξιά που διακατέχει την ελληνική Κυβέρνηση σ’ όλα τα επίπεδα όταν ως αποχωρούσα Κυβέρνηση είδαμε για πρώτη φορά να αδειάζουν τα κυβερνητικά έδρανα και να μένει μόνο η Αντιπολίτευση σ’ αυτήν την Αίθουσα. Αυτό είναι καθαρή έκφραση της αμηχανίας που διέπει μια Κυβέρνηση η οποία δεν μπορεί να σταθεί στο ύψος των περιστάσεων. Καθημερινά είναι καταιγιστικές οι πληροφορίες που μας έρχονται στην εξεταστική επιτροπή και συνδέονται με συγκεκριμένους πολιτικούς χώρους, με ομάδες οι οποίες προέρχονται από το χώρο της Νέας Δημοκρατίας και προσπαθούν να αποσείσουν τις ευθύνες από πάνω τους. Δεν είναι τυχαίο ότι ακόμη και ο κ. Ψωμιάδης μίλησε για την παράγκα των Αθηνών. Και σαφέστατα έδειχνε με το δάχτυλό του ξεκάθαρα την Κυβέρνηση. Η Κυβέρνηση οφείλει να ζητήσει ένα συγγνώμη από τον ελληνικό λαό που στην προκειμένη περίπτωση πρέπει να είναι έμπρακτο. 
      Σήμερα υπάρχει μια κατάσταση όπου οι μεταβιβασθείσες χαριστικά περιουσίες του ελληνικού λαού είναι στα χέρια αυτών που μεταβιβάστηκαν. Έχουμε off shore εταιρείες οι οποίες διακινούν ακόμη και σήμερα –ακούγαμε μοναχούς- εμβάσματα δεκάδων εκατομμυρίων ευρώ τα οποία προέρχονται από την περιουσία του ελληνικού λαού, χρήματα που βρίσκονται στη Μονή Βατοπεδίου με συνυπεύθυνους και συμμέτοχους άγνωστα πρόσωπα που είχαν ένα κεντρικό σχεδιασμό με τρίτους και τέταρτους που αγοράζουν από τις οικοδομές που γίνονται ακόμη και σήμερα την ώρα που μιλάμε.
      Θέλω να ακούσω τον Υπουργό ο οποίος παρίσταται να δίνει με τη σειρά του ένα μήνυμα στον απλό Έλληνα πολίτη ότι οτιδήποτε και αν έγινε γιατί σήμερα δεν εξετάζουμε ευθύνες –αλλού θα εξεταστούν- υπάρχει μια πολιτική εξουσία η οποία σέβεται τον απλό Έλληνα ο οποίος αγωνιά καθημερινά και δεν δέχεται τέτοια εξπρές διαδικασία με την οποία καταληστεύεται ο ελληνικός δημόσιος πλούτος.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Βαΐτσης Αποστολάτος):  Ο κύριος Υπουργός έχει το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Εθνικής Οικονομίας και Οικονομικών): Η απόφαση του Πολυμελούς Πρωτοδικείου Ροδόπης σήμερα καθαρογράφτηκε και δόθηκε στη δημοσιότητα. Πριν από λίγο ήρθαν στα χέρια μου τα πρακτικά της απόφασης. Διαβάζω από τις καταθέσεις των μαρτύρων ένα σημείο. Πρόκειται για λόγια του μοναχού Αρσένιου στην κατάθεσή του στις 5.11.2003. «Έγινε καταγγελία το 1995. Ήρθαν τα έγγραφα της Κτηματικής Υπηρεσίας από οικονομικούς επιθεωρητές κ.λπ. ζητώντας τίτλους. Το 1998 τρία χρόνια αργότερα βγήκε η απόφαση του 1999. Ήταν η πρώτη απόφαση που μας δικαίωνε και μας έδωσε και εμάς την ίδια άποψη ότι αυτά όλα ανήκουν στο μοναστήρι. Και γι’ αυτό προχωρήσαμε και στα επόμενα αιτήματα διότι η πρώτη εκείνη γνωμοδότηση του 1999 και η υπουργική απόφαση ήταν η βάση για να μη μπορεί να αρνηθεί το ίδιο το γνωμοδοτικό συμβούλιο τον εαυτόν του». Αυτά λέει ο Αρσένιος στην κατάθεσή του.
      (Θόρυβος διαμαρτυρίες από την πλευρά του ΠΑ.ΣΟ.Κ.)
      ΙΩΑΝΝΗΣ ΔΡΙΒΕΛΕΓΚΑΣ: Η απόφαση τι λέει;
      ΠΡΟΕΔΡΕΥΩΝ (Βαΐτσης Αποστολάτος): Δεν κάνουμε διάλογο, κύριοι συνάδελφοι.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ακούστε. Σας πονάει αυτό.
      ΠΡΟΕΔΡΕΥΩΝ (Βαΐτσης Αποστολάτος): Κύριε Υπουργέ, μην κάνετε διάλογο. Συνεχίστε.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, επαναλαμβάνω ότι δεν το επικαλούμαι αυτό για να τεκμηριώσω την αλήθεια των ισχυρισμών μας. Την αξιοπιστία αυτού του κυρίου θα την κρίνουν τα δικαστήρια και τις ευθύνες αυτού του κυρίου θα τις κρίνουν τα δικαστήρια.
      ΓΕΩΡΓΙΟΣ ΝΙΚΗΤΙΑΔΗΣ: Την απόφαση διαβάστε. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εγώ όμως, επικαλούμαι αυτά τα λόγια για να δείξω ποιο ήταν το σχέδιό τους, ποιος ήταν ο μηχανισμός τους, ποια ήταν τα εργαλεία που χρησιμοποιούσαν. Οι υπουργικές αποφάσεις ήταν τα εργαλεία που χρησιμοποίησαν για να φτάσουμε στη σημερινή κατάσταση, αυτή είναι η πραγματικότητα. 
      Τώρα ως προς την πρόταση αυτή, το χειρότερο που θα μπορούσε να συμβεί, το επαναλαμβάνω, σ’ αυτή τη φάση είναι να πάμε σε μία νομοθετική πρωτοβουλία, μία πρόταση νόμου, μία ρύθμιση που θα νομίζαμε ότι λύνει το πρόβλημα ενώ στην ουσία δημιουργεί ανασφάλεια δικαίου.
      Κύριε Πάγκαλε, δεν κατάλαβα αυτά που είπατε περί απαλλοτριώσεων. Δεν το κατάλαβα αυτό που είπατε. Απαλλοτρίωση σημαίνει ότι το δημόσιο απαλλοτριώνει κάποιον όταν αναγνωρίζει ότι είναι ιδιοκτησία του και έρχεται να του τα πάρει. Δηλαδή, ζητάτε να αναγνωρίσουμε εμείς ότι είναι ιδιοκτησία της μονής; Και απαλλοτρίωση σημαίνει ότι πρέπει να δώσουμε αποζημιώσεις. Δηλαδή ζητάτε…
      ΘΕΟΔΩΡΟΣ ΠΑΓΚΑΛΟΣ: Να σας εξηγήσω.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Καθίστε να ακούσετε πρώτα. Να τελειώσω πρώτα. 
      ΘΕΟΔΩΡΟΣ ΠΑΓΚΑΛΟΣ: Επειδή δεν το καταλάβατε, να σας το εξηγήσω.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Να τελειώσω πρώτα. Εσείς είστε παλιός κοινοβουλευτικός. Εγώ είμαι νεότερος, αφήστε με να ολοκληρώσω.
      Ζητάτε, δηλαδή, να δώσει το δημόσιο αποζημίωση στη μονή και στους καλόπιστους τρίτους οι οποίοι τα έχουν αποκτήσει με συμβόλαια; Αυτό ζητάτε;
      ΘΕΟΔΩΡΟΣ ΠΑΓΚΑΛΟΣ: Αφήστε με να σας εξηγήσω.
      ΠΡΟΕΔΡΕΥΩΝ (Βαΐτσης Αποστολάτος): Κύριε Πάγκαλε, δύο λεπτά να τελειώσει.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Επαναλαμβάνω, δεν πρέπει να πάμε…
      ΘΕΟΔΩΡΟΣ ΠΑΓΚΑΛΟΣ: Μα δε με αφήνετε να σας εξηγήσω.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα μου εξηγήσετε όταν τελειώσω. Δεν τελείωσα. Δεν θέλω να με διακόψετε. Καθίστε κάτω και μετά πάρτε το λόγο με βάση τον Κανονισμό.
      ΘΕΟΔΩΡΟΣ ΠΑΓΚΑΛΟΣ: Δεν θα μου πεις να καθίσω κάτω. Εσύ να καθίσεις κάτω. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Με βάση τον Κανονισμό είπα, κύριε Πάγκαλε.
      ΠΡΟΕΔΡΕΥΩΝ (Βαΐτσης Αποστολάτος): Κύριε Υπουργέ, δεν κάνουμε διάλογο. Δεν έχετε το δικαίωμα. Συνεχίστε το λόγο σας και τελειώνετε.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εγώ δεν δέχομαι διακοπές.
      ΘΕΟΔΩΡΟΣ ΠΑΓΚΑΛΟΣ: Οπαδέ του Αρσένιου!
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σας παρακαλώ πολύ, κύριε Πάγκαλε!
      ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, κύριε Υπουργέ.
      ΘΕΟΔΩΡΟΣ ΠΑΓΚΑΛΟΣ: Δεν θα μου κάνεις παρατηρήσεις! Υπάρχει Προεδρείο. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μη με διακόπτετε, κύριε Πάγκαλε. Σας παρακαλώ πολύ, δεν δέχομαι διακοπή. 
      Το χειρότερο που θα μπορούσαμε να κάνουμε σ’ αυτήν τη φάση είναι να προχωρήσουμε σε μια κακή νομοθετική ρύθμιση που θα μας δημιουργούσε μετά ανυπέρβλητα προβλήματα. Και αυτή η ρύθμιση την οποία προτείνει το ΠΑ.ΣΟ.Κ. είναι μία τέτοια λύση. 
      Εκείνο, λοιπόν, το οποίο θέλω να τονίσω είναι ότι κινούμαστε και με όρους ευθύνης και με όρους διαφάνειας και έχουμε αποδείξει με τις ενέργειες που έχουμε κάνει μέχρι σήμερα την πολιτική μας βούληση σαν Κυβέρνηση, να προασπίσουμε τη δημόσια περιουσία και να διασφαλίσουμε το δημόσιο συμφέρον. 
      Σας ευχαριστώ.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Βαΐτσης Αποστολάτος): Ορίστε, κύριε Πάγκαλε, έχετε το λόγο και να κλείσουμε.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, εν πάση περιπτώσει δεν ζήτησα το λόγο επί προσωπικού, αλλά ήθελα να εξηγήσω αυτό που είπα, το οποίο είναι βασικός νομικός ισχυρισμός.
      Στο δίκαιο ισχύει η αρχή ad majore ad minus, για να χρησιμοποιήσω μία λατινική έκφραση όπως ο κ. Πελέκης, που το χρησιμοποιούσε κατά κόρον. Τι σημαίνει αυτό; Ότι όταν μία ρύθμιση είναι εγκατεστημένη στο νομικό μας σύστημα και έρχεται το δημόσιο -από τους ανθρώπους αυτήν τη στιγμή δεν υπάρχει καμμία αμφισβήτηση, ούτε κανένα πρόβλημα- και τους αφαιρείται η ιδιοκτησία τους διότι θέλει να κάνει ένα δρόμο ή ένα αεροδρόμιο ή οτιδήποτε άλλο, πόσο μάλλον σε μία τέτοια περίπτωση, έχει το δικαίωμα η Βουλή, για λόγους δημοσίου συμφέροντος –είναι αποφασιστικός παράγοντας αυτός- να αφαιρέσει την ιδιοκτησία από όποιον την έχει ή δεν την έχει εν πάση περιπτώσει –αυτό είναι δευτερεύον- από τον νεμόμενο αυτήν την ιδιοκτησία, αν θέλετε να σας το πω με νομικούς όρους. Και βεβαίως, όταν το κάνεις αυτό, αυτός μπορεί να προσφύγει, αν επικαλεστεί δικαίωμα και το αποδείξει και να ζητήσει αποζημίωση, αν αποδείξει ότι καλή τη πίστη το αγόρασε, ότι δεν φταίει σε τίποτα. Τι το παράξενο σας φαίνεται, κύριε Υπουργέ, σ’ αυτό; Αυτό είναι αυτονόητο.
      ΠΡΟΕΔΡΕΥΩΝ (Βαΐτσης Αποστολάτος): Κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Οικονομίας και Οικονομικών: «Ρύθμιση των θεμάτων που αφορούν την κυριότητα της λίμνης Βιστωνίδας και των παραλίμνιων εκτάσεων, την ανταλλαγή ακινήτων μεταξύ του Ελληνικού Δημοσίου και της Ιεράς Μονής Βατοπεδίου του Αγίου Όρους και συναφείς διατάξεις».
      Κύριοι συνάδελφοι έχει υποβληθεί αίτηση διεξαγωγής ονομαστικής ψηφοφορίας Βουλευτών του ΠΑ.ΣΟ.Κ. επί της αρχής της ανωτέρω πρότασης νόμου της οποίας το κείμενο έχει ως εξής:
      «Αθήνα 27 Νοεμβρίου 2008
      Προς: Τον Πρόεδρο 
               Της Βουλής των Ελλήνων
      
      ΑΙΤΗΣΗ
      ΟΝΟΜΑΣΤΙΚΗΣ ΨΗΦΟΦΟΡΙΑΣ
      
      Οι υπογράφοντες Βουλευτές ζητούμε να γίνει ονομαστική ψηφοφορία επί της αρχής της πρότασης νόμου, του Υπουργείου Οικονομίας και Οικονομικών «Ρύθμιση των θεμάτων που αφορούν την κυριότητα της λίμνης Βιστωνίδας και των παραλίμνιων εκτάσεων, την ανταλλαγή ακινήτων μεταξύ του Ελληνικού Δημοσίου και της Ιεράς Μονής Βατοπεδίου του Αγίου Όρους και συναφείς διατάξεις»
      Οι Βουλευτές
      Πάγκαλος Θεόδωρος 
      Πεταλωτής Γεώργιος
      Νιώτης Γρηγόριος
      Ρέππας Δημήτριος
      Νασιώκας Έκτορας
      Λαμπίρης Ηλίας
      Κουτσούκος Ιωάννης
      Μπεγλίτης Παναγιώτης
      Δαμιανίδης Ιωάννης
      Ζωίδης Νικόλαος
      Αηδόνης Χρήστος
      Τιμοσίδης Μιχαήλ
      Σγουρίδης Παναγιώτης
      Σιδηρόπουλος Αναστάσιος
      Γερανίδης Βασίλειος
      Τζάκρη Θεοδώρα
      Αμοιρίδης Ιωάννης
      Νικητιάδης Γεώργιος
      Ζήση Ροδούλα
      Ρήγας Παναγιώτης
      Κατρίνης Μιχάλης
      Κουτμερίδης Ευστάθιος
      Κουσελάς Δημήτριος
      Σπηλιόπουλος Κωνσταντίνος
      Μπόλαρης Μάρκος
      Χατζηοσμάν Ασμέτ
      Ρόβλιας Κωνσταντίνος
      Καρχιμάκης Μιχάλης
      Αράπογλου Χρύσα
      Δριβελέγκας Ιωάννης
      Σκραφνάκη Μαρία
      Τσουρή Ελπίδα
      Σακοράφα Σοφία
      Λιάνης Γεώργιος»
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας για να διαπιστωθεί εάν υπάρχει ο απαιτούμενος από τον Κανονισμό αριθμός για την υποβολή της.
      Ο κ. Πάγκαλος. Παρών.
      Ο κ. Πεταλωτής. Παρών.
      Ο κ. Νιώτης. Απών.
      Ο κ. Ρέππας. Παρών.
      Ο κ. Νασιώκας. Παρών. 
      Ο κ. Λαμπίρης. Παρών.
      Ο κ. Κουτσούκος. Παρών.
      Ο κ. Μπεγλίτης. Απών.
      Ο κ. Διαμαντίδης. Απών.
      Ο κ. Ζωίδης. Παρών.
      Ο κ. Αηδόνης. Παρών.
      Ο κ. Τιμοσίδης. Παρών.
      Ο κ. Σγουρίδης. Παρών.
      Ο κ. Σιδηρόπουλος. Παρών.
      Ο κ. Γερανίδης. Παρών.
      Η κ. Τζάκρη. Παρούσα.
      Ο κ. Αμοιρίδης. Παρών.
      Ο κ. Νικητιάδης. Παρών.
      Η κ. Ζήση. Παρούσα.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
      Συνεπώς διακόπτουμε τη συνεδρίαση για δέκα (10) λεπτά σύμφωνα με τον Κανονισμό.
      (ΔΙΑΚΟΠΗ)
       (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Βαΐτσης Αποστολάτος): Επαναλαμβάνεται η διακοπείσα συνεδρίαση.
      Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για αύριο ημέρα Παρασκευή 28 Νοεμβρίου 2008 και ώρα 10.00΄ με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 10/5/7-10-2008 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης «σχετικά με το σύστημα προμηθειών των νοσοκομείων και τα χρέη τους».
      Η ονομαστική ψηφοφορία θα διεξαχθεί την Τρίτη 2 Δεκεμβρίου 2008 και ώρα 20.00΄.
      Λύεται η συνεδρίαση.
      Ώρα λήξης: 16.55΄
      
      Ο ΠΡΟΕΔΡΟΣ                                                  ΟΙ ΓΡΑΜΜΑΤΕΙΣ
Τελευταία Αποθήκευση:	3/12/2008 5:16:00 μμ	Από:	Γεωργοπαπαδάκου Κανέλλα
Εκτυπώθηκε:	27/11/2008 10:50:00 πμ

