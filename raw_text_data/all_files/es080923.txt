(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ ΛΔ’
Τρίτη 23 Σεπτεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.  Κατάθεση αναφορών, σελ.
2.  Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για την προμήθεια σύγχρονων ακτινοθεραπευτικών μηχανημάτων σε δημόσια και πανεπιστημιακά νοσοκομεία κ.λπ., σελ.
β) Προς τον Υπουργό Οικονομίας και Οικονομικών, σχετικά με την ακύρωση παραχώρησης δημοσίων εκτάσεων σε μονές, εκκλησία και ιδιωτικές εταιρείες κ.λπ., σελ.
 
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Εσωτερικών: «Ρύθμιση θεμάτων ιδιωτικών επιχειρήσεων παροχής υπηρεσιών ασφαλείας και γραφείων ιδιωτικών ερευνών», σελ.
2. Συζήτηση επί των άρθρων του σχεδίου νόμου του Υπουργείου Πολιτισμού: «Καταπολέμηση της βίας με αφορμή αθλητικές εκδηλώσεις και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού θέματος:
ΛΕΒΕΝΤΗΣ Α., σελ.
ΠΑΠΑΔΗΜΗΤΡΙΟΥ Ε., σελ.

Β. Επί των επικαίρων ερωτήσεων: 
ΓΡΗΓΟΡΑΚΟΣ Λ., σελ.
ΜΠΕΖΑΣ Α., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΧΑΛΒΑΤΖΗΣ Σ., σελ.

Γ. Επί του σχεδίου νόμου του Υπουργείου Πολιτισμού:
ΑΓΟΡΑΣΤΟΣ Κ., σελ.
ΑΗΔΟΝΗΣ Χ., σελ.
ΑΝΤΩΝΙΟΥ Τ., σελ.
ΑΠΟΣΤΟΛΑΤΟΣ Β., σελ.
ΑΡΑΠΟΓΛΟΥ Δ., σελ.
ΓΕΙΤΟΝΑΣ Κ., σελ.
ΓΡΗΓΟΡΑΚΟΣ Λ., σελ.
ΙΩΑΝΝΙΔΗΣ Ι., σελ.
ΚΑΡΑΜΑΡΙΟΣ Α., σελ.
ΚΟΥΡΑΚΗΣ Α., σελ.
ΛΙΑΝΗΣ Γ., σελ.
ΛΟΒΕΡΔΟΣ Α., σελ.
ΜΕΡΕΝΤΙΤΗ Α., σελ.
ΠΑΠΑΔΗΜΗΤΡΙΟΥ Ε., σελ.
ΡΟΝΤΟΥΛΗΣ Α., σελ.
ΣΑΚΟΡΑΦΑ Σ., σελ.
ΣΚΥΛΛΑΚΟΣ Α., σελ.
ΣΤΑΜΑΤΗΣ Δ., σελ.
ΨΑΡΙΑΝΟΣ Γ., σελ.

      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΣΥΝΕΔΡΙΑΣΗ ΛΔ ΄
      Τρίτη 23 Σεπτεμβρίου 2008
      
      Αθήνα, σήμερα στις 23 Σεπτεμβρίου 2008, ημέρα Τρίτη και ώρα 18.03΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄σύνθεση), για να συνεδριάσει υπό την προεδρία της Β’ Αντιπροέδρου αυτής κ. ΈΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα. 
      (Ανακοινώνονται προς το Τμήμα από τον κ. Λεωνίδα Γρηγοράκο, Βουλευτή Λακωνίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Πανελλήνια Ομοσπονδία Γεωτεχνικών Δημοσίων Υπαλλήλων και οι Πανελλήνιες Ενώσεις Γεωπόνων και Δασολόγων Δημοσίων Υπαλλήλων ζητούν πληροφορίες για την εμπλοκή η μη υπαλλήλων τους από τον αποχαρακτηρισμό δασών και την παραχώρηση δημόσιας περιουσίας στη Μονή Βατοπεδίου.
      2) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας σχετικά με τη λήψη μέτρων για τη μείωση των τροχαίων ατυχημάτων.
      3) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας σχετικά με την αναστολή λειτουργίας του Παιδοογκολογικού Τμήματος  του Π.Γ.Ν.Πατρών.
      4) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  οι Ομοσπονδίες Επαγγελματιών Εμπόρων Νομού Μαγνησίας και πρωτοβάθμια σωματεία ζητούν τη λήψη μέτρων για την οικονομική και ασφαλιστική στήριξη των μισθωτών και των μικρομεσαίων επιχειρήσεων. 
      5) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Δήμαρχος Κύρρου Πέλλας ζητεί τη στέγαση μαθητών λυκειακών τάξεων του δήμου του στο σχολικό κτίριο του Τοπικού Διαμερίσματος Αξού.
	6) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμος Ναυπάκτου Νομού Αιτωλοακαρνανίας ζητεί την αναπροσαρμογή της μελέτης της Ιονίας Οδού, στον κόμβο Αντιρρίου.
      7) Ο Βουλευτής Ηρακλείου κ. ΕΜΜΑΝΟΥΗΛ  ΣΤΡΑΤΑΚΗΣ  κατέθεσε αναφορά με την οποία  ο Σύνδεσμος Ελαιοκομικών Δήμων Κρήτης ζητεί την παροχή οικονομικών ενισχύσεων στους ελαιοπαραγωγούς των Ορεινών Δήμων της Κρήτης για παρεμβάσεις προσαρμογής των ελαιώνων κ.λπ..
      8) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί την άμεση αποκατάσταση των φυτών που έχουν καταστραφεί στις εθνικές οδούς.
      9) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο κ. Κ.Σπυρόπουλος διαμαρτύρεται για τη νέα φορολόγηση των μερισμάτων.
      10) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  το Αντιπυρηνικό Παρατηρητήριο Μεσογείου ζητεί να μη γίνει άρση του αποκλεισμού της Ινδίας, από τη μη διάδοση των πυρηνικών.
      11) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Νομάρχης Δυτικής Αττικής διαμαρτύρεται για τον τρόπο δράσης και λειτουργίας της Υ.Δ.Ε..
      12) Ο Βουλευτής Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύνδεσμος Εταιριών Φωτοβολταϊκών ζητεί να γίνουν τροποποιήσεις στο σχέδιο τροπολογίας για τα φωτοβολταϊκά.
      13) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Τομέας Υγείας της Τοπικής Οργάνωσης ΤΟ1 Αγρινίου του ΠΑ.ΣΟ.Κ. διαμαρτύρεται για ελλείψεις ιατρικού και νοσηλευτικού προσωπικού από το Νοσοκομείο Αγρινίου.
      14) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Δήμος Ιωλκού Μαγνησίας ζητεί την καθιέρωση ενιαίας διοικητικής μονάδας Βόλου-Νέας Ιωνίας-Ιωλκού  που αφορά στην κίνηση των Ε.Δ.Χ..
      15) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κα ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  το Συνδικάτο Οδηγών Αυτοκινητιστών Μακεδονίας-Θράκης «Ο ΕΡΜΗΣ» καταγγέλλει τον Σ.Ε.Π.Ε. Ημαθίας και Πέλλας για παραβιάσεις της εργατικής νομοθεσίας, σε βάρος των επαγγελματιών οδηγών.
      16) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Τοπική Ένωση Δήμων και Κοινοτήτων Νομού Ηρακλείου ζητεί χρηματοδότηση για τη συνέχιση της λειτουργίας των Δημοτικών Σφαγείων.
      17) Οι Βουλευτές Β΄ Πειραιώς κ. ΒΕΡΑ ΝΙΚΟΛΑΪΔΟΥ, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Α΄ Αθηνών κ. ΛΙΛΑ ΚΑΦΑΝΤΑΡΗ κατέθεσαν αναφορά με την οποία  το Σωματείο Εργαζομένων Νοσοκομείου «Ο ΕΥΑΓΓΕΛΙΣΜΟΣ» ζητεί την επίλυση προβλημάτων των εργαζομένων στο πιο πάνω νοσοκομείο κ.λπ..
      18) Ο Βουλευτής Πρεβέζης κ. ΓΕΩΡΓΙΟΣ ΤΡΥΦΩΝΙΔΗΣ κατέθεσε αναφορά με την οποία  φορείς του Νομού  Πρέβεζας ζητεί την ένταξη των απολυμένων από τα Κλωστήρια Πρέβεζας στις διατάξεις του άρθρου 13 του ν.3640/2006.
      19) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  η Ένωση Αγροτικών Συνεταιρισμών Αταλάντης ζητεί την άμεση πληρωμή των ψεκαστικών συνεργείων που διενήργησαν ψεκασμό δακοκτονίας τον Ιούνιο του 2008.
      20) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ κατέθεσαν αναφορά με την οποία  ο Δήμος Ναυπάκτου Νομού Αιτολωακαρνανίας ζητεί την αναπροσαρμογή της Ιονίας Οδού στον κόμβο Αντιρρίου κ.λπ..
      21) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Λέσβου κ. ΣΤΑΥΡΟΣ  ΣΚΟΠΕΛΙΤΗΣ , κατέθεσαν αναφορά με την οποία  ο Αγροκτηνοτροφικός και Αλιευτικός Σύλλογος Παλιάμπελων Ανακτορίου Νομού Αιτωλοακαρνανίας ζητεί την απαγόρευση της αλιείας στην περιοχή του, με το αλιευτικό εργαλείο τύπου Νταλιάνη.
      22) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Κρήτης ζητεί επιχορήγηση για τη δημιουργία εργομετρικού κέντρου στο Δήμο του.
      23) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  το Ιατροκοινωνικό Κέντρο Δήμου Τυρνάβου Νομού Λάρισας  ζητεί τη συνέχιση της χρηματοδότησής του και μετά το Δεκέμβρη του 2008. 
      24) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο κ. Φίλιππος Μαλλίας,Προϊστάμενος Γ.Α.Ε. διαμαρτύρεται για την επιβολή πειθαρχικής ποινής.
      25) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  η Συντονιστική Επιτροπή Θηραίων Πολιτών για την ανέλκυση του Κ/Ζ «SEA DIAMOND» ζητεί την άμεση απάντληση των καυσίμων από την περιοχή της Καλντέρας και την ανέλκυση του πλοίου.
      26) Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς και Βουλευτής Ηρακλείου κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  ο Σύλλογος Γονέων και Φίλων Ατόμων με Ειδικές Ανάγκες Νομού Ηρακλείου ζητεί χρηματοδότηση από το πρόγραμμα «ΘΗΣΕΑΣ» για την αποπεράτωση του κέντρου αποθεραπείας-αποκατάστασης διημέρευσης και ημερήσιας φροντίδας για  τα άτομα με αναπηρία του Δήμου Γαζίου.
      27) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Νομαρχία Αθηνών ζητεί τη λήψη μέτρων για την πάταξη των φαινομένων της βίας και παραβατικότητας στο κέντρο της Αθήνας.
      28) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Εθνική Συνομοσπονδία Κινητικά Αναπήρων ζητεί τη μεταστέγαση  και δημιουργία ενός σύγχρονου κέντρου αποκατάστασης αναπήρων σε κτίριο στο Ολυμπιακό Χωριό.
      29) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  το Τοπικό Συμβούλιο του Δημοτικού Διαμερίσματος Ρεπανιδίου Λήμνου,ο Πολιτιστικός Αθλητικός Σύλλογος και ο Σύλλογος Ρεπανιδιωτών ζητεί τη συντήρηση και επισκευή της Εκκλησίας του Αγίου Γεωργίου που βρίσκεται στο Δήμο Ρεπανιδίου.
      30) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε δημοσίευμα εφημερίδας το οποίο αναφέρεται στη λήψη μέτρων για την ορθολογική διαχείριση των υδάτινων πόρων στην περιοχή της Κρήτης.
      31) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Ένωση Ξενοδόχων Νάξου ζητεί την ακτοπλοϊκή σύνδεση της Νάξου-Μυκόνου τουλάχιστον με ένα δρομολόγιο την ημέρα .
      32) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Τοπική Ένωση Δήμων και Κοινοτήτων Νομού Κυκλάδων ζητεί τη συνέχιση της χρηματοδότησης του Κέντρου Πρόληψης της Χρήσης Εξαρτησιογόνων Ουσιών «ΘΗΣΕΑΣ ΚΥΚΛΑΔΩΝ»
      33) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Κοινότητα Ανάφης ζητεί την ακτοπλοϊκή σύνδεση της νήσου Ανάφης με τον Πειραιά και τα υπόλοιπα νησιά των Κυκλάδων.
      34) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Κοινότητα Κιμώλου ζητεί την κάλυψη του Κέντρου Υγείας Κιμώλου με ιατρικό και νοσηλευτικό προσωπικό.
      35) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  κάτοικοι Καμένων Βούρλων Φθιώτιδας, δικαιούχοι αποζημίωσης από αναγκαστική απαλλοτρίωση  εκτάσεών τους ζητούν την καταβολή των οφειλομένων αποζημιώσεών τους.
      36) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  η Ένωση Αστυνομικών Υπαλλήλων Νομού Φθιώτιδας διαμαρτύρεται για την προώθηση προεδρικού διατάγματος που αφορά στην κατάργηση του αντικειμενικού συστήματος των μεταθέσεων των αστυνομικών.
      37) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύνδεσμος Κληρικών Ιεράς Μητρόπολης Γόρτυνης και Αρκαδίας ζητεί την ικανοποίηση συνταξιοδοτικού αιτήματος των μελών του.
      38) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία  το Σωματείο Ρακοσυλλεκτών Άθηνων-Πειραιώς «Ο ΕΡΜΗΣ» ζητεί την έκδοση άδειας κυκλοφορίας και πινακίδων στο πετρελαιοκίνητο όχημά τους.
      39) Ο Βουλευτής Σερρών κ. ΕΥΣΤΑΘΙΟΣ  ΚΟΥΤΜΕΡΙΔΗΣ  κατέθεσε αναφορά με την οποία  η εταιρεία  «ΑΡΚΤΟΥΡΟΣ» ζητεί την άμεση λήψη αγροπεριβαντολλοντικών μέτρων  για την άγρια ζωή.
      40) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  η Κίνηση Πολιτών και Φορέων Νομού Κοζάνης για τα φωτοβολταϊκά ζητεί να δοθούν  στη δυτική Μακεδονία  τουλάχιστον 150 MW  .
      41) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  η Πανελλήνια Ένωση Αστυνομικών Υπαλλήλων διαμαρτύρεται για τη μελετώμενη προώθηση προεδρικού διατάγματος που αφορά στην κατάργηση του αντικειμενικού συστήματος των μεταθέσεων των αστυνομικών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό υπ’ 8442/13.3.08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 3006700/789/029/2008/4.4.08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην αριθμ. 8442/13-3-08 ερώτηση που κατέθεσε ο Βουλευτής κ. Μ. Στρατάκης, σας γνωρίζουμε ότι:
      1. Στην ισχύουσα νομοθεσία (Ν.2969/01 αρθρ. 7 παρ. Ε) καθορίζονται κατά τρόπο ρητό και σαφή οι όροι παραγωγής και διάθεσης του προϊόντος που παράγουν οι (διήμεροι) μικροί αποσταγματοποιοί και τα της λειτουργίας εν γένει των επιτηδευματιών αυτών.
      Στις προαναφερθείσες λοιπόν διατάξεις, μεταξύ των άλλων καθορίζονται οι επιτηδευματίες οι οποίοι, παράγουν το εν λόγω προϊόν, οι χρησιμοποιούμενες για την παραγωγή του προϊόντος πρώτες ύλες και ο τύπος και τα χαρακτηριστικά των χρησιμοποιούμενων αποστακτικών μηχανημάτων (απλοί άμβυκες είτε εκ χαλκού χωρητικότητας μέχρις 130 χιλ/μων, είτε πήλινοι χωρητικότητας μέχρις 40 χλ/μων), προκειμένου να διασφαλίζεται ο παραδοσιακός χαρακτήρας της δραστηριότητας αυτής, αλλά και τα ποιοτικά χαρακτηριστικά του διατιθέμενου στην αγορά προϊόντος (αλκ. τίτλος, περιεκτικότητα σε μεθανόλη και συναπόστακτα κλπ).
      Επισημαίνεται ότι, σύμφωνα με τις εν λόγω διατάξεις, δεν είναι επιτρεπτή η χρησιμοποίηση για την παραγωγή του συγκεκριμένου προϊόντος όλων συλλήβδην των αμπελουργικών προϊόντων, όπως σταφυλιών, οίνων κλπ, αλλά εξ αυτών αποκλειστικά και μόνον των στεμφύλων τα οποία ως γνωστόν προκύπτουν -ως υποπροϊόντα- από την οινοποίηση, για ιδία χρήση (χωρική οινοποίηση) της ιδίας των αμπελοκαλλιεργητών παραγωγής σταφυλιών και έχουν σαφώς καθορισμένα από τις διατάξεις αυτές ποιοτικά χαρακτηριστικά.
      Περαιτέρω δεδομένου ότι το εν λόγω προϊόν προορίζεται για ανθρώπινη κατανάλωση, εμπίπτει στην υφιστάμενη οριζόντια νομοθεσία (κοινοτική και εθνική), όσον αφορά τυχόν επιμολύνσεις και γενικότερα την παρουσία ουσιών ξένων προς την φύση του.
      Από τα προαναφερθέντα είναι προφανές ότι η κείμενη νομοθεσία σε ότι αφορά το εν λόγω προϊόν και την λειτουργία γενικά των επιτηδευματιών αυτών, ως και την προστασία του καταναλωτή κρίνεται επαρκής.
      2 α. Σε ότι αφορά το θέμα των παρανόμων αποστάξεων, της χρησιμοποίησης -για την παραγωγή του εν λόγω προϊόντος- απορρώγων κ.λπ., ως και γενικότερα το θέμα των ελέγχων, οι υπηρεσίες του Υπουργείου μας (Γενική Διεύθυνση Τελωνείων και Ε.Φ.Κ. και Γενική Διεύθυνση Γ.Χ.Κ.), με στόχο ακριβώς την αποφυγή καταστρατηγήσεων της νομοθεσίας και τη διασφάλιση, τόσο της ποιότητας του προϊόντος και της προστασίας του καταναλωτή, όσο και των δημοσιονομικών συμφερόντων, έχουν εκδώσει κατά καιρούς λεπτομερείς εγκυκλίους διαταγές, με τελευταία την αριθμ. ΕΜΠ 3789/43/09-11-2005, με σαφείς οδηγίες και εντολές για τη διενέργεια συστηματικών ελέγχων, τόσο στη διακίνηση και στα σημεία διάθεσης στην κατανάλωση του προϊόντος (έλεγχος των παραστατικών διακίνησης, δειγματοληψία προς έλεγχο της καταλληλότητας του), όσο και στους δραστηριοποιούμενους για την παραγωγή του επιτηδευματίες (έλεγχος και δειγματοληψία των χρησιμοποιουμένων πρώτων υλών, των αποστακτικών μηχανημάτων, έλεγχος και δειγματοληψία του παραγομένου προϊόντος), οι οποίοι μάλιστα δεν πρέπει να εντοπίζονται χρονικά μόνο σro χρονικό διάστημα διενέργειας των απoστάξεων (δίμηνα απόσταξης), αλλά πρέπει να διενεργούνται καθ' όλη την περίοδο εργασίας των επιτηδευματιών αυτών.
      Αναφορικά με την χρησιμοποίηση των απορρώγων για την παραγωγή του προϊόντος των (διημέρων) μικρών απoσταγματoποιών, τούτο με βάση τις προαναφερθείσες διατάξεις της ισχύουσας νομοθεσίας (Ν.2969 /01) απαγορεύεται ρητώς και τιμωρείται αυστηρά, πλην όμως δεν συνιστά πρακτική επικίνδυνη για την δημόσια υγεία.
      Άλλωστε και προς επίρρωση τούτου, με βάση άλλες διατάξεις της ισχύουσας νομοθεσίας (Ν.Δ. 243/69, ΑΝ 787/1948, Ν427/76 Αρθ 6 παρ 2α) είναι επιτρεπτή η χρήση των απορρώγων για τη παραγωγή όξους, σάκχαρο σταφυλής κλπ, δηλαδή τροφίμων.
      β. Η εξέταση των λαμβανόμενων, κατά τους διενεργούμενους ελέγχους, δειγμάτων του προϊόντος απόσταξης μικρών απoσταγματoποιών (διήμερων) (τσίπουρου / τσικουδιάς) γίνεται στo Γ.Χ.Κ. με ειδικές αναλυτικές τεχνικές μεγάλης ευαισθησίας (αέρια χρωματογραφία και αερ. χρωμ/φια σε συνδυασμό με φασματομετρία μαζών) οι οποίες καθιστούν δυνατή την ανίχνευση, ακόμη και σε ίχνη, ουσιών ξένων προς την φύση του προϊόντος.
      Μέχρι σήμερα στα αποτελέσματα των σχετικών χημικών εξετάσεων, δεν έχει αναφερθεί παρουσία, σε δείγματα του εν λόγω προϊόντος, φυτοφαρμάκων ή υπολειμμάτων τους.
      Αντίθετα, σε πολλές περιπτώσεις τέτοιων δειγμάτων, αναφέρεται επιμόλυνση με πλαστικοποιητές, λόγω χρησιμοποίησης από τους ενδιαφερόμενους επιτηδευματίες ακατάλληλων πλαστικών δοχείων, παρά τη σχετική απαγορευτική διάταξη του Ν.2969/01, οπότε και λαμβάνονται τα προβλεπόμενα κατάλληλα μέτρα για την πρoστασία του καταναλωτή.
      3. Κατόπιν τούτων, είναι σαφές ότι η ισχύουσα νομοθεσία (εθνική και κοινοτική) καλύπτει πλήρως το εν λόγω προϊόν από πλευράς ποιοτικών προδιαγραφών αλλά και γενικά τον έλεγχο της δραστηριότητας των εν λόγω επιτηδευματιών και διασφαλίζει πλήρως τα συμφέροντα των καταναλωτών, ως προς δε το θέμα του ελέγχου, καταβάλλονται ως γνωστόν επί σειρά ετών προσπάθειες, οι οποίες πρόκειται να ενταθούν περαιτέρω με πρόσθετη δραστηριoπoίηση των αρμοδίων Υπηρεσιών του Υπουργείου μας.
      Ο Υφυπουργός
      ΑΝΤ. ΜΠΕΖΑΣ»
     2. Στην με αριθμό 8472/14.3.08 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. Φ900α/5796/9562/8.4.08 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ΄ αριθμ. 8472/14-03-2008 ερώτησης της Βουλής των Ελλήνων, που κατέθεσε ο Βουλευτής κ. Γιώργος Κοντογιάννης, με θέμα την αναβάθμιση των πτυχίων της ΣΕΤΤΗΛ, σας γνωρίζουμε τα ακόλουθα:
      Η ΣΕΤΤΗΛ, λειτουργεί ως Ειδικό Κέντρο Εκπαιδεύσεως (Ε.Κ.Ε), παρέχοντας τεχνική εκπαίδευση στις ειδικότητες τηλεπικοινωνιών των Οπλιτών Όπλων-Σωμάτων (Ο-Σ), μετά την ολοκλήρωση της βασικής τους εκπαίδευσης όλων των Κ.Ε.Ν. του Σ.Ξ..
      Η εκπαίδευση των στελεχών και των οπλιτών στις παραπάνω ειδικότητες διεξάγεται με βάση το Αναλυτικό Πρόγραμμα Εκπαίδευσης (ΑΝΑ.Π.ΕΚ) και γενικότερα, τις απαιτήσεις εκπαίδευσης των στρατευσίμων και των ΕΠ.ΟΠ.
      Παράταση της διάρκειας εκπαίδευσης, που ενδεχομένως να αποτελούσε λόγο αναβάθμισης των πτυχίων που απονέμονται στους αποφοιτούντες της ΣΕΤΤΗΛ, σε συνεργασία με το Υπουργείο Εθνικής Παιδείας, δεν είναι δυνατή, επί του παρόντος, για τους παρακάτω λόγους:
      * Οι οπλίτες δεν θα υπηρετούν το χρόνο που απαιτείται σε Μονάδες συντήρησης εκπαίδευσης, όπως προβλέπεται από το σχετικό νόμο.
      * Αυξάνεται δυσανάλογα το κόστος εκπαίδευσης των ΕΠ.ΟΠ και αντίκειται στο σκοπό πρόσληψης αυτών, που είναι η τοποθέτησή τους σε μονάδες επιχειρησιακής εκπαίδευσης.
      Σύμφωνα με το Ν.1394/1983 η ΣΕΤΤΗΛ εντάσσεται στις Σχολές Ειδικής Εκπαίδευσης του Στρατού Ξηράς (Σ.Ξ) και έχει προορισμό να παρέχει στρατιωτική, τεχνική και επιστημονική εκπαίδευση στο προσωπικό του Σ.Ξ. Στο πλαίσιο αυτό το ΓΕΣ/ Διεύθυνση Τεχνικού έχει θέσει ως στόχο τη συνεχή αναβάθμιση της παρεχόμενης εκπαίδευσης και της ανατροφοδότησης γνώσεων στα στελέχη και τους οπλίτες, με τη δημιουργία και λειτουργία αντίστοιχων σχολείων, σύμφωνα με τον ετήσιο προγραμματισμό του.
      Η διάρκεια εκπαίδευσης των οπλιτών Ο-Σ, ειδικότητας τηλεπικοινωνιών, στη ΣΕΤΤΗΛ, είναι 8 εβδομάδων, ενώ σύμφωνα με το Ν. 2640/1998:
      * Οι σπουδές στα ΤΕΕ διαρκούν έως και 3 έτη και οργανώνονται σε δυο κύκλους, Α΄ και Β΄, οι οποίοι περιλαμβάνουν επιμέρους τομείς και ειδικότητες και στους αποφοίτους χορηγείται, κατόπιν εξετάσεως, πτυχίο επιπέδου 2 και 3, αντίστοιχα.
      * Με κοινές αποφάσεις του Υπουργού Εθνικής Παιδείας & Θρησκευμάτων και του καθ΄ ύλην αρμόδιου υπουργού μπορούν να ιδρύονται ΤΕΕ Α΄ κύκλου σπουδών ή να μετατρέπονται σε ΤΕΕ σχολικές μονάδες τεχνικής επαγγελματικής εκπαίδευσης ή ΙΕΚ, που λειτουργούν υπό την εποπτεία άλλων υπουργείων.
      * Δεν προβλέπεται ισοτίμηση των πτυχίων των ΤΕΕ με αντίστοιχα, που χορηγούνται κατόπιν εκπαίδευσης σε οπλίτες Ο-Σ, λόγω ειδικότητας.
      Επιπρόσθετα, κρίνεται σκόπιμο και για την πληρέστερη ενημέρωσή σας να σας γνωρίσουμε τα ακόλουθα:
      * Το Νομικό Συμβούλιο του Κράτους απέστειλε σχετική γνωμοδότηση υπό στοιχεία 416/2007/30 Οκτ 2007/Ν.Σ.Κ/Γ΄Τμήμα, στην οποία αναφέρεται ότι σύμφωνα με το άρθρο 11, παράγραφος 5, του Ν.1513/1985 τα ισότιμα δικαιώματα, που αποκτούν οι εκπαιδευόμενοι διοικητικοί οπλίτες σε τεχνική ειδικότητα ΚΕΤΧ, ταυτίζονται με αυτά των αποφοίτων των Σχολών Μαθητείας του Ο.Α.Ε.Δ και αφορούν τόσο την εκπαιδευτική ισοτιμία του τίτλου τους (βεβαιώσεις), όσο και τα επαγγελματικά δικαιώματα.
      * Αποφασίσθηκε από την πολιτική Ηγεσία του ΥΠ.ΕΘ.Α η αποδοχή της παραπάνω γνωμοδότησης και ήδη έχουν διαβιβασθεί τα σχετικά έγγραφα στο Συνήγορο του Πολίτη.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι.ΜΕΪΜΕΡΑΚΗΣ»
	3. Στις με αριθμό 10245 και 10284/11-4-08 ερωτήσεις των Βουλευτών κυρίων Ιωάννου Σκουλά και Εμμανουήλ Στρατάκη δόθηκε με το υπ’ αριθμ. Β13-320/28-5-08 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στις παραπάνω ερωτήσεις, που κατέθεσαν στη Βουλή των Ελλήνων οι Βουλευτές κ.κ. Ι. Σκουλά και Μ. Στρατάκη, σχετικά με την εφαρμογή της αναγραφής της προέλευσης των κρεάτων στις αποδείξεις των κρεοπωλείων, και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
      Ισχύει η με αριθμ. πρωτ. A2-1776/26-03-2008 Κ.Υ.Α. των Υπουργών Αγροτικής Ανάπτυξης & Τροφίμων και Ανάπτυξης, που αφορά «Αναγραφόμενα στοιχεία στις ετικέτες ζυγιστικών μηχανών κατά τη λιανική πώληση κρέατος».
      Όσον αφορά στο θέμα για ενέργειες ώστε να είναι άμεσα υλοποιήσιμη η ανωτέρω Κ.Υ.Α, σημειώνουμε ότι η Κ.Υ.Α. αυτή τέθηκε σε ισχύ από 10-4-08 και ως εκ τούτου υλοποιήθηκε άμεσα έτσι ώστε να τύχει εφαρμογής πριν το Πάσχα.
      Ειδικά για την περίοδο του Πάσχα, η Διεύθυνση Τιμών Τροφίμων και Ποτών της Γ.Γ. Εμπορίου απέστειλε προς όλες τις Νομαρχιακές Αυτοδιοικήσεις της χώρας το με αριθμ. πρωτ. A2-1995/2-4-2008 έγγραφό της σχετικά με «Εντατικοποίηση αγορανομικών ελέγχων στις αγορές κατά την πασχαλινή περίοδο», όπου σε αυτό γίνεται ειδική μνεία για εφαρμογή της εν λόγω Κ.Υ.Α.
      Σχετικά με το πότε θα ολοκληρωθεί η προμήθεια των ζυγιστικών μηχανών από τους κρεοπώλες, δεν αφορά το Υπουργείο Ανάπτυξης δεδομένου ότι όπως προαναφέρθηκε η ανωτέρω Κ.Υ.Α. έχει τεθεί σε ισχύ από 10-4-2008 και συνεπώς την ευθύνη εφαρμογής της έχει ο ενδιαφερόμενος κρεοπώλης.
Ο Υφυπουργός
ΓΕΩΡΓΙΟΣ ΒΛΑΧΟΣ»
	4. Στην με αριθμό 8681/17-3-08 ερώτηση του Βουλευτή κ. Σπύρου Λιβανού δόθηκε με το υπ’ αριθμ. Β13-313/28-5-08 έγγραφο από τον Υφυπουργό Ανάπτυξης η ακόλουθη απάντηση:
ν
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Σ. Λιβανός, με θέμα «Επισήμανση τροφίμων ως προς τον τόπο παραγωγής και προέλευσης, και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε ότι από αγορανομικής πλευράς και σύμφωνα με το άρθρο 35 της 14/89 «Επισήμανση προσυσκευασμένων τροφίμων», στα προσυσκευασμένα τρόφιμα, που πρooρίζovται να διατεθούν, ως έχουν, στον τελικό καταναλωτή καθώς ,και σε αυτά, που διατίθεvται σε εστιατόρια, νοσοκομεία, Kαvτίνες και άλλες παρόμοιες μονάδες ομαδικής εστίασης, πρέπει να αναγράφεται με ευδιάκριτα και ανεξίτηλα γράμματα, στην ελληνική γλώσσα, ο τόπος παραγωγής ή προέλευσης, στην περίπτωση, που η παράλειψή του μπορεί να οδηγήσει τον καταναλωτή σε πλάνη, ως προς τον πραγματικό τόπο παραγωγής ή προέλευσης του τροφίμου.
      Σημειώνεται, ότι οι ρυθμίσεις του παραπάνω άρθρου 35 της Α.Δ. 14/89 λoγίζovται ως γενικές διατάξεις, δεδομένου ότι ισχύουν κατωτέρω αγορανομικές υποχρεώσεις ως προς την αναγραφή της προέλευσης επί της συσκευασίας και για ορισμένα εξειδικευμένα τρόφιμα όπως:
      Α) για τα αλίπαστα (άρθρο 39 της Α.Δ. 14/89)
      Β) για τα νωπά οπωρολαχανικά (άρθρο 67γ και 290 την Α.Δ. 14/89) 
      Γ) για το μέλι (άρθρο 186 της Α.Δ. 14/89)
      Δ) Όσπρια (άρθρο 303 της Α.Δ. 14/89)
      Επιπρόσθετα, σας επισυνάπτουμε το με αριθμ. πρωτ. 7279/23-05-2008 σχετικό έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.).
Ο Υφυπουργός
ΓΕΩΡΓΙΟΣ ΒΛΑΧΟΣ»
	Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

	5. Στις με αριθμό 12156/14-5-08, 12492/21-5-08, 12545/21-5-08 και 12577/2-5-08 ερωτήσεις των Βουλευτών κυρίων Εμμανουήλ Σκουλάκη, Βαϊτση Αποστολάτου και Ιωάννου Σκουλά δόθηκε με το υπ’ αριθμ. 67375/26-5-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 12156/14-5-2008, 12492/21-5-2008, 12545/21-5-2008 και 12577/2-5-2008 ερωτήσεις που κατατέθηκαν στη Βουλή από τους Βουλευτές κκ. Μ. Στρατάκη, Β. Αποστολάτο και Γ. Σκουλά σχετικά με θέματα ιατρών στα νοσηλευτικά ιδρύματα της χώρας, σας γνωρίζουμε τα ακόλουθα:
      Εξειδικεύθηκαν από τα Υπουργεία Οικονομίας και Οικονομικών και Υγείας και Κοινωνικής Αλληλεγγύης οι αποφάσεις, που ελήφθησαν κατά την πρόσφατη σύσκεψη (19 Μαϊου 2008) των Υπουργών κκ. Γιώργου Αλογοσκούφη και Δημήτρη Αβραμόπουλου και με τη συμμετοχή του Υφυπουργού Οικονομίας και Οικονομικών κ. Νίκου Λέγκα, σχετικά με την προσαρμογή στην Κοινοτική Οδηγία του νέου ωραρίου των νοσοκομειακών γιατρών. Σύμφωνα με την Οδηγία, το ωράριο πρέπει στην παρούσα φάση να διαμoρφωθεί σε 56 ώρες για τους ειδικευόμενους και σε 48 ώρες για τους ειδικευμένους γιατρούς, συμπεριλαμβανομένων των υπερωριών από τις εφημερίες.
      Ειδικότερα, οι αποφάσεις αφορούν τα εξής:
·	- Την πρόσληψη 4.500 γιατρών έως το τέλος του 2009, ώστε να είναι δυνατή η σταδιακή προσαρμογή του νέου ωραρίου.
·	- Την αναπροσαρμογή του ωραρίου των νοσοκομειακών γιατρών, με τη μείωση κατά μια ώρα του τακτικού πρωινού ωραρίου και την παράλληλη δυνατότητα μιας ημέρας ημερανάπαυσης μετά την 24ωρη εφημερία αργίας.
      - Την επαναπροσαρμογή της φορολογίας των εφημεριών με τον ειδικό φορολογικό συντελεστή.
      - Το αφορολόγητο του επιδόματος βιβλιοθήκης για τους νοσοκομειακούς γιατρούς
      - Την αναπροσαρμογή του συστήματος οργάνωσης της ιατρικής υπηρεσίας, ώστε να απελευθερωθεί προς τα πάνω η εξέλιξη των γιατρών, διαμέσου του πολυδιευθυντικού συστήματος.
	- Την αναπροσαρμογή των σημερινών συνολικών αποδοχών των γιατρών του ΕΣΥ, ώστε να τεθεί σε εφαρμογή το νέο ωράριο εργασίας χωρίς μείωση των αποδοχών τους.
	- Τη σύναψη Ειδικής Κλαδικής Συμφωνίας μεταξύ του Υπουργείου Υγείας και Κοινωνικής Αλληλεγγύης και των νοσοκομειακών γιατρών που εκπροσωπούνται από την ΟΕΝΓΕ, σε εκπλήρωση των προβλεπομένων από την Κοινοτική Οδηγία για την οργάνωση του χρόνου εργασίας. Οι ρυθμίσεις που θα προβλέπονται στην Ειδική Κλαδική Συμφωνία θα κυρωθούν με νόμο από τη Βουλή.
      Η υλοποίηση των αποφάσεων αυτών αποτελεί τη μεγαλύτερη τομή για το Εθνικό Σύστημα Υγείας από την ίδρυσή του και διαμορφώνει ουσιαστικά ένα νέο μισθολόγιο και νέες συνθήκες εργασίας για τους νοσοκομειακούς γιατρούς, με αποτέλεσμα τη βελτίωση της ποιότητας παροχής υπηρεσιών υγείας και την αναβάθμιση του εθνικού μας συστήματος προς όφελος του πολίτη.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
    6. Στην με αριθμό 9919/8-4-2008 ερώτηση της Βουλευτού κ. Ροδούλας Ζήση δόθηκε με το υπ’ αριθμ. έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Ρ. Ζήση, σας πληροφορούμε τα εξής:
      Για τις καλυπτόμενες από τον ΕΛ.Γ.Α. ζημιές που προξενήθηκαν από τη χαλαζόπτωση που σημειώθηκε στις 6 Απριλίου 2008, σε διάφορες δενδρώδεις καλλιέργειες (βερικοκιάς, κερασιάς, αχλαδιάς, δαμασκηνιάς κ.λ.π.), των Δήμων Μηλεών και Αρτέμιδος, του Νομού Μαγνησίας, διενεργήθηκαν οι απαραίτητες επισημάνσεις, έγιναν αναγγελίες και υποβάλλονται δηλώσεις, ενώ το έργο των εξατομικευμένων εκτιμήσεων θα αρχίσει μετά τη λήξη της προθεσμίας υποβολής δηλώσεων και οι αποζημιώσεις θα καταβληθούν το συντομότερο δυνατόν.
      Σημειώνεται ότι, οι αποζημιώσεις του ΕΛ.Γ.Α. για τις ζημιές στη Φυτική Παραγωγή καταβάλλονται εντός τριμήνου από τη λήξη της συγκομιδής των ζημιωθέντων προϊόντων.
      Ο Υπουργός
      ΑΛΕΞΑΝΔΡΟΣ ΚΟΝΤΟΣ»
    7. Στην με αριθμό 9848/8-4-2008 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. Φ90022/10908/204/2-5-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ.αριθμ.πρωτ.9848/8.4.08 ερώτησης που κατατέθηκε στη Βουλή των Ελλήνων από τον Βουλευτή κ. Βασίλη Έξαρχο, σχετικά με το αναφερόμενο θέμα και σύμφωνα με όσα μας πληροφόρησε ο Ο.Γ.Α., σας κάνουμε γνωστά τα ακόλουθα:
      Στον κ. Γκουντάρα Νικόλαο του Ιωάννη χορηγήθηκε από 1-7-07, στο πλαίσιο της Σύμβασης Κοινωνικής Ασφάλειας Ελλάδας-Καναδά, αυτοτελής βασική σύνταξη γήρατος ποσού 222,20 ευρώ το μήνα και αυτοτελής Πρόσθετη - Κύρια Σύνταξη γήρατος ανάλογα με τα 15 έτη ασφάλισης και καταβολής εισφορών στους Κλάδους Πρόσθετης-Κύριας Ασφάλισης Αγροτών το χρονικό διάστημα 1988-2002, ποσού 199,10 € το μήνα. Οι συντάξεις αυτές καθώς και τα αναδρομικά θα του χορηγηθούν το μήνα Ιούλιο του τρέχοντος έτους.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      8. Στην με αριθμό 11566/8-5-2008 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 886/21-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας ενημερώνουμε για τα εξής:
      1) Σύμφωνα με τους όρους της Σύμβασης Παραχώρησης και μετά της υπογραφή της (31-5-2007) απαιτήθηκε η έγκριση Κρατικών Ενισχύσεων από πλευράς Ευρωπαϊκής Ένωσης που αποτελεί προϋπόθεση για την Έναρξη Παραχώρησης, διαδικασία την οποία εκπληρώνει το Ελληνικό Δημόσιο. Για την υπόψη Σύμβαση Παραχώρησης η σχετική έγκριση έλαβε χώρα τον Φεβρουάριο 2008 και καθορίσθηκε η 31 η Μαρτίου ως Ημερομηνία Έναρξης Παραχώρησης.
      Στην Σύμβαση Παραχώρησης έχουν καθοριστεί Αποκλειστικές Προθεσμίες για τον Παραχωρησιούχο, η πρώτη των οποίων ορίζεται σε δύο (2) μήνες από την Έναρξη Παραχώρησης δηλαδή λήγει την 31η Μαΐου και αφορά την υποβολή του Χρονοδιαγράμματος Εφαρμογής, διάφορες αδειοδοτήσεις, Οργανισμοί Κοινής Ωφέλειας (ΟΚΩ), τυχόν συμπληρωματικούς χώρους για εργοτάξια κ.λπ.. Η αρμόδια Υπηρεσία εκτιμά ότι η πρώτη αυτή προθεσμία θα τηρηθεί.
      Από την Σύμβαση Παραχώρησης προβλέπονται ρήτρες για τις περιπτώσεις μη εκπλήρωσης των προθεσμιών και των όρων της Σύμβασης Παραχώρησης, οι οποίες και θα εφαρμοσθούν στην περίπτωση μη τήρησης του χρονοδιαγράμματος.
      
      Σε ότι αφορά στις Απαλλοτριώσεις για την κατάληψη των χώρων εκτέλεσης του Έργου, την ευθύνη των οποίων έχει το Ελληνικό Δημόσιο, για το σύνολο του Έργου έχουν υποβληθεί τα κτηματολόγια από το Ιανουάριο 2007, έχουν γίνει δημοσιοποιήσεις στους Δήμους στις περιοχές των οποίων διέρχεται το έργο, έχουν λάβει γνώση οι θιγόμενοι ιδιοκτήτες και έχουν ετοιμαστεί τα στοιχεία για την κατάληψη του χώρου με επίταξη στην περίπτωση που δεν έχει ολοκληρωθεί η διαδικασία καθορισμού των Τιμών Μονάδος.
      Πρόσφατα την παρακολούθηση της Σύμβασης Παραχώρησης ανέλαβε η Εγνατία Οδός Α.Ε..
      Ο Υφυπουργός
      Θ. ΞΑΝΘΟΠΟΥΛΟΣ»
      9. Στην με αριθμό 11215/30-4-2008 ερώτηση του Βουλευτή κ. Βύρωνα Πολύδωρα δόθηκε με το υπ’ αριθμ. 549/16-5-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης παρακαλώ να ενημερώσετε τον αξιότιμο κ. συνάδελφο για τα εξής:
      1. Αναφορικά με τα διαλαμβανόμενα στο επισυναπτόμενο στην ερώτηση κείμενο, επισημαίνεται ότι τα νεαρά άτομα, μεταξύ των οποίων και ο ανήλικος από τη Γεωργία, είναι υπόδικοι ή κατάδικοι για σοβαρότατες παραβάσεις του ποινικού μας συστήματος και κρατούμενοι του Ειδικού Καταστήματος Κράτησης Νέων Βόλου. Στο Ψυχιατρείο Κρατουμένων Κορυδαλλού μετήχθησαν νομίμως σύμφωνα με το άρθρο 30 του Σωφρονιστικού Κώδικα (Ν. 2776/1999) και αφού υπεβλήθησαν στα αναγκαία μέτρα νοσηλείας επανήλθαν στο κατάστημα που ανήκαν.
      Αναφορικά με το περιστατικό του 16χρονου κρατούμενου στην Ψυχιατρική Κλινική Κρατουμένων Κορυδαλλού, σύμφωνα με την ενημέρωση της Διεύθυνσης της Κλινικής δεν επρόκειτο για απόπειρα αυτοκτονίας αλλά για ελαφράς μορφής εκβιαστικό αυτοτραυματισμό που αποσκοπούσε στη χορήγηση μεγαλύτερη από την προβλεπόμενη ποσότητα φαρμάκων.
      2. Το Ποινικό Δίκαιο Ανηλίκων (άρθρα 121-133 του κεφαλαίου Η του Π.Κ.) είναι πρωτίστως δίκαιο προστασίας και πρόληψης και σε μεγάλο βαθμό αφορά ακαταλόγιστους δράστες. Αποτελεί ένα είδος ειδικού κώδικα, όπου επικρατεί κυρίως η έρευνα της προσωπικότητας του παραβάτη, αντί της πράξης του. Χαρακτηριστική ιδιορρυθμία της ποινικής αντιμετώπισης του ανηλίκου είναι το απολύτως ανεύθυνο μέχρι της συμπληρώσεως του 13ου έτους και το σχετικά υπεύθυνο μέχρι της συμπληρώσεως του 18ου έτους της ηλικίας του, καθώς και η δημιουργία ειδικής δικαιοδοσίας από τον Κώδικα Ποινικής Δικονομίας (δικαστήρια ανηλίκων, «κεκλεισμένων των θυρών» διαδικασία, κ.λπ.).
      3. Η αναμόρφωση του θεσμικού πλαισίου του Ποινικού Δικαίου των ανηλίκων, τόσο στο ουσιαστικό όσο και στο δικονομικό του μέρος, συντελέσθηκε με το Ν. 3189/2003, σύμφωνα με τον οποίο επανεξετάσθηκαν και αναθεωρήθηκαν οι σχετικές διατάξεις του Ποινικού Κώδικα. Με το νόμο αυτό μετατοπίσθηκαν τα κατώτατα και ανώτατα όρια της ποινικής ανηλικότητας, από το 13° έως το 18° έτος της ηλικίας συμπληρωμένο.
      Η αντιμετώπιση της παραβατικότητας των ανηλίκων σκοπείται κατά κανόνα με μέτρα διαπαιδαγωγικού χαρακτήρα, αναμορφωτικά και θεραπευτικά, τα οποία εμπλουτίσθηκαν με τη θεσμοθέτηση νέων (προσφορά κοινωφελούς υπηρεσίας, αποζημίωσης του θύματος, φοίτησης σε σχολές επαγγελματικής κατάρτισης ή παρακολούθησης μαθημάτων κυκλοφοριακής αγωγής κλπ.). Εξαίρεση αποτελεί ή εφαρμογή του άρθρου 127 Π.Κ, όπου υπό προϋποθέσεις προβλέπεται η ιδιότυπη ποινή του περιορισμού του ανήλικου παραβάτη σε Ειδικό Κατάστημα Κράτησης Νέων, με πρωταρχικό σκοπό και στην περίπτωση αυτή την ένταξη του ανηλίκου στο κοινωνικό σύνολο.
      4. Το Υπουργείο Δικαιοσύνης, μέσα στο πλαίσιο της σωφρονιστικής πολιτικής που ασκεί, λαμβάνοντας υπόψη την ιδιαιτερότητα της ηλικίας και της προσωπικότητας του ανήλικου παραβάτη που εκτίει ποινή περιορισμού σε Ειδικό Κατάστημα Κράτησης Νέων και με γνώμονα την προστασία των δικαιωμάτων του παιδιού, καταβάλλει συνεχείς προσπάθειες για την εξασφάλιση καλών συνθηκών διαβίωσης και εξατομικευμένης αντιμετώπισής του, ώστε να εκπληρωθεί κατά το δυνατό ο σκοπός της ποινής, που είναι η συγκράτησή του από την τέλεση νέων αξιόποινων πράξεων και περαιτέρω η κοινωνική του αποκατάσταση.
      Έτσι, ειδική μέριμνα προσδίδεται στο θέμα της εκπαίδευσης των ανηλίκων κρατουμένων και σε συνεργασία με το Υπουργείο Παιδείας δημιουργήθηκαν μόνιμες δομές εκπαίδευσης εντός των ΕΚ.Κ.Ν. (Δημοτικά, Γυμνάσια, Λύκεια), ισότιμες με τις λοιπές, χωρίς να αναγράφεται στον τίτλο σπουδών ότι αποκτήθηκε σε χώρο κράτησης.
      Επίσης, πέραν της εκπαίδευσης των ανηλίκων, με σκοπό την κοινωνική τους επανένταξη, εφαρμόζονται σε συνεργασία με άλλους αρμόδιους Φορείς, διάφορα προγράμματα συμπληρωματικής εκπαίδευσης, Επαγγελματικής Κατάρτισης, συμβουλευτικής, αυτοβοήθειας και ψυχολογικής υποστήριξης για πρώην χρήστες τοξικών ουσιών, νομικής υποστήριξης από εθελοντές κυρίως δικηγόρους και άθλησης για όλους.
      Τέλος, κατόπιν πρόσφατης νομοθετικής πρωτοβουλίας του Υπουργείου Δικαιοσύνης, προβλέπεται και εφαρμόζεται ως κίνητρο ο ευεργετικός υπολογισμός ημερών ποινής λόγω φοίτησης σε όλες τις βαθμίδες της τυπικής εκπαίδευσης, ή επαγγελματικής κατάρτισης.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      10. Στην με αριθμό 11757/9-5-08 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. -08 έγγραφο από τον Υφυπουργό Οικονομίας και Οικονομικών η ακόλουθη απάντηση:
    «Κατόπιν της ανωτέρω σχετικής ερώτησης, η οποία διαβιβάστηκε στην υπηρεσία μας με το β' σχετικό, σας γνωρίζουμε τα ακόλουθα:
    Με το Ν.3634/2008 (ΦΕΚ 9/Α' 29/0112008) «Κατάργηση φόρου κληρονομιών και γονικών παροχών-απαλλαγή πρώτης κατοικίας -ενιαίο τέλος ακινήτων- αντιμετώπιση λαθρεμπορίου καυσίμων και λοιπές διατάξεις» ρυθμίζεται το νέο καθεστώς χορήγησης πετρελαίου με μειωμένο Ε.Φ.Κ. για γεωργική χρήση.
    Σύμφωνα με τις νέες ρυθμίσεις, οι οποίες προβλέπονται και από τις κοινοτικές διατάξεις, στη γεωργία θα χρησιμοποιείται εφεξής πετρέλαιο κινητήρων.
    Οι αγρότες θα χρησιμοποιούν μεν πετρέλαιο κινητήρων, το οποίο θα έχει φορολογηθεί με τον υψηλό συντελεστή Ε.Φ.Κ., θα επιστρέφεται όμως σε αυτούς η διαφορά μεταξύ του υψηλού και του ελάχιστου συντελεστή των 21 ευρώ ανά χιλιόλιτρο.
    Το σύστημα επιστροφών επιτρέπεται με βάση την κοινοτική νομοθεσία και συγκεκριμένα με βάση τα άρθρα 6 και 8 της Οδηγίας 2003/96/Εκ.
    Η διαφορά θα δίνεται στους αγρότες μέσω διαδικασίας επιστροφής και ελέγχου που θα καθορίζεται με κοινές αποφάσεις των Υπουργών Οικονομίας και Οικονομικών και Αγροτικής Ανάπτυξης και Τροφίμων, αποφάσεις οι οποίες αποτελούν ήδη αντικείμενο επεξεργασίας των αρμόδιων υπηρεσιών. Πιο συγκεκριμένα, κοινή Υπουργική Απόφαση θα καθορίζει τους δείκτες μηχανικής απασχόλησης και την κύρια κατανάλωση πετρελαίου ανά καλλιέργεια, καθώς επίσης και τη μέση ωριαία κατανάλωση ανά μηχάνημα.
    Ως ποσό επιστροφής θα υπολογίζεται η διαφορά του φόρου που προκύπτει μεταξύ του υψηλού συντελεστή Ε.Φ.K. και του χαμηλού συντελεστή των 21 ευρώ ανά χιλιόλιτρο, και το ποσό αυτό θα πιστώνεται άπαξ στην αρχή της χρήσης σε τραπεζικό λογαριασμό του κάθε δικαιούχου επιστροφής αγρότη.
    Με τον τρόπο αυτό, ο υπολογισμός της διαφοράς του φόρου που θα επιστρέφεται, θα γίνεται με αντικειμενική διαδικασία και η επιστροφή θα γίνεται χωρίς καμία απολύτως γραφειοκρατική επιβάρυνση για τον αγροτικό πληθυσμό της χώρας.
    Ο Υφυπουργός
    ΑΝΤ. ΜΠΕΖΑΣ»
      11. Στην με αριθμό 5955/8-2-08 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 6812/29-2-08 έγγραφο από τον Υπουργό Οικονομίας και Οικονομικών η ακόλουθη απάντηση:
    «Σε απάντηση στην υπ' αριθμ. 5955 της 8.2.2008 ερώτηση του Βουλευτού Καρδίτσας κ. Ντ. Ρόβλια με την οποία επαναλαμβάνεται η ερώτηση 1999/16.11.2007 σας γνωρίζουμε τα εξής:
    Ως γνωστόν από τα νομοθετικά κείμενα της Ευρωπαϊκής Ενώσεως μόνον οι οδηγίες ενσωματώνονται στην εθνική έννομη τάξη, ενώ για το πρωτογενές δίκαιο, για τους κανονισμούς και τις αποφάσεις της Ε.Ε. λαμβάνονται, εφ 'όσον απαιτούνται συμπληρωματικά νομοθετικά μέτρα.
    Με βάση τα στοιχεία του Πίνακα Επιδόσεων της Ε. Επιτροπής του Φεβρουαρίου 2008 (Scoreboard Νο 16 bis), το ποσοστό του ελλείμματος ενσωμάτωσης των οδηγιών της Εσωτερικής Αγοράς της Ελλάδος είναι 1,7% δηλ. δεν έχουν ενσωματωθεί 27 περίπου οδηγίες επί συνόλου 1630 οδηγιών με λήξη της προθεσμίας ενσωμάτωσης την 31η10.2007.
    Στο Υπουργείο Οικονομίας και Οικονομικών ολοκληρώνεται το σχέδιο νόμου με το οποίον ενσωματώνονται οι οδηγίες 2005/60 και 2006/70 σχετικά με τη νομιμοποίηση εσόδων από παράνομες δραστηριότητες και προωθείται νομοθετική ρύθμιση για την προσαρμογή της εθνικής νομοθεσίας προς τις διατάξεις των οδηγιών 2006/69 (μέτρα για την απλούστευση της διαδικασίας επιβολής του ΦΠΑ) και 2006/112 (κοινό σύστημα ΦΠΑ).
    Τέλος επισημαίνουμε ότι με την εποπτεία και τον συντονισμό που ασκεί η Γενική Γραμματεία της Κυβέρνησης σε θέματα ενσωμάτωσης των κοινοτικών οδηγιών στην εσωτερική έννομη τάξη, έχει αρχίσει να βελτιώνεται η θέση της Ελλάδος στον Πίνακα Επιδόσεων.
    Ο Υπουργός
    Γ. ΑΛΟΓΟΣΚΟΥΦΗΣ»
     12. Στην με αριθμό 5796/6-2-08 ερώτηση του Βουλευτή κ. Κωστή Αϊβαλιώτη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./457/29-2-08 έγγραφο από τον Υπουργό Πολιτισμού η ακόλουθη απάντηση:
    «Σε απάντηση της με αριθμ. πρωτοκόλλου 5796/6.2.08 ερώτησης του Βουλευτή κ. Κωστή Αίβαλιώτη, σας γνωρίζουμε τα εξής:
    1. Για το διάστημα των εορτών του 2007 (Χριστούγεννα και Νέο Έτος), το Γραφείο Υπουργού Πολιτισμού δεν απέστειλε ευχετήριες κάρτες.
    2. Σε ό, τι αφορά τις Υπηρεσίες του Υπουργείου και σύμφωνα με τα στοιχεία που έθεσαν υπόψη μας σας ενημερώνουμε: α) Η Γενική Διεύθυνση Διοικητικής Υποστήριξης δεν απέστειλε ευχετήριες κάρτες, β) το μεγαλύτερο μέρος του συνόλου 94 Υπηρεσιών (Διευθύνσεων, Περιφερειακών και Ειδικών Περιφερειακών) της Γενικής Διεύθυνσης Αρχαιοτήτων και Πολιτιστικής Κληρονομιάς απέστειλε κάρτες μόνο μέσω ηλεκτρονικού ταχυδρομείου, ενώ μικρός (μονοψήφιος) αριθμός υπηρεσιών δαπάνησαν για το σκοπό αυτό ποσά κυμαινόμενα από 40 – 600 €, τα οποία βάρυναν το κονδύλι των λειτουργικών εξόδων τους, γ) η Γενική Διεύθυνση Αναστήλωσης και Τεχνικών Έργων απέστειλε σχετική εγκύκλιο σε όλες τις Κεντρικές και Περιφερειακές Υπηρεσίες της με την οποία παρακαλούντο να μην προβαίνουν σε έκδοση και αποστολή ημερολογίων και ευχετηρίων καρτών και δ) τόσο η Γενική Διεύθυνση Σύγχρονου Πολιτισμού, όσο και οι Διευθύνσεις της δεν απέστειλαν ευχετήριες κάρτες.
    3. Κατατίθενται συνημμένα οι απαντήσεις της Γενικής Γραμματείας Αθλητισμού, της Γενικής Γραμματείας Ολυμπιακής Αξιοποίησης, του Οργανισμού Προγνωστικών Αγώνων Ποδοσφαίρου Α.Ε., της εταιρείας Ολυμπιακά Ακίνητα Α.Ε. και των εποπτευόμενων από το Υπουργείο Πολιτισμού Ν.Π.Δ.Δ. και Ν.Π.Ι.Δ.
    Ο Υπουργός
    ΜΙΧΑΛΗΣ ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     13. Στην με αριθμό 9728/4-4-08 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 1559/12-5-08 έγγραφο από τον Υπουργέ Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Ρ. Ζήση, σας πληροφορούμε τα εξής:
     1. Όλες οι γυναικείες συνεταιριστικές οργανώσεις, καθώς και τα μέλη τους, φορολογούνται σύμφωνα πάντοτε με την εκάστοτε ισχύουσα φορολογική νομοθεσία.
     2. Η απασχόληση σε συνεταιριστικές οργανώσεις είναι συμπληρωματική της κύριας απασχόλησης, που παραμένει πάντοτε η αγροτική. Ως εκ τούτου, και το εισόδημα που προκύπτει από αυτή την παραγεωργική δραστηριότητα αντιμετωπίζεται ως συμπληρωματικό του αγροτικού, που πρέπει να παραμένει το κύριο ατομικό/οικογενειακό εισόδημα. Σκοπός των συνεταιρισμών είναι να συγκρατήσουν τον πληθυσμό στις εστίες του και να τονώσουν τη ζωτικότητα του πρωτογενούς τομέα.
     3. Μέσα από το Γ' Κοινοτικό Πλαίσιο Στήριξης οι γυναικείες συνεταιριστικές οργανώσεις είχαν τη δυνατότητα να ενταχθούν στα προγράμματα του Υπουργείου Αγροτικής Ανάπτυξης και Τροφίμων και να λάβουν χρηματοδότηση για διάφορες επενδυτικές τους δραστηριότητες, όπως να ανανεώσουν τον εξοπλισμό τους, να κατοχυρώσουν και να πιστοποιήσουν τα προϊόντα τους κ.ο.κ. Επίσης, προβλεπόταν μοριακή πριμοδότηση στα σχέδια που υποβάλλονταν από γυναίκες, καθώς και στα σχέδια που θα δημιουργούσαν θέσεις εργασίας για γυναίκες ή που υποβάλλονταν από επιχειρήσεις που απασχολούσαν γυναίκες.
     Στο σύγχρονο παγκοσμιοποιημένο και ανταγωνιστικό πρωτογενή τομέα οι αγροτικές επιχειρήσεις πρέπει να εξασφαλίζουν την πιστοποίηση των προϊόντων τους ως υγιεινά και ασφαλή για τον καταναλωτή και να πιστοποιούν την ποιότητα και την αυθεντικότητά τους.
     Στις ίδιες κατευθυντήριες γραμμές κινείται και η 4η Προγραμματική Περίοδος για την Αγροτική Ανάπτυξη 2007 - 2013, με δράσεις κλειδιά που στοχεύουν στη βελτίωση της ποιότητας ζωής στις αγροτικές περιοχές και στην ενθάρρυνση της διαφοροποίησης με την ενίσχυση της εισόδου των γυναικών στην αγορά εργασίας μέσα από πρωτοβουλίες που περιλαμβάνουν τους τομείς του τουρισμού, της οικοτεχνίας και της παροχής ανέσεων στις αγροτικές περιοχές.
     Συγκεκριμένα, στο πλαίσιο εφαρμογής του Μέτρου 312 «Στήριξη της δημιουργίας και ανάπτυξης πολύ μικρών επιχειρήσεων» του Προγράμματος Αγροτικής Ανάπτυξης (ΠΑΑ) 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ», παρέχεται η δυνατότητα ενίσχυσης πολύ μικρών επιχειρήσεων που ανήκουν σε επιλεγμένους κλάδους σύμφωνα με τη Στατιστική Ταξινόμηση των Κλάδων Οικονομικής Δραστηριότητας της Εθνικής Στατιστικής Υπηρεσίας, όπως ορίζονται στο κεφ. 10 του ΠΑΑ. Επισημαίνεται ότι στο πλαίσιο ενθάρρυνσης της γυναικείας επιχειρηματικότητας, προβλέπεται στα κριτήρια αξιολόγησης των επενδυτικών σχεδίων η πρόσθετη πριμοδότηση των γυναικείων φορέων.
     Πληροφοριακά αναφέρεται ότι για τα στάδια εξέλιξης και εφαρμογής της 4ης Προγραμματικής Περιόδου, ο αγροτικός πληθυσμός μπορεί να ενημερώνεται από την αρμόδια Διεύθυνση του Υπουργείου Αγροτικής Ανάπτυξης και Τροφίμων (Δ/νση Αγροτικής Οικιακής Οικονομίας), τις τοπικές υπηρεσίες/ φορείς (Δ/νσεις Αγροτικής Ανάπτυξης και Γεωργίας στις Ν.Α, Τοπικά Κέντρα Αγροτικής Ανάπτυξης, Αναπτυξιακές Εταιρείες και φορείς υλοποίησης των προγραμμάτων κλπ.) και από το διαδίκτυο.
     4. Για το καθεστώς ασφάλισης των απασχολούμενων στην αγροτική οικονομία που έχουν ενταχθεί σε επενδυτικά προγράμματα για την αγροτική ανάπτυξη (όπως αγροτουρισμός, αγροβιοτεχνία), σύμφωνα με το Ν. 3518/21-12-06 (ΦΕΚ 272 Α΄) παρ. 3, οι ασφαλισμένοι στον Ο.Γ.Α. εξαιρούνται της ασφάλισης στον Ο.Α.Ε.Ε. υπό συγκεκριμένους όρους.
     5. Σε ό,τι αφορά στα μέτρα της Πρόωρης Συνταξιοδότησης και της Εξισωτικής Αποζημίωσης:
     - Στο άρθρο 3 σημείο γ της αριθμ. 410544/7192/11-12-2000 απόφασης Υπουργού Γεωργίας «Λεπτομέρειες εφαρμογής του προγράμματος της Πρόωρης Συνταξιοδότησης Αγροτών στα πλαίσια του Καν.(ΕΚ)1257/99 του Συμβουλίου» αναφέρεται ότι δε λαμβάνονται ως εξωγεωργικά τα εισοδήματα από μισθώσεις ακινήτων.
     - Στο άρθρο 33 της αριθμ.292787/2384/30-4-2007 απόφασης Υπουργού Αγροτικής Ανάπτυξης και Τροφίμων «Δικαιολογητικά Πληρωμής - Έλεγχοι και Λεπτομέρειες εφαρμογής του προγράμματος Εξισωτικής Αποζημίωσης» αναφέρεται ότι:
     ο Τα εισοδήματα των ενοικίων ακινήτων εφόσον το συνολικό τους ετήσιο ύψος δεν υπερβαίνει το εισόδημα αναφοράς στο εισόδημα του δικαιούχου δεν θεωρούνται εξωγεωργικά.
     ο Το εισόδημα της γεωργικής εκμετάλλευσης από αγροβιοτεχνία και αγροτουρισμό θεωρείται γεωργικό, καθώς και εκείνο από αγροπεριβαλλοντικές δραστηριότητες, εφόσον είναι σύμφωνες οι επενδύσεις αυτές με τα κοινοτικά προγράμματα.
     6. Η παρασκευή αλκοολούχων ποτών διέπεται από ειδική νομοθεσία. Κάθε γυναικείος συνεταιρισμός μπορεί να παρασκευάσει λικέρ, αν το επιθυμεί, μέσω εργαστηρίου αποκλειστικά για την παρασκευή αλκοολούχων ποτών, όπως ορίζει ο νόμος, εφόσον είναι σύννομος με τις ειδικές διατάξεις τόσο για την παρασκευή του όσο και για την διάθεση και φορολόγησή του.
     Ένας συνεταιρισμός είναι μια εθελουσία ένωση προσώπων που αποσκοπεί, με την ισότιμη συνεργασία και την αμοιβαία βοήθεια των συνεταίρων μελών του, στην οικονομική, κοινωνική και πολιτιστική ανάπτυξη και προαγωγή τους, μέσω μιας συνιδιόκτητης και δημοκρατικά διοικούμενης επιχείρησης. Άνεργες γυναίκες μπορούν να απασχοληθούν με επιδότηση στους γυναικείους συνεταιρισμούς, όπως και σε όλες τις επιχειρήσεις, μέσω των προγραμμάτων του ΟΑΕΔ.
     Το Υπουργείο Αγροτικής Ανάπτυξης και Τροφίμων ( Διεύθυνση Αγροτικής Οικιακής Οικονομίας) στηρίζει το έργο των γυναικείων συνεταιρισμών και προωθεί και προβάλλει τα παραδοσιακά προϊόντα τους.
     Ο Υπουργός
     Α. ΚΟΝΤΟΣ»)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 54/18.9.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για την προμήθεια σύγχρονων ακτινοθεραπευτικών μηχανημάτων σε δημόσια και πανεπιστημιακά νοσοκομεία κ.λπ..
      Η ερώτηση του κυρίου συναδέλφου έχει ως εξής:
      «Ο καρκινοπαθής στην Ελλάδα υποβάλλεται σήμερα σε μία σκληρή δοκιμασία της υγείας του, αλλά και σε μία άνιση μάχη με τις δυσλειτουργίες του Εθνικού Συστήματος Υγείας και ειδικότερα με τις απαρχαιωμένες υποδομές του. Χαρακτηριστική είναι η περίπτωση της ξεπερασμένης τεχνολογίας που χρησιμοποιείται για την ακτινοθεραπεία ενηλίκων αλλά και των μικρών παιδιών, στα οποία έχει διαγνωστεί κάποια μορφή καρκίνου.
      Στην Αττική λειτουργούν μόλις δεκαπέντε δημόσια ακτινοθεραπευτικά μηχανήματα, εκ των οποίων τα επτά είναι παρωχημένης τεχνολογίας (κοβάλτια), ενώ τα πιο σύγχρονα (γραμμικοί επιταχυντές) βγαίνουν συχνά εκτός λειτουργίας, υποτίθεται, αφού τα μισά είναι ηλικίας από δέκα έως είκοσι έξι ετών. Οι λίστες αναμονής μακραίνουν και φθάνουν τους τέσσερις ακόμη και τους έξι μήνες, με αποτέλεσμα να αναζητείται από τους ασθενείς πιο άμεση λύση στα ιδιωτικά θεραπευτήρια, όπου το κόστος ενός κύκλου ακτινοθεραπειών μπορεί να φθάσει ακόμη και τα 12.000 ευρώ.
      Οι καθυστερήσεις στην προμήθεια ακτινοθεραπευτικού εξοπλισμού με χαρακτηριστικότερη αυτή του διαγωνισμού στο Νοσοκομείο Παίδων «Π.& Α. Κυριακού» εγκυμονούν μεγάλους κινδύνους από τη στιγμή που τα παιδιά δεν πρέπει να ακτινοβολούνται από μηχανήματα για ενηλίκους. Τα άρρωστα παιδιά και οι γονείς τους συνωστίζονται και ταλαιπωρούνται με τους ενήλικες υπό απαράδεκτες συνθήκες ή εξαναγκάζονται να καταφύγουν για λύση στο πρόβλημά τους στις σύγχρονες και πανάκριβες υποδομές του εξωτερικού.
      Για όλα τα παραπάνω,
      Ερωτάται ο κύριος Υπουργός;
      1. Θα προβεί στην επίσπευση των διαδικασιών για την προμήθεια σύγχρονου ακτινοθεραπευτικού εξοπλισμού των δημόσιων νοσοκομείων, ώστε οι χρήζοντες ακτινοθεραπειών ασθενείς να εξυπηρετούνται υπό ανθρώπινες συνθήκες και εγκαίρως, χωρίς να εξωθούνται στη λύση των ιδιωτικών θεραπευτηρίων;
      2. Πότε θα λειτουργήσει στο Νοσοκομείο Παίδων «Π. & Α. ΚΥΡΙΑΚΟΥ» το μοναδικό ακτινοθεραπευτικό κέντρο για ανηλίκους στην Ελλάδα και σε ποιες ενέργειες θα προβείτε για τη δημιουργία ενός περιβάλλοντος ακτινοθεραπειών για ανηλίκους υψηλής τεχνολογίας και ανθρωπίνων συνθηκών;».
      Στην ερώτηση του κυρίου συναδέλφου θα απαντήσει ο Υφυπουργός Υγείας κ. Παπαγεωργίου.
      Κύριε Παπαγεωργίου, έχετε το λόγο για τρία λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε.
      Κύριε συνάδελφε, δεν υπάρχει καμμιά αμφιβολία ότι το θέμα της ακτινοθεραπείας είναι ιδιαίτερα σημαντικό, ένα μεγάλο τμήμα, αν θέλετε, του μεγάλου προβλήματος που λέγεται «θεραπεία και αντιμετώπιση του καρκίνου». 
      Ανησυχητική η αύξηση. Η αντιμετώπισή του πολύπλευρη και πολυεπίπεδη. Απαιτεί παρεμβάσεις, όχι μόνο σε ιατρικό, νοσηλευτικό και λοιπό προσωπικό, όχι μόνο σε υποδομές, αλλά και σε άλλες υπηρεσίες και δομές, διότι ένας πολύ μεγάλος αριθμός συνανθρώπων μας, τα μέλη των οικογενειών αυτών –είτε πρόκειται για ενήλικους είτε πολύ περισσότερο για ανήλικους- συμπάσχουν και θα πρέπει να είναι δίπλα στους ανθρώπους που πάσχουν.
      Έχει γίνει αρκετά μεγάλη προσπάθεια τα τελευταία χρόνια, συνεχίζοντας μια παλαιότερη προσπάθεια, έτσι ώστε όλα τα δημόσια νοσοκομεία, νοσοκομεία του Ε.Σ.Υ., αλλά και πανεπιστημιακά να εξοπλιστούν με τα πλέον σύγχρονα μηχανήματα. Αυτό συνεχίζεται και αποδίδει.
      Δεν είναι ακριβές ότι οι λίστες αναμονής φθάνουν τους τέσσερις μήνες. Υπάρχουν κάποια νοσοκομεία που για συγκεκριμένους λόγους αντιμετωπίζουν αυτό το πρόβλημα σήμερα, αλλά για πολύ μικρό χρονικό διάστημα. Υπάρχουν, όμως και άλλα νοσοκομεία που δέχονται και το μεγάλο βάρος των ασθενούντων από καρκίνο και αντιμετωπίζουν τα πράγματα πάρα πολύ καλά και οι λίστες αναμονής είναι σχεδόν μηδενικές.
      Να αρχίσουμε από το αντικαρκινικό Νοσοκομείο «΄ΑΓΙΟΣ ΣΑΒΒΑΣ», όπου με τρεις γραμμικούς επιταχυντές και δύο μονάδες κοβαλτίου και σύστημα εξομοίωσης μπορεί και αντιμετωπίζει σήμερα πάρα πολύ καλά περισσότερους από εκατόν ογδόντα ασθενείς ημερησίως και η λίστα αναμονής σήμερα δεν ξεπερνάει τις δύο εβδομάδες και γίνεται προσπάθεια ενίσχυσης με το προσωπικό, ώστε ακόμη και μεγαλύτερο αριθμό να μπορεί να ικανοποιήσει και έτσι η λίστα σχεδόν να μηδενιστεί; 
      Να πάμε στο άλλο μεγάλο αντικαρκινικό νοσοκομείο του λεκανοπεδίου, το «Μεταξά», που με έναν γραμμικό επιταχυντή, με δύο μονάδες κοβαλτίου, με μονάδα βραχυθεραπείας, με εξομοιωτή και με ό,τι χρειάζεται, καταβάλλει μεγάλη προσπάθεια και η λίστα δεν ξεπερνάει τις είκοσι πέντε- είκοσι εφτά ημέρες και επιπλέον αυτή τη στιγμή είναι στην τελική φάση ολοκλήρωσης η προμήθεια ενός νέου, σύγχρονου γραμμικού επιταχυντή και επιπλέον η αναβάθμιση του συστήματος εξομοίωσης αλλά και του συστήματος ακτινοθεραπείας;
      Να πάμε στη Θεσσαλονίκη, για να δούμε τι γίνεται με το «Θεαγένειο» που εξυπηρετεί περισσότερους από διακόσιους εβδομήντα ασθενείς σε δυο βάρδιες,  με δυο γραμμικούς επιταχυντές και δυο κοβάλτια και με μία προσπάθεια συνεχώς ανανέωσης όλου του εξοπλισμού; 
      Να πάμε στο Νοσοκομείο «Παπανικολάου» που με έναν γραμμικό επιταχυντή και με δύο κοβάλτια και με τη διαδικασία βελτίωσης και του συστήματος εξομοίωσης και της βραχυθεραπείας αντιμετωπίζει περισσότερους από εκατόν ογδόντα ασθενείς κι έχει λίστα όχι περισσότερο από μια εβδομάδα;
      Υπάρχουν βέβαια και νοσοκομεία τα οποία για έναν συγκεκριμένο λόγο έχουν πρόβλημα, όπως είναι αυτή τη στιγμή το Νοσοκομείο της Λάρισας, όπου εκεί η διαδικασία προχωράει. Η έλλειψη προσωπικού που υπήρχε αυτή τη στιγμή αντιμετωπίζεται κι έτσι η λίστα, που είναι περίπου δυο μήνες, ελπίζουμε ότι συντομότατα θα φθάσει σε επίπεδα όπου δεν θα υπάρχει κάποιο ιδιαίτερο πρόβλημα.
      Και για τα υπόλοιπα στοιχεία που αναφέρετε, για το Νοσοκομείο Παίδων, στη δευτερολογία μου, αφού δω και τι επιπλέον στοιχεία θα θέσετε, θα σας απαντήσω και γι’ αυτό. Όμως να σας πω ότι γίνεται μια πολύπλευρη και πολυεπίπεδη προσπάθεια από την πλευρά της πολιτείας, διότι καρκίνος δεν είναι μόνο η θεραπεία, η ακτινοθεραπεία ή η αντιμετώπιση με ογκολογικά φάρμακα. Είναι η ενημέρωση, είναι η πρόληψη. Και αυτή τη στιγμή  υλοποιούμε ένα Εθνικό Σχέδιο Δράσης κατά του καρκίνου, που δεν υπήρξε στη χώρα μας.
      Όλα αυτά λοιπόν τα αποτελέσματα θα τα δούμε σύντομα. Διότι αναγνωρίζουμε πράγματι ότι ο καρκίνος είναι στους τρεις πρώτους μεγάλους παράγοντες κινδύνου που απειλούν σήμερα τις σύγχρονες κοινωνίες και θα πρέπει να αντιμετωπίζεται με κάθε τρόπο και με κάθε μέσο. Και κάνουμε και συμπληρωματικές παρεμβάσεις σε υπηρεσίες και δομές και για το υπόλοιπο προσωπικό, το οποίο θα μπορεί να συμπαρασταθεί, και για τα μέλη της οικογένειας. 
      Έχουμε τακτοποιήσει το θέμα του ξενώνα της Ελληνικής Αντικαρκινικής Εταιρίας απεγκλωβίζοντάς το από το μεγάλο πρόβλημα που υπήρχε και το ενέτασσε στα κέντρα αποκατάστασης και προχωράει η έκδοση της κοινής υπουργικής απόφασης ώστε να μπορεί να προσφέρει υπηρεσίες.
      Κυρώθηκε με σύμβαση και ήδη μπαίνουν οι εργολάβοι ώστε το μεγάλο ογκολογικό νοσοκομείο, που θα στεγάσει τρεις κλινικές, -δύο του «Αγία Σοφία» και μία του «Αγλαΐα Κυριακού», μαζί με τη μονάδα μεταμόσχευσης- να δημιουργήσει ένα κέντρο τέτοιο που θα το ζηλεύουν και τα πλέον σύγχρονα ευρωπαϊκά κέντρα. Η προσπάθεια γίνεται. Σαφώς και δεν είμαστε ικανοποιημένοι και θα κάνουμε ακόμη μεγαλύτερη ώστε τα πράγματα να διορθωθούν.
      ΠΡΟΕΔΡΕΥΟΥΣΑ ('Ελσα Παπαδημητρίου): Κύριε Γρηγοράκο, έχετε το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, εάν δεν υπήρχε αυτή τη στιγμή ο αντίλογός μου, με αυτά που θα πω, και ο Έλληνας πολίτης παρακολουθούσε τον κύριο Υπουργό θα έλεγε ότι ζούμε σε μια ιδανική πολιτεία. 
      Κύριε Υπουργέ, μ’ όλο το σεβασμό που έχω στο πρόσωπό σας θα ήθελα να σας πω ότι η υγεία είναι ένα θείο δώρο, η υγεία είναι πληροφορία, είναι πρόληψη και όχι επικοινωνία. Επιτέλους να σταματήσουμε το επικοινωνιακό παιχνίδι!
      Πριν από μια βδομάδα ο Υπουργός –εμένα με τιμάτε με την παρουσία σας εδώ- ανακοίνωσε το Εθνικό Σχέδιο Δράσης για τον καρκίνο. Απουσιάζει όμως σήμερα απ’ αυτή την Αίθουσα για να δώσει αυτά τα στοιχεία στο ελληνικό Κοινοβούλιο κι όχι στα Μέσα Μαζικής Ενημέρωσης. Ας πούμε λοιπόν, κύριε Υπουργέ, ότι εγώ συμφωνώ με το Εθνικό Σχέδιο Δράσης και συμφωνεί και η ελληνική πολιτεία. Εγώ θέλω, κύριε Υπουργέ, σ’ αυτό το συγκεκριμένο ερώτημα που σας έχω σήμερα καταθέσει να μου πείτε αν πήρατε έστω κι ένα μηχάνημα τα τελευταία πέντε χρόνια, αν ο Έλληνας καρκινοπαθής έχει να καταγράψει μια θετική δράση από την πλευρά τη δική σας και του Υπουργείου. Θα περιμένουμε δηλαδή άλλα πέντε χρόνια για να υλοποιηθεί το Εθνικό Σχέδιο Δράσης εναντίον του καρκίνου του πνεύμονα; Όπως συνέβη με αυτό που έκανε προχθές με το αρχείο νεοπλασιών, θα περιμένει ο Έλληνας πολίτης ξανά πέντε χρόνια για να δει κάτι, μια θετική κίνηση από την πλευρά της πολιτείας, κύριε Υπουργέ; 
      Εγώ έκανα μια επίκαιρη ερώτηση και σε αυτή την επίκαιρη ερώτηση ζητάω να μου πείτε τι θα κάνετε τώρα, όχι τι κάνατε όλα τα προηγούμενα χρόνια. Ζητάω να μου πείτε τι θα κάνετε για τα παιδιά του Ακτινοθεραπευτικού Κέντρου του «Αγία Σοφία». 
      Θα σας πω, λοιπόν, μερικά στοιχεία που μου είπατε ότι θα μου απαντήσετε στη δευτερολογία σας. Στην Ελλάδα υπάρχουν σαράντα δυο ακτινοθεραπευτικά, τα τριάντα είναι στο δημόσιο και τα δώδεκα είναι στον ιδιωτικό τομέα.
      Κύριε Υπουργέ, αποτελεί πολιτική σας επιλογή η μετακίνηση όλων των αρρώστων από το δημόσιο στον ιδιωτικό τομέα και Ελλάδα δεν είναι ούτε η Αθήνα ούτε η Θεσσαλονίκη. Υπάρχει και η ελληνική περιφέρεια, κύριε Υπουργέ, και δεν μας είπατε τίποτα. 
      Θα σας τα πω εγώ, όμως, και τα λένε οι εφημερίδες όλο το καλοκαίρι. Όλα τα περιφερειακά κέντρα ογκολογίας και ακτινοθεραπείας στην Ελλάδα έχουν κλείσει, κύριε Υπουργέ, και το ξέρετε πάρα πολύ καλά. Χθες μάλιστα έφυγε και η παιδίατρος κ. Αντωνοπούλου από το Ογκολογικό Νοσοκομείο Πάτρας, διότι δεν υπήρχε πια καμμία περίπτωση η γυναίκα να δουλέψει διότι έκλεισε και το ακτινοθεραπευτικό. Έκλεισαν τα πάντα. Η περιφέρεια στενάζει, οι άρρωστοι συνωστίζονται στα μεγάλα νοσοκομεία της Αθήνας, στον «Άγιο Σάββα», στο «Μεταξά» και στο «Θεαγένειο» Θεσσαλονίκης. Η Λάρισα έκλεισε. Και εδώ πριν από λίγο δεν μου είπατε τίποτα. Όλα ωραία τα παρουσιάσατε. 
      Δεν είναι έτσι, κύριε Υπουργέ. Ο Έλληνας καρκινοπαθής στενάζει στα ιδιωτικά, πια τώρα, ακτινοθεραπευτικά κέντρα πληρώνοντας για τις ακτινοβολίες 10.000, 12.000 ή 15.000 χιλιάδες ευρώ για να βρει την υγειά του. Τα πράγματα είναι πάρα πολύ δύσκολα και μην τα παρουσιάζετε τόσο πολύ ωραία στην ελληνική κοινωνία, διότι είναι δυσκολότερα από ποτέ. 
      Θέλω να τελειώσω –ευχαριστώ, κυρία Πρόεδρε, για την ανοχή σας- λέγοντας το εξής: Κύριε Υπουργέ,  θα μας απαντήσετε, επιτέλους, πότε θα γίνει το ακτινοθεραπευτικό για τα παιδιά; Τα παιδιά δεν μπορούν να κάνουν ακτινοβολίες με μηχανήματα ενηλίκων. Όλα είναι ξεπερασμένα πια. Τα μηχανήματα είναι είκοσι έξι χρόνων στην Ελλάδα. Αυτά μετά από τη δεκαετία με δεκαπενταετία πρέπει να αποσύρονται. Αυτή τη στιγμή ο «Άγιος Σάββας» –που είπατε προηγουμένως ότι έχει μειώσει την αναμονή στις τρεις βδομάδες με ένα μήνα- χρησιμοποιεί το κοβάλτιο. Το κοβάλτιο είναι μια ξεπερασμένη ακτινοθεραπευτική μέθοδος.
      Κύριε Υπουργέ,  περιμένω την απάντησή σας. Δεν έχω δικαίωμα δευτερολογίας, αλλά πιστεύω ότι θα είστε τουλάχιστον ειλικρινής με τον ελληνικό λαό. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο για δυο λεπτά.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε συνάδελφε, το ξέρετε ότι είμαι πάντα ειλικρινής, αλλά και στην πρωτολογία μου ήμουν απόλυτα ειλικρινής και ό,τι ανέφερα ισχύει. 
    Να πούμε για τη Λάρισα; Δεν κλείνει κανένα ακτινοθεραπευτικό κέντρο στη Λάρισα και να μη δημιουργούμε εντυπώσεις ... 
    ΛΕΩΝΙΔΑΣ ΓΡΗΓΟΡΑΚΟΣ: Έχει κλείσει. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Αν ξέρετε, δυο γιατροί του ακτινοθεραπευτικού εδώ και ένα χρόνο έχουν φύγει από την Ελλάδα για το εξωτερικό συμμετέχοντας σ’ ένα μεγάλο ακτινοθεραπευτικό κέντρο που ιδρύθηκε σε χώρα της Ευρώπης. Αμέσως κινηθήκαμε και είναι στην τελική διαδικασία ... 
    ΛΕΩΝΙΔΑΣ ΓΡΗΓΟΡΑΚΟΣ: Είναι κλειστό, κύριε Υπουργέ.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Γρηγοράκο, ακούστε με. Η κρίση –γιατρός του Ε.Σ.Υ. είστε και το ξέρετε- και του διευθυντού και δυο επιμελητών, η οποία ολοκληρώνεται τον επόμενο μήνα ή σε δυο μήνες το πολύ ταυτόχρονα με το υπόλοιπο προσωπικό που έχουμε δρομολογήσει και προσλαμβάνεται …
    ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, δεν ενδιαφέρει τον πολίτη αυτό. Είναι κλειστό.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ δεν σας διέκοψα, αλλά θέλω να ακούσετε, διότι όταν μιλάτε δεν ακούτε. 
    Λοιπόν, θα είμαστε σε θέση στη Λάρισα να δημιουργήσουμε και δεύτερη βάρδια και έτσι να μην υπάρχει καθόλου μα καθόλου λίστα. 
    Να πούμε για άλλα περιφερειακά; Να μιλήσουμε για τα Γιάννενα; Στα Γιάννενα εξυπηρετούνται εκατό με εκατόν δέκα ασθενείς την ημέρα με ένα γραμμικό επιταχυντή και ένα κοβάλτιο. Αντικαθίσταται αυτές τις μέρες και το κοβάλτιο με νέο γραμμικό επιταχυντή και έχει λίστα αναμονής μηδέν. 
    Και άλλα νοσοκομεία έχουν λίστα αναμονής μηδέν. Το Πανεπιστημιακό στην Κρήτη εξυπηρετεί περισσότερους από εκατόν είκοσι ασθενείς με λίστα αναμονής μηδέν, κύριε Γρηγοράκο. Δεν το παρακολουθήσατε αυτό.
    Όσον αφορά για το θέμα της ακτινοθεραπείας στα παιδιά, πράγματι είναι ένα ιδιαίτερο κομμάτι και αρκετά ευαίσθητο. Να μην λέμε, όμως, και τα πράγματα έξω από την πραγματικότητα. Εκατόν πενήντα με εκατόν εξήντα παιδιά κατά μέσο όρο πάσχουν ετησίως από νεοπλασίες. Απ’ αυτά όχι περισσότερα από ένα 20%, δηλαδή είκοσι πέντε με τριάντα, χρειάζονται ή μια προφυλακτική, όπως ξέρετε, ή μια θεραπευτική ακτινοβόληση. Αυτή προηγείται της χημειοθεραπείας ή της μεταμόσχευσης. Αυτά, λοιπόν, σήμερα εξυπηρετούνται όλα σχεδόν από το «Ευγενίδειο» όπου διαθέτει σύγχρονο γραμμικό επιταχυντή, εξειδικευμένους ακτινοθεραπευτές και έχει και σύστημα εντοπισμού –όπου δεν βλάπτεται κανένας υγιής ιστός- τέτοιο που δεν υπάρχει άλλο στη χώρα μας. 
    Λέω, όμως, και το εξής. Λέω ότι καθυστέρησε και όχι με δικιά μας ευθύνη, διότι οι ενστάσεις και οι προσφυγές στο Συμβούλιο της Επικρατείας ήταν αλλεπάλληλες με το ακτινοθεραπευτικό του «Αγλαΐα Κυριακού», όχι του «Αγία Σοφία». Ήδη ζητήσαμε και ήρθε στην Επιτροπή Προμηθειών. Ήδη η Επιτροπή Προμηθειών πήρε την απόφαση και αύριο, το πολύ μεθαύριο βγαίνει στον αέρα η προκήρυξη για την προμήθεια. Οι προδιαγραφές είναι τέτοιες, το ύψος είναι 7.000.000 περίπου, ώστε καλύπτει την πλέον σύγχρονη εξέλιξη της τεχνολογίας και ελπίζουμε ότι μέχρι τέλος του χρόνου αυτό θα λειτουργεί, αφού το προσωπικό υπάρχει και περιμένει το μηχάνημα για να δουλέψει.
      Ως προς τα υπόλοιπα, που υπάρχει ένα μικρό πρόβλημα στην Πάτρα και οφείλω να δώσω μια απάντηση, θα πω ότι δεν έπαψε να λειτουργεί. Υπάρχει ένα πρόβλημα στον εξομοιωτή και το ξέρετε. Έχει προκηρυχθεί από τις 2 Ιουλίου η προμήθεια. Ενώ είχαν καταλήξει, λόγω αλλεπάλληλων ενστάσεων καθυστερούν. Ελπίζουμε ότι σε μερικές εβδομάδες και αυτό το πρόβλημα θα τελειώσει και έτσι και η δυτική Ελλάδα με την Πάτρα και τα Γιάννενα δεν θα έχουν κανέναν στη λίστα αναμονής. Αυτή είναι η πραγματικότητα. Και δεν ικανοποιούμαστε και συνεχίζουμε. 
      Όσον αφορά δε για την επικοινωνία, μακράν εμού τέτοια προτίμηση. Έτσι, κύριε Γρηγοράκο; 
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ. 
      Ακολουθεί η δεύτερη με αριθμό 58/18-9-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την ακύρωση παραχώρησης δημοσίων εκτάσεων σε μονές, εκκλησία, και ιδιωτικές εταιρείες κ.λπ..
      Η επίκαιρη ερώτηση του κυρίου συναδέλφου ειδικότερα έχει ως εξής:
      «Η παρέμβαση της Κυβέρνησης για να παγώσει τη διαδικασία ανταλλαγής δημοσίων εκτάσεων (δάση, οικόπεδα, λίμνες, παραλίμνια, ακτές) μεταξύ της Κτηματικής Εταιρείας Δημοσίου (Κ.Ε.Δ.) και της Μονής Βατοπεδίου δεν την απαλλάσσει από τις πολιτικές ευθύνες για το γνωστό «σκάνδαλο» αναγνώρισης της κυριότητας της Μονής είκοσι επτά χιλιάδων στρεμμάτων στην περιοχή της λίμνης Βιστωνίδας και της παροχής πλουσιοπάροχων ανταλλαγμάτων σ’ αυτήν. 
      Το διαχρονικό πολιτικό σκάνδαλο των κυβερνήσεων (Ν.Δ., ΠΑ.ΣΟ.Κ.) είναι γεγονός. Δεν μπορεί επίσης να κρύβεται πίσω από την παρέμβαση και το πόρισμα Σανιδά, που θεωρεί «παραπλανημένους» Υπουργούς και Υφυπουργούς που προέβησαν στην αναγνώριση της κυριότητας της Μονής. 
      Το όλο θέμα είναι η κορυφή του παγόβουνου. Γιατί εκατοντάδες χιλιάδες στρέμματα δημοσίων εκτάσεων έχουν παραχωρηθεί σε μοναστήρια, στην εκκλησία, σε επιχειρηματίες με βυζαντινά χρυσόβουλα, πατριαρχικά συγγίλια και οθωμανικά φιρμάνια σε όλες σχεδόν τις περιοχές της χώρας (μόνο στη Χαλκιδική διεκδικούν ογδόντα δύο χιλιάδες στρέμματα). 
      Επειδή υπεύθυνες για το πολιτικό νομικό πλαίσιο που επιτρέπει τη δημιουργία τέτοιων «σκανδάλων» είναι οι κυβερνήσεις Ν.Δ. και ΠΑ.ΣΟ.Κ..
      Ερωτώνται οι κ. Υπουργοί, εάν η Κυβέρνηση:
      Θα καταργήσει την απόφαση αναγνώρισης της ιδιοκτησίας της Μονής Βατοπεδίου στην περιοχή της λίμνης Βιστωνίδας και θα ακυρώσει όλες τις συμβολαιογραφικές πράξεις ανταλλαγής δημοσίων εκτάσεων της Κ.Ε.Δ. με τη Μονή Βατοπαιδίου; 
      Εάν θα πάρει πρωτοβουλίες για αλλαγή του όλου θεσμικού πλαισίου, ώστε τα δάση, οι ορεινοί όγκοι κ.λπ. να θεωρηθούν δημόσια περιουσία και να παραχωρηθούν από τα μοναστήρια, εκκλησίες και επιχειρηματίες στο δημόσιο». 
      Στην ερώτηση του κυρίου συναδέλφου θα απαντήσει ο Υφυπουργός Οικονομίας και Οικονομικών κ. Μπέζας.
      Ο Υφυπουργός Οικονομίας και Οικονομικών έχει το λόγο για τρία λεπτά. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, η ερώτησή σας αφορά ένα θέμα το οποίο βρίσκεται στην πρώτη γραμμή της επικαιρότητας και εύλογα απασχολεί την ελληνική κοινωνία. 
      Όσον αφορά το Υπουργείο Οικονομίας και Οικονομικών πρέπει να πω ότι σε σχέση με τη συγκεκριμένη υπόθεση, υπάρχουν τέσσερις γνωμοδοτήσεις και τέσσερις αντίστοιχες αποφάσεις Υπουργών Οικονομικών. Η πρώτη γνωμοδότηση είναι η 26/1998, γνωμοδότηση του Γνωμοδοτικού Συμβουλίου Δημοσίων Κτημάτων, με την οποία έγινε δεκτό ότι το δημόσιο δεν δικαιούται να προβάλλει δικαιώματα κυριότητας στη νησίδα Μπουρού της λίμνης Βιστωνίδας. Η έκταση της νησίδας δεν προσδιορίζεται με τη γνωμοδότηση και η γνωμοδότηση αυτή έγινε αποδεκτή από τον τότε Υφυπουργό Οικονομικών το 1999 με σχετική απόφαση. 
      Η δεύτερη γνωμοδότηση είναι η 17/2002 του ίδιου Γνωμοδοτικού Συμβουλίου, με την οποία έγινε δεκτό ότι το δημόσιο δεν δικαιούται να προβάλλει δικαιώματα κυριότητας σε παραλίμνιες εκτάσεις συνολικής επιφάνειας είκοσι πέντε χιλιάδων στρεμμάτων και στις δυο νησίδες Αγίου Νικολάου και Παναγίας Παντανάσσης στη λίμνη Βιστωνίδα. 
Και η γνωμοδότηση αυτή έγινε αποδεκτή το ίδιο έτος με απόφαση πάλι του αρμόδιου Υφυπουργού Οικονομικών. 
	Η τρίτη γνωμοδότηση είναι η 46/2002 του Γνωμοδοτικού Συμβουλίου, με την οποία έγινε δεκτό ότι το δημόσιο δεν δικαιούται να προβάλει δικαιώματα κυριότητας επί της λίμνης Βιστωνίδας, όποια έκταση και αν έχει αυτή. Η γνωμοδότηση αυτή έγινε αποδεκτή το 2003 με αντίστοιχη απόφαση του τότε Υφυπουργού Οικονομικών και με βάση τη συγκεκριμένη απόφαση αποδοχής της τρίτης αυτής γνωμοδότησης έγινε η παράδοση της συνολικής έκτασης από το δημόσιο στη Μονή Βατοπεδίου το 2003. 
	Η τέταρτη γνωμοδότηση είναι η 26/2004, η οποία εκδόθηκε μετά από εντολή που δόθηκε το 2003 από τον αρμόδιο τότε Υφυπουργό Οικονομικών να επανεξεταστούν όλες οι αρχικές γνωμοδοτήσεις μετά από νεότερα στοιχεία τα οποία προσκομίστηκαν από το Δικηγορικό Σύλλογο Ξάνθης. 
	Η τελευταία αυτή γνωμοδότηση του 2004 έκανε δεκτό ότι δεν συνέτρεχε λόγος επανεξέτασης των αρχικών γνωμοδοτήσεων και η γνωμοδότηση αυτή έγινε δεκτή το 2004 από τον αρμόδιο τότε Υφυπουργό Οικονομίας και Οικονομικών. 
      Αυτό είναι το ιστορικό για την αναγνώριση της κυριότητας της Μονής Βατοπεδίου στη συγκεκριμένη έκταση και το ιστορικό αυτό έτσι όπως το παρουσίασα νομίζω ότι δείχνει ξεκάθαρα πώς οδηγηθήκαμε στη σημερινή κατάσταση. 
      Όσον αφορά τώρα το Υπουργείο Οικονομίας και Οικονομικών και απαντώντας πιο συγκεκριμένα στο πρώτο σκέλος της ερώτησής σας, θα πρέπει να επισημάνω ότι ήδη έχει δοθεί εντολή, ώστε να παγώσουν από την Κ.Ε.Δ., δηλαδή από την Κτηματική Εταιρεία του Δημοσίου, όλες οι διαδικασίες που βρίσκονται σε εξέλιξη σχετικά με ανταλλαγή ακινήτων και παράλληλα έγινε επανεισαγωγή της υπόθεσης στο Γνωμοδοτικό Συμβούλιο Δημοσίων Κτημάτων, για να επανακριθεί από μηδενική βάση το ιδιοκτησιακό καθεστώς των επίμαχων εκτάσεων, με βάση, βέβαια, και όσα αναφέρονται στις εισαγγελικές παραγγελίες που υπήρξαν το τελευταίο διάστημα. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Χαλβατζή, έχετε το λόγο για δύο λεπτά. 
      ΣΠΥΡΙΔΩΝ ΧΑΛΒΑΤΖΗΣ: Ευχαριστώ, κυρία Πρόεδρε.
      Το ιστορικό είναι γνωστό. Αυτά που είπε ο κύριος Υπουργός είναι πολύ γνωστά. Και δεν είναι μόνο αυτά τα δέκα χρόνια. Να σας θυμίσω ότι από τα τέλη της δεκαετίας του ΄70 οι αγρότες γύρω από πολλά μοναστήρια καλλιεργούσαν τα χωράφια τους και τους κυνηγούσαν οι μονές, για να μην τα καλλιεργούν, γιατί ήταν ιδιοκτησία τους. 
      Βοά η χώρα και με αφορμή αυτό το μέγα σκάνδαλο που βγήκε στην επιφάνεια για διάφορους λόγους. Είναι ένα σκάνδαλο με πολλαπλές δραστηριότητες της Μονής Βατοπεδίου, δραστηριότητες εμπορικές, επιχειρηματικές. Και δεν είναι μόνο της Μονής Βατοπεδίου!
      Γι’ αυτό, λοιπόν, το γεγονός, σε συνδυασμό με τη στάση της σημερινής Κυβέρνησης της Νέας Δημοκρατίας, αλλά και των προηγούμενων κυβερνήσεων του ΠΑ.ΣΟ.Κ., σχετικά με τις εμπορικές ανταλλαγές και δραστηριότητες διαφόρων μονών θεωρούμε και ζητάμε να κηρυχθούν απαράδεκτες όλες οι πράξεις αγορών, συναλλαγών, μεταβιβάσεων από και προς τις μονές και το κράτος, με όποια μορφή και αν εκφράζεται το κράτος. 
      Θέλουμε να δηλώσουμε για μια ακόμη φορά ότι σεβόμαστε τα θρησκευτικά «πιστεύω» όλων των ανθρώπων, ανεξάρτητα από τη θρησκεία τους. Αυτό, όμως, δεν έχει ουδεμία σχέση με την κατοχή βουνών, δασών, λιμνών, παραλιμνίων περιοχών από μονές και από ιδιώτες. 
      Όλα αυτά –δάση, βουνά, λίμνες, παραλίμνιες περιοχές και ποταμοί- πρέπει να ανήκουν στο κράτος. Είναι λαϊκή περιουσία. Θεωρούμε ότι είναι υπερώριμο το αίτημα να προχωρήσει, επιτέλους, ο διαχωρισμός της Εκκλησίας από το Κράτος. Ο καθένας να ασχολείται με αυτά που του ανήκουν. 
      Ζητήσαμε και ζητάμε να κατατεθούν στη Βουλή όλα τα αντίστοιχα έγγραφα απ’ όλες αυτές τις δραστηριότητες. Βεβαίως, να διερευνηθεί και αυτό το σκάνδαλο και οποιοδήποτε άλλο σκάνδαλο από τη Βουλή με τον πιο πρόσφορο τρόπο. 

      Εμείς, κυρία Πρόεδρε, δεν μπορούμε να αποδεχθούμε και αντιπαλεύουμε σθεναρά την κυριαρχούσα λογική και την πολιτική πρακτική μοναστήρια να αναπτύσσουν εμπορικές επιχειρηματικές δραστηριότητες πάρα πολλών εκατοντάδων δισεκατομμυρίων ευρώ. Πρόκειται για αστρονομικά νούμερα. Και δεν μπορεί να συμβαίνουν αυτά στο ελληνικό κράτος την ίδια στιγμή που η Κυβέρνηση της Νέας Δημοκρατίας και η ηγεσία του ΠΑ.ΣΟ.Κ. συμφωνούν και επαινούν τη συμφωνία της Γ.Σ.Ε.Ε. με τον Σ.Ε.Β., που έδωσαν αυξήσεις 1 ευρώ.
      Κύριε Υπουργέ, πρέπει να το ξέρετε πολύ καλά, τα ράσα και τα σάβανα δεν έχουν τσέπες. Και πρέπει να σταματήσει αυτό το αλισβερίσι Kράτους και Εκκλησίας, να εκχωρούνται χιλιάδες στρέμματα και να στερούνται αυτά τα στρέμματα αγρότες που θέλουν να καλλιεργήσουν.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, κύριε Μπέζα, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, δεν υπάρχει αλισβερίσι Κράτους και Εκκλησίας. Έχετε κάνει μια γενική τοποθέτηση και οπωσδήποτε, δεν μπορεί να υπάρχει γενική αντιμετώπιση αυτών των ζητημάτων. Κάθε περίπτωση έχει τις ιδιαιτερότητές της και στη συγκεκριμένη περίπτωση, με τη Μονή Βατοπαιδίου, επαναλαμβάνω ότι το δημόσιο έχει πράξει όλες εκείνες τις ενέργειες οι οποίες απαιτούνται για τη διασφάλιση των συμφερόντων του.
      Επαναλαμβάνω ότι, πέρα από το πάγωμα των διοικητικών διαδικασιών για τις ανταλλαγές που είναι σε εξέλιξη -δόθηκε σχετική εντολή σε Κ.Ε.Δ.- ζητήθηκε η άμεση αναπομπή του συνόλου της υπόθεσης στο Γνωμοδοτικό Συμβούλιο Δημοσίων Κτημάτων, για να επανεξετασθεί το ιδιοκτησιακό καθεστώς στη συγκεκριμένη έκταση από μηδενική βάση και μάλιστα, ζητήθηκε στη σύνθεση του Γνωμοδοτικού Συμβουλίου να μην υπάρχουν μέλη τα οποία μετείχαν στις προηγούμενες συνθέσεις και είχαν συμμετάσχει στην έκδοση των προηγούμενων γνωμοδοτήσεων.
      Εγώ θα καταθέσω στη Βουλή και τη δική μου εντολή, με ημερομηνία 18 Σεπτεμβρίου, προς το Γενικό Διευθυντή Δημόσιας Περιουσίας και το έγγραφο του Γενικού Διευθυντή Δημόσιας Περιουσίας, με ημερομηνία 19 Σεπτεμβρίου, προς τον Πρόεδρο του Γνωμοδοτικού Συμβουλίου Δημοσίων Κτημάτων για επανεισαγωγή του συνόλου της υπόθεσης στο Γνωμοδοτικό Συμβούλιο.
      Αυτή είναι η διαδικασία που έπρεπε να ακολουθηθεί και αυτή τη διαδικασία υλοποιούμε.
      Πρέπει, επίσης, να σας αναφέρω ότι με πρόσφατη απόφασή του, ο Πρόεδρος της Επιτροπής για την Καταπολέμηση Εσόδων από Εγκληματικές Δραστηριότητες -σημειώνω ότι αυτή η επιτροπή εποπτεύεται από τον Υπουργό Οικονομίας και Οικονομικών- απαγόρευσε την κίνηση όλων των λογαριασμών της Μονής Βατοπαιδίου, καθώς επίσης και την εκποίηση όλων των ακινήτων της Μονής που δεν έχουν ακόμα εκποιηθεί και έχουν προκύψει από ανταλλαγή.
      Παράλληλα, δόθηκε εντολή στην Οικονομική Επιθεώρηση -Οικονομική Επιθεώρηση είναι Υπηρεσία του Υπουργείου Οικονομίας και Οικονομικών- να κάνει κατά προτεραιότητα έλεγχο στους δύο εμπλεκόμενους φορείς -και στην Κτηματική Εταιρεία του Δημοσίου και στο Σώμα Ορκωτών Εκτιμητών- για να ελεγχθεί εάν αυτοί οι δύο φορείς με τις πράξεις τους ζημίωσαν ή όχι το ελληνικό δημόσιο.
      Επομένως, είναι σαφέστατο ότι η Κυβέρνηση ξεκάθαρα και με έναν πολύ συγκεκριμένο τρόπο προβαίνει σε όλες εκείνες τις ενέργειες που θα διασφαλίσουν το δημόσιο συμφέρον.
      Τώρα, σε σχέση με τα άλλα ζητήματα που θέσατε για τα δάση και τις δασικές εκτάσεις -που είναι και θέματα, βέβαια, αρμοδιότητας του Υπουργείου Αγροτικής Ανάπτυξης και Τροφίμων- θα πρέπει να σας πω ότι το καθεστώς των δασικών εκτάσεων γενικότερα και των δασών ειδικότερα, και το ιδιοκτησιακό τους καθεστώς, αλλά και τα θέματα των χρήσεων, καθορίζονται από το Σύνταγμα και από τους εκτελεστικούς νόμους του Συντάγματος.
      Ευχαριστώ.
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΣΠΥΡΙΔΩΝ ΧΑΛΒΑΤΖΗΣ: Θα διωχθούν αυτοί που έδωσαν υποτιμημένες τιμές;
      ΠΡΟΕΔΡΕΥΟΥΣΑ (Έλσα Παπαδημητρίου): Όχι άλλη συζήτηση. Τελειώσαμε.
      Ευχαριστώ πολύ, κύριε Υπουργέ.
      Στη συνέχεια είχε προγραμματιστεί η τρίτη με αριθμό 59/18-9-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Ανάπτυξης, σχετικά με την επέκταση του διϋλιστηρίου ΕΛ.ΠΕ. Β.Ε.Ε. (πρώην ΠΕΤΡΟΛΑ) κ.λπ.. Λόγω κωλύματος του κυρίου Υπουργού, για το οποίο ενημερώθηκε ο Βουλευτής, η ερώτηση δεν συζητείται.
      Βλέπω σηκωμένο το χέρι του κ. Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Επί της διαδικασίας παρακαλώ το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε συνάδελφε, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, κάτι στραβό συμβαίνει στη συγκεκριμένη περίπτωση. Πρώτα-πρώτα, ειδοποιήθηκε ένας συνεργάτης μου από το διευθυντή του γραφείου του κ. Καλαφάτη, λέγοντας ότι ο κ. Φώλιας δεν θα μπορέσει να έρθει, γιατί έχει κώλυμα, αλλά και ότι ούτε ο κ. Καλαφάτης θα μπορέσει να έρθει, ο οποίος δεν θα μπορούσε και να απαντήσει, γιατί απευθύνεται προς τον κ. Φώλια η ερώτηση.
      Από τον κ. Φώλια εγώ δεν είχα καμμία ειδοποίηση και τουλάχιστον, το στοιχειώδες θα ήταν να ειδοποιηθώ.
      Δεύτερον, υπάρχουν έξι μήνες τουλάχιστον που πηγαινοέρχεται αυτό το ερώτημα να κατατεθούν μια σειρά έγγραφα τα οποία επιτρέπουν, δίνουν άδεια επεκτάσεως στην «ΠΕΤΡΟΛΑ» να δημιουργήσει ένα καινούργιο διυλιστήριο προς την πλευρά της Ελευσίνας, σε έναν ελάχιστο χώρο που έχει απομείνει στην Ελευσίνα, ζωτικό. Έχει ξεσηκωθεί όλος ο κόσμος, η Τοπική Αυτοδιοίκηση. Ζητάω τα έγγραφα, δεν τα δίνει ο κύριος Υπουργός. Επανέρχομαι με επίκαιρη ερώτηση. Η επίκαιρη ερώτηση επρόκειτο να συζητηθεί. Ο κύριος Υπουργός λέει «δεν θα έρθω, θα επικαλεστώ κώλυμα, αλλά μέχρι τις έξι παρά πέντε θα είναι στη θυρίδα σας τα έγγραφα», όταν ήταν να συζητηθεί τον Ιούνιο. Δεν κατατέθηκαν ποτέ. 
      Επανέρχομαι με καινούργια ερώτηση. Λέει ότι έχει κάνει ο Δήμος Ελευσίνας προσφυγή στο Συμβούλιο της Επικρατείας και επομένως θα επηρεαστεί δήθεν η κρίση της δικαιοσύνης αν θα κατατεθούν αυτά τα έγγραφα. Και το ουσιαστικό είναι ότι στην πρώτη ερώτηση, όταν ζητούσα να κατατεθούν τα έγγραφα, αντί να μου δοθεί απάντηση από τον Υπουργό και από το Υπουργείο, κοινοποιείται η απάντηση που έδωσε ο διευθυντής των ΕΛ.ΠΕ. Β.Ε.Ε., ο οποίος λέει ότι εμείς είμαστε μία εταιρεία εισηγμένη στο Χρηματιστήριο, δεν έχουμε υποχρέωση να δώσουμε καμμία τέτοια απάντηση και το αυτό πιστεύουμε ότι πρέπει να πράξει και το Υπουργείο σας. Και αυτό το τηρούν κατά γράμμα, σχολαστικά και είναι ντροπή, νομίζω, είναι εμπαιγμός όχι του Βουλευτή, της Βουλής και του κοινοβουλευτικού έργου και του κοινοβουλευτικού ελέγχου. Έξι μήνες και δεν κατατίθενται τα έγγραφα, που αν θέλετε –και να μην επικαλεστώ το Συνήγορο του Πολίτη- υπάρχουν οι κοινοτικές οδηγίες, οι οποίες επιβάλλουν ότι όταν πρόκειται για θέματα περιβάλλοντος είναι υποχρεωμένη η πολιτεία να δίνει όλα τα έγγραφα σε οποιονδήποτε ενδιαφερόμενο πολίτη, πολύ περισσότερο σε ένα Βουλευτή.
      Νομίζω ότι αυτό έχει ξεπεράσει κάθε όριο. Και εδώ εγώ εγκαλώ τους υπεύθυνους που το χειρίστηκαν και παρακαλώ το Προεδρείο να επιληφθεί, γιατί και ο Πρόεδρος κ. Σιούφας, όταν είχα θέσει προ μηνών θέμα ότι δεν δίνονται τα έγγραφα, είχε ζητήσει συγκεκριμένα στοιχεία. Ανάμεσα στα άλλα του είχα παραθέσει και αυτά τα στοιχεία.
      Πώς θα πληροφορηθεί ο λαός της Ελευσίνας, που κρίνεται η τύχη του γιατί μπαίνει μέσα στα σπίτια του ένα καινούργιο διυλιστήριο σε απόσταση τριακοσίων μέτρων; Ποιος θα μας δώσει την απάντηση;
      Ο κ. Φώλιας υπέγραψε φαρδιά πλατιά την απόφαση και επικαλείται μια σειρά έγγραφα για να πάρει αυτή την απόφαση. Αυτά τα έγγραφα δεν τα δίνει στη Βουλή, δεν τα δίνει σε κανέναν. Εγώ αυτό ζητώ και νομίζω ότι έχω κάθε δικαίωμα να ικανοποιηθεί αυτό το αίτημα, το οποίο αφορά το μέλλον μιας τεράστιας περιοχής, η οποία είναι πολλαπλά υποβαθμισμένη και δεν έχει άλλα περιθώρια.
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, όσον αφορά το πρώτο σκέλος της τοποθέτησής σας, πρέπει να δεχτείτε ότι το Υπουργείο, η Κυβέρνηση έχει το δικαίωμα να εκπροσωπείται από τον Υφυπουργό κ. Καλαφάτη.
     ΑΘΑΝΑΣΙΟΣ ΛΕΒΕΝΤΗΣ: Καμμία αντίρρηση.
     ΠΡΟΕΔΡΕΥΟΥΣΑ (Έλσα Παπαδημητρίου): Επιτρέψτε μου, σας άκουσα με μεγάλη προσοχή.
     Όσον αφορά αυτόν που επικοινωνεί με σας ή με το γραφείο σας και δηλώνει το κώλυμα επί της ουσίας, επειδή και εγώ έχω παρακολουθήσει άλλη μια ερώτησή σας από την Έδρα, σας διαβεβαιώ ότι θα μεταφέρω και στον Πρόεδρο τις αιτιάσεις σας και σας καλώ να υποβάλετε την ερώτηση πάλι την Πέμπτη. Θα φροντίσουμε να διερευνηθεί η απάντηση και η απόκτηση από σας, η απόλαυση του δικαιώματός σας σ’ αυτά τα έγγραφα που δικαιούστε ως Βουλευτής. Σας διαβεβαιώ ότι θα το κοιτάξουμε.
     Ευχαριστώ πολύ.
     Η τέταρτη με αριθμό 57/18.9.2008 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς τον Υπουργό Εθνικής Παιδείας και Θρησκευμάτων, σχετικά με την πρόσληψη οδηγών, συνοδών για το ειδικό δημοτικό σχολείο κωφών-Βαρήκοων Αργυρούπολης κ.λπ., διαγράφεται λόγω κωλύματος του κυρίου Υπουργού. Έχει ενημερωθεί η κ. Αράπογλου.
     ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Εσωτερικών
     Ψήφιση στο σύνολο του σχεδίου νόμου: «Ρύθμιση θεμάτων ιδιωτικών επιχειρήσεων παροχής υπηρεσιών ασφαλείας  και γραφείων ιδιωτικών ερευνών».
     Το νομοσχέδιο θα ψηφιστεί στο σύνολο στη συνέχεια.
      Υπουργείου Πολιτισμού
      Συνέχιση της συζήτησης επί των άρθρων και του συνόλου του σχεδίου νόμου: «Καταπολέμηση της βίας με αφορμή αθλητικές εκδηλώσεις και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εμπορικής Ναυτιλίας, Αιγαίου και Νησιωτικής Πολιτικής
      Μόνη συζήτηση επί της αρχής, των άρθρων και του συνόλου του σχεδίου νόμου: «Δικαιώματα – Υποχρεώσεις επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Επανερχόμεθα στο νομοσχέδιο του Υπουργείου Εσωτερικών.
      Ψήφιση στο σύνολο του σχεδίου νόμου του Υπουργείου Εσωτερικών: «Ρύθμιση θεμάτων ιδιωτικών επιχειρήσεων παροχής υπηρεσιών ασφαλείας και γραφείων ιδιωτικών ερευνών».
      Ερωτάται το Τμήμα: Γίνεται δεκτό το νομοσχέδιο και στο σύνολο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς, το νομοσχέδιο του Υπουργείου Εσωτερικών: «Ρύθμιση θεμάτων ιδιωτικών επιχειρήσεων παροχής υπηρεσιών ασφαλείας και γραφείων ιδιωτικών ερευνών», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου 34α)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Το Τμήμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Πολιτισμού.
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: «Καταπολέμηση της βίας με αφορμή αθλητικές εκδηλώσεις και άλλες διατάξεις».
      Στη συνεδρίαση της Πέμπτης 18 Σεπτεμβρίου 2008 συζητήθηκε και ψηφίστηκε το νομοσχέδιο επί της αρχής. Στη σημερινή συνεδρίαση θα συζητηθούν τα άρθρα 1 έως και 16 ως μία ενότητα και στην αυριανή συνεδρίαση θα συζητηθούν τα υπόλοιπα άρθρα, 17 μέχρι το τέλος καθώς και οι τροπολογίες ως μία ενότητα. 
      Θα προηγηθούν οι ομιλίες των εισηγητών και των ειδικών αγορητών, θα ακολουθήσουν οι εναπομείναντες, εννέα εγγεγραμμένοι επί της αρχής ομιλητές και στη συνέχεια, θα ακολουθήσουν οι ομιλητές που τυχόν εγγραφούν σήμερα επί της πρώτης ενότητας των άρθρων. 
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι προς τον Πρόεδρο της Βουλής των Ελλήνων κ. Δημήτριο Σιούφα, εστάλη επιστολή από το Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ., κ. Ρέππα, γνωρίζοντάς μας ότι κατά τη συζήτηση των άρθρων και του συνόλου του σχεδίου νόμου «Καταπολέμηση της βίας με αφορμή αθλητικές εκδηλώσεις και άλλες διατάξεις», Κοινοβουλευτικός Εκπρόσωπος του ΠΑ.ΣΟ.Κ. έχει οριστεί ο Βουλευτής κ. Λοβέρδος. 
      Επίσης, με επιστολή του κ. Αλαβάνου, Προέδρου της Κοινοβουλευτικής Ομάδας του ΣΥ.ΡΙΖ.Α. προς τον Πρόεδρο της Βουλής έχει οριστεί Κοινοβουλευτικός Εκπρόσωπος του ΣΥ.ΡΙΖ.Α. ο Βουλευτής Β΄ Αθήνας κ. Ψαριανός και ειδικός αγορητής ο Βουλευτής Θεσσαλονίκης κ. Κουράκης.
      Το λόγο έχει ο κ. Δημήτριος Σταμάτης, εισηγητής της Πλειοψηφίας.
      ΔΗΜΗΤΡΙΟΣ ΣΤΑΜΑΤΗΣ: Κυρίες και κύριοι συνάδελφοι, θα ήθελα κατ’ αρχάς να εκφράσω και την απορία μου, αλλά και την έκπληξή μου συγχρόνως για τη θέση και τη στάση την οποία είχαν τα κόμματα της Αντιπολίτευσης στην προηγηθείσα συζήτηση επί της αρχής και ιδίως να εκφράσω την έκπληξή μου για τη στάση της Αξιωματικής Αντιπολίτευσης, η οποία με ένα νέο εισηγητή στη συζήτηση στο Τμήμα αντέδρασε σκληρά πάνω στη φιλοσοφία, αλλά και στις διατάξεις του νομοσχεδίου αυτού.
     Η κ. Σακοράφα έκανε μία γενική πολιτική τοποθέτηση στην προηγούμενη συζήτηση και κατεψήφισε ως εισηγήτρια του ΠΑ.ΣΟ.Κ. το συγκεκριμένο νομοσχέδιο, με έναν τρόπο –θα έλεγα- σκληρό, με έναν τρόπο ο οποίος δεν αξίζει σε διατάξεις και σε προσπάθειες που γίνονται σήμερα από την πλευρά του Υπουργείου Πολιτισμού και του Υφυπουργείου Αθλητισμού, προκειμένου να προστατευθεί και ο ελληνικός αθλητισμός γενικότερα και να αντιμετωπιστεί το φαινόμενο της βίας, αλλά και το έτερο μεγάλο φαινόμενο του «ντόπινγκ» στον ελληνικό αθλητισμό. 
     Και είναι χαρακτηριστικό ότι ενώ εισηγητής στην επιτροπή ήταν ο κ. Καρτάλης και ήταν και μέλος η κ. Σακοράφα, εισηγήτρια εκ μέρους του ΠΑ.ΣΟ.Κ.στη συζήτηση στο Τμήμα είναι η κ. Σακοράφα Και η έκπληξή μου συνίσταται και σ’ ένα δεύτερο σημείο, ότι τα κόμματα της Αντιπολίτευσης έχετε πάρει θέση, έχετε συμφωνήσει με πλείστες όσες διατάξεις του νομοσχεδίου, με τα περισσότερα –αν όχι όλα- τα άρθρα και παρ’ όλα αυτά είχατε μία διαφωνία επί της αρχής του νομοσχεδίου. 
     Κανένας δεν είπε ότι αυτό το νομοσχέδιο θα λύσει όλα τα προβλήματα του ελληνικού αθλητισμού. Κανένας δεν είπε ότι μ’ αυτό το νομοσχέδιο θα αντιμετωπιστεί το φαινόμενο της βίας και του ντόπινγκ. Όμως, τοποθετηθήκαμε και είπαμε –και αυτό επαναλαμβάνουμε και σήμερα- ότι μ’ αυτό το νομοσχέδιο γίνονται βήματα προς τη σωστή κατεύθυνση, γίνονται βήματα προς την κατεύθυνση εκείνη την οποία επιθυμεί ο ελληνικός λαός. Και σας καλέσαμε σ’ αυτήν την κατεύθυνση να κινηθείτε και εσείς, σ’ αυτήν την κατεύθυνση να συνεισφέρετε και εσείς με τις δικές σας ιδέες, με τις δικές σας προτάσεις, τις οποίες εν πολλοίς θα μπορούσε να έχει υιοθετήσει το Υπουργείο και η Κυβέρνηση.
     Και προτάσεις δεν ακούστηκαν. Ακούστηκε μια στείρα άρνηση επί της αρχής και επί της φιλοσοφίας. Προτάσεις, όμως, πάνω σε διατάξεις ή στη φιλοσοφία του νομοσχεδίου δεν ακούστηκαν από την πλευρά των Κομμάτων της Αντιπολίτευσης. Και εν πάση περιπτώσει, για να αναφερθούμε σήμερα στα άρθρα 1 έως 16, στις διατάξεις που αφορούν τη βία, πρέπει ευθύς εξ αρχής να πω ότι η φιλοσοφία του σημερινού νομοσχεδίου, η θέληση και η απόφαση της Κυβέρνησης είναι το θέμα της βίας να αντιμετωπισθεί εν πολλοίς από εκείνους οι οποίοι ασχολούνται με τον αθλητισμό, από εκείνους οι οποίοι οργανώνουν τις αθλητικές εκδηλώσεις, από εκείνους οι οποίοι έχουν μεν την ευθύνη στα γήπεδα, χωρίς να έχουν ως τώρα τις επόμενες ευθύνες, τις οποίες θα έπρεπε να έχουν ευθύς εξ αρχής. 
     Έτσι, μ’ αυτό το νομοσχέδιο, την αποκλειστική ευθύνη στον αγωνιστικό χώρο έχει ο κάθε σύλλογος. Αυτό είναι το λογικό, αυτό είναι το σωστό, αυτό είναι κάτι στο οποίο έχετε συμφωνήσει και προχωράμε παραπέρα. Είναι κοινό μυστικό ότι  πολλές φορές οι παράγοντες υποδαυλίζουν τις πράξεις βίας, οι οποίες λαμβάνουν χώρα μέσα στα γήπεδα. Είναι γεγονός, λοιπόν, ότι θα έπρεπε κάποτε ο νόμος να ασχοληθεί και με τους παράγοντες αυτούς, να ασχοληθεί και με τα σωματεία, στο μέτρο που έχουν ευθύνη και με την ευθύνη την οποία φέρουν τα σωματεία αυτά.
     Ξεκινάμε, με την κατάργηση του αθλητικού νόμου στους έως τώρα συνδέσμους των φιλάθλων. Δημιουργούνται πλέον οι λέσχες φιλάθλων, λέσχες και τμήματα οργανικά δεμένα με το σύλλογο, έτσι ώστε οι φίλαθλοι μιας ομάδας, οι φίλαθλοι οι οποίοι θα είναι εγγεγραμμένοι στις λέσχες, να είναι συγχρόνως και μέλη του συλλόγου. 
     Έτσι, λοιπόν, θα μπορούν –και θα πρέπει- οι ομάδες να φέρουν πλήρη ευθύνη για την εποπτεία και τη σύννομη λειτουργία αυτών των λεσχών και να είναι υπόλογες για να ελέγχουν και αυτές τους οπαδούς τους. Μέσα απ’ αυτές τις λέσχες τις οποίες προτείνει το νομοσχέδιο, ο φίλαθλος πλέον ξαναβρίσκει τη θέση του μέσα στο σύλλογο. Οργανώνεται, ελέγχεται και συμμετέχει. Γίνεται έτσι μια πιο ισχυρή σχέση φιλάθλου και συλλόγου και μια πιο ξεκάθαρη εικόνα του χώρου της ομάδας. Και όταν χρειαστεί, πάλι επιμερίζονται ευθύνες εκεί που υπάρχουν. 
     Με το νομοσχέδιο αυτό για πρώτη φορά απαγορεύεται η οργανωμένη μετακίνηση οπαδών με φροντίδα των ομάδων, προκειμένου να παρακολουθήσουν μαζικά μία αθλητική εκδήλωση. Ορίζονται μάλιστα και οι αντίστοιχες ποινές για τυχόν παράβαση της απαγόρευσης αυτής. 
      Προς την ίδια κατεύθυνση, μ’ αυτό το σχέδιο νόμου αλλάζει και ο τρόπος διάθεσης των εισιτηρίων. Απαγορεύεται κατ’ αρχάς ο καθορισμός ζωνών ή τμημάτων στις κερκίδες αποκλειστικά για τα μέλη των Λεσχών κατά τη διάθεση των εισιτηρίων, με εξαίρεση, όπως αναφέρεται χαρακτηριστικά, τις περιπτώσεις που υπάρξει συμφωνία μεταξύ ομάδων και Αστυνομίας.
      Τα μέλη των Λεσχών υποχρεούνται να κατέχουν κάρτα φιλάθλου, προκειμένου να προμηθεύονται τα εισιτήρια. Τα μέλη θα λαμβάνουν πλέον τα εισιτήρια όπως όλοι οι υπόλοιποι μη οργανωμένοι φίλαθλοι. Ούτως ή άλλως, με την εισαγωγή σε λίγο χρόνο -περίπου από τις αρχές Νοεμβρίου- του ηλεκτρονικού συστήματος των εισιτηρίων, η διάθεση μεγάλου αριθμού εισιτηρίων σε ένα πρόσωπο δεν θα είναι πλέον δυνατή. 
      Επίσης, μ’ αυτό το σχέδιο νόμου καθορίζεται και τα εξής: Ποιες θα είναι οι αρμοδιότητες των ιδιωτικών αστυνομικών ασφαλείας μέσα στους χώρους του γηπέδου και ποιες επίσης θα είναι οι αρμοδιότητες της Αστυνομίας από τους χώρους του γηπέδου και έξω, όπου πλέον βεβαίως η Αστυνομία, ως υπεύθυνη για τη δημόσια τάξη, θα έχει την πλήρη ευθύνη. 
      Οι άνθρωποι των Σωμάτων Ασφαλείας των ιδιωτικών αστυνομιών ή των ιδιωτικών εταιρειών που θα ελέγχουν το γήπεδο θα μπορούν μόνο με συναίνεση και με συμφωνία φιλάθλων να κάνουν και σωματική έρευνα και θα μπορούν επίσης να επιβάλουν τους κανόνες λειτουργίας μέσα στον αγωνιστικό χώρο. 
      Και βεβαίως, θα έχουν τη δυνατότητα όταν θα πέφτουν στην αντίληψή τους αυτόφωρα αδικήματα να ωθούν τον κάθε πολίτη, τον κάθε φίλαθλο προς την Αστυνομία η οποία θα επιλαμβάνεται, προκειμένου να οδηγείται ο ύποπτος ή ο υπεύθυνος των πράξεων στον εισαγγελέα.   
      Στους θεατές οι οποίοι θα αρνούνται να συμμορφωθούν σε κάποιους από αυτούς τους κανόνες, εφόσον αυτό κριθεί αναγκαίο, θα απαγορεύεται ακόμη- ακόμη και η είσοδος στα γήπεδα.  
      Μ’ αυτό το νέο σχέδιο νόμου, κυρίες και κύριοι συνάδελφοι, γίνονται επίσης αυστηρότερες οι ποινές που προβλέπονται στον αθλητικό νόμο για πράξεις βίας. 
      Με αφορμή τις αθλητικές εκδηλώσεις, ποινές ηυξημένες σε υπότροπους ή λόγω επικινδυνότητας του δράστη, αποτελεί επίσης ιδιαίτερα επιβαρυντική περίσταση, αν οι πράξεις βίας τελέστηκαν από μέλος Λέσχης ενός Σωματείου ή όχι. 
      Συμπληρωματική σ’ αυτήν τη διάταξη είναι η αποτελεσματικότερη λειτουργία του μητρώου των παραβατών με σωστή ροή πληροφοριών προς αυτό, γεγονός που διασφαλίζουμε με το νέο νόμο τον οποίο σήμερα προτείνουμε και με τα άρθρα τα οποία ειδικότερα σήμερα συζητάμε.
      Επίσης, αντίστοιχα ενισχύεται η αποτελεσματικότητα της Διαρκούς Επιτροπής Αντιμετώπισης Βίας με θέσπιση κανόνων που διευκολύνουν την πληροφόρησή της. Διασφαλίζουν και διευκολύνουν την πρόσβαση των παρατηρητών της σε αθλητικές εγκαταστάσεις. Θεσπίζονται ποινικές και πειθαρχικές ποινές που επιβάλλονται σε όσους δυσχεραίνουν αυτές τις διαδικασίες. Στόχος είναι η ενίσχυση της επιτροπής και του ερευνητικού της ρόλου.  
      Η ελληνική πολιτεία, κυρίες και κύριοι συνάδελφοι, θα είναι πλέον παρούσα ως «κέρβερος» και αυτό το μήνυμα θα πρέπει να γίνει κατανοητό και αποδεκτό από όλους. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, σας παρακαλώ να μου δώσετε ακόμα δύο λεπτά.    
      Η ελληνική πολιτεία μ’ αυτό το σχέδιο νόμου αναβαθμίζει τη συσταθείσα από τον Πρωθυπουργό Διυπουργική Επιτροπή και την καθιστά διαρκή, με σκοπό να παρεμβαίνει άμεσα και αποτελεσματικά. Ο ρόλος της, λοιπόν, θα είναι όχι μόνο συντονιστικός, αλλά και αποφασιστικός. 
      Θέλουμε και έχουμε αποφασίσει να θωρακίσουμε τα ελληνικά γήπεδα, να εξασφαλίσουμε την ομαλή λειτουργία των αγώνων και την άνετη και ασφαλή παρακολούθηση από τους φιλάθλους.  
      Θέλουμε, κυρίες και κύριοι συνάδελφοι, στα ελληνικά γήπεδα πλέον να προσέρχεται ολόκληρη η ελληνική οικογένεια. Να προσέρχονται οι γονείς με τα παιδιά τους, να προσέρχεται η ελληνική νεολαία χωρίς το φόβο ότι θα αντιμετωπίσουν ενδεχομένως μπροστά τους, ενώπιον τους, πράξεις βίας ή θα κινδυνεύσουν και οι ίδιοι. 
      Το θέμα της βίας στα γήπεδα είναι ένα θέμα που πραγματικά και πληγώνει και θυμώνει όλους τους Έλληνες πολίτες. 
      Θέλω, λοιπόν, να σας πω ότι πρέπει να είμαστε –και πιστεύω ότι είμαστε- αποφασισμένοι να αντιμετωπίσουμε αυτό το φαινόμενο. Είμαστε αποφασισμένοι να γυρίσουμε ξανά τη νεολαία στα γήπεδα. Είμαστε αποφασισμένοι να δώσουμε νέο όραμα στην ελληνική νεολαία, να δώσουμε νέες δυνατότητες στην ελληνική νεολαία, να βάλουμε τα δικά μας παιδιά στα γήπεδα. 
      Προτείνω λοιπόν την ψήφιση των άρθρων αυτών, των άρθρων κυρίως που αφορούν στη βία στα γήπεδα, αλλά και των υπολοίπων άρθρων του πρώτου κεφαλαίου του νομοσχεδίου αυτού που αφορούν τη ρύθμιση για θέματα της «Φιλίππου Ενώσεως» και του Οργανισμού Διεξαγωγής Ιπποδρομιών Ελλάδος, που αφορούν τη θέσπιση στη Γενική Γραμματεία Αθλητισμού τριμελούς επιτροπής επίλυσης ιπποδρομιακών αμφισβητήσεων, που αφορούν την αξιοποίηση των εγκαταστάσεων στο Ολυμπιακό Κέντρο Νίκαιας από το Πανεπιστήμιο του Πειραιά, μία σημαντική πράξη που παίρνει σάρκα και οστά. Πρόκειται για μία σημαντική παρέμβαση. Πρόκειται για μία παρέμβαση ουσιαστική για την περιοχή της Νίκαιας που καλύπτει παράλληλα και ανάγκες που έχει σήμερα το Πανεπιστήμιο.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε.
	ΔΗΜΗΤΡΙΟΣ ΣΤΑΜΑΤΗΣ: Τελειώνω, κυρία Πρόεδρε.
	Επίσης θα πρέπει να αναφερθώ στην παράταση της διάρκειας λειτουργίας της Ειδικής Υπηρεσίας Δημοσίων Έργων που μέχρι σήμερα λειτουργούσε στη Γενική Γραμματεία Αθλητισμού. Η παράτασή της είναι απολύτως αναγκαία, γιατί το έργο της είναι σημαντικό και ακόμα σε εξέλιξη. Υπάρχουν συγκεκριμένες προσπάθειες, συγκεκριμένες ρυθμίσεις που πρέπει να γίνουν και γι’ αυτό πρέπει να συμφωνήσουμε με την παράταση αυτή.
	Κυρίες και κύριοι συνάδελφοι, δυστυχώς ο χρόνος και πάλι μας περιορίζει, θα πω όμως ότι έχουν γίνει πολλές προσπάθειες για την κατάργηση, για την ακύρωση της βίας στα γήπεδα κατά καιρούς και διαχρονικά. Έγιναν προσπάθειες απ’ όλες τις κυβερνήσεις. Έχουν γίνει μεγάλα βήματα προς την κατεύθυνση αυτή. Σας καλώ λοιπόν κι εγώ σήμερα σ’ αυτό το επίσης μεγάλο βήμα που γίνεται να συνεισφέρουμε όλοι, να στηρίξουμε όλοι την προσπάθεια αυτή για να είμαστε ήσυχοι και για να μπορούμε να κοιτάξουμε τα παιδιά μας στο μέλλον με σιγουριά, με ευθύνη και με ηρεμία, ώστε αυτά τα παιδιά να επανέλθουν στα γήπεδα και στους αγωνιστικούς χώρους.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΟΥΣΑ (Έλσα Παπαδημητρίου): Η εισηγήτρια του ΠΑ.ΣΟ.Κ. κ. Σακοράφα έχει το λόγο.
	ΣΟΦΙΑ ΣΑΚΟΡΑΦΑ: Ευχαριστώ, κυρία Πρόεδρε.
	Κυρίες και κύριοι συνάδελφοι, στην εισήγησή μου προσέγγισα τη φιλοσοφία, τη λογική, το βασικό ιδεολογικό πυρήνα αυτού του νομοσχεδίου. Μίλησα γι’ αυτά που αποπνέει, δηλαδή καταστολή, αστυνόμευση, «ανθρωποφαγία», πολιτεία-τιμωρό. 
	Ήλθε ο κ. Ιωαννίδης στη συζήτηση επί της αρχής και αναλύοντας τη φιλοσοφία του νομοσχεδίου, τον αιτιολογικό του πυρήνα, την πολιτική του στόχευση, μας είπε τα εξής: “Όταν «αρρωστήσει» η κοινωνία, πρέπει να έλθει ένα νομοσχέδιο καταστολής και ευρείας ποινικοποίησης για να καλύψει αυτούς που δεν είναι «άρρωστοι» για να μην πέσουν σ’ αυτήν την «αρρώστια» και άλλοι.” 
	Εγώ ανατριχιάζω, κύριε Ιωαννίδη, μ’ αυτά που είπατε. Εσείς βεβαίως καμαρώνετε γι’ αυτά. Εμείς όχι απλώς δεν μπορούμε να προσυπογράψουμε τη λογική «ασθενήν έχομεν, εις τον γύψον τον εβάλαμεν», αλλά οφείλουμε και ν’ αντισταθούμε σ’ αυτήν τη λογική, όπως φαντάζομαι ότι αντιστέκεται σ’ αυτά και ο κ. Λιάπης, ένας αστός πολιτικός, ένας πολιτικός η οικογενειακή ιστορία του οποίου από το 1974 και μετά είναι σε πλήρη σύγκρουση με τους ασθενείς, με τους γύψους και με τις εγχειρίσεις. Οφείλουμε ν’ αντισταθούμε στη λογική της τεχνικής αντιμετώπισης δύο κοινωνικών φαινομένων, της βίας και του ντόπινγκ. Οφείλουμε ν’ αντισταθούμε στη λογική του μονόδρομου της αστυνομικής καταστολής, της ποινικής διαχείρισης δύο φαινομένων που σχετίζονται με την παιδεία, την πρόληψη, την ενημέρωση, την κατάρτιση, την ανάπτυξη των αθλητικών επιστημών, την επιστημονική τεκμηρίωση. Κύριοι συνάδελφοι, οφείλουμε ν’ αντισταθούμε στην αμερικάνικη λογική, όπου ο πρώτος είναι πρώτος και ο δεύτερος δεν είναι τίποτα. Οφείλουμε ν’ αντισταθούμε στη λογική του «Ιαβέρη» που δεν αντιλαμβάνεται ότι η βία, ατομική και δομική, δεν εξαλείφεται μόνο μέσα από κατασταλτικές εμμονές και ανθρωποκυνηγητά. Οφείλουμε ν’ αντισταθούμε στην αφελή λογική ότι το ντόπινγκ είναι μόνο ή κυρίως η ατομική στρέβλωση των αθλητικών ιδεωδών και να «κλείνουμε τα μάτια» και να μην αντιλαμβανόμαστε ότι αποτελεί παράμετρο της νοσηρής επικρατούσας κοινωνικής άποψης περί νίκης και απόκτησης δύναμης και χρήματος με κάθε μέσο, με κάθε τρόπο και με κάθε κόστος. 
	Αυτό οφείλουμε, κύριε κοινοβουλευτικέ εκπρόσωπε της Νέας Δημοκρατίας, να το κάνουμε όχι «εν είδει εισαγγελέα». Μακριά από μας η επικίνδυνη επικάλυψη εξουσιών, μακριά από μας αυτή η απολιτίκ καταγγελιολογία. Οφείλουμε να το κάνουμε γιατί έχουμε μία άλλη πολιτική αντίληψη, μία άλλη φιλοσοφία, μία άλλη πίστη για τα πράγματα και τελικά μία άλλη πολιτική τεκμηρίωση. 
	Εμείς για παράδειγμα δεν θα καταφεύγαμε ποτέ στο συμπέρασμα του κ. Ιωαννίδη ότι «αυτοί που είναι στον πρωταθλητισμό πέρασαν την παιδεία και απέτυχαν.» Έτσι μας είπε εδώ μέσα. Δεν μας ταιριάζει αυτός ο ιδιότυπος τύπος ρατσισμού, δεν μας ταιριάζουν αυτού του τύπου οι αυθαίρετες και γενικευμένες εκτιμήσεις, δεν μας ταιριάζει η λογική του «βγάζω όποιο συμπέρασμα θέλω, αρκεί να με βολεύει, αρκεί να εξυπηρετεί τις πολιτικές μου σκοπιμότητες».
      Εμείς για παράδειγμα θεωρούμε ότι η παιδεία δεν είναι η «διατροφή», όπως αφελώς μας είπε ο κύριος Υπουργός προχθές. Για μας η παιδεία και η εκπαίδευση πρέπει να έχει σαν στόχο όχι τη σωστή μάθηση ή τη σωστή βάδιση, αλλά να μεταδίδει στα παιδιά την ικανότητα να μάθουν να διαχειρίζονται τις κοινωνικές και προσωπικές τους εντάσεις. Να τους μαθαίνει να λαμβάνουν υπ’ όψιν την ετερότητα του άλλου, του αντιπάλου, του άλλου οπαδού. Να τους προάγει τη μνήμη, τη φαντασία, την κριτική, την στοχαστική σκέψη, την υγεία, την ικανότητα επικοινωνίας και την ανάπτυξη της ανταγωνιστικότητας μέσα στη συλλογικότητα. 
      Σαφώς, κύριε Ιωαννίδη, κάποιοι, όχι μόνο αθλητές, όχι μόνο χούλιγκαν, πέρασαν από την παιδεία και απέτυχαν και σε αυτό έχουμε κι εμείς κομμάτι αποτυχίας, έχουμε κι εμείς κομμάτι ευθύνης. Μόνον εμείς το διαπιστώνουμε, κύριε Ιωαννίδη, και το αλλάζουμε διαρκώς.
      Να πάμε τώρα στα άρθρα. 
      Το άρθρο 1 έχει να κάνει με τα θέματα των λεσχών. Το άρθρο 1 έχει να κάνει με την αντικατάσταση του άρθρου 41 β΄ του ν. 2725 και καταργεί όλες τις διατάξεις που αφορούσαν στην ίδρυση και λειτουργία των Συνδέσμων. Τι κάνετε με αυτό και σε συνδυασμό με την ίδρυση και λειτουργία των λεσχών; Μεταφέρετε την κρατική εποπτεία που ίσχυε για τους συνδέσμους στην κατά τη βούληση των εταιρειών εποπτεία και έλεγχο. Με το κράτος και τα θεσμικά του όργανα να είναι σε διακοσμητικό ρόλο χωρίς δυνατότητα παρέμβασης και χάραξη πολιτικής για τη βία. 
      Δεύτερον, επί της ουσίας καταργείτε το ρόλο του συνδέσμου, ακριβώς γιατί έχετε προδικάσει τον χαρακτήρα τους. Τους θεωρείτε άντρα βίας. Πήρατε μεμονωμένα χαρακτηριστικά που είχαν αναγωγή σε κάποια μέλη συνδέσμων που ασχολούνταν αποκλειστικά με το ποδόσφαιρο και διαγράψατε υγιείς δράσεις των μελών τους σε όλο το φάσμα των αθλητικών δραστηριοτήτων ενός σωματείου και διαγράψατε ρόλους εποικοδομητικούς ενάντια στη βία και συμπληρωματικά θεσμοθετείτε τις λέσχες φίλων με αποτέλεσμα να λειτουργεί μία λέσχη χωρίς καταστατικό, χωρίς να ελέγχεται από τα δικαστήρια, χωρίς καν η διοίκησή της να εκλέγεται από τα μέλη της. Να μπορεί ο κάθε πρόεδρος επιχειρηματίας να δημιουργεί έναν στρατό. Πιστεύουμε, ότι ο ισχύων νόμος είναι αρκετά αυστηρός, αλλά και δημοκρατικός και πιστεύουμε ότι η πολιτεία διαθέτει και τους μηχανισμούς, αλλά και τους θεσμούς για να ελέγξει την εφαρμογή του. 
      Καταψηφίζουμε το άρθρο 1 και τα άρθρα 2 και 3 που αφορούν στο άρθρο 1. Επειδή όμως έχετε κοινοβουλευτική Πλειοψηφία και θα θεσμοθετήσετε τις λέσχες, σας καλούμε τώρα να καταργήσετε τα άρθρα 2 και 3 και να συμπεριλάβετε το άρθρο 1 ως προσθήκη στο 41 β΄ του ν. 2725, για να μην προκαλέσετε μεγαλύτερο κακό από αυτό που προκαλείτε με την απαξίωση των συνδέσμων και την ταυτόχρονη ίδρυση των λεσχών.
      Πάμε στο άρθρο 4. Θα το ψηφίσουμε, μόνο εάν στην παράγραφο 12 στο 2ο εδάφιο και προς άρση πάσης παρερμηνείας συμπληρωθεί η λέξη «μόνο», ώστε η πρόταση να διαμορφωθεί ως εξής: «υποχρεωτικός σωματικός έλεγχος πραγματοποιείται μόνο από την Ελληνική Αστυνομία κ.λπ.» και παράλληλα να διαγραφεί η παράγραφος 13, γιατί πιστεύουμε ότι μπορεί να προκαλέσει περισσότερα προβλήματα από αυτά που προσπαθεί να λύσει, για τον απλούστατο λόγο ότι η ερμηνεία του αυτόφωρου αδικήματος δεν μπορεί να δίδεται από κατά περίσταση υπαλλήλους ιδιωτικής εταιρείας και η πιθανότητα εκδήλωσης υπερβάλλοντος ζήλου είναι δεδομένο ότι μπορεί να πυροδοτήσει γεγονότα βίας και κατάχρησης εξουσίας. Πόσω μάλλον που ψηφίζετε νόμο που επιτρέπει την οπλοφορία στους υπαλλήλους των ιδιωτικών εταιρειών. Εξάλλου, με τις προβλέψεις για ηλεκτρονικό έλεγχο δίνεται η δυνατότητα ελέγχου συμπεριφοράς των φιλάθλων. 
      Εάν δεν γίνουν αποδεκτές οι δύο επισημάνσεις, το καταψηφίζουμε. 
      Άρθρο 5. Η επαύξηση των πειθαρχικών κυρώσεων που αφορούν στην αποχή του παραβάτη από αθλητικές εκδηλώσεις μας βρίσκουν σύμφωνους. Προτείνουμε, όμως, να οριστεί συγκεκριμένος χρόνος, εντός του οποίου θα θεωρείται υπότροπος ο παραβάτης, για να μην τον ακολουθεί εσαεί ως ποινή, η οποιαδήποτε πειθαρχική κύρωση.
      Εμείς προτείνουμε τον πενταπλάσιο χρόνο της κάθε φορά επιβαλλόμενης κύρωσης. 
      Επίσης, επειδή η διάταξη που προβλέπει υποχρεωτική παρουσία και παραμονή στο αστυνομικό τμήμα κινείται στα όρια της αντισυνταγματικότητας, από πολλούς έχει χαρακτηριστεί ήδη αντισυνταγματική διότι παραβιάζει τα θεμελιώδη δικαιώματα που απορρέουν από το άρθρο 5 του Συντάγματος και της Ευρωπαϊκής Σύμβασης Δικαιωμάτων του Ανθρώπου, πρέπει να προβλεφθεί τι γίνεται σε περίπτωση αδυναμίας παρουσίας και παραμονής στο αστυνομικό τμήμα, αδυναμίας που προκύπτει λόγω άσκησης θεμελιωδών δικαιωμάτων του ανθρώπου, όπως είναι η εργασία, οι σπουδές, το ταξίδι. Πρέπει να προβλεφθεί το μη κολάσιμο της αδυναμίας παρουσίας στο αστυνομικό τμήμα. Εάν δεν γίνουν δεκτές οι επισημάνσεις μας και δεν συμπεριληφθούν, καταψηφίζουμε.
      Στο άρθρο 6 θεωρούμε ότι βρίσκεται στη σωστή κατεύθυνση. Πιστεύω ότι μπορεί να διαδραματίσει έναν ρόλο χωρίς να βρίσκεται σε ασυμβατότητα με τη διεθνή πρακτική και με τη νομοθεσία. Το ψηφίζουμε.
    Το άρθρο 7 είναι ένα τεχνικό συμπλήρωμα των προηγούμενων νόμων. Το πρόβλημα είναι ότι δεν εφαρμόζονται οι προηγούμενοι νόμοι. Το ψηφίζουμε σαν τέτοιο, ως τεχνικό συμπλήρωμα. 
    Στο άρθρο 8 θεωρούμε ότι προσθέτει μόνο τεχνικές λεπτομέρειες το άρθρο 41 ε του ν. 2725 και το ψηφίζουμε. 
    Άρθρο 9: Δεν έχουμε αντίρρηση της διυπουργικής επιτροπής σε διαρκή. Το όφελος βέβαια θα φανεί εκ του αποτελέσματος. Σε ό,τι αφορά στην παράγραφο 2 για τη νομοπαρασκευαστική, αντανακλά την νοοτροπία σας. Στον παλιό νόμο που ψηφίστηκε μόλις πριν ενάμιση χρόνο από τον προκάτοχό σας προβλεπόταν ακριβής περιγραφή ιδιοτήτων και ρόλων των μελών της επιτροπής, άρα υπήρχε κατ’ ελάχιστον αντιπροσωπευτικότητα και αντικειμενικά κριτήρια. Εδώ η σύσταση είναι θολή. Δεν υπάρχουν τα παραπάνω χαρακτηριστικά και γι’ αυτό είναι ύποπτη και για το βόλεμα ημετέρων. Ούτε ποιοι, ούτε πόσοι προβλέπετε ότι θα συμμετάσχουν στη νομοπαρασκευαστική επιτροπή. Το μόνο που προβλέπετε καθαρά είναι ότι θα υπάρχει αποζημίωση. Καταψηφίζουμε το άρθρο 9.
    Με το άρθρο 10 ο Υπουργός νομοθετεί, ο Υπουργός ελέγχει, ο Υπουργός δικάζει. Και έτσι είναι. Ας μην κοροϊδευόμαστε. Ακόμα και με την αντικατάσταση του Υπουργού από τον Γενικό Γραμματέα Αθλητισμού. Αυτό αντανακλά και την αντίληψή σας περί δημοκρατίας και περί διάκρισης εξουσιών. Τριμελής επιτροπή θα εισηγείται στον Γενικό Γραμματέα- Υπουργό για κάθε ιπποδρομιακό θέμα την οποία όμως κατά πλειοψηφία ελέγχει ο Υπουργός. Ελέγχων και ελεγχόμενος λοιπόν και μάλιστα αδαής σε θέματα ιπποδρόμου. Ελέγχων και ελεγχόμενος, αφού η επιτροπή αποτελείται από τον Γενικό Γραμματέα Αθλητισμού έναν εκπρόσωπο του Ο.Δ.Ι.Ε., την διοίκηση του οποίου ορίζει ο κ. Υπουργός και έναν εκπρόσωπο της «Φίλιππος Ένωσις». Φαρσοκωμωδία δηλαδή. 
    Και επειδή η «Φίλιππος Ένωσις» δεν πρόκειται να συμμετάσχει σε φαρσοκωμωδία, προβλέπετε ότι αν τα δύο μέρη δεν ορίσουν εκπροσώπους, θα προβαίνει ο ίδιος σε διορισμούς εκπροσώπων υπαλλήλων της Γενικής Γραμματείας για λογαριασμό τους. Και επειδή το προβλέπατε ότι η «Φίλιππος Ένωσις» δεν θα συμμετάσχει, διορίζετε και είκοσι μέλη στην «Φίλιππο Ένωσι» της απολύτου επιλογής σας προκειμένου να την ελέγξετε και αυτή. 
    Και το μέγεθος της αλαζονείας σας συνεχίζεται στην παράγραφο 5 κατά την οποία ο Γενικός Γραμματέας-Υπουργός δύναται να τροποποιεί άρθρο του κώδικα των ιπποδρομιών ή δύναται να αυξάνει και να μειώνει τις ποινές που έχουνε επιβληθεί από τα όργανα ελέγχου. Και ιπποδρομιάρχης και ελλανοδίκης. Είναι σαν να λέμε, δηλαδή, ο Ο.Π.Α.Π. επειδή διοργανώνει το «ΣΤΟΙΧΗΜΑ» και επειδή τον εποπτεύετε και διορίζετε την διοίκησή του, έχετε το δικαίωμα να φτιάχνετε και τους κανόνες ποδοσφαίρου, να διορίζετε τους διαιτητές να ελέγχετε ποδοσφαιριστές, παράγοντες και να επιβάλλετε κατά το «δοκούν» ποινές. Γιατί όμως το κάνετε αυτό; Σίγουρα, όχι γιατί πονάτε το χρήμα και τον ιδρώτα του ελληνικού λαού, όπως διαβεβαίωνε προχθές στη Βουλή ο κ. Υπουργός. 
    Η Κυβέρνησή σας έχει σαφώς αποδείξει με τη φοροεπιδρομή και τα εκατοντάδες χιλιάδες φοροθύματα που αυτή δημιουργεί ότι δεν σέβεται τον ιδρώτα του ελληνικού λαού. Έχει αποδείξει με το ξεπούλημα των ολυμπιακών ακινήτων το ξεπούλημα των λιμανιών, του Ο.Τ.Ε., της Ολυμπιακής Αεροπορίας ότι δεν λογαριάζει την δημόσια περιουσία, την περιουσία του ελληνικού λαού. Συνάδελφοι από το ΠΑ.ΣΟ.Κ. προσπάθησαν να επισημάνουν τους κινδύνους για να σας προστατέψουν θεωρώντας ότι εξ αγνοίας σας κινδυνεύετε να εκτεθείτε. Λοιπόν, ό,τι κάνετε, ό,τι νομοθετείτε δεν το κάνετε εν αγνοία σας. 
    Εδώ υπάρχει ένας συγκεκριμένος στρατηγικός σχεδιασμός. Η απαξίωση και το ξεπούλημα του Ιπποδρόμου. Θέλετε να φτιάξετε ένα όργανο απόλυτα ελεγχόμενο και υπάκουο στις διαθέσεις σας και κατ’ επέκτασιν της Κυβέρνησης, ώστε να εξυπηρετήσετε με τον καλύτερο τρόπο τον επερχόμενο επενδυτή. Η παράγραφος 3 συγκεκριμενοποιεί και αποκαλύπτει τις προθέσεις σας. Ο νέος Ιππόδρομος Αθηνών στο Μαρκόπουλο….
     ΠΡΟΕΔΡΕΥΟΥΣΑ (Έλσα Παπαδημητρίου): Κυρία Σακοράφα, παρακαλώ τελειώνετε. 
     ΣΟΦΙΑ ΣΑΚΟΡΑΦΑ: Δώστε μου, σας παρακαλώ, την δυνατότητα σ’ αυτά τα άρθρα που είναι πολύ σημαντικά. 
     ΠΡΟΕΔΡΕΥΟΥΣΑ (Έλσα Παπαδημητρίου): Όλως χαριστικώς. 
     ΣΟΦΙΑ ΣΑΚΟΡΑΦΑ: Ο νέος Ιππόδρομος στο Μαρκόπουλο γίνεται ολυμπιακό ακίνητο, για να ακολουθήσει τη μοίρα που επεφύλαξε η Κυβέρνηση σε όλα τα υπόλοιπα ολυμπιακά ακίνητα. Το ελκυστικό και εύκολο ξεπούλημα. Ελκυστικό, γιατί θα ενωθεί με τον Ιππικό Όμιλο, εύκολο για τον ιδιώτη επενδυτή, αφού με τον μόνο που θα έχει πλέον να κάνει είναι με τον Υπουργό, ο οποίος θα προσαρμόσει τα πάντα, αφού τα ελέγχει, στα μέτρα του ιδιώτη. Φυσικά το καταψηφίζουμε. 
     Στο άρθρο 11, οι αλλαγές χρήσης των ολυμπιακών εγκαταστάσεων θα έπρεπε να έχουν στόχο την ικανοποίηση κοινωνικών αναγκών. Μέχρι τώρα είχαμε την ικανοποίηση μόνο επιχειρηματικών αναγκών. Παρ’ όλο λοιπόν που η διάταξη δεν εντάσσεται σε ένα γενικότερο σχέδιο κοινωνικής αξιοποίησης των ολυμπιακών ακινήτων, όπως θα έπρεπε και όπως το ΠΑ.ΣΟ.Κ. είχε προβλέψει, θα ήταν αντίθετο στις αρχές μας να μην ψηφίσουμε μία πανεπιστημιακή χρήση σε μία εγκατάσταση, από τη στιγμή μάλιστα που για το έργο απαιτείται έγκριση περιβαλλοντικών όρων και το ψηφίζουμε. 
     Άρθρο 12. Έχουμε καταθέσει δύο τροπολογίες. Η πρώτη αφορά στους συμβασιούχους με σύμβαση ιδιωτικού δικαίου, οι οποίοι έχουν προσληφθεί για την κάλυψη των αναγκών που προέκυψαν από την ανάληψη μεγάλων αθλητικών οργανώσεων και οι οποίοι μέχρι και σήμερα δεν έχουν ανανεώσει τις συμβάσεις τους, με αποτέλεσμα να πληρώνονται με έμμεσο τρόπο να μην πω παράνομο. Αποτέλεσμα αυτού, η Γενική Γραμματεία Αθλητισμού να επιβαρυνθεί τελικά με πρόστιμα και προσαυξήσεις ασφαλιστικών εισφορών για δύο περίπου χρόνια από την 1 Ιανουαρίου 2007 αφού θα υποχρεωθεί να τις καταβάλλει εκπρόθεσμα. 
     Δεδομένου ότι η χώρα μας έχει αυξημένες υποχρεώσεις στις διεθνείς αθλητικές διοργανώσεις που έχει αναλάβει, με αποκορύφωμα τους μεσογειακούς αγώνες του 2013, προτείνουμε όλοι αυτοί οι συμβασιούχοι και αυτοί που αναφέρονται στην παράγραφο 1 του παρόντος άρθρο και έχουν σύμβαση με την Ε.Υ.Δ.Ε. και αυτοί που αναφέρονται στο άρθρο 18 και έχουν την ίδια σύμβαση εργασίας με την Γενική Γραμματεία Αθλητισμού, να ανανεώσουν τις συμβάσεις τους ως το 2013. 
      Πιστεύουμε ότι η τροπολογία πρέπει να γίνει αποδεκτή, θεωρώντας ότι υπάρχει και αντικείμενο προσφοράς -ανειλημμένες υποχρεώσεις αθλητικών εκδηλώσεων- αλλά και εμπειρία, ώστε να ανταπεξέλθει με τον καλύτερο δυνατό τρόπο.
      Επιπλέον, δημιουργείται το αναγκαίο περιβάλλον ασφάλειας των εργαζομένων.
      Σε κάθε άλλη περίπτωση καταψηφίζουμε το άρθρο.
      Η δεύτερη αφορά σε μονίμους υπαλλήλους της Γενικής Γραμματείας…
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Σακοράφα, οι τροπολογίες θα συζητηθούν αύριο.
      ΣΟΦΙΑ ΣΑΚΟΡΑΦΑ: Τελειώνω, κυρία Πρόεδρε.
      Η δεύτερη αφορά σε μονίμους υπαλλήλους της Γενικής Γραμματείας Αθλητισμού, οι οποίοι αντιμετωπίζονται κατά περίπτωση και κατά το δοκούν, όσον αφορά τα εργασιακά τους δικαιώματα.
      Υπάρχουν τα ακραία παραδείγματα, όπου σε κάποιους αναγνωρίζεται ως προϋπηρεσία στο Δημόσιο το χρονικό διάστημα που απασχολούνταν στον ιδιωτικό τομέα. Σε άλλους δεν αναγνωρίζεται ως προϋπηρεσία στο Δημόσιο το χρονικό διάστημα που απασχολούνταν, με ίδιο αντικείμενο, στη Γενική Γραμματεία Αθλητισμού.
      Ενδιάμεσα από τις δύο αυτές ακραίες περιπτώσεις υπάρχουν και άλλες περιπτώσεις. Το αποτέλεσμα είναι να υπάρχει ένα αλαλούμ, τόσο όσον αφορά στις αποδοχές τους, όσο και στην εργασιακή τους εξέλιξη και στη συνταξιοδοτική τους κλίμακα. 
      Δεδομένης αυτής της αδικίας, της παράνομης, πιστεύουμε ότι αυτό θα πρέπει κάποια στιγμή να τελειώσει. 
      Όσον αφορά την παράγραφο 2, τη μεταφορά της Ειδικής Υπηρεσίας της Γενικής Γραμματείας Ολυμπιακής Αξιοποίησης…
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Σακοράφα, η αυριανή ημέρα είναι για τα υπόλοιπα άρθρα και τις τροπολογίες.
      ΣΟΦΙΑ ΣΑΚΟΡΑΦΑ: Θα μπορέσω αύριο να αναφερθώ, κυρία Πρόεδρε, σε όσα δεν πρόλαβα σήμερα;
      ΠΡΟΕΔΡΕΥΟΥΣΑ (Έλσα Παπαδημητρίου): Αύριο. Βέβαια. Και στη δευτερολογία σας.
      ΣΟΦΙΑ ΣΑΚΟΡΑΦΑ: Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Έλσα Παπαδημητρίου): Από το Κομμουνιστικό Κόμμα Ελλάδος ο κ. Σκυλλάκος έχει το λόγο.
      Κύριοι συνάδελφοι, άφησα την κ. Σακοράφα να μιλήσει παραπάνω, επειδή είμαι πολύ ευτυχής σήμερα, διότι είχα τα ωραιότατα νέα ότι για πρώτη φορά σε ένα Κοινοβούλιο οι γυναίκες έσπασαν το φράγμα του 48% και έφτασαν το 52%. Αφορά στο Κοινοβούλιο της Ρουάντα, στις εκλογές της Κυριακής. Επομένως, αισθάνθηκα ότι έχω το δικαίωμα να δώσω στις γυναίκες έστω και λίγο χρόνο παραπάνω.
      (Χειροκροτήματα από όλες τις πτέρυγες της Βουλής)
      ΣΟΦΙΑ ΣΑΚΟΡΑΦΑ: Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Σκυλλάκο, έχετε το λόγο.
      ΑΝΤΩΝΗΣ ΣΚΥΛΛΑΚΟΣ: Κυρία Πρόεδρε, θα παρακαλέσω να έχω ευχέρεια χρόνου, διότι αύριο έχουμε κι εμείς τις κομματικές μας δραστηριότητες, οπότε θα λείπω και θέλω να μιλήσω και για τα επόμενα…
      ΠΡΟΕΔΡΕΥΟΥΣΑ (Έλσα Παπαδημητρίου): Ωραία, μπορείτε να έχετε έντεκα, δώδεκα λεπτά, που είχε και ο κ. Σταμάτης.
      ΑΝΤΩΝΗΣ ΣΚΥΛΛΑΚΟΣ: Δεν θα μιλήσω αύριο, γιατί θα απουσιάζω. Συνεπώς, θα μιλήσω για όλα τα άρθρα.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Σας χρειαζόμαστε.
      ΑΝΤΩΝΗΣ ΣΚΥΛΛΑΚΟΣ: Θα το δούμε.
      Το νομοσχέδιο αυτό προσπαθεί να αντιμετωπίσει τρία ζητήματα. Τη βία στα γήπεδα, το ντόπινγκ από άποψη ελέγχων και γενικότερα τα άσχημα φαινόμενα στον αθλητισμό -το βασικότερο είναι το ντόπινγκ- με τον περιορισμό των προνομίων ή των ευεργετημάτων σε αυτούς που παίρνουν πρώτες νίκες ή διακρίνονται στον αθλητισμό.
      Λίγο - πολύ όλοι ξέρουμε την αιτία. Άλλος τη λέει φωναχτά, όπως κάνουμε εμείς, άλλος σε χαμηλότερους τόνους, άλλο κόμμα ψιθυρίζει ότι φταίει η εμπορευματοποίηση, το κυνήγι του κέρδους από αυτούς που έχουν σχέση με τον αθλητισμό, εταιρείες, μέσα ενημέρωσης, χορηγοί, σπόνσορες κ.λπ..
      Άρα, η ριζική λύση του προβλήματος είναι να καταργήσουμε αυτό το σύστημα. Αν πάμε σε άλλη λογική, θα κάνουμε προτάσεις και αντιπροτάσεις για το ποιος μπορεί να διαχειριστεί καλύτερα την υπάρχουσα κατάσταση.
      Γι’ αυτό κι έχουμε επανειλημμένα νομοσχέδια -και επί ΠΑ.ΣΟ.Κ. και επί Νέας Δημοκρατίας- που δεν αντιμετωπίζουν την κατάσταση.
      Έρχομαι στα άρθρα. 
      Τα άρθρα 1, 2 και 3 έχουν σχέση με τις λέσχες. Ξέρουμε πολύ καλά ότι στα ποδοσφαιρικά κυρίως σωματεία, αλλά και στα επαγγελματικά σωματεία του μπάσκετ, οι μεγαλομέτοχοι, οι ιδιοκτήτες, θέλουν ιδιωτικούς στρατούς για να εξυπηρετήσουν μία σειρά από συμφέροντα. 
    Δεν θεωρούμε ότι με το να γίνουν αντί των σημερινών συνδέσμων λέσχες, θα λυθεί το ζήτημα. Πιθανόν να χειροτερεύσει, διότι θα είναι δεμένες ακόμη περισσότερο οι λέσχες με την εργοδοσία, στη συγκεκριμένη περίπτωση. Εάν αποφασίσουν αυτοί οι κύριοι να μη θέλουν τη βία στα γήπεδα, η βία θα μεταφερθεί στις γειτονιές, όπως έγινε και στην Αγγλία. Για τους λόγους αυτούς, εμείς είμαστε αντίθετοι και θα καταψηφίσουμε τα άρθρα 1, 2 και 3. 
    Ταυτόχρονα, δεν αντιμετωπίζεται το ζήτημα με το να «ανεξαρτητοποιηθούν» οι σύνδεσμοι, να μη χειραγωγούνται μέσω εισιτηρίων ή με άλλους τρόπους από τα σωματεία. Υπάρχουν υπόγειοι τρόποι οι «ανεξάρτητοι» σύνδεσμοι των φιλάθλων να χειραγωγούνται πάλι απ’ αυτόν που κατέχει τις μετοχές της Π.Α.Ε. ή της Κ.Α.Ε.. 
    Δεύτερο θέμα, δημοκρατικά δικαιώματα. Παίρνονται μέτρα τα οποία προσβάλλουν τα δημοκρατικά δικαιώματα και ανοίγουν δρόμους για περισσότερη καταστολή. Ποια είναι τα μέτρα αυτά; Στο άρθρο 4 δίνεται η δυνατότητα σωματικής έρευνας από τους «σεκιουριτάδες», από ιδιώτες, με τη συναίνεση των φιλάθλων. Είναι δυνατόν να πάει κάποιος στη σειρά να μπει στο γήπεδο, να του πει ο «σεκιουριτάς», «θα σε ψάξω, θα σου κάνω σωματική έρευνα» και να απαντήσει εκείνος «δεν συναινώ» και να χάσει τον αγώνα; Άρα, εκ των πραγμάτων παίρνει  υποχρεωτικό χαρακτήρα, ανεξάρτητα εάν λέμε ότι θα γίνεται με τη συναίνεση των φιλάθλων. 
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Θα τον ψάξει ο αστυνομικός. 
    ΑΝΤΩΝΗΣ ΣΚΥΛΛΑΚΟΣ: Θα μείνει στο τέλος. Θα έχει τελειώσει το πρώτο ημίχρονο. Εν πάση περιπτώσει, θα σας εξηγήσω στη συνέχεια. 
    Το ίδιο γίνεται και με τη δυνατότητα στους «σεκιουριτάδες» να κάνουν συλλήψεις. Το δικαίωμα να κάνει σύλληψη το έχει ο κάθε Έλληνας πολίτης, όταν είναι αυτόφωρο το αδίκημα. Δηλαδή, όταν βλέπουμε κάποιον στο δρόμο να πάει να σκοτώσει τον άλλον, πάμε και τον αρπάζουμε ως απλοί πολίτες. Χρειαζόταν να μπει αυτή η διάταξη υπέρ των «σεκιουριτάδων»; Αφού ισχύει για όλους τους πολίτες, γιατί μπαίνει; Μπαίνει για να τονισθεί το καθήκον των «σεκιουριτάδων» να βοηθούν τους αστυνομικούς στις συλλήψεις. Αυτή είναι η ουσία του ζητήματος.
    Έχουμε αύξηση της καταστολής. Εμείς δεν συμφωνούμε να υπάρχουν «σεκιουριτάδες» στο γήπεδο. Να υπάρχουν μόνο αστυνομικές δυνάμεις. Οι αστυνομικές δυνάμεις διαμαρτύρονται δικαιολογημένα, διότι δεν πληρώνονται, διότι δεν έχουν Σαββατοκύριακο ελεύθερο. Εμείς λέμε να εφαρμοστεί η εργατική νομοθεσία για την Ελληνική Αστυνομία, για όλα τα Σώματα Ασφαλείας και να πληρώνονται και υπερωρίες και Σαββατοκύριακα κ.λπ. Δεν χρειάζονται ιδιώτες στην καταστολή. Πού πάμε; Δώσατε πιστόλια με το προηγούμενο νομοσχέδιο στους «σεκιουριτάδες». Πού θα πάει αυτή η υπόθεση; Θα φτάσουμε μέχρι και οι φυλακές να είναι ιδιωτικές, όπως είναι στις Ηνωμένες Πολιτείες; Εκεί πάμε. 
    Άλλες παρατηρήσεις που  έχουν σχέση με τα δημοκρατικά δικαιώματα. Δημιουργείτε ένα μητρώο -υπάρχει το Ποινικό Μητρώο, δεν χρειαζόμαστε άλλο μητρώο- το οποίο βεβαίως δεν μπορεί να το κοιτάξει κανείς. Πρέπει να έχει έννομο συμφέρον ο ίδιος ο ενδιαφερόμενος για να μπορεί να ζητήσει αντίγραφο του Ποινικού του Μητρώου. Τώρα θα είναι σε δημόσια χρήση αυτό το μητρώο και δεν θα είναι μόνο οι ποινικές καταδίκες, αλλά και οι πειθαρχικές. Αυτό ανοίγει το δρόμο να το κάνουμε και στα εργοστάσια, να το κάνουμε και σε άλλους κοινωνικούς χώρους και θα γίνει ένα μητρώο που θα έχει μέσα τις καταδίκες, όταν παραβιάζεται ο κανονισμός του εργοστασίου κ.λπ..
    Δεν συμφωνούμε να ανοίξουμε τέτοιους δρόμους. Εμείς ήμασταν ενάντια στις κάμερες όχι γιατί δεν μπορούν να παίξουν κάποιο ρόλο στο γήπεδο, αλλά γιατί ξεκινώντας από τα γήπεδα, επεκτάθηκαν στην Πανεπιστημίου και στο κέντρο της Αθήνας και θα επεκταθούν παντού. Επεκτείνονται σε ιδιωτικές μονάδες, σε νοσοκομεία κ.λπ. Πού θα σταματήσει αυτή η υπόθεση; Εδώ γίνεται καινούργια επέκταση των ηλεκτρονικών συστημάτων και για τους διεθνείς αγώνες. Γι’ αυτούς τους λόγους, λοιπόν, είμαστε αντίθετοι και με το άρθρο 7 και με το άρθρο 8.
    Δεν γνωρίζουμε καλά τι γίνεται στον Ιππόδρομο. Βλέπουμε μία προσπάθεια κρατικής παρέμβασης, η οποία δικαιολογείται με την έννοια ότι εκεί γίνεται «το έλα να δεις», ότι μπαίνει μέσα ο Ιππόδρομος, πληρώνει το κράτος 35.000.000 ευρώ, περισσότεροι είναι αυτοί που κερδίζουν απ’ αυτούς που χάνουν στο στοίχημα που παίζουν. Εν πάση περιπτώσει, δεν θα έπρεπε να είναι στο αθλητικό νομοσχέδιο. Δεν ξέρω εάν ο ιππόδρομος είναι αθλητισμός ή είναι τζόγος. Καλύτερα να πήγαινε στο Υπουργείο Οικονομικών και στο Υπουργείο Εμπορίου. Τι δουλειά έχουμε να ασχολούμαστε με τον ιππόδρομο; 
    Έχουμε επιφυλάξεις και για τη διάταξη που προσομοιάζει το Μαρκόπουλο με τα άλλα ολυμπιακά συγκροτήματα. Ακούγονται φωνές και από τις άλλες παρατάξεις. 
      Για τους λόγους αυτούς, εμείς είμαστε επιφυλακτικοί όσον αφορά το άρθρο 10 και ψηφίζουμε «παρών». Δεν γνωρίζουμε και καλά την ουσία του ζητήματος, για να είμαστε ειλικρινείς. 
      Όσον αφορά τα άρθρα 11 και 16 που αφορούν δύο δήμους, το Δήμο Νίκαιας, το ολυμπιακό ακίνητο, να αξιοποιηθεί από το Πανεπιστήμιο Πειραιά, είναι σύμφωνος και ο δήμος και συμφωνούμε και εμείς και βεβαίως, να δοθεί η παράταση, για να ολοκληρωθεί η έγκριση πολεμικής αδείας για τρία αθλητικά έργα στον Κορυδαλλό. Όχι, όμως, μόνο να περιμένουμε να δοθεί η άδεια, έπρεπε να έχουν γίνει τα έργα αυτά στον Κορυδαλλό και δεν έγιναν. Δεν αρκεί μόνο η άδεια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε και θα σας απαλλάξω αύριο από την τοποθέτησή μου. 
      Υπάρχει το άρθρο 12, που αφορά παράταση της ειδικής υπηρεσίας δημοσίων έργων. Καλά, θα παραταθεί, αλλά τι θα γίνει με τους εργαζόμενους; Παράταση, παράταση, παράταση συμβασιούχων, θα έπρεπε να γίνουν, τουλάχιστον, αορίστου χρόνου, αν δεν γίνεται  να γίνουν μόνιμοι. 
      Έρχομαι στο άρθρο 14 για τα γυμναστήρια. Δεν συμφωνούμε με το να παραταθεί το ωράριο τις Κυριακές, ούτε το Σάββατο, γιατί ανοίγει ο δρόμος για μια σειρά υπηρεσίες, για μια σειρά καταστήματα, να καταργηθεί η κυριακάτικη αργία, πολύ περισσότερο που λίγες εταιρείες θα μπορέσουν να λειτουργήσουν και να κρατήσουν προσωπικό το Σαββατοκύριακο, για να πηγαίνει να αθλείται κάποιος κόσμος που δεν μπορεί την υπόλοιπη βδομάδα. Θα είναι σε βάρος και των μικρών γυμναστηρίων, που δεν θα μπορούν να τα διατηρήσουν ανοικτά το Σαββατοκύριακο. 
      Για το ντόπινγκ συμφωνούμε στο άρθρο 17.
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Με το άρθρο 13;
    ΑΝΤΩΝΗΣ ΣΚΥΛΛΑΚΟΣ: Είμαστε σύμφωνοι με το άρθρο 13. 
    Με το άρθρο 15 είμαστε σύμφωνοι, δεν έχω χρόνο να τα αναλύσω. 
    Με το άρθρο 17 για το Ε.Σ.Κ.Α.Ν. συμφωνούμε. Εμείς, δεν θέλουμε να επεκτείνονται οι ανεξάρτητες αρχές. Είτε είναι ανεξάρτητες αρχές, είτε είναι νομικά πρόσωπα δημοσίου δικαίου που ελέγχονται από το κράτος …
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Δεν ελέγχονται. Εμάς μας λέει παραδείγματος χάρη …
    ΑΝΤΩΝΗΣ ΣΚΥΛΛΑΚΟΣ: Που διορίζεται η διοίκηση από το κράτος.
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Δεν διορίζεται από εμάς. 
    ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει.
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Μας δίνουν ονόματα και εμείς επιλέγουμε από τους πέντε τον έναν. 
    ΠΡΟΕΔΡΕΥΟΥΣΑ (΄Ελσα Παπαδημητρίου): Κύριε Υπουργέ, …
    ΑΝΤΩΝΗΣ ΣΚΥΛΛΑΚΟΣ: Ε, πάλι μπορείτε να επιλέξετε τους δικούς σας. Είτε είναι ανεξάρτητη αρχή, είτε είναι νομικό πρόσωπο, είτε έτσι, είτε αλλιώς, εφαρμόζει την κυβερνητική πολιτική, αυτό έχει δείξει η πείρα. Παρ’ όλα αυτά, δεν πρέπει να έχουμε το Ο.Α.Κ.Α., αλλά να είμαστε στο Ε.Σ.Κ.Α.Ν..
    Έρχομαι πολύ γρήγορα στα υπόλοιπα. Όσον αφορά το ντόπινγκ και το ζήτημα των ευεργετημάτων γι’ αυτούς που παίρνουν διακρίσεις στον αθλητισμό, έχουμε αύξηση των κυρώσεων, δηλαδή πιο αυστηρές τιμωρίες για το ντόπινγκ σε μία σειρά κατηγορίες προσώπων και ομοσπονδιών. Όσον αφορά τα  ευεργετήματα, έχουμε μείωση των ευεργετημάτων, ώστε να μην ωθούνται τα παιδιά από το σχολείο στο να πάρουν την πρωτιά, να περάσουν στο δημόσιο, να περάσουν χωρίς εξετάσεις στο πανεπιστήμιο και αυτό τους σπρώχνει προς το ντόπινγκ. Είναι υπαρκτά τα φαινόμενα. Αλλά επειδή είναι αποσπασματικά αυτά τα μέτρα και δεν εντάσσονται σε μία γενικότερη αντιμετώπιση, δεν θα λυθεί το ζήτημα. Όσο υπάρχει επαγγελματισμός και κάνουν συμβόλαια οι πρωταθλητές, με εταιρείες για να διαφημίζονται, θα πάρουν και τα χαπάκια για να γίνουν πρωταθλητές και να τηρηθεί το συμβόλαιο, για να έχουν κέρδη από την υπόθεση. Σ’ όλα αυτά τα άρθρα ψηφίζουμε «παρών». 
    Για τον Ε.Ο.Φ., στις προσθέσεις που κάνατε στο κείμενο που μας δώσατε, υπάρχει το εξής: Δεν είμαστε αντίθετοι μ’ αυτά που λέτε για τον Ε.Ο.Φ. και τους ελέγχους. Αλλά με τη συνάντηση που έκαναν με τον πρόεδρο των φαρμακοποιών, λένε ότι καλύπτεται από την ισχύουσα νομοθεσία. Εν πάση περιπτώσει, δεν το γνωρίζω αν καλύπτεται,  θα μας το πείτε. Εμείς το ψηφίζουμε, δεν υπάρχει ζήτημα. 
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Καλύπτεται, αλλά εμείς θέλουμε και η εισαγωγή να γίνεται, μέσω Ε.Σ.Κ.Α.Ν.. 
    ΑΝΤΩΝΗΣ ΣΚΥΛΛΑΚΟΣ: Προσθέτετε την εισαγωγή; 
    ΠΡΟΕΔΡΕΥΟΥΣΑ (΄Ελσα Παπαδημητρίου): Κύριε Υπουργέ, κύριε Σκυλλάκο, σας παρακαλώ. 
    ΑΝΤΩΝΗΣ ΣΚΥΛΛΑΚΟΣ: Ολοκληρώνω, κυρία Πρόεδρε.
    ΠΡΟΕΔΡΕΥΟΥΣΑ (΄Ελσα Παπαδημητρίου): Εισάγετε νέα δαιμόνια.
    ΑΝΤΩΝΗΣ ΣΚΥΛΛΑΚΟΣ: Για τα Α.ΜΕ.Α. θα θέλαμε να μην υπάρχει τόσο αυστηρή μείωση των ευεργετημάτων. Το είχαμε προτείνει και εμείς, το κάνουμε δεκτό.
    Είμαστε αντίθετοι με την παράγραφο 13 που αφήνει ογδόντα εργαζόμενους του Ο.Π.Α.Π., πάλι με σύμβαση εργασίας μιας μέρας. Ακούστε, σύμβαση εργασίας μιας μέρας! Την επόμενη μέρα καινούργια σύμβαση. Αυτό και αν είναι ομηρία. Χρόνια δουλεύουν έτσι. 
      Εμείς θέλουμε, όχι απλώς να παραταθεί μέχρι το 2008, που λέει η Κυβέρνηση, η εργασία τους, ούτε μέχρι το 2013, που προτείνουν τα άλλα κόμματα. Θέλουμε με διαπιστωτική πράξη  να γίνουν αορίστου χρόνου. 
      Τέλος, είμαστε αντίθετοι με την παράταση της διάταξης, που δίνει το δικαίωμα στις Π.Α.Ε., όσον αφορά τα περιουσιακά τους στοιχεία, να αποτιμάται η αξία των αθλητών σε χρήμα. Είναι ντροπή, η αξία των αθλητών να αποτιμάται και να θεωρείται μετοχικό κεφάλαιο. Είναι ντροπή, να κάνουμε και παρατάσεις. Όλα αυτά τα κόλπα, ήταν για να γίνει με τεχνητό τρόπο εξυγίανση των Π.Α.Ε. και των Κ.Α.Ε. που ήταν χρεωμένες και για να ισοσκελιστούν οι ισολογισμοί. Δεν συμφωνούμε με το αντίστοιχο άρθρο, όπως και με τη χρηματοδότηση τμημάτων αμειβομένων στο μπάσκετ και στο βόλεϊ. 
      Τελειώνω με την εξής παρατήρηση, που γι’ αυτό ο κ. Υφυπουργός είπε ότι μας χρειάζεται αύριο. Δεν ξέρω εάν έχετε καταθέσει κάποια τροπολογία, που να αφορά την απλή αναλογική.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ναι…
      ΑΝΤΩΝΗΣ ΣΚΥΛΛΑΚΟΣ: Θα θέλαμε να τη δούμε. 
      Εμείς είμαστε υπέρ της απλής αναλογικής και στο σωματείο και στην ομοσπονδία και μόνο όταν δεν κατεβαίνει συνδυασμός, γίνεται δηλαδή με το πλειοψηφικό σύστημα εξ ανάγκης, τότε να είναι περιορισμός ο αριθμός των σταυρών που μπορείς να ψηφίσεις, ώστε να εκφράζονται και άλλες δυνάμεις στο διοικητικό συμβούλιο. 
      Δεν συμφωνούμε με τον περιορισμό των θητειών στα διοικητικά συμβούλια, να είναι δύο ή τρεις θητείες, γιατί εάν το επεκτείνουμε και στα συνδικάτα και αλλού, είναι ζημιά. Αν αλλάξουμε κάποια πρόσωπα μετά από τέσσερα ή οκτώ χρόνια και μπουν κάποια άλλα στη θέση τους, δεν αλλάζει η κατεύθυνση ενός σωματείου. Χρειάζεται γενικότερη αντιμετώπιση του ζητήματος. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Σκυλλάκο. 
      Το λόγο έχει ο κ. Κουράκης. 
      ΑΝΑΣΤΑΣΙΟΣ ΚΟΥΡΑΚΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, νομίζουμε ότι ένα μοντέλο το οποίο είχε αρχίσει επί ΠΑ.ΣΟ.Κ., δηλαδή τη σχέση των κυβερνήσεων με τις αθλητικές ομοσπονδίες, με χορηγούς και επιχορηγήσεις, προσπαθεί να το συνεχίσει η Νέα Δημοκρατία με τον ίδιο τρόπο, αλλάζοντας απλώς τις διοικήσεις των ομοσπονδιών. Βέβαια, έχει να διαχειριστεί σήμερα την κοινωνική κατακραυγή και δυσαρέσκεια για το ντόπινγκ και για τον ευτελισμό των αθλητών μας, αλλά επιπλέον έχει να διαχειριστεί και τη βία. 
      Το νομοσχέδιο, όπως γνωρίζουμε όλοι, χαρακτηρίζεται από ημίμετρα και ταλαντεύσεις και υποχωρήσεις, υποχωρώντας στα συμφέροντα των χορηγών και των εταιρειών. Και ενώ στην επιτροπή ακρόασης των φορέων –νομίζω ότι το έχετε διαπιστώσει και εσείς- και ο κ. Δουβής και ο κ. Ιωαννίδης, είχαν εκφραστεί θετικά υπέρ της απλής αναλογικής, περιέργως, ο κ. Λιάπης νομίζω ότι διατηρεί ακόμα αντιστάσεις γύρω από το ζήτημα της καθιέρωσης της απλής και ανόθευτης αναλογικής. Νομίζουμε ότι είναι ένας ουσιαστικός εκδημοκρατισμός, τον οποίο οφείλουμε στους αθλητές μας και στα αθλητικά σωματεία. 
      Εμείς εξακολουθούμε να επιμένουμε ότι καμμία διοίκηση αναγνωρισμένης αθλητικής ομοσπονδίας δεν πρέπει να υπερβαίνει τις δύο συνεχόμενες θητείες. Νομίζουμε ότι αυτό θα αναζωογονήσει τα σωματεία και τις ομοσπονδίες. Βεβαίως, είμαστε της αντίληψης ότι όλα τα μέλη των διοικητικών συμβουλίων των αναγνωρισμένων αθλητικών ομοσπονδιών, με τη συμπλήρωση δύο συνεχόμενων θητειών, οφείλουν να ανανεώνονται κατά 30%. 
      Σχετικά με το ζήτημα των γυμναστηρίων, θα θέλαμε να πούμε ότι βεβαίως αναγνωρίζουμε ότι αυτό που προσπαθεί το νομοσχέδιο, επεκτείνοντας τη λειτουργία τους και το Σαββατοκύριακο, είναι να δώσει τη δυνατότητα σε περισσότερους εργαζόμενους, να μπορούν να αθληθούν στα γυμναστήρια. 
      Πρέπει όμως  να πούμε ότι πέρα από τους  εργαζόμενους που θέλουν να αθληθούν, υπάρχουν και οι εργαζόμενοι, οι οποίοι δουλεύουν στα ίδια τα γυμναστήρια. Με την έννοια αυτή, εμείς δεν θα είχαμε   αντίρρηση να ψηφίσουμε, κύριε Υπουργέ, τη συγκεκριμένη επέκταση του ωραρίου, όμως με δύο βασικές προϋποθέσεις, που νομίζω ότι είναι εύλογες και τις έχουμε αναπτύξει. Απλώς τις επαναλαμβάνω, διότι είμαστε στην τελική φάση. 
      Πρώτα πρώτα, οι εργαζόμενοι στα γυμναστήρια οφείλουν και αυτοί να έχουν το ρεπό τους, την εβδομάδα των πέντε ή έξι ημερών. Υπό την έννοια αυτή, εάν καθιερωθεί και το Σαββατοκύριακο, θα πρέπει να τους δοθεί ρεπό, δηλαδή να είναι κλειστό το γυμναστήριο μέσα στη βδομάδα. 
      Το δεύτερο είναι ότι στους εργαζόμενους αυτούς, θα πρέπει να εξασφαλιστούν τα εργασιακά δικαιώματα, δηλαδή να έχουν όλες τις προσαυξήσεις του Σαββατοκύριακου όπως και κάθε άλλος εργαζόμενος. 
      Νομίζω ότι είναι εύλογες αυτές οι παρατηρήσεις. Και επειδή η λογική του νόμου στο σημείο αυτό κινείται προς μια θετική κατεύθυνση, δηλαδή δίνει την ευκαιρία σε εργαζόμενους οι οποίοι γυρίζουν στο σπίτι τους το βράδυ στις επτά και οκτώ η ώρα κουρασμένοι, να μπορούν να εκμεταλλευτούν το Σαββατοκύριακο για να αθληθούν, νομίζουμε ότι εάν ληφθούν υπ' όψιν αυτές οι δύο παράμετροι, θα έχουμε ένα θετικό μέτρο, το οποίο θα πρέπει να αφορά τόσο τα δημόσια, όσο και τα ιδιωτικά γυμναστήρια. Δεν θα πρέπει να γίνει διάκριση, ούτε σ’ αυτόν τον τομέα. 
      Σχετικά τώρα με τα άτομα με αναπηρίες. Πρέπει να διδαχθούμε από το ότι η Ελλάδα κατέκτησε είκοσι τέσσερα μετάλλια, δηλαδή έχουμε είκοσι τέσσερις Ολυμπιονίκες στους Παραολυμπιακούς. Υπάρχει εδώ ένα παράπονο, κύριε Υπουργέ. Αν η πληροφόρηση που έχω είναι λαθεμένη, συγχωρέστε με. Περιμένουν ένα συγχαρητήριο τηλεγράφημα από σας. Αν το έχετε κάνει ήδη ζητώ συγγνώμη. Αν δεν έχει γίνει, το εκλαμβάνω μόνο ως παράλειψη και τίποτα περισσότερο προφανώς. 
      Θα έλεγα όμως ότι μια περισσότερο έμπρακτη αναγνώριση της προσφοράς τους, είναι μια τροπολογία την οποία έχουμε προτείνει, όσον αφορά τις παροχές στους διακρινόμενους αθλητές. 
      Εμείς θεωρούμε, δηλαδή, ότι πρέπει να αντικατασταθεί η παράγραφος 14 του άρθρου 36 και να λέμε ότι από τις διατάξεις του παρόντος άρθρου για τις οικονομικές επιβραβεύσεις των διακριθέντων αθλητών, των προνομίων διορισμού σε θέσεις του δημοσίου και την πριμοδότηση για είσοδο στα Α.Ε.Ι. και Τ.Ε.Ι., εξαιρούνται οι αθλητές με αναπηρίες (Α.ΜΕ.Α.) και στους αθλητές αυτούς, διατηρούνται σε ισχύ τα προβλεπόμενα από το ν.2725/99, δηλαδή η κατάκτηση πρώτης έως όγδοης θέσης σε Ολυμπιακούς Αγώνες. 
      Νομίζουμε ότι κάτι τέτοιο το οφείλουμε και είναι εξαιρετικά επιβεβλημένο σε αυτήν την κατηγορία των συμπολιτών μας. 
      Ακόμη πρέπει να πούμε ότι οφείλει η πολιτεία να στρέψει την προσοχή της στον αθλητισμό,  στην εκπαίδευση. Και επειδή υπάρχουν ελάχιστες δυνατότητες για άθληση, για κίνηση, για εκγύμναση του σώματός τους και οι δυνατότητες που δίνονται είναι ελάχιστες και αυτές, κυρίως, μέσα από τα ιδιωτικά γυμναστήρια ή τα μικρά γήπεδα, χρειαζόμαστε αθλητικές υποδομές και εγκαταστάσεις στο χώρο όλων των βαθμίδων της εκπαίδευσης οι οποίες είναι εξαιρετικά ανεπαρκείς, ξεπερασμένες, δεν καλύπτουν τις σύγχρονες ανάγκες της φυσικής αγωγής. Έτσι νομίζουμε ότι είναι απολύτως εύλογο, να συμπεριλάβουμε στο νόμο το ότι σ’ όλες τις νεοαναγειρόμενες σχολικές εγκαταστάσεις όλων των βαθμίδων και σ’ όλες τις εγκαταστάσεις των Α.Ε.Ι. και Τ.Ε.Ι. της χώρας, να υπάρχουν κλειστοί χώροι αθλοπαιδιών και γυμναστηρίων και αυτοί θα έλεγα να είναι υποχρεωτικοί. Όσα γίνονται από εδώ και πέρα, να γίνονται μ' αυτόν τον  τρόπο και σ’ όσα σχολειά όλων των βαθμίδων υπάρχει η δυνατότητα, να εξασφαλιστούν κλειστά γυμναστήρια.
      Ξέρω ότι υπάρχει η διάθεση για κάτι τέτοιο. Όπως καταλαβαίνετε, έχει σημασία να βρεθούν τα κονδύλια. Τροποποιήσεις και χώρους μπορούμε να κάνουμε, ώστε τελειώνοντας η δική σας η θητεία –όποτε και αν είναι αυτή- να έχει αφεθεί πίσω ένα έργο, πολύ συγκεκριμένο στο ζήτημα της υλικοτεχνικής υποδομής.
      Για τα επί μέρους άρθρα, θα αναφερθεί διεξοδικά ο κ. Ψαριανός, Κοινοβουλευτικός μας Εκπρόσωπος.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Κουράκη.
      Το λόγο έχει ο κ. Βαΐτσης Αποστολάτος, ειδικός αγορητής του Λαϊκού Ορθόδοξου Συναγερμού. 
      ΒΑΪΤΣΗΣ ΑΠΟΣΤΟΛΑΤΟΣ: Κυρία Πρόεδρε, κύριοι συνάδελφοι, κύριοι Υπουργοί, με την προηγούμενη αγόρευσή μου, νομίζω ότι έχω πει τα πάντα για τη θέση μας. Θα συμπληρώσω ελάχιστα πράγματα σήμερα για να είμαι πιο σαφής.
      Σχετικά με το άρθρο 1 του προτεινομένου σχεδίου νόμου, θα πω ότι με χαρά πραγματικά χαιρετίζουμε τις αλλαγές, διότι όπως είχαμε τονίσει και στην επιτροπή και όπως ανέφερα και στη συζήτηση επί της αρχής του νομοσχεδίου εδώ στο Τμήμα, η κατάργηση των συνδέσμων, όχι μόνο δεν αποτελεί λύση, αλλά είναι σαφώς αντισυνταγματική και οπωσδήποτε λανθασμένη ως τεχνική. Και πάλι όμως οι βελτιώσεις που μας καταθέσατε σήμερα, δεν καλύπτουν πλήρως το δικό μας σκεπτικό ή, αν θέλετε, τη δική σας φιλοσοφία. 
      Εμείς θέλουμε να διαγραφούν παντελώς οι φράσεις που αναφέρονται στην υποχρεωτικότητα των λεσχών είτε να υπάρχει συγκεκριμένο και ρητό άρθρο που να εξηγεί ότι οι σύνδεσμοι μπορούν να υπάρχουν και να λειτουργούν. Δεν επιθυμούμε η παρουσία των συνδέσμων να είναι διακοσμητική, αλλά να είναι ουσιαστική, αν θέλετε «δημοκρατική» η λειτουργία και η συμβολή στο ρόλο τους. 
      Δεδομένου όλων αυτών, λοιπόν, τα τρία πρώτα άρθρα καλύπτονται ήδη από τον υπάρχοντα νόμο και άρα περιττεύουν. Αν παραμείνουν τα άρθρα 1, 2 και 3, τότε αυτομάτως ακυρώνονται και οι όποιες αλλαγές δεσμευτήκατε να κάνετε ως προς το σκεπτικό που διέπει το παρόν σχέδιο νόμου. 
      Ως προς τα άρθρα 1 έως και 19, είναι σαφές ότι είμαστε υπέρ. Δεν έχω να προσθέσω τίποτα παραπάνω, τίποτα λιγότερο.
      Σχετικά μ’ αυτό το περιβόητο θέμα του ντόπινγκ, άκουσα από συναδέλφους για ακαδημαϊσμούς και θεωρητικολογίες πάνω στο θέμα. Είναι πάρα πολύ συγκεκριμένο το έγκλημα που γίνεται. Είναι στα χέρια σας, με το παρόν σχέδιο  νόμου, να τσακίσετε το δίκτυο αυτό, που εξυπηρετεί αυτήν την εγκληματική πράξη, τιμωρώντας παραδειγματικά όσους υπεύθυνους.
      Από εκεί και πέρα, είναι σαφές αυτό που ήδη έχω προτείνει, ότι η παιδεία, η μόρφωση, δηλαδή –με πολύ απλά ελληνικά- το να καταλάβουν τα παιδιά, οι αθλητές, οι συνέλληνες ότι δεν βοηθάει τίποτα ο συρμός, το lifestyle των drugs του είδους, των φαρμάκων εννοώ που λέγονται «ενισχυτικά». Σε τίποτα δεν βοηθάει το να γίνουν αυτού του είδους, όχι οι υπεράνθρωποι, αλλά τα ανθρωποειδή τέρατα, τα οποία είναι και καταδικασμένα να αρρωστήσουν βαριά και να πεθάνουν νέα, όπως έχουμε δει τέτοια παραδείγματα, δυστυχώς.
      Θέλω, λοιπόν, και πάλι να πω ότι όλη αυτή η διαφημιστική καμπάνια που γίνεται για την άθληση, είναι τόσο καταπληκτική -αν θέλετε- εκπαιδευτική μέθοδος και άσκηση κατά της μάστιγας των ναρκωτικών, προκειμένου οι νέοι μας να γίνονται καλύτεροι άνθρωποι, να γίνονται πραγματικοί άνθρωποι με φιλάνθρωπα ιδεώδη. Αν τους δείξουμε τι κακό προκαλούν στην κυριολεξία αυτά τα λεγόμενα «φάρμακα», τότε, πραγματικά, θα φτάσουμε στο να μπορέσουμε να ελέγξουμε αυτή την εγκληματική κατάσταση που επικρατεί, με αποκορύφωμα αυτό που είδαμε φέτος.
      Και θα τονίσω και πάλι ότι σ’ αυτό που είδαμε φέτος, θεωρώ ότι ως έθνος, ως εθνότης, ως κράτος, ως Ελλάδα, ως Έλληνες αθλητές, αδικηθήκαμε παρά το φαινότυπο και τα φαινόμενα, διότι δεν είμαστε εμείς αυτοί οι οποίοι φέρνουν τα διακόσια χρυσά μετάλλια ή ο ένας αυτός ο οποίος φέρνει τα οκτώ και μπράβο του, εντός εισαγωγικών ή όχι, κ.λπ.. Νομίζω ότι είναι ένα παιχνίδι παγκόσμιο, για το οποίο εν μέρει, μπορεί να επιληφθεί το προτεινόμενο σχέδιο νόμου σας για να ληφθεί ειδική μέριμνα, να το αντιμετωπίσουμε τοπικά εμείς και ίσως σιγά σιγά, αν μπορέσουμε να γίνουμε παράδειγμα θάρρους, να το ακολουθήσουν και οι άλλοι, να ακολουθήσουν το ελληνικό ολυμπιακό πρότυπο κι έστω, να γίνονται αυτού του είδους οι ανθρώπινοι Ολυμπιακοί Αγώνες στην Ελλάδα, όπως είχε προτείνει και ο αείμνηστος Εθνάρχης Κωνσταντίνος Καραμανλής κι όχι να γίνονται, απ’ αυτές τις πολυεθνικές εταιρείες, τη «NIKE» και την COCA COLA, σ’ όλο τον υπόλοιπο κόσμο, κάτω απ’ αυτούς τους απάνθρωπους και εγκληματικούς, στην κυριολεξία, δολοφονικούς όρους που γίνονται. 
      Σχετικά, λοιπόν, με το άρθρο του ντόπινγκ, εκτός από αυτά θα πω ότι τα βραβεία που έχει θεσπίσει η πολιτεία για τους αθλητές δεν αποτελούν, κατά τη δική μας φιλοσοφία, τη βασική αιτία του ντόπινγκ. Γιατί αυτό υπονοείται στην αιτιολογική έκθεση. Εμείς λέμε, πως ίσα ίσα, όταν τα παιδιά μας μετά από τόσες προσωπικές θυσίες και μετά από τόσο κόπο, καταφέρνουν να έχουν μια νίκη και δη ολυμπιακή, τότε τους οφείλουμε, τους χρωστάμε στην κυριολεξία ως πολιτεία όλη αυτήν τη μεγάλη χαρά, όλη την περηφάνια, όλη τη δόξα και την προβολή για τη χώρα μας, που η νίκη τους συνεπάγεται. Και δεν είναι μόνον αυτό, αλλά και το πιο απλό, ότι ανεξαρτήτως επάθλου, όταν ένας αθλητής έχει ως στόχο να αγωνιστεί για να κερδίσει και μπαίνει στη διαδικασία του ανταγωνισμού κι όταν βέβαια δεν φέρει και την απαραίτητη παιδεία και αγωγή, τότε πάντα θα υπάρχουν κρούσματα ντόπινγκ, γιατί θα ισχύει το αμερικάνικο που είπε η Αξιωματική Αντιπολίτευση, ότι «ο πρώτος είναι πρώτος και ο δεύτερος τίποτα».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε.
      Οπότε τα βραβεία δεν είναι το πρόβλημα. Το θέμα είναι πολύπλευρο, πολυπαραγοντικό και πολύπλευρη πρέπει να είναι και η λύση, η προσέγγιση σε κάποια λύση, την οποία εμείς δεν βλέπουμε.
      Θα αναφερθώ στην πρωτοβουλία του κόμματός μας για την αντίστοιχη τροπολογία, σχετικά με τη θέσπιση του ορίου θητειών ή, εναλλακτικά, την αποδοχή της αναλογικής εκπροσώπησης ξεχωριστών ψηφοδελτίων. Πρόκειται για μια ευέλικτη πρόταση, με την αποδοχή της οποίας μπορεί, πραγματικά, επιτέλους να εξυγιανθεί το όλο θέμα των ομοσπονδιών, χωρίς να επιβαρύνεται ο Έλληνας πολίτης πια και χωρίς παράλληλα να θίγεται και να καταστρατηγείται η αυτονομία των ομοσπονδιών. Έτσι όπως είναι διατυπωμένη δηλαδή, προβλέπει ότι αν κάποια ομοσπονδία θέλει να το υιοθετήσει το κάνει. Αν δεν θέλει, απλώς δεν θα παίρνει χρήματα από το ελληνικό δημόσιο. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Μισό λεπτό παρακαλώ, κυρία Πρόεδρε. 
      Είναι λογικό και δίκαιο. Αν, λοιπόν, υπάρχει πραγματική πολιτική βούληση επί του θέματος, αν θέλουμε όντως να κάνουμε κάτι για τον αθλητισμό και την αποκατάσταση της ιερής του αξίας, θα πρέπει να λάβετε σοβαρά υπ’ όψιν την εν λόγω πρωτοβουλία και πρόταση. Πρέπει να καταλάβουμε ότι πρέπει να κάνουμε οτιδήποτε γι’ αυτό το λεγόμενο «αθλητικό ιδεώδες» στη γενέτειρα χώρα του. Οι προτάσεις μας, αποτελούν τομή στο αθλητικό γίγνεσθαι. Δεν μπορούμε να συναινέσουμε σ’ αυτά που εσείς λέτε μόνο, τα οποία έτσι όπως είναι, μας φαίνονται αποσπασματικά, άτολμα και ημίμετρα, εκ του προχείρου. 
      Σας ευχαριστώ. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ, κύριε Αποστολάτο.
      Έρχομαι στον κατάλογο ομιλητών. Πρώτος είναι ο κ. Αγοραστός, ο οποίος έχει και το λόγο. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ:  Ευχαριστώ, κυρία Πρόεδρε.
      Κύριε Υπουργέ, κυρίες και κύριοι συνάδελφοι, ο αθλητισμός χαρίζει υγεία και όπως προσφυώς έχει λεχθεί, δεν προσθέτει μόνο χρόνια στη ζωή, αλλά ζωή στα χρόνια. Ο αθλητισμός είναι συνυφασμένος με την ελληνική ιστορία από τα αρχαία χρόνια. Ήταν κομμάτι του τρόπου ζωής των αρχαίων Ελλήνων, οι οποίοι στόχευαν, παράλληλα με τη προαγωγή του πνεύματος και στη σωματική άσκηση. Το χιλιοειπωμένο «νους υγιής εν σώματι υγιεί» αντικατοπτρίζει τη πραγματική διάσταση του αθλητισμού στην αρχαία Ελλάδα. Δυστυχώς, αυτή η τόσο ευγενής αρχή,έχει καλυφθεί στη σύγχρονη εποχή από τη βαριά σκιά δύο πληγών: του ντόπινγκ και της βίας στα γήπεδα. 
      Δεν πρόκειται για αμιγώς ελληνικά φαινόμενα, αλλά για μία διεθνή πραγματικότητα. Παγκοσμίως, έχουμε θρηνήσει θύματα της βιαιοπραγίας κάποιων ανεγκέφαλων στα γήπεδα. Ποιος έχει ξεχάσει, αλήθεια, τα θύματα στο Χίσμπρουκ και στο Χέιζελ, τον άτυχο Μπλιώνα στο Αλκαζάρ της Λάρισας και λίγο καιρό πριν τα έκτροπα στη Παλλήνη, επίσης το φαινόμενο του ντόπινγκ, που ταλανίζει τον παγκόσμιο αθλητισμό με τα συνεχή κρούσματα;
      Δεν έχει, όμως,  νόημα να ανατρέχουμε στην ιστορία, χωρίς να μαθαίνουμε από τα λάθη μας. Οφείλουμε να διδασκόμαστε απ’ αυτήν και να λύνουμε τα προβλήματα.
      Κυρίες και κύριοι συνάδελφοι, το αρχαίο πνεύμα αθάνατο, αγνός πατέρας του ωραίου, του μεγάλου και του αληθινού όμως, έχει χαθεί εδώ και δεκαετίες και φοβούμαι διά παντός. 
      Το νομοσχέδιο, το οποίο είναι ένα προϊόν διαβούλευσης και από όλους έχει λεχθεί ότι βρίσκεται προς τη σωστή κατεύθυνση, δεν είναι ένα απλό πακέτο  ημίμετρων, αλλά ένα νομοσχέδιο, που πάει να αντιμετωπίσει με τον καλύτερο τρόπο τα δύο σύγχρονα προβλήματα: το  ντόπινγκ και τη βία στα γήπεδα. 
      Μετά από το σοκ των πρόσφατων πολλαπλών κρουσμάτων ντόπινγκ που διέσυραν την Ελλάδα, έχουν ωριμάσει οι συνθήκες και απαιτείται –και γίνεται- η παρέμβαση με αποτρεπτικό και κατασταλτικό χαρακτήρα, για να πάψουν να ρισκάρουν την υγεία τους τα νέα παιδιά, που λαμβάνουν αναβολικές ουσίες για χάρη των γρήγορων και άσκοπων επιδόσεων, για χάρη της επαγγελματικής τους εξασφάλισης. Γίνεται μία πραγματική τομή στο χώρο του αθλητισμού, η οποία υπαγορεύεται, από την κοινή πεποίθηση ότι χρειάζονται πραγματικές λύσεις και ριζική αλλαγή στον τρόπο προαγωγής του αθλητισμού στη χώρα μας.
      Κυρίες και κύριοι συνάδελφοι, η άγνοια, η απληστία και η ανασφάλεια, είναι οι τρεις βασικές αιτίες του ντόπινγκ. Άγνοια, γιατί δεν γνωρίζουν το κακό που  κάνουν στον εαυτό τους παίρνοντας αναβολικές ουσίες, απληστία, γιατί θέλουν να πάρουν κάτι περισσότερο απ’ αυτό που τους ανήκει βάσει των δυνάμεων τις οποίες έχουν και ανασφάλεια, γιατί δεν νοιώθουν ότι πατάνε γερά και ότι είναι ικανοί να κατακτήσουν μία νίκη και αυτό πρέπει να το καταπολεμήσουμε. Καταπολεμείται μόνο μέσα από τη παιδεία, γιατί το ντόπινγκ δεν είναι μόνο θέμα ελέγχου, είναι και θέμα παιδείας.
      Μια και αναφέρθηκα στην παιδεία, πρέπει να μας απασχολήσει και το ντόπινγκ στο μαθητικό αθλητισμό, γιατί εκεί τα κίνητρα είναι ισχυρά. Τα κίνητρα δημιουργούν στρεβλώσεις στη μαθητική κοινωνία. Τα παιδιά αυτά, με τις επιδόσεις βρίσκονται ξαφνικά στο πανεπιστήμιο, χωρίς να έχουν τις ικανότητες και το ηθικό ανάστημα για να βρίσκονται εκεί, παραβιάζοντας τους ισχύοντες νόμους και κάθε έννοια ευγενούς και ηθικής άμιλλας. Γι’ αυτό πρέπει να ληφθούν μέτρα και για τον έλεγχο του ντόπινγκ στο μαθητικό αθλητισμό, γιατί ίσως ο μαθητικός αθλητισμός είναι εκείνος ο οποίος μετά, οδηγεί τους αθλητές σε πιο εύκολες λύσεις. 
      Με το νομοσχέδιο αυτό, γίνεται μία πραγματική τομή στο χώρο του αθλητισμού, η οποία υπαγορεύεται από την κοινή πεποίθηση ότι χρειάζονται αλλαγές και λύσεις.
      Κυρίες και κύριοι συνάδελφοι, ο αθλητισμός είναι τρόπος ζωής και για τον αθλούμενο και για το θεατή.
      Τα γήπεδα, πρέπει να είναι χώροι γιορτής και οικογενειακής διασκέδασης. Δεν μπορούμε να επιτρέψουμε στα όποια περιθωριακά στοιχεία να καταστρέψουν τον πολιτισμό, διότι ο αθλητισμός, είναι πολιτισμός και τέτοιος πρέπει να παραμείνει.
      Το ντόπινγκ, είναι φαινόμενο όχι των πολλών αλλά των ολίγων. Είναι μια μικρή, θλιβερή μειοψηφία, η οποία προκαλεί τόσο μεγάλη ζημιά στον αθλητισμό. Όμως οι λίγοι, δεν μπορούν να αμαυρώνουν την εικόνα των πολλών και δεν επιτρέπεται να ντροπιάζεται η χώρα, όπως δεν μπορούμε να δαιμονοποιούμε το παρελθόν, για να διασφαλίζουμε το μέλλον.
      Πιστεύω ότι ο αθλητισμός, ξεπερνά τις όποιες κομματικές αντιπαραθέσεις. Πιστεύω ότι το νομοσχέδιο αυτό κάνει βήματα μπροστά, στην αντιμετώπιση των δύο αυτών φαινομένων και πιστεύω ότι παιδεία, έλεγχος και καταστολή, πρέπει να είναι τα τρία πράγματα στα οποία πρέπει να κινηθούμε αποτελεσματικά, γρήγορα, χωρίς να υπάρξουν ενδιάμεσες καταστάσεις, χωρίς εκπτώσεις, με αυστηρότητα, εάν θέλουμε να έχουμε αθλητισμό. Και πρέπει επιτέλους να απαντήσουμε.
      Με βρίσκουν άνθρωποι στο δρόμο και με ρωτούν: «Είναι υποκριτική η ελληνική πολιτεία σήμερα; Διότι καθορίζει τις οικονομικές παροχές στους αθλητές και δεν ξέρουν οι συντάκτες των νομοσχεδίων, πώς κατακτούνται τα μετάλλια;». Λένε: «Ποιοι είναι οι καλύτεροι αθλητές; Οι καλύτεροι ντοπαρισμένοι ή αυτοί οι οποίοι πηγαίνουν με τις ίδιες τους τις δυνάμεις;». Αυτά είναι σύγχρονα προβλήματα, σύγχρονα ερωτήματα της ελληνικής κοινωνίας. Είναι προβλήματα, στα οποία πρέπει να απαντήσουμε. Και απαντάμε μ’ αυτό το νομοσχέδιο. Γίνονται πιο ορθολογικά τα κίνητρα, γίνονται πιο ορθολογικές οι παροχές και γίνονται πιο αυστηροί οι έλεγχοι.
      Όμως η αντιμετώπιση, δεν πρέπει να είναι στατική, γιατί το ντόπινγκ και η βία, δεν είναι στατικά φαινόμενα, είναι δυναμικά και όπως εξελίσσονται αυτά, θα πρέπει να εξελίσσονται και οι τρόποι αντιμετώπισής τους.
      Θα ήθελα να πω ότι το νομοσχέδιο, εν κατακλείδι, πάει προς τη σωστή κατεύθυνση. Περιμένουμε τα αποτελέσματα και την ορθή εφαρμογή των νομοσχεδίων. Διότι τα νομοσχέδια ψηφίζονται στη Βουλή. Υπάρχουν, όμως, άλλοι, οι οποίοι είναι υπεύθυνοι για την εφαρμογή τους και εκείνοι πρέπει να ελέγχονται για τη σωστή και ορθή εφαρμογή τους. Και προς αυτήν την κατεύθυνση, πρέπει να υπάρξει και πιλοτική έρευνα, εάν εφαρμόζονται ή όχι σωστά και ποιοι είναι υπεύθυνοι της μη σωστής εφαρμογής αυτών των νομοσχεδίων.
      Σας ευχαριστώ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Αγοραστέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., ο κ. Ανδρέας Λοβέρδος.
      ΑΝΔΡΕΑΣ ΛΟΒΕΡΔΟΣ: Ευχαριστώ πάρα πολύ, κυρία Πρόεδρε.
      Αναφέρομαι στην εισήγηση της εισηγήτριας του ΠΑ.ΣΟ.Κ., της κ. Σακοράφα, η οποία όχι μόνο ανέλυσε τις θέσεις της Αξιωματικής Αντιπολίτευσης, αλλά με μία άριστη στάση στο Κοινοβούλιο, κατέδειξε και τις διατάξεις εκείνες, για τις οποίες η Αντιπολίτευση τηρεί θετική στάση και θα τις ψηφίσει, παράλληλα με την κριτική και με την αρνητική μας θέση, στις περισσότερες διατάξεις αυτής της πρώτης ενότητας.
      Θέλω να πω ορισμένα πράγματα, κυρία Πρόεδρε, για διατάξεις, που κείνται στην πρώτη ενότητα και τα περισσότερα από αυτά που θα πω, αφορούν στο βασικό θέμα της πρώτης ενότητας που είναι η βία.
      Κύριοι Υπουργοί, έχουμε κατασταλάξει πια, μέσα στο πλαίσιο του ελληνικού πολιτικού συστήματος, ότι η λαγνεία γύρω από το νόμο, η νομολαγνεία, δεν είναι μία στρέβλωση της υπερβολικής αγάπης που έχουν Έλληνες πολιτικοί για τους νόμους, αλλά είναι μία μέθοδος, ένας τρόπος, ένα καταφύγιο, να δημαγωγούμε διά μέσου της ψήφισης των νόμων, να μη λύνουμε τα θέματα, αλλά να νομοθετούμε, να νομοθετούμε, βλέποντας τα πράγματα και κόβοντάς τα, όπως λέμε στην καθομιλουμένη, με το μάτι, χωρίς να απολογούμαστε ποτέ, για το αν οι ρυθμίσεις μας ήταν επιτυχείς ή όχι, χωρίς κανείς να μας ζητά το λόγο τι έγινε στην πράξη το νομοθέτημα, το οποίο η εκάστοτε κοινοβουλευτική πλειοψηφία υιοθετεί. Νομίζω ότι η περίπτωση της βίας, είναι μια πολύ χαρακτηριστική περίπτωση, από την οποία μπορεί κάποιος, μελετώντας τη στάση της Εθνικής Αντιπροσωπείας επί δεκαπέντε χρόνια, να δει τις έκδηλες αποτυχίες όλων μας. 
     Και επειδή η αυτοκριτική είναι καλή, αλλά καλύτερη είναι η κριτική πάνω στα πράγματα που αφορούν το παρόν -και για το παρόν, Κυβέρνηση είστε εσείς- θέλω να θυμηθούμε μαζί, άλλες δύο νομοθετικές πρωτοβουλίες, στο πλαίσιο της δικής σας κυβερνητικής θητείας. 
     Κυρίες και κύριοι συνάδελφοι, καλώ όσους ήμασταν στην Αίθουσα αυτή και το 2004 –κύριε Υφυπουργέ του Αθλητισμού και εσάς- να θυμηθούμε το συνάδελφό σας, τον κ. Ορφανό, το καλοκαίρι, τον Ιούνιο ή Ιούλιο του 2004 εδώ, προ των Ολυμπιακών Αγώνων και να τον θυμηθούμε και το 2006, στις ταραχώδεις συνεδριάσεις της Διαρκούς Επιτροπής, αλλά και της Ολομέλειας, με αντικείμενο αθλητικά σχέδια νόμου. 
     Τι έλεγε τότε ο συνάδελφός μας; Έλεγε: «φθάνει πια με τη βία, τώρα με τις ρυθμίσεις που έρχονται στην Εθνική Αντιπροσωπεία, ήρθε η ώρα να λύσουμε το πρόβλημα και το λύνουμε». 
     Υπάρχει η ανάγκη ενός απολογισμού. Εγώ, από όσα ειπώθηκαν εδώ από την πλευρά της Πλειοψηφίας, είδα ότι μόνο ο αγαπητός φίλος και εισηγητής της Νέας Δημοκρατίας ο κ. Σταμάτης, έκανε μία αναφορά σε προσπάθειες που υπήρξαν, αλλά δεν τελεσφόρησαν και είπε ότι υπάρχει ανάγκη να βρεθεί μια λύση. 
     Δεν θα είχαμε αντίρρηση να είμαστε θετικοί, κάνοντας μια εκτίμηση των προθέσεών σας. Σας τα είπε πολύ ωραία ο κ. Πάγκαλος αυτά. Δεν θα είχαμε αντίρρηση να ήμασταν θετικοί, λέγοντας ότι έχετε κάτι καλό στο μυαλό σας και το παλεύετε, για να το μετατρέψετε σε νομοθετική ρύθμιση. Αλλά το ζητούμενο είναι να δούμε και να καταλάβει η Εθνική Αντιπροσωπεία, πώς σκέφτεστε και να τηρήσει μια στάση μετά λόγου γνώσεως. 
     Μιλούν οι συνάδελφοι -άκουσα και τον κ. Αγοραστό πριν από λίγο- και είναι φανερό ότι οι προθέσεις σας είναι σαφείς και είναι θετικές. Ωστόσο υπάρχουν ρυθμίσεις εδώ, κύριοι της Νέας Δημοκρατίας. Δεν γενικολογούμε. Το παρόν σχέδιο νόμου κάνει επιλογές. Η πρώτη επιλογή, είναι να παραμερίσει τους συνδέσμους –όχι να τους καταργήσει, να τους παραμερίσει, τα εξηγήσατε αυτά- και να προκρίνει τις λέσχες φίλων των ομάδων, οι οποίες συγκροτούνται με συγκεκριμένες προϋποθέσεις -αυστηρές μάλιστα- και ελέγχονται από τα σωματεία, τις αθλητικές εταιρείες κ.λπ. και το κράτος φυσικά, έχει και αυτό ένα λόγο στο τέλος για ορισμένα ζητήματα νομιμότητας, σ’ ό,τι αφορά τη λειτουργία τους. 
     Εδώ είναι απολύτως λογικό, να σας ρωτήσει κάποιος. Έχετε συνειδητοποιήσει, κύριοι Βουλευτές της Νέας Δημοκρατίας που είστε στην Αίθουσα αυτήν τη στιγμή, ότι η εφαρμογή αυτών των μέτρων που εκθειάζετε, τελεί υπό δύο προαιρετικότητες;
     Πρώτη προαιρετικότητα, είναι η δυνητική ρύθμιση του άρθρου 1. Λέει ότι μπορούν τα ενδιαφερόμενα σωματεία, οι αθλητικές ανώνυμες εταιρείες κ.λπ. 
     Η δεύτερη προαιρετικότητα, έχει να κάνει με την περίφημη διάταξη «σκούπα» του δεύτερου νόμου του κ. Ορφανού του 2006, με βάση την οποία όποιος θέλει, παρακολουθεί τις ρυθμίσεις των σχεδιασμάτων της πολιτείας, που αφορούν τις ίδιες τις αθλητικές ενώσεις, αλλά και τα σωματεία, όποιος δεν τις θέλει, δεν χρηματοδοτείται. 
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
     Παραδείγματος χάρη για το ποδόσφαιρο, πέραν του ότι οι ομάδες «μπορούν» να συγκροτήσουν λέσχες, υπάρχει και η δυνατότητα να πει κάποιος «δεν με χρηματοδοτείτε, δεν θέλω να το εφαρμόσω» και για την κύρια αιτία του θέματος της βίας που είναι το ποδόσφαιρο να έχουμε κατ’ ουσίαν ένα διατυπωμένο ευχολόγιο εδώ, το οποίο ποτέ δεν θα εφαρμοστεί; Το πρώτο είναι αυτό. 
     Δεύτερον, τι δουλειά έχει το Υπουργείο Πολιτισμού με τη βία; 
     Κυρίες και κύριοι συνάδελφοι, πρέπει να σοβαρευτούμε κάποια στιγμή. Εδώ υπάρχουν λάθη και της δικής μας συνεισφοράς στα θέματα του αθλητισμού ως κυβέρνησης. 
      Τι δουλειά έχει το Υπουργείο Αθλητισμού, να έχει πρωτεύοντα ρόλο στα θέματα της βίας; Δεν αισθανόμαστε και ένα σεβασμό ή και μία ντροπή καμμιά φορά, γι’ αυτά τα περίφημα μέλη της Δ.Ε.Α.Β., τα οποία καταθέτουν προτάσεις και τα οποία υποτίθεται ότι παρατηρούν τα θέματα της βίας; Βάζουμε ανθρώπους εκεί –κατά τεκμήριο ξέρουν αυτόν το χώρο του αθλητισμού- περνάνε τα χρόνια, περνάνε οι δεκαετίες και η βία είναι βασιλεύουσα στο χώρο του αθλητισμού.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Ο κ. Ορφανός έλεγε εδώ «τέλος η βία»! Και επί της θητείας του και τι δεν έγινε! Και επί της δικής σας θητείας έχουν συμβεί πολλά! Και δεν μπορώ εγώ να επιρρίψω ευθύνες στον Υπουργό Πολιτισμό ή στον Υφυπουργό Πολιτισμού. Μπαίνω στον κόπο τους. Αντιλαμβάνομαι όμως –και με ειλικρίνεια το υπογραμμίζω- ότι αυτά, είναι ζητήματα δημόσιας τάξης. Και σε ποια ρύθμιση αυτού του σχεδίου νόμου, βρίσκει ο συνάδελφος της Πλειοψηφίας ένα καταφύγιο για την αξιοπρέπειά του; Πού βλέπει ότι θα υπάρξουν ρυθμίσεις, που πραγματικά θα δώσουν λύσεις; Στο ότι η security θα κάνει το δυνητικό, όπως στα αεροδρόμια, έλεγχο, δηλαδή «κύριε, άμα θες, θα σε ελέγξω για να μπεις, αν δεν θες τον έλεγχο, σπίτι σου»; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έχετε πάει γήπεδο, κύριοι συνάδελφοι; Έχετε πάει. Ο Υφυπουργός Πολιτισμού είναι γνώστης όπως και εμείς και καλύτερος από εμάς. Είναι δυνατόν, όπως τους ξέρετε, κύριε Υφυπουργέ, αυτοί οι άνθρωποι, να κάνουν αυτά τα οποία λέει το σχέδιο νόμου; Είναι σαφές ότι αυτές οι ομάδες των «σεκουριτάδων» των γηπέδων, μόνο να τρώνε ξύλο μπορούν! Τίποτα άλλο δεν μπορούν να κάνουν! Θα κάνουν σωματικό έλεγχο στους φιλάθλους που προσέρχονται να μπουν στο γήπεδο; Θα συλλαμβάνουν ταραξία και θα τον πηγαίνουν στην Αστυνομία; Δεν θα προλάβουν να το σκεφθούν! Όχι να το κάνουν!
      Κύριοι συνάδελφοι, γιατί λύνετε το πρόβλημα της βίας μ’ αυτό το μέτρο; Όσον αφορά τα μέλη των λεσχών, δεν τους φαντάζομαι λόρδους με καπέλα, αλλά ανθρώπους κανονικούς, καθημερινούς. Γιατί η ρύθμιση των λεσχών με τις τόσες πολλές διατάξεις, θα είναι ανασταλτικός παράγοντας, ώστε να μειωθεί η βία; Γιατί; Γιατί δεν θα πηγαίνουν οργανωμένα οι φίλαθλοι στο γήπεδο; Μα αυτό, έχει καταργηθεί επί Ορφανού! Έχουν υπάρξει παρεμβάσεις. Δεν τους βλέπετε στο γήπεδο όλους μαζί; Έχει σταματήσει η βία;
      Κυρίες και κύριοι Βουλευτές, οι ρυθμίσεις του σχεδίου νόμου είναι κωμωδία! Είναι κωμωδία, σε σχέση με την ανάγκη και όχι σε σχέση με τις προθέσεις. Οι προθέσεις είναι καλές. Όμως κάθε φορά, η συντεταγμένη πολιτεία έχει καλές προθέσεις, αλλά παίρνει μέτρα, τα οποία είτε δεν εφαρμόζονται –όπως πληροφορούμαι και για πολλά γήπεδα στην Ελλάδα, για παράδειγμα, για το θέμα της παρακολούθησης ορισμένων φιλάθλων- είτε οι ρυθμίσεις είναι ανεπίδεκτες, στο να δώσουν μία κάποια επιτυχία, γιατί είναι σχεδιάσματα επί χάρτου, που δεν μπορούν να δώσουν κανένα αποτέλεσμα. 
      Ούτε οι λέσχες σας είναι μέτρο κατά της βίας! Είναι μέτρο δημαγωγίας, για μία πολιτική δήθεν κατά της βίας! Ούτε οι καημένοι οι εργαζόμενοι των 20 ευρώ, που δουλεύουν στα γήπεδα ως security, θα μπορούν μέσα στα πράγματα να κάνουν έλεγχο στην πόρτα ή να συλλαμβάνουν και να παραδίδουν στο αστυνομικό όργανο. Τίποτα απ’ αυτά δεν θα γίνει!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Έχετε υπερβεί κατά πολύ το χρόνο. Σας παρακαλώ πολύ να ολοκληρώσετε.
      ΑΝΔΡΕΑΣ ΛΟΒΕΡΔΟΣ: Το ξέρω, κύριε Πρόεδρε και θέλω να κλείσω. Κρατάω μία σειρά από άλλα θέματα για τη δευτερολογία μου. 
      Ωστόσο, θέλω να κλείσω με μία έκκληση γι’ αυτά τα θέματα της βίας. Ή θα κάνετε ένα σοβαρό απολογισμό μίας πενταετίας που είστε στην Κυβέρνηση –όχι γενικώς και αφηρημένως, δεν λέω να πείτε ότι δεν τα κάνατε καλά, καλά τα κάνατε κατά τη γνώμη σας- ή θα πάρετε το νομοθέτημα για το οποίο καλέσατε την Εθνική Αντιπροσωπεία να ψηφίσει και θα μας πείτε ποια είναι τα αποτελέσματα που έχετε φέρει. 
      Ή θα ομολογήσετε ότι συνεχίζετε αυτές τις γενικόλογες προσπάθειες, διά νομοθετικών ρυθμίσεων να παρέμβετε σ’ ένα θέμα ή θα σας διαψεύδει η κάθε αγωνιστική του πρωταθλήματος ποδοσφαίρου ή του μπάσκετ ή ακόμα και του βόλεϊ γυναικών, όπως έγινε πέρυσι. 
      Ή θα δείτε τις υποχρεώσεις σας ή μην ταλαιπωρείτε άλλο την Εθνική Αντιπροσωπεία.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο ο Υφυπουργός κ. Ιωαννίδης.
      Ορίστε, παρακαλώ, κύριε Υφυπουργέ, έχετε το λόγο.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ευχαριστώ, κύριε Πρόεδρε. 
      Κυρίες και κύριοι συνάδελφοι, χαίρομαι που η συζήτηση στην Επιτροπή Μορφωτικών Υποθέσεων της Βουλής, γίνεται με ενδιαφέρουσες απόψεις και το βασικότερο, με μία συναίνεση, αν αφαιρέσουμε βέβαια ορισμένες εξαιρέσεις, οι οποίες λόγω άγχους, θέλουν να δείξουν τον κομματισμό κ.λπ. και γι’ αυτόν το λόγο πολλές φορές παρασύρονται. 
      Αυτό, λοιπόν, που θέλω να τονίσω, όπως είπε ο κ. Λοβέρδος, είναι ότι ο στόχος είναι κοινός. Δεν νομίζω ότι υπάρχει άνθρωπος, ο οποίος να μη θέλει να πηγαίνει η οικογένεια στο γήπεδο και να αντιμετωπίζεται το παιγνίδι σαν μία ολοκληρωμένη μορφή ψυχαγωγίας για την οικογένεια, όπως άλλωστε συμβαίνει και σ’ όλες τις χώρες του εξωτερικού. 
      Για να γίνει, λοιπόν, αυτό χρειάζεται συστράτευση, γιατί ορισμένα θέματα είναι υπερκομματικά και πρέπει όλοι να αναλάβουμε τις ευθύνες μας, ώστε να πράξουμε αυτό που μας αντιστοιχεί, προκειμένου να δώσουμε ένα τέλος στις σκηνές βίας και στα θλιβερά επεισόδια που βλέπουμε κατά καιρούς και τα οποία αμαυρώνουν τον ελληνικό αθλητισμό, απομακρύνουν τον κόσμο από τα γήπεδα και βέβαια ακυρώνουν την προσπάθεια των παικτών και συνολικά την προσπάθεια των ομάδων. 
      Ο κ. Λοβέρδος μίλησε για τον απολογισμό. Ήδη όλα τα στοιχεία τα οποία μας έχει στείλει η Αστυνομία δείχνουν ότι η βία έχει μειωθεί. Αυτή είναι η πραγματικότητα και αυτός είναι ο απολογισμός. Η βία πράγματι μειώθηκε, κάτι που οφείλουμε στους νέους. Ο αθλητισμός δεν έχει δική του βία. Υπάρχει βία στην κοινωνία, κάτι που είναι πολύ βασικό. Πολλές φορές, μάλιστα, υπάρχει εισαγόμενη βία -βία που έρχεται απ’ έξω προς το γήπεδο- γιατί μπαίνουν «στοιχεία» τα οποία δεν έχουν σχέση με τον αθλητισμό και εκμεταλλεύονται την «αρρώστια» και το πάθος των φιλάθλων και μπαίνουν μέσα και δημιουργούν προβλήματα. 
      Μ’ αυτές τις διατάξεις του νόμου συμπληρώνουμε την ισχύουσα νομοθεσία στο πλαίσιο του διαρκούς αγώνα που δίνει η πολιτεία –όποιος και αν είναι επάνω- για να καταπολεμήσει τη βία στις αθλητικές εκδηλώσεις. 
      Εδώ, λοιπόν, μιλάμε για τους συνδέσμους. Δεν αλλάζουμε εμείς τίποτα στους συνδέσμους. Οι σύνδεσμοι μένουν όπως είναι, με τα σήματά τους και τα εντευκτήριά τους. Το μόνο το οποίο «κόβουμε» είναι τα ευεργετήματα του αθλητικού νόμου που είχαν, δηλαδή ότι μπορούν να τους δίνουν εισιτήρια, να φεύγουν οργανωμένοι κ.λπ.. 
      Επομένως, ο σύνδεσμος μένει όπως ήταν, γιατί άκουσα και τον κ. Σκυλλάκο να λέει ότι τους καταργούμε ή ότι αλλάζουμε τη μορφή τους. Δεν αλλάζουμε καμμία μορφή. 
      ΑΝΤΩΝΗΣ ΣΚΥΛΛΑΚΟΣ: Δεν εννοούσα αυτό. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Οι σύνδεσμοι θα μπορούν πάλι να πάρουν εισιτήρια μόνοι τους, να υπάρχουν και να κάνουν κριτική στην ομάδα. Γιατί τα άκουσα κι αυτά και πράγματι έτσι είναι. Επομένως, το μόνο που κάνουμε είναι να «κόψουμε» τα προνόμια από τον αθλητικό νόμο.
      Και πάμε τώρα στις λέσχες. Η λέσχη είναι όπως τα μέλη ενός αθλητικού σωματείου. Κάθε αθλητικό σωματείο έχει τα μέλη του, ενώ η ανώνυμος εταιρεία δεν έχει μέλη. Έχει μετόχους οι οποίοι μπορεί να το βλέπουν επενδυτικά. Αυτός, όμως, ο οποίος είναι μέλος, είναι «άρρωστος» με την ομάδα του και πηγαίνει για να προσφέρει. Αυτά τα μέλη, λοιπόν, που στερούνται οι ανώνυμες εταιρείες, εμείς τους δίνουμε δικαίωμα να τα δημιουργήσουν και αντί να τα λέμε «σύνδεσμοι», θα τα λέμε «λέσχες». Δεν παίζει ρόλο η ονομασία. 
      ΑΝΔΡΕΑΣ ΛΟΒΕΡΔΟΣ: Γιατί αυτό είναι υπέρ της καταπολέμησης της βίας;
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Να σας πω γιατί. Διότι αυτοί οι άνθρωποι, όπως ήταν τα παλιά μέλη, ξέρετε πολύ καλά ότι ήταν άνθρωποι που συζητούσαν, διαφωνούσαν και δεν έκαναν ποτέ επεισόδια στα γήπεδα. 
      Επομένως, όσον αφορά τα εισιτήρια –γιατί είπατε ότι από την στιγμή που θα έρθει το ηλεκτρονικό εισιτήριο, δεν θα έχει μετακινήσεις- βλέπετε ότι εμείς έχουμε διορθώσει ορισμένα πράγματα και είπαμε ότι πράγματι μπορεί και ο γηπεδούχος να μεταφέρει με συναίνεση των δύο σωματείων και με ευθύνη του σωματείου που μετακινεί τους φιλάθλους, ενώ υπάρχει περιορισμένος αριθμός εισιτηρίων ανάλογα με το πώς κάθε ομάδα θα κινηθεί, γιατί το «τρις» -τα τρία εισιτήρια- είναι κάτι δύσκολο, αφού θέλουμε να μιλάμε με πραγματικότητες. Δηλαδή, αν εμείς είμαστε πέντε φίλοι, δεν θα μπορέσουμε να πάμε μαζί; Ή θα πρέπει να πάμε όλοι, για να κόψουμε εισιτήρια; Ένας θα πάει να κόψει και θέλουμε να είμαστε παρέα. Έτσι δεν είναι; Είναι απλά πράγματα. 
	Επομένως, όλα αυτά επάνω στην πράξη δίνουμε το δικαίωμα να διορθώνονται, γιατί επιτρέπουμε στο γηπεδούχο να βάλει ένα φόρο, όπως συμβαίνει σ’ όλο τον κόσμο, του φιλοξενούμενου, για να μπορεί να μετακινηθεί πλέον ο φίλαθλος κόσμος του φιλοξενούμενου, που θα έχει την ευθύνη σε ποιους θα δώσει τα εισιτήρια, για να υπάρχει το χρώμα κι από τις δυο μεριές στις κερκίδες, ώστε να ακούγεται πλέον και ο γηπεδούχος, αλλά και ο φιλοξενούμενος. Δεν έχει νόημα να έχουμε μονοπώλιο κάθε φορά στο γήπεδο. 
	Επομένως, είναι πολύ βασικό να επιτρέπεται με συνεννόηση, αλλά με την ευθύνη πλέον του προέδρου, του υπεύθυνου του σωματείου. Εγώ που είμαι ο πρόεδρος να ξέρω σε ποιους δίνω τα εισιτήρια, ώστε να μη δημιουργήσουν τη βία. 
	Επομένως, όταν λέμε «λέσχες» -γιατί το ακούω να λέγεται και δεν μίλησα την προηγούμενη φορά- εννοούμε τα μέλη των συλλόγων, όπως έχει ο ερασιτέχνης, οι οποίοι δεν μπορούν να μπουν στην ανώνυμη εταιρεία -είτε λέγεται «Κ.Α.Ε.» είτε «Π.Α.Ε.»- να έχουν λόγο και να μπορούν να πάνε στο γήπεδο, χωρίς να δημιουργούν πρόβλημα.  Γιατί ποτέ τα μέλη ενός σωματείου δεν δημιούργησαν πρόβλημα. Ποτέ. Δηλαδή εμείς που πηγαίναμε χρόνια ολόκληρα ξέρουμε ότι δεν συνέβη ποτέ. 
	Άρα, παίζει ρόλο επάνω στην καταπολέμηση. Αν θα πετύχει ή όχι κρίνεται στην πράξη. Όμως, το σκεπτικό, το να μπορούν κάλλιστα αυτά τα μέλη να είναι ενσωματωμένα στην ανώνυμη εταιρεία, δεν δημιουργεί κανένα πρόβλημα, όταν δεν δικαιούται η ανώνυμος εταιρεία να τους μετακινεί με δική της ευθύνη, μαζικά και με δικά της χρήματα. 
	Επομένως, του δίνει τη δυνατότητα να έχει λόγο πλέον στα δρώμενα, αλλά δεν του δίνει το δικαίωμα να τους μετακινεί αυτός και άρα να είναι «στρατός» του. Γι’ αυτόν ακριβώς το λόγο, επειδή δεν θέλουμε «στρατούς», δεν δίνουμε το δικαίωμα με χρήματα της ανωνύμου εταιρείας να μετακινούνται. Γιατί κατ’ αυτόν τον τρόπο τον αιχμαλωτίζω. 
      Και συμφωνώ εγώ και με το Κ.Κ.Ε. και με το Συνασπισμό. Δεν θέλουμε «στρατούς»! Γι’ αυτόν το λόγο, λοιπόν, μιλάμε για τις «λέσχες». Γιατί εμείς θέλουμε την ανεξαρτησία των συνδέσμων. Δεν θέλουμε να έχει τη δέσμευση με το σωματείο, που του έδινε τα εισιτήρια και πολλές φορές ήταν «στρατός». 
      Αν, λοιπόν, ο σύνδεσμος κάνει την κριτική του, θα υποστηρίζει την ομάδα του…
(Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)

	Δυο λεπτά, κύριε Πρόεδρε. Είναι σοβαρά αυτά που λέω. Γι’ αυτόν το λόγο ζητώ την ανοχή σας. Θέλω να καταλάβετε τι θέλουμε να κάνουμε με το νομοσχέδιο. 
	Επομένως, όλο αυτό είναι ένα σωστό σκεπτικό. Εγώ πλέον ως σύνδεσμος δεν έχω δέσμευση με το σωματείο. Όμως, έχω όλα τα προνόμια, δηλαδή, να έχω το σήμα μου, το χώρο που θα μαζευτούμε κ.λπ.. Άρα, δεν μπορεί κανείς να με ενοχλήσει, από τη στιγμή που είμαι νόμιμος και δεν κάνω ορισμένα πράγματα που είναι έκτροπα. 
	Είπε ο κ. Λοβέρδος «αν είναι δυνατόν να ελέγχει κάποιος, ο οποίος είναι security, προαιρετικά!». Γιατί αυτό είναι μόνο αν θέλει αυτός ο οποίος θα ελεγχθεί. Μόνο με τη συναίνεσή του μπορεί να τον ελέγξει ο security από το ίδιο φύλο. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
	Εμείς είμαστε –για να μπορούμε να συνεννοηθούμε- στην Ενωμένη Ευρώπη. Σε όλο τον κόσμο, λοιπόν, γίνεται αυτό. Αν εμείς θέλουμε παγκόσμιες πρωτοτυπίες, να μην κάνουμε αυτό που κάνει όλος ο κόσμος. Σε όλα τα γήπεδα του κόσμου -είτε είναι Αγγλία είτε Γαλλία είτε Γερμανία είτε Ιταλία- παντού υπάρχουν μέσα στο γήπεδο οι security. Δεν υπάρχει αστυνομία στο γήπεδο. Στην Αμερική το ίδιο. 
      Εγώ πήγα στη Ρωσία τώρα, στον τελικό του Champions League. Και εκεί είχε security. Για να μη λέμε για συστήματα, τα οποία είναι καπιταλιστικά κ.λπ. Επομένως, αυτό συμβαίνει σ’ όλο τον κόσμο. Εσείς θέλετε να κάνουμε άλλο; 
	ΑΝΔΡΕΑΣ ΛΟΒΕΡΔΟΣ: Εσείς που ξέρετε την Ελλάδα λέτε ότι θα λειτουργήσει αυτό το πράγμα;
    	ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Να σας πω κάτι; Εμείς που ξέρουμε την Ελλάδα λέμε ότι το 2010 θα σταματήσουν στους κλειστούς χώρους να καπνίζουν; Ρωτώ. Μα, στη Σλοβενία έγινε σε μια μέρα! Στη Σλοβενία δεν υπάρχει άνθρωπος να καπνίζει σε κλειστό χώρο. 
    ΑΝΔΡΕΑΣ ΛΟΒΕΡΔΟΣ: Μα, εμείς μιλάμε για τη βία. Μιλάμε για τα γήπεδα, όπου υπάρχουν νεκροί!
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Αυτά να τα πείτε σε συνάδελφό σας, κύριε Λοβέρδο, ο οποίος μιλάει για την πρόληψη στην παιδεία κ.λπ.. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Λοβέρδο.
      Συνεχίστε κύριε Υφυπουργέ.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Άρα, λοιπόν, όλα αυτά τα θέματα είναι θέματα παιδείας, ενημέρωσης, πρόληψης.
       Επομένως, θα πρέπει να καταλάβουμε ότι εμείς έχουμε υποχρέωση σ’ αυτούς που δεν καπνίζουν, να φέρουμε το νόμο για το κάπνισμα. Δεν έχουμε υποχρέωση; Μα εγώ καπνίζω. Και παρακαλώ να γίνει αυτό για να μην μπορώ να καπνίσω ποτέ σε κλειστό χώρο, γιατί θα είμαι υποχρεωμένος. Όπως εδώ το σεβόμαστε όλοι, επειδή το απαγορεύει ο νόμος και είμαστε υποχρεωμένοι να το κάνουμε, εάν απαγορεύεται και έξω και στο καφενείο, δεν θα καπνίσει κανείς ποτέ. 
      Αυτό, λοιπόν, είναι καλό και για εμάς, αλλά είναι  καλό και γι’ αυτούς οι οποίοι δεν καπνίζουν. Είναι πολύ φυσιολογικό. 
      Για να επιβληθεί αυτό, χρειάζεται οπωσδήποτε να βάλουμε και ορισμένα πράγματα με τα οποία θα φοβηθεί ο παραβάτης, για να μην το κάνει. Όταν η παιδεία η δικιά του, η οικογένειά του, το σχολείο του κ.λπ., δεν μπόρεσαν να τον κάνουν να καταλάβει ότι πρέπει να σέβεται το διπλανό, τότε από εκεί και πέρα υπάρχουν και οι νόμοι για να τον σεβαστεί. Αυτό κάνουμε εμείς, θα εφαρμόσουμε τους νόμους. Επομένως, δεν μπορούμε να μιλάμε με θεωρίες κ.λπ..
      Τώρα, για την εφαρμογή του, είτε θα υπάρχουν κάμερες, κ.λπ., αυτά θα τα διαχειρίζεται η Αστυνομία και θα υπάρχει πάντα έγκριση από την Αρχή Προστασίας Προσωπικών Δεδομένων. Είναι πολύ σοβαρό. Και επειδή λέτε για τους δρόμους, κ.λπ., αυτό είναι τελείως διαφορετικό. Στους κλειστούς χώρους σε όλα τα σούπερ μάρκετ, τα πολυκαταστήματα κ.λπ., υπάρχουν κάμερες που τις βάζει ο οποιοσδήποτε για να φυλάγει το προϊόν του κ.λπ.. 
      Όσον αφορά το γήπεδο, όπως είναι όταν είσαι σ’ ένα μαγαζί έτσι είναι και το γήπεδο. Άλλο οι δρόμοι που λέτε κ.λπ.. Αυτή είναι άλλη περίπτωση. Δεν μπορεί όμως από τον κλειστό χώρο να δικαιολογήσουμε ότι ξαφνικά πάμε στον ανοικτό χώρο και ότι φταίει ο κλειστός χώρος, διότι τότε έπρεπε να φταίνε όλα αυτά τα καταστήματα τα οποία έχουν ήδη κάμερες.
      Για το Ε.Σ.Κ.Α.Ν., είναι κάποιος ο οποίος δεν συμφωνεί ότι θα πρέπει στον αθλητισμό να κοιτάξουμε το ότι ο κάθε γονιός στέλνει το παιδί του για την υγεία του; Το στέλνει για την υγεία του, την ψυχική και τη σωματική. Είναι ένα κομμάτι της παιδείας. Στην Αμερική ο αθλητισμός είναι μέσα στην παιδεία. Και πιστεύω ότι κάθε σχολείο που γίνεται θα πρέπει να έχει και ένα κλειστό γυμναστήριο.
      Δεν μπορούμε να αλλάξουμε το κύτταρο του αθλητισμού στην Ελλάδα, το σωματείο. Υπάρχουν ορισμένοι άνθρωποι ιδεολόγοι που κάνουν το σωματείο και προσφέρουν σημαντικά πράγματα στους γονείς του κάθε παιδιού. Δεν μπορούμε να το μεταφέρουμε στο σχολείο, γιατί δεν έχουμε τους χώρους. Δηλαδή, στο σχολείο χρειάζονται οι χώροι. Κάνουμε αθλητικά σχολεία και έχουμε αυτήν τη στιγμή αθλητικά τμήματα στα σχολεία, ενώ πρέπει μέχρι του χρόνου να κάνουμε αθλητικά σχολεία, όχι ένα τμήμα σ’ ένα άλλο σχολείο. 
      Θα πρέπει να υπάρχει κοντά γήπεδο και όχι να πηγαίνει το παιδί μία ώρα και μιάμιση ώρα με το αυτοκίνητο, να ταλαιπωρείται. Να πάει στο σχολείο, να ξαναταλαιπωρηθεί να πάει στο γήπεδο, να παίξει, να γυρίσει, να κάνει μάθημα και μετά άλλη μιάμιση ώρα να γυρίσει στο σπίτι του. 
      Πρέπει, λοιπόν, να διορθώσουμε ορισμένα πράγματα. Αυτό το οφείλουμε στη νέα γενιά.
      Εμείς, δεν λέμε ότι είμαστε σοφοί. Ξέρουμε τα προβλήματα και προσπαθούμε να λύσουμε αυτά τα προβλήματα και θέλουμε τη συναίνεση σε ορισμένα θέματα, εάν υπάρχει καλύτερη πρόταση. Και αυτό το αποδείξαμε. Ο Υπουργός ό,τι μπόρεσε να αλλάξει εδώ που προτάθηκε από την Αντιπολίτευση, έχει αλλαχθεί. Γιατί; Γιατί δεν ήρθαμε εδώ να πούμε ότι έτσι θέλω, να κάνω αυτό το πράγμα. Ήρθαμε να συζητήσουμε και ό,τι είναι σωστό να το βάλουμε και να το αλλάξουμε. Και έχουμε αλλάξει αρκετά πράγματα, γιατί θέλουμε τη συναίνεση και γιατί ο διάλογος μας κάνει σοφότερους και έχει και καλύτερα αποτελέσματα για το νομοσχέδιο. Θα μιλήσουμε για τα άρθρα, δεν θέλω να μπω τώρα στα άρθρα.
      Επομένως, οτιδήποτε, νομίζετε ότι είναι χρήσιμο να το πείτε. Ο κ. Λιάνης πέρασε από το Υφυπουργείο Αθλητισμού δύο φορές και ήταν ο μακροβιότερος. Προσπάθησε, λοιπόν, να φέρει το θέμα των δικαστών. Είναι δυνατόν να έχω μια επιτροπή και να είναι δύο δικηγόροι και ο δικαστής από κάτω; Είναι δυνατόν; Είναι τραγικό, μόνο που το σκέφτεσαι. 
      ΓΕΩΡΓΙΟΣ ΛΙΑΝΗΣ: Έγινε.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ακόμη είναι έτσι.
      Εμείς ζητήσαμε όταν μπήκαμε, να αλλάξουμε κάποια πράγματα στο ποδόσφαιρο…
    ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, μην επεκτείνεστε σε θέματα άσχετα με το σχέδιο νόμου. Παρακαλώ ολοκληρώστε. 
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ένα λεπτό.
    ΠΡΟΕΔΡΕΥΩΝ (Αναστάσιος Νεράντζης): Έχετε ήδη διπλασιάσει το χρόνο σας.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Βλέπετε ότι το ίδιο πρόβλημα είχε το ΠΑ.ΣΟ.Κ. όταν ήταν στην εξουσία, με τους ίδιους ανθρώπους –άρα, δεν υπάρχει κομματικός μηχανισμός- οι οποίοι θέλουν να λειτουργούν όπως βολεύει αυτούς και όχι όπως βολεύει όλο τον κόσμο, τον φίλαθλο κόσμο. Η αδικία, λοιπόν, φέρνει βία. 
     Είπε ο κ. Λοβέρδος ότι δεν πληρώνουμε. Ναι, δεν πληρώνουμε γιατί δεν γίνεται να δίνεις και τα χρήματα του ελληνικού λαού σε κάποιον ο οποίος θέλει να είναι εκτός ελληνικών νόμων, δεν δέχεται τους ελληνικούς νόμους. Γιατί ο νόμος είναι νόμος. Το αυτοδιοίκητο, είναι αυτοδιοίκητο. Δεν γίνεται, όμως, αυτοδιοίκητο να παίρνεις τα λεφτά από μένα και να κάνεις ό,τι θέλεις εσύ και μόλις πάμε να μιλήσουμε να μην έχουμε δικαίωμα να μιλήσουμε, όχι στα δρώμενα του ποδοσφαίρου, στους χώρους παιδιάς. Έχει μεγάλη διαφορά. Αλλά υπάρχει η χρυσή τομή μέχρι που πάει το κράτος. Και το κράτος πηγαίνει εκεί που είναι η βία, εκεί που είναι η δημόσια τάξη. 
    (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υφυπουργού)
    Αυτά είναι θέματα του κράτους, όπως είπατε και σωστά της Αστυνομίας. Και μπορεί να έχετε και δίκιο σ’ αυτό. Αλλά να θέλουμε να βάλουμε τη Δ.Ε.Α.Β. και θα πρέπει να παίρνουμε άδεια;
    ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, παρακαλώ ολοκληρώστε.
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Τελειώνω.
    Επαναλαμβάνω ότι αυτά που είπα στον κ. Λιάνη είναι πραγματικότητες. Δεν ήταν τριμελής η επιτροπή, ήταν διμελής. Ο τρίτος ήταν ο Θοδωρής που ήταν εκεί. 
    ΓΕΩΡΓΙΟΣ ΛΙΑΝΗΣ: Είναι εξαιρετικός…
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ό,τι είπα είναι ακριβώς όπως τα είπα και ο καθένας κρίνεται από την ιστορία του και από τη διαδρομή του. Και είπαμε ότι ήταν τρεις μάρτυρες από κει και ένας μάρτυρας, ο διευθυντής μου, από μένα.
    (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υφυπουργού)
    ΠΡΟΕΔΡΕΥΩΝ (Αναστάσιος Νεράντζης): Το κουδούνι κτυπάει για σας, κύριε Υφυπουργέ. Παρακαλώ ολοκληρώστε.
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Όποιος θέλει μπορεί να ρωτήσει, για να δούμε αν λέμε αλήθεια.
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Αναστάσιος Νεράντζης): Κάνω έκκληση οι υπερβάσεις του χρόνου τουλάχιστον να είναι λογικές.
    Έχει ζητήσει το λόγο ο Κοινοβουλευτικός Εκπρόσωπος του ΣΥ.ΡΙΖ.Α. ο κ. Γρηγόρης Ψαριανός.
    Ορίστε, κύριε Ψαριανέ, έχετε το λόγο. Ο χρόνος που προβλέπεται για σας είναι οκτώ λεπτά.
    ΓΡΗΓΟΡΙΟΣ ΨΑΡΙΑΝΟΣ: Έως δεκαπέντε.
     ΠΡΟΕΔΡΕΥΩΝ (Αναστάσιος Νεράντζης): Δυστυχώς εκεί το πήγαμε.
    ΓΡΗΓΟΡΙΟΣ ΨΑΡΙΑΝΟΣ: Όχι.
    ΠΡΟΕΔΡΕΥΩΝ (Αναστάσιος Νεράντζης): Ελπίζω να κάνετε χρήση του χρόνου με φειδώ. 
    ΓΡΗΓΟΡΙΟΣ ΨΑΡΙΑΝΟΣ: Θα προσπαθήσω να είμαι σύντομος.
    Θα θέλαμε πάρα πολύ να συναινέσουμε σε πράγματα που θα αλλάξουν τον αθλητισμό, που θα αλλάξουν τη χώρα. Θα θέλαμε πάρα πολύ να συναινέσουμε και χαίρομαι που για πρώτη φορά -ελπίζω με τη συναίνεση και των πέντε κομμάτων, ελπίζω να είναι και το ΠΑ.ΣΟ.Κ. μέσα- πήραμε την τροπολογία που μας έστειλε ο Υπουργός κ. Λιάπης για τις αρχαιρεσίες, για την ανάδειξη των μελών των διοικητικών συλλόγων των αθλητικών ομοσπονδιών, όπου οι εκλογές θα γίνονται με το σύστημα της απλής αναλογικής. Χαιρόμαστε πάρα πολύ αν αυτό ισχύσει και είναι αλήθεια, κι από σήμερα είναι πραγματικότητα. Χαιρόμαστε πάρα πολύ που και τα πέντε κόμματα της Βουλής, ελπίζω συναινετικά, να προχωρήσουν σε μία τέτοια διαδικασία.
    ΓΕΩΡΓΙΟΣ ΛΙΑΝΗΣ: Κύριε Ψαριανέ, δεν μπορείτε να το κάνετε αυτό. Μη λέτε πράγματα που δεν τα ξέρετε.
    ΓΡΗΓΟΡΙΟΣ ΨΑΡΙΑΝΟΣ: Μακάρι να μπορούσε να γίνει αυτό, κύριε Λιάνη, από απόψε. Όπως ξέρετε και εσείς και όπως θα έπρεπε να το έχετε κάνει είκοσι χρόνια και δεν το κάνατε…
    ΓΕΩΡΓΙΟΣ ΛΙΑΝΗΣ: Συμφωνώ. Δεν μπορούσα ούτε και εγώ να το κάνω…
    ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Λιάνη.
     ΓΡΗΓΟΡΙΟΣ ΨΑΡΙΑΝΟΣ: Κύριε Λιάνη, δεν σας διέκοψα πέντε φορές που μιλήσατε. 
    ΓΕΩΡΓΙΟΣ ΛΙΑΝΗΣ: Έχουμε πάλι διασυρθεί έξω…
    ΠΡΟΕΔΡΕΥΩΝ (Αναστάσιος Νεράντζης): Κύριε Λιάνη, παρακαλώ μη διακόπτετε.
    ΓΡΗΓΟΡΙΟΣ ΨΑΡΙΑΝΟΣ: Θα θέλαμε να συναινέσουμε σε τέτοια μεγάλα θέματα και να κάνουμε τέτοια πραγματικά μεγάλα άλματα δημοκρατίας. Όμως, δεν είναι η ώρα φαίνεται, γιατί είμαστε ανώριμοι.
    Να περιοριστώ σε μερικά άλλα πράγματα. Χάρηκα, που προχθές είπαμε ότι τα θέματα βίας δεν είναι κυρίως ζήτημα του Υπουργείου Αθλητισμού. Χάρηκα που το άκουσα και από τον κ. Λοβέρδο σήμερα. Θα έπρεπε να είναι εδώ ο Υπουργός Δικαιοσύνης, θα έπρεπε να είναι εδώ ο Υπουργός Δημόσιας Τάξης, γιατί η βία στα γήπεδα δεν αντιμετωπίζεται με υποθέσεις δικαστικές σαν τη δίκη Φιλόπουλου που προχωράμε σε κουκούλωμα για μια ακόμη φορά. Αποδεικνύεται από τα ρεπορτάζ των εφημερίδων κάθε μέρα. Η υπόθεση αυτή θα κουκουλωθεί όπως και οι προηγούμενες. Και ο Υπουργός Δικαιοσύνης πρέπει να μιλήσει γι’ αυτό. Και οι κατασταλτικές νομοθεσίες υπήρχαν και νόμοι κατασταλτικοί υπήρχαν. Το Υπουργείο Δημόσιας Τάξης θα έπρεπε να μιλήσει επ’ αυτού.
      Θέλω να πω ότι για τη βία στα γήπεδα, για τις λέσχες και τους συνδέσμους έχουμε πει την άποψή μας. Ξέρετε, κύριε Υπουργέ, υπήρξαμε όλοι μέλη λεσχών και συνδέσμων. Οι σύνδεσμοι προέκυψαν, επειδή στα ερασιτεχνικά σωματεία Παναθηναϊκό, Α.Ε.Κ., Π.Α.Ο.Κ. ήμασταν «εμείς οι τρεις οι φίλοι που τρώμε το σταφύλι» και δεν μπορούσε να γραφτεί μέλος του ερασιτέχνη ο οποιοσδήποτε φίλαθλος. Έτσι, λοιπόν, ξεκίνησαν οι σύνδεσμοι και μετεξελίχθηκαν όπως είναι σήμερα.
      Εγώ, μεταξύ άλλων ως φίλαθλος της Α.Ε.Κ., πριν από οποιαδήποτε νομοθετική ρύθμιση, πριν από τέσσερα χρόνια, κάναμε την Ένωση 224 για να ξεπεράσουμε τη δυσκολία του να έχει ένας φίλαθλος μετοχές στην Π.Α.Ε.. Μαζευτήκαμε, λοιπόν, δύο χιλιάδες άτομα και αγοράσαμε μετοχές της Π.Α.Ε. ως φορέας. Ως λέσχη, λοιπόν, είναι αυτό το πράγμα, ήδη το έχουμε κάνει πριν από το νόμο. Αυτά όμως δεν μπορούν να προχωρήσουν αν η πολιτεία δεν θέλει να τα αγκαλιάσει και να τα στηρίξει. Και ξέρετε γιατί. Γιατί όταν εμείς ζητούσαμε στο Ο.Α.Κ.Α. να καθόμαστε φίλαθλοι της Α.Ε.Κ. και του Παναθηναϊκού να βλέπουμε μαζί το παιχνίδι, φίλαθλοι της Α.Ε.Κ. και του Ολυμπιακού, φίλαθλοι της Α.Ε.Κ. και του Π.Α.Ο.Κ. στη θύρα 10 του Ο.Α.Κ.Α. –επί δύο χρόνια το κάναμε- δεν ήρθε κανένας Υπουργός μαζί μας, δεν ήρθε κανένας πρόεδρος της Ε.Π.Α.Ε. μαζί μας, δεν ήρθε κανένας μαζί μας. Και η τηλεόραση και οι εφημερίδες δεν έδειξαν τίποτα από την προσπάθεια για τη μικτή εξέδρα που κάναμε. Ενώ άμα το κάναμε «καλοκαιρινό» και το «ξεκαλουπώναμε» το γήπεδο και βάζαμε φωτιά και το καίγαμε, ακόμη θα έπαιζαν οι τηλεοράσεις σκηνές από εκείνη τη βραδιά. Αλλά επειδή το κάναμε γιορτή κανείς δεν θέλει να βλέπει γιορτή. Όλοι θέλουμε να βλέπουμε πόλεμο. Ξέρετε ποια είναι αυτή η ψυχολογία της μάζας και του όχλου. Μη φορτώνουμε, λοιπόν, στους συνδέσμους ή αθωώνουμε τις λέσχες ή τα μέλη ας πούμε μιας ιδιότυπης λέσχης που είναι κάτω από την εποπτεία και τον έλεγχο όποιας διοίκησης. Έχουμε πει πολλές φορές ότι οι σύνδεσμοι παρ’όλα τα στραβά που και οι ίδιοι οι συνδεσμάρχες γνωρίζουν, δηλαδή ποια είναι τα δεκαπέντε άτομα ή τα είκοσι σε κάθε σύνδεσμο που κατ’ επάγγελμα και κατ’ εξακολούθηση προκαλούν επεισόδια. Το ξέρουν πολύ καλά όλοι οι συνδεσμάρχες και να μη λέω ονόματα τώρα για τη θύρα 3 και για τη θύρα 4 και για την 21 και για όλες τις θύρες και τη 13 και την 7. 
      Το θέμα, λοιπόν, λεσχών και συνδέσμων δεν λύνει το πρόβλημα της βίας. Επίσης το πρόβλημα της βίας είναι ένα ζήτημα που θέλει κυρίως πρόληψη. Μιλάμε συνέχεια για πολιτισμό και παιδεία. Είναι θέμα πολιτισμού και παιδείας. 
      Να ανοίξω μία παρένθεση και να πω ότι έχουμε ανάγκη από ένα Υπουργείο Παιδείας και Πολιτισμού. Ένα Υπουργείο που να είναι Υπουργείο Παιδείας και Πολιτισμού, όχι Παιδείας και Θρησκευμάτων, ούτε Πολιτισμού και Αθλητισμού, αλλά Υπουργείο Παιδείας και Πολιτισμού. Είναι αλληλένδετα, είναι ο πυλώνας της ιστορίας μιας χώρας και της ζωής μας. Κλείνει αυτή η παρένθεση.
      Θέλω να πω μερικά πράγματα για το ντόπινγκ που θα τα πούμε και αύριο. Όταν συλλαμβάνεται ας πούμε ο ποδοσφαιριστής Ψαριανός ντοπαρισμένος από την ομάδα τάδε μπορεί να τον «σκίσουμε» αυτόν, να τον τιμωρήσουμε, αλλά ούτε η ομάδα τιμωρείται ούτε βαθμοί αφαιρούνται ούτε το παιχνίδι επαναλαμβάνεται ούτε τίποτα. Δηλαδή τα οφέλη τα πλαστά, τα πλασματικά και τα κατασκευασμένα και τα ντοπέ οφέλη που θα έχει μία Π.Α.Ε. θα τα κρατάει και θα τα χαίρεται. Και μπορεί τον ποδοσφαιριστή «Τσουρτσουρόφ» να τον στείλει στη Βουλγαρία πίσω ας πούμε επειδή ήταν ντοπαρισμένος. Σε τέτοιες κατευθύνσεις δεν βλέπουμε να υπάρχουν πράγματα.
      Επίσης, δεν βλέπουμε να υπάρχουν πράγματα στα κάθετα προνόμια. Οι αθλητές έχουν τα προνόμιά τους και όταν πάρουν τα χρυσά μετάλλια, όπως και να τα πάρουν, τα προνόμια αυτά πάνε στους γυμναστές, τους φυσιοθεραπευτές, στους προπονητές μέχρι τους απλούς «εξωφυλαρούχες» τους. 
      Εμείς, λοιπόν, είμαστε αντίθετοι μ’ αυτά τα προνόμια από την κορυφή ως τα νύχια. Τα μόνα προνόμια που δεχόμαστε για αθλητές που μεγαλουργούν και πραγματικά έχουν μια σταθερή και μεγάλη πορεία στον αθλητισμό είναι να είναι καθηγητές αθλητικής αγωγής να ασχολούνται με την προπόνηση άλλων φιλάθλων, άλλων αθλητών να μπορούν να μπαίνουν στα πανεπιστήμια. Θέλουμε όλοι οι πολίτες όλοι οι νέοι άνθρωποι δεκαοκτώ χρονών να έχουν ελεύθερη πρόσβαση στα πανεπιστήμια. Μπορούμε αυτό το προνόμιο να το δώσουμε στους αθλητές. Όμως για τα υπόλοιπα προνόμια, πρέπει να πούμε ότι προνόμια υπάρχουν από την εποχή του Κόριβο από το 776 π.Χ., από την πρώτη Ολυμπιάδα υπάρχουν προνόμια. 
      Εμείς, λοιπόν, είμαστε αντίθετοι με τα προνόμια όπου ένας αθλητής επειδή κατέκτησε ένα μετάλλιο γίνεται ας πούμε συνταγματάρχης του πυροβολικού ή αρχιπτέραρχος. Αυτά για τα προνόμια και θα τα αναπτύξουμε περισσότερο αύριο που θα είναι ημέρα που θα ασχοληθούμε με τα άρθρα 17 και 18. 
      Μια που αναφέρθηκα στα προνόμια και επειδή μίλησα κατ’ επανάληψη με την Ομοσπονδία Αθλητών με Ειδικές Ανάγκες, θα θέλαμε, όπως είπε και το Τάσος Κουράκης πριν, να διατηρηθούν μόνο σ’ αυτήν την περίπτωση τα προνόμια που ισχύουν και για τις θέσεις από 1 ως 8 για τους Αθλητές με Ειδικές Ανάγκες, που πρέπει να πούμε, κύριε Υπουργέ, ότι ήταν μεγάλη σας παράληψη που δεν στείλατε συγχαρητήριο τηλεγράφημα στους αθλητές αυτούς για τα είκοσι τέσσερα μετάλλια στην Ολυμπιάδα, ενώ αν παίρναμε είκοσι τέσσερα στην κανονική Ολυμπιάδα, θα είχαμε στείλει από είκοσι συγχαρητήρια τηλεγραφήματα ο καθένας! Ήταν μεγάλη παράληψη και πρέπει σ’ αυτούς τους ανθρώπους να βγάλουμε το καπέλο, γιατί τουλάχιστον μέχρι στιγμής δεν έχει αποδειχθεί καμμία χρήση ουσιών και τα μετάλλια είναι είκοσι τέσσερα, ενώ τα δεκαέξι της Αθήνας έγιναν τέσσερα και όλη η Εθνική Άρσης Βαρών γύρισε πίσω όλη μαζί με κοντέινερ! 
      Να πω μερικά πράγματα για τη βία στα γήπεδα και να κλείσω.
      Δεν έχουμε διδαχθεί καθόλου από το παράδειγμα της Αγγλίας, όπου ενώ τιμωρήθηκε για δύο χρόνια από τις Ευρωπαϊκές Ομοσπονδίες, η ίδια η Αγγλία είπε ότι όχι δύο χρόνια αλλά πέντε χρόνια θα μείνουμε απ’ έξω. Μπορούμε να μείνουμε κι εμείς πέντε χρόνια έξω από τις ευρωπαϊκές διοργανώσεις, για να δείτε πώς θα λύσουν οι πρόεδροι των Π.Α.Ε. το θέμα της βίας! Γιατί οι πρόεδροι των Π.Α.Ε. χρειάζονται ιδιωτικούς στρατούς, κάποια στιγμή θα τους χρειαστούν. 
      Και μια και λέμε για μεγάλους προέδρους και επειδή θέλουμε να λύσουμε το πρόβλημα της βίας που ξεκινάει από τις διαιτησίες και τις παράγκες, θέλουμε να πούμε, κύριε Υπουργέ –το λέω και στον κ. Λιάπη και στον κ. Ιωαννίδη- ότι η παράγκα μετακομίζει από το Αιγάλεω στου Ζωγράφου και πάει στον Ιλισιακό και αλλάζει, ο Ιλισιακός γίνεται Αιγάλεω και το Αιγάλεω γίνεται Ιλισιακός. Και στις ίδιες διαδρομές συναντάμε τους ίδιους ανθρώπους, από τη Νέα Σμύρνη στο Βόλο, από τη Φιλαδέλφεια στην Καβάλα. Διάφοροι άνθρωποι, οι οποίοι έχουν προσφέρει τα μάλα στον ελληνικό αθλητισμό και κυρίως στο ποδόσφαιρο με το αζημίωτο βέβαια, είναι μεγαλοπαράγοντες συνεχώς, επαγγελματίες μεγαλοπαράγοντες σε άλλες ομάδες και άλλες Π.Α.Ε. και η πολιτεία απλώς παρακολουθεί τις μεταγραφές στελεχών. 
      Ξέρετε, ότι δεν θέλουμε να πλήξουμε το αυτοδιοίκητο ούτε της Ε.Π.Ο. ούτε καμμίας άλλης ομοσπονδίας, αλλά αν αναλογικά μπορούσαν να εκπροσωπηθούν όλες οι παρατάξεις και οι πλευρές, οι πολιτικές γνώμες και οι πολιτικές κινήσεις -ακόμα και αν δεν είναι σε ευθεία σύνδεση με τα κόμματα της Βουλής, ακόμα και αν είναι τοπικές κοινότητες- στα σωματεία και στις ομοσπονδίες, θα άλλαζε το τοπίο και το ξέρετε πάρα πολύ καλά. Πρέπει να προχωρήσετε στην καθιέρωση της απλής αναλογικής στις εκλογές στα σωματεία και στις ομοσπονδίες και πρέπει να δεχθείτε όχι πάνω από δύο θητείες, άντε τρεις να πούμε στις διοικήσεις των ομοσπονδιών. Διότι έχουμε πράσινους βαρόνους είκοσι, τριάντα και σαράντα χρόνων στις ομοσπονδίες, που απλώς θέλουμε με το ίδιο πλειοψηφικό να βάλουμε στη θέση τους μπλε βαρόνους. Ο καυγάς είναι για το «πάπλωμα».
      Κύριοι Υπουργοί, δεν με παρακολουθείτε κανείς από τους δύο! Τα έχουμε ξαναπεί βέβαια στην επιτροπή, τα είπαμε και την Πέμπτη και θα τα ξαναπούμε και αύριο. Ελπίζω να προχωρήσουμε και θέλουμε να προχωρήσουμε συναινετικά στα σημεία που συμφωνούμε. Το είπαμε από την πρώτη στιγμή ότι θα ψηφίσουμε και το 5 και το 11 και το 13 και το 14 και το 15 και το 16. Τα υπόλοιπα άρθρα έχουν προβλήματα, δεν λύνουν αλλά δημιουργούν καινούργια προβλήματα χωρίς να λύνουν τα προηγούμενα, αυτά που θέλουμε να λύσουμε.
      Ευχαριστώ πολύ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Αναστάσιος Νεράντζης): Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αστέριος Ροντούλης έχει το λόγο.
      Είστε πάντα συνεπής στο χρόνο σας. Είναι γνωστό αυτό!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Είμαστε πάντοτε συνεπέστατοι στο λαό, κύριε Πρόεδρε! Είμαστε το κόμμα της τάξεως!
      ΠΡΟΕΔΡΕΥΩΝ (Αναστάσιος Νεράντζης): Ομιλώ περί του χρόνου. Τα υπόλοιπα θα τα κρίνει ο λαός!
      ΓΡΗΓΟΡΙΟΣ ΨΑΡΙΑΝΟΣ: Κύριε Πρόεδρε, μου επιτρέπετε για μισό λεπτό.
      ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, παρ’ότι σας έχω δώσει το λόγο, σας ζητώ συγγνώμη.
      Ορίστε, κύριε Ψαριανέ.
      ΓΡΗΓΟΡΙΟΣ ΨΑΡΙΑΝΟΣ: Θέλω να τα ακούσουν οι δύο Υπουργοί, επειδή είναι και οι δύο Μακεδόνες και ξέχασα να το πω πριν, ότι πρέπει να λύσουμε τη βία στα γήπεδα. 
      Προχθές στο παιχνίδι Πανθρακικός-Π.Α.Ο.Κ. πήγαν οι οπαδοί του Π.Α.Ο.Κ. οργανωμένοι στην Κομοτηνή, δεν είχαν εισιτήρια και έκαναν «ντου». Ήταν εκεί και ο Υπουργός Παιδείας κ. Στυλιανίδης. Άνοιξαν οι πόρτες του σταδίου στην Κομοτηνή και μπήκαν μέσα χωρίς εισιτήριο οι φίλαθλοι του Π.Α.Ο.Κ., οι «οπαδοί-επιστήμονες», όχι φίλαθλοι. Κάποια Π.Α.Ε. του Πειραιά τους αποκαλεί «οπαδούς-επιστήμονες».
	Σας ευχαριστώ.
	ΠΡΟΕΔΡΕΥΩΝ (Αναστάσιος Νεράντζης): Ο κ. Ροντούλης έχει το λόγο για οκτώ λεπτά.
	ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
	Κύριε Υφυπουργέ, παρακολουθήσαμε με μεγάλη προσοχή τα λεγόμενά σας και πράγματι ήσασταν αποκαλυπτικός, δηλαδή, διεφάνη από την τοποθέτησή σας το εξής: Πλέον οι σύνδεσμοι απαξιώνονται, να το πω διαφορετικά απονευρώνονται διότι ο ίδιος είπατε ότι στερούνται των προνομίων του αθλητικού νόμου. Άρα, λοιπόν, η τοποθέτησή σας είναι σαφέστατη. Σας έχουμε επισημάνει το γεγονός –κι αυτό δεν το σεβαστήκατε- ότι ο σύνδεσμος είναι το μόνο «κύτταρο» ερασιτεχνισμού –να το πω έτσι- μέσα σ’ ένα επαγγελματικό ποδόσφαιρο κι αυτό θα έπρεπε να το λάβετε πολύ σοβαρά υπόψη.
	Δεν λάβατε υπόψη και κάτι άλλο, τις «συνθήκες βίας» που θα πυροδοτήσετε στα υφιστάμενα μέλη των συνδέσμων. Αυτό έχει φύγει εντελώς από την οπτική σας.
	Έρχομαι τώρα στο θέμα των ομοσπονδιών. Πληροφορούμαστε ότι η τροπολογία που κατετέθη εκ μέρους του Λαϊκού Ορθόδοξου Συναγερμού από το συνάδελφο κ. Γεωργιάδη «έπιασε τόπο». Μπορεί βεβαίως να μην αποδέχεστε τη θητεία, το σύστημα της προκαθορισμένης θητείας της ομοσπονδίας, όμως κινείστε στη λογική να δεχθείτε τουλάχιστον την αναλογικότητα. Είναι προς θετική κατεύθυνση. Θα τοποθετηθούμε αύριο επί των άρθρων συγκεκριμένα, αφού δούμε και τη διατύπωση του τελικού κειμένου.
	Έρχομαι τώρα στο θέμα των securities. Άκουσα τον κ. Σκυλλάκο. Κύριε Σκυλλάκο, δεν κατάλαβα γιατί θα πρέπει η Ελληνική Αστυνομία να σηκώνει μόνη της το βάρος μιας ιδιωτικής δραστηριότητας. Έχουμε έναν αγώνα, έχουμε επαγγελματικό ποδόσφαιρο. Η Αστυνομία γιατί θα πρέπει μόνη της να σηκώνει το βάρος αυτό και δεν θα πρέπει να συνεπικουρείται, όπως συμβαίνει σε όλο τον κόσμο, από securities; 
      Αυτό όμως που θα πρέπει, κύριε Υφυπουργέ, να καταλάβετε –και εκεί υπάρχουν οι ενστάσεις της Αντιπολιτεύσεως- είναι το πρακτικό σκέλος της υπόθεσης, δηλαδή, πώς θα δρα αυτή η ομάδα των securities που θα είναι εντός γηπέδου. 
      Σας λέω το εξής: Εάν κάποιος φίλαθλος εκδηλώσει μία μη αρμόζουσα συμπεριφορά, προβλέπεται να συλλαμβάνεται από τους securities και να παραδίδεται στην παρακείμενη αστυνομική ομάδα. Σας ερωτώ λοιπόν: Πώς είναι δυνατόν αυτό που δεν μπορούν να κάνουν εκπαιδευμένοι αστυνομικοί να το κάνουν securities; Πώς είναι δυνατό να γίνει αυτό και με τα ανύπαρκτα ηλεκτρονικά συστήματα ασφαλείας που υπάρχουν στα ελληνικά γήπεδα;
  	Άρα, λοιπόν, το μέτρο της ύπαρξης securities εντός του αγωνιστικού χώρου ως ένα τμήμα που συνεπικουρεί την Αστυνομία είναι προς τη σωστή κατεύθυνση και εφαρμόζεται παγκοσμίως. Αυτό όμως πώς θα γίνει πράξη; Δεν μας το έχετε πει καθόλου.
	Βεβαίως μιας και είστε από τη Μακεδονία, κύριε Υφυπουργέ, θέλω να σας θυμίσω μία επίκαιρη ερώτηση που έχει γίνει από το συνάδελφο επίσης ορμώμενο εκ Θεσσαλονίκης κ. Βελόπουλο ο οποίος σας έθεσε μετ’ επιτάσεως το ζήτημα των αντεθνικών συνθημάτων που ακούγονται στους αγωνιστικούς χώρους. Είναι αδιανόητο να ακούμε συνθήματα για τη Μακεδονία, για την Αθήνα ή για οτιδήποτε άλλο και η πολιτεία να μην τολμά να δίνει τις κατευθύνσεις, τις εντολές που θα πρέπει να συνεπάγονται βαρύτατα πρόστιμα όπως απώλεια βαθμών για τις Π.Α.Ε., οι φίλαθλοι των οποίων εκδηλώνουν μία τέτοια αντεθνική συμπεριφορά. 
    Είναι κάτι το οποίο λείπει από το νομοσχέδιο. Είναι κάτι που σας το καταθέτουμε. Σας το καταθέσαμε και στο παρελθόν. Και νομίζω επ’ αυτού, δηλαδή, συμπεριφορά που δεν θίγει εθνικά σύμβολα, δεν θίγει εθνικές ευαισθησίες, θα πρέπει να το λάβετε πολύ σοβαρά υπόψη και τουλάχιστον μια διάταξη να αναφέρεται συγκεκριμένα στις συμπεριφορές αυτές. 
    Θα μου επιτρέψετε για να είμαι και σύντομος να έρθω στο θέμα των προνομίων. Περιορίζετε -εσείς λέτε εξορθολογίζετε- τα προνόμια ως μια αντιντόπινγκ ενέργεια. Αυτή είναι η φιλοσοφία του περιορισμού των προνομίων. Θα μου επιτρέψετε όμως να πω ότι εφαρμόζει την εξής λογική: πονάει δόντι, κόβετε κεφάλι. Περί αυτού πρόκειται. Διότι δυο σημαντικές παράμετροι σας διαφεύγουν.
    Παράμετρος πρώτη και πάρα πολύ σημαντική: Το σύστημα εξορθολογισμού που εισηγείστε θα πρέπει να καταλάβετε ότι συρρικνώνει, απομαζικοποιεί τον αθλητισμό. Είναι ένα πλήγμα στα αθλητικά σωματεία. Έχουν κάνει ένα μεγάλο αγώνα οι άνθρωποι αυτοί των σωματείων να μαζέψουν και να κρατήσουν τη νεολαία στα γήπεδα, στους αθλητικούς χώρους. Τώρα εσείς περιορίζετε την κινητροδότηση στα παιδιά που πηγαίνουν στους διάφορους αθλητικούς συλλόγους με τη λογική ότι θα λειτουργήσετε ως ενέργεια αντιντόπινγκ το όλο αυτό σύστημα. Σας πληροφορώ όμως ότι και θα απονευρώσετε τα αθλητικά σωματεία αλλά δεν έχετε παράλληλα μεριμνήσει να βάλετε ένα αντίβαρο που θα ενισχύσει το μαζικό αθλητισμό. Και αναφέρομαι συγκεκριμένα στο σχολικό αθλητισμό. 
    Διάβασα σε περιοδικά, αγαπητέ κύριε Υπουργέ, ότι το 2008 οι πιστώσεις που θα δοθούν για προγράμματα σχολικού αθλητισμού είναι 1,8 εκατομμύριο ευρώ. Αυτό το 1,8 εκατομμύριο ευρώ θα δοθεί σε πεντέμισι χιλιάδες δημοτικά σχολεία και σε τρεισήμισι χιλιάδες γυμνάσια και λύκεια. Τουτέστιν 200 ευρώ σε κάθε σχολική μονάδα. 
    Άρα, λοιπόν, τι κάνετε με το σύστημα «εξορθολογισμού»; Μειώνετε τη βαρύτητα, απομαζικοποιείτε τον αθλητισμό και από την άλλη πλευρά δεν μεριμνάτε καθόλου για το σχολικό αθλητισμό. 
    Υπάρχει όμως στην όλη προβληματική που αναπτύσσουμε και μια ταξική διάσταση στο θέμα. Ξέρετε πολύ καλά ότι υπάρχουν οικογένειες που προέρχονται από τα χαμηλότερα οικονομικώς κοινωνικά στρώματα της κοινωνίας τα τέκνα των οποίων χρησιμοποιούν τον αθλητισμό ως ένα μέσο κοινωνικής αναρρίχησης. Αυτήν την ταξική διάσταση την παραγνωρίζετε και χρησιμοποιώντας τη μαγική λέξη «εξορθολογισμός» περιορίζεται τα προνόμια στους αθλητές. Το να μπουν σε κάποιες σχολές πενήντα, εκατό, διακόσιοι και τριακόσιοι δεν θ’ αλλάξει τίποτα. Έμειναν εκτός δέκα χιλιάδες λόγω της βάσης του δέκα. Δεν θα γκρεμιστεί τίποτα από το εθνικό σύστημα παιδείας αν παραμείνουν και ενισχυθούν τα προνόμια. Διότι η λογική του Λαϊκού Ορθόδοξου Συναγερμού είναι η ενίσχυση των προνομίων, όχι ο περιορισμός τους. 
    Και για να αναφερθώ περιληπτικά και στο θέμα της βίας θα πρέπει να σας πω το εξής, κύριε Υπουργέ. Το μεγάλο πρόβλημα κι από εκεί πηγάζουν και οι στρατοί των οπαδών και η βία και οι αντιδικίες και τα πάντα είναι η διαφάνεια που θα πρέπει να κατοχυρωθεί στα οικονομικά των Π.Α.Ε.. 
    (Στο σημείο αυτό κτυπάει το κουδούνι λήξεως του χρόνου ομιλίας του κ. Βουλευτή)
    Τριάντα δευτερόλεπτα θα ήθελα, κύριε Πρόεδρε.
    Όσο δεν υπάρχει αυτή η διαφάνεια τότε οι πρόεδροι, οι μεγαλοπρόεδροι θα χρειάζονται στρατούς για να καλύψουν τις ανομίες τους. Γιατί τα χρέη γράφονται στον πάγο και ξεγράφονται με νομοθετικές διατάξεις. Άρα, λοιπόν, ή φέρνουμε διαφάνεια στα οικονομικά των Π.Α.Ε. ή η βία θα συνεχίζεται και θα πυροδοτείται από αυτούς που θα πρέπει να προστατεύσουν το άθλημα και τον αθλητικό χώρο.
    Ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Αναστάσιος Νεράντζης): Επαινώ τη χρονική σας συνέπεια, κύριε Ροντούλη. 
     Επανερχόμαστε στον κατάλογο. 
     Το λόγο έχει η Βουλευτής του ΠΑ.ΣΟ.Κ. στο Νομό Τρικάλων, κ. Αθανασία Μερεντίτη. 
     Ορίστε, κυρία Μερεντίτη, έχετε οκτώ λεπτά στη διάθεσή σας.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, τα τελευταία γεγονότα με την ομάδα άρσης βαρών, όπως και τα γεγονότα στους Ολυμπιακούς Αγώνες του Πεκίνου, δημιούργησαν διεθνώς ένα πρόβλημα για τον ελληνικό αθλητισμό. Ως εκ τούτου, όλοι συμφωνούμε ότι πρέπει να υπάρξει ένα θεσμικό πλαίσιο, που να προλαμβάνει τέτοιου είδους φαινόμενα, τα οποία εκθέτουν τον ελληνικό αθλητισμό.
      Επίσης, συμφωνούμε όλοι ότι πρέπει να αντιμετωπίσουμε τη βία στα γήπεδα. Το με ποιες, όμως, προϋποθέσεις, με ποιους όρους αυτό είναι ένα ζήτημα.
      Να έρθουμε τώρα στο νομοσχέδιο που συζητάμε.
      Δυστυχώς, για ακόμη μια φορά είναι ένα νομοσχέδιο πρόχειρο, τσαπατσουλίστικο, με το οποίο προσπαθείτε να κουκουλώσετε όπως - όπως τα προβλήματα και όχι να τα αντιμετωπίσετε επί της ουσίας. Είναι ένα νομοσχέδιο γεμάτο τροπολογίες. Οι τροπολογίες είναι περισσότερες από το νομοσχέδιο. Καταθέσατε το νομοσχέδιο –δευτερευούσης σημασίας- και μετά φέρατε τις τροπολογίες, στις οποίες είναι τα σπουδαιότερα θέματα, όπως τα προνόμια των αθλητών.
      Το πρόβλημα, όμως, δεν είναι εκεί. Η αντίρρησή μας δεν είναι αυτή. Η ουσιαστική μας αντίρρηση είναι ότι αυτό το νομοσχέδιο είναι μόνο κατασταλτικό, αστυνομικό. Μιλάει για τιμωρία και δεν μιλάει καθόλου για πρόληψη. Και η ουσία για εμάς, το μεγάλο πρόβλημα είναι η πρόληψη. Διότι η χώρα μας έχει ήδη μία ιδιαίτερα αυστηρή νομοθεσία για την αντιμετώπιση της φαρμακοδιέγερσης από το 2002 κι όμως η φαρμακοδιέγερση υπάρχει, υφίσταται και θα έλεγα ότι τείνει να γίνει μάστιγα για τον ελληνικό αθλητισμό.
      Γι’ αυτό, λοιπόν, συμφωνούμε ότι πρέπει να υπάρχουν ποινές. Βεβαίως, να δούμε πού και πώς, διότι διαφωνούμε για τα δύο έτη στον αθλητή και τα τρία έτη στον προμηθευτή. Αυτά, όμως, θα τα πούμε επί των άρθρων.
      Το πρόβλημα της χρήσης επικίνδυνων ουσιών είναι εθνικής σημασίας και δεν αφορά μόνο τον πρωταθλητισμό, αλλά και την ελληνική οικογένεια, κάθε νέο και νέα που παίρνει ελαφρά τη καρδία κάποια σκευάσματα για να έχει ίσως καλύτερο σώμα.
      Πρέπει, λοιπόν, να καταλάβουμε όλοι ότι εκεί που πάσχουμε δεν είναι η αυστηρότητα του νόμου, αλλά η πρόληψη. Ενημέρωση και πρόληψη. Αυτό χρειάζεται πρώτα και πάνω απ’ όλα. Ενημέρωση στα σχολεία. Ενημέρωση για την τραγική εξέλιξη που πιθανόν να έχουν -και είχαν- αθλητές διεθνούς κύρους όταν χρησιμοποιούν αναβολικές ουσίες. Θα έλεγα ότι πρέπει να κάνουμε πλύση εγκεφάλου στους νέους μας, για να ξέρουν τι και πώς πρέπει να χρησιμοποιούν. Να θεσπίσουμε την υποχρεωτική ενημέρωση για τα γυμναστήρια και τους αθλητικούς χώρους.
      Όσον, δε, αφορά τους αθλητές, χρειάζεται πρόληψη και έλεγχος σε όλα τα επίπεδα. Αυτό χρειάζεται! Για παράδειγμα, πρέπει να αξιοποιήσουμε το δελτίο του αθλητή, για να αποτυπώνεται εκεί η συνολική του εξέλιξη. Έτσι, θα μπορεί έγκαιρα να διαπιστώνεται η αδικαιολόγητη αλλαγή στην αθλητική του απόδοση.
      Επίσης, θα πρέπει να νομοθετηθεί η υποχρέωση όλων των νέων αθλητών, που επιλέγονται για διάφορες κατηγορίες επίλεκτων ή πρωταθλητών, να υποβάλλονται σε εργαστηριακές, εργονομικές και αιματολογικές εξετάσεις σε τακτά χρονικά διαστήματα.
      Αυτά, όμως, απ’ ό,τι βλέπουμε στο νομοσχέδιο, δεν απασχολούν το Υπουργείο σας.
      Εμείς διαφωνούμε απόλυτα με τη νοοτροπία η οποία επιχειρείται να εισαχθεί μέσα από αυτό το νομοσχέδιο, ότι οι Έλληνες αθλητές, οι σημερινοί, ακόμα και οι αυριανοί, είναι κατά τεκμήριο ύποπτοι. Με αυτό τον τρόπο αμφισβητείτε όλους όσους προσπάθησαν και όσους θα προσπαθήσουν με καθαρά μέσα, τις επιδόσεις τους, τη σκληρή δουλειά, όλους όσους διακρίθηκαν ή θα διακριθούν στον αθλητικό στίβο. Αυτό δεν είναι δίκαιο. Δεν είναι δίκαιο να καλλιεργούμε αντιλήψεις, που θα αποθαρρύνουν τα παιδιά μας από την ενασχόληση με τον αθλητισμό και τον πρωταθλητισμό. Σίγουρα υπάρχει εμπορευματοποίηση. Σίγουρα υπάρχει διαφθορά στον αθλητισμό. Υπάρχουν όμως και οι άλλοι. Ας μην τους ακυρώνουμε όλους. Ας μην εκδικούμαστε τον ελληνικό αθλητισμό και κυρίως, ας μην εκδικούμαστε όλους αυτούς που τόσα χρόνια μας έκαναν υπερήφανους με τις επιδόσεις τους. 
      Διαφωνούμε με αυτό το ψευτοδίλημμα, καθαροί αγώνες ή μετάλλια. Εμείς θέλουμε τις διακρίσεις, θέλουμε τα παιδιά μας να ασχολούνται με τον αθλητισμό. Και πιστεύουμε ότι μπορούμε να τα επιτύχουμε και τα δύο, αν αντιδράσουμε σωστά και έγκαιρα. Διότι το νομοσχέδιό σας είναι αυτό που λέμε «κάλλιο αργά, παρά ποτέ». Είναι, όμως, αργά, διότι αν είχαν ληφθεί μέτρα το 2004, όπως διατυμπάνιζε η Κυβέρνησή σας, θα είχαμε αποφύγει το διασυρμό του Πεκίνο φέτος.
      Οφείλουμε να αποκαταστήσουμε τη χαμένη τιμή του ελληνικού αθλητισμού στα μάτια της ελληνικής κοινωνίας. Οι γονείς πρέπει να νιώσουν ξανά ότι μπορούν και πρέπει τα παιδιά τους να κάνουν αθλητισμό. Οι νέοι που ασχολούνται με τον πρωταθλητισμό, πρέπει να νιώσουν ασφάλεια και σιγουριά. Κατά την άποψή μας, αυτό το σχέδιο νόμου δεν βοηθά προς αυτή την κατεύθυνση. Φοβούμαστε ότι θα αποτελέσει αντικίνητρο για την ενασχόληση των νέων με τον αθλητισμό.
      Ας δούμε τώρα τα προνόμια. Εάν κάποια είναι υπερβολικά, να τα εξετάζουμε, να υπάρχει διάλογος και πνεύμα συνεργασίας. Δεν πρέπει, όμως, να ξεχνάμε ότι ο αθλητής επενδύει από πολύ μικρή ηλικία. Δεν πρέπει να ξεχνάμε ότι παίρνει ρίσκα, ότι παραμελεί ίσως τη μόρφωσή του, υποθηκεύει τις ευκαιρίες του για το μέλλον. Γι’ αυτό πρέπει να έχει στοιχειώδη εξασφάλιση. Διαφωνούμε με το εύρος και το είδος ορισμένων από τις περικοπές. Δεχθήκατε κάποιες βελτιώσεις, αλλά αυτό δεν είναι αρκετό.
      Ακόμη, επιμένω ότι είναι λαθεμένο, παρά τα όσα είπε ο κύριος Υφυπουργός, να εγκλωβίζεται το Ε.Σ.Κ.Α.Ν. στο Υπουργείο με κίνδυνο να το μετατρέψετε σε μια ακόμη γραφειοκρατική δημόσια υπηρεσία. 
      Ας πάμε τώρα στο ζήτημα της αντιμετώπισης της βίας. Κατ’ αρχήν κάνατε κάποιες προτάσεις μας δεκτές. Συμφωνούμε, αλλά αυτό δεν φτάνει. Άκουσα τον κύριο Υπουργό και νόμιζα ότι έκανε έκθεση ιδεών. Η βία υπάρχει στα γήπεδα. Εγώ δεν έχω καμμία σχέση με τα γήπεδα, απλώς παρακολουθώ και τρομάζω. Είναι δυνατόν να δέχεστε δημόσια ότι δεν μπορείτε να εφαρμόσετε το νόμο και να μεταθέτετε στα σωματεία, τα οποία αποκτούν την αντικειμενική ευθύνη για την λειτουργία των λεσχών; Προσπαθείτε με αυτό τον τρόπο να δημιουργηθούν λέσχες που θα ελέγχονται απόλυτα από τις αθλητικές ενώσεις και αντί να θεραπεύσετε το πρόβλημα που πιθανόν υπάρχει σε τρεις τέσσερις συλλόγους, θα το διογκώσετε και θα το επεκτείνετε.
      Κύριε Υφυπουργέ, η βία δεν είναι μόνο επίδειξη δύναμης από αυτούς που την ασκούν. Είναι μια έκφραση κοινωνικής παθογένειας, που αναπτύσσεται κυρίως ανάμεσα σε νεαρά άτομα με χαμηλό κοινωνικό υπόβαθρο, με προβληματικό περίγυρο, με δύσκολη εφηβεία. Και έρχεστε εσείς και τι κάνετε γι’ αυτούς τους ανθρώπους; Δίνετε κίνητρα στους επιχειρηματίες που ελέγχουν τις αθλητικές ενώσεις, για να τους οργανώσουν πιθανότατα σε καλύτερους στρατούς Πραιτοριανών. Αντί να επεξεργαστούμε όλοι εδώ μέτρα για να στηρίξουμε αυτά τα παιδιά και τις οικογένειές τους, να τα διαπαιδαγωγήσουμε, να τους δείξουμε άλλο δρόμο για τη ζωή, φέρνετε μια σειρά από κατασταλτικές διατάξεις, οι οποίες αφορούν μόνο το χώρο των γηπέδων.
      Και τι γίνεται απ’ έξω, κύριε Υπουργέ, στις γειτονιές, στις καφετέριες, στις πλατείες; Συγκρούονται, καταστρέφονται περιουσίες αθώων πολιτών, τραυματίζονται και μερικές φορές έχουμε θανάτους. Τα ξέρουμε όλοι αυτά. Κάποιοι από αυτούς είναι και θύτες και θύματα μιας ανάλγητης κοινωνίας. Αυτό πρέπει να καταλάβουμε και πρέπει να λάβουμε μέτρα γι’ αυτούς. Πρέπει να προσπαθήσουμε να φτιάξουμε την ψυχή τους και όχι να ταλαιπωρούνται αυτοί και μέσα από αυτούς και η κοινωνία. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Σε ένα λεπτό τελειώνω, κύριε Πρόεδρε.
      Επειδή δεν έχω χρόνο, πρέπει να αναφερθώ και στο ότι φαίνεται να αδιαφορείτε για το σχολικό αθλητισμό και τα αθλητικά σχολεία. 
      Κλείνω, με μια επισήμανση. Για πολλά χρόνια είχαμε μεγάλες διακρίσεις των αθλητών μας στις διεθνείς οργανώσεις και κλείναμε τα αυτιά μας στους ψιθύρους που ακούγονταν για τις εξωπραγματικές και ξαφνικές επιδόσεις ορισμένων αθλητών μας. Ήρθε προ πολλού η ώρα να δούμε την κατάσταση κατάματα και κυρίως χωρίς να ακυρώνουμε ούτε όσα πετύχαμε ούτε συλλογικά τον ελληνικό αθλητισμό. 
      Οι Κυβερνήσεις του ΠΑ.ΣΟ.Κ. προσέφεραν πάρα πολλά στον αθλητισμό. Δημιουργήσαμε υποδομές, στηρίξαμε αθλητές. Ίσως κάναμε και λάθη, όπως είπε και ο Κοινοβουλευτικός μας Εκπρόσωπος. Είμαστε εδώ να τα συζητήσουμε, να τα διορθώσουμε, όμως, δεν μπορούμε να ψηφίσουμε το νομοσχέδιό σας, κύριε Υφυπουργέ, το οποίο θεωρούμε ότι είναι πρόχειρο, αποσπασματικό, δεν δίνει καμμιά βάση στην πρόληψη, εμμένει στα κατασταλτικά μέτρα και δεν μεριμνά για μια συνολική πολιτική μέτρων και παρεμβάσεων σε όλος το εύρος του αθλητικού κινήματος -αθλητές, προπονητές, σωματεία, ομοσπονδίες, γονείς- για την πρόληψη της βίας, της φαρμακοδιέγερσης, γι’ αυτό και το καταψηφίζουμε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει η Βουλευτής του ΠΑ.ΣΟ.Κ. στο Νομό Φθιώτιδας κ. Αντωνίου.
      ΤΟΝΙΑ ΑΝΤΩΝΙΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο που συζητάμε σήμερα έχει έναν κυρίως πολιτικό στόχο: Να δείξει στους πολίτες ότι η Κυβέρνηση της Νέας Δημοκρατίας έρχεται δήθεν να αντιμετωπίσει με πυγμή και αποφασιστικότητα δύο πολύ σοβαρά φαινόμενα, που ταλαιπωρούν το χώρο του αθλητισμού: Το χουλιγκανισμό και το ντόπινγκ. Είναι, όμως, ένας στόχος καθαρά επικοινωνιακός, μια προσπάθεια χωρίς βάθος, χωρίς μελέτη και χωρίς στρατηγική, μόνο και μόνο για να βγάλει από πάνω της η Νέα Δημοκρατία την ηθική υποχρέωση που έχει ως Κυβέρνηση απέναντι στην ελληνική κοινωνία και κυρίως, βέβαια, απέναντι στη νέα γενιά της πατρίδας μας. Αυτή την άποψη σχηματίζει κανείς, κύριε Υπουργέ, εάν διαβάσει την εισηγητική έκθεση και τα άρθρα του νομοσχεδίου και τα συγκρίνει με τις βαρύγδουπες δηλώσεις των αρμόδιων Υπουργών, αλλά και του ίδιου του Πρωθυπουργού. 
      Από το νομοσχέδιο, λοιπόν, προκύπτει ότι για το θέμα της βίας στον αθλητισμό και για το ντόπινγκ η συνταγή είναι ουσιαστικά μια: Περισσότερα και πιο αυστηρά κατασταλτικά μέτρα. Είναι μια συνταγή που λέει ότι με τον αστυνόμο, με τη φυλακή και με τον περιορισμό των ατομικών δικαιωμάτων αντιμετωπίζονται τα φαινόμενα παραβατικής συμπεριφοράς στην κοινωνία μας. Είναι, βέβαια, μια εύκολη και απλοϊκή προσέγγιση που «χαϊδεύει τ’ αυτιά» των πιο συντηρητικών ψηφοφόρων και τους κάνει να πιστεύουν ότι έτσι λύνονται αυτόματα τα προβλήματα αυτού του είδους. Όμως, γνωρίζουμε όλοι πάρα πολύ καλά ότι η αντιμετώπιση των φαινομένων αυτών δεν είναι ούτε απλή ούτε εύκολη υπόθεση και δεν μπορεί να γίνει στη βάση της πολιτικής αντιπαράθεσης. Χρειάζεται, κύριε Υπουργέ, διακομματική συμφωνία και συναίνεση. Χρειάζεται ισχυρή πολιτική βούληση και εθνική προσπάθεια. Ειδικά μάλιστα, όταν πίσω από αυτές τις ιστορίες παίζονται ισχυρά οικονομικά συμφέροντα και ειδικά στην περίπτωση του ντόπινγκ έχουμε να κάνουμε με μια γιγάντια και αδίστακτη βιομηχανία παγκόσμιας κλίμακας, ανάλογη με τη βιομηχανία των ναρκωτικών. Αυτοί που συνήθως τιμωρούνται είναι τα ίδια τα θύματα και όχι όσοι πλουτίζουν στις πλάτες τους, ενώ η υποκρισία περισσεύει από τη μεριά εκείνων που έχουν και τη δύναμη και το θεσμικό ρόλο να αγωνιστούν, κατά αυτών των φαινομένων και να τα εμποδίσουν.
      Αν και γνωρίζουμε, κύριε Υπουργέ, ότι είναι άνισος ο αγώνας, ανάμεσα στις δυνάμεις που προωθούν το ντόπινγκ και στις δυνάμεις που μάχονται το ντόπινγκ, το δικό μας χρέος, ως πολιτεία, αλλά και ως κοινωνία, είναι να κάνουμε ό,τι μπορούμε για να προστατεύσουμε, όσο  μπορούμε, την υγεία και τη ζωή των νέων ανθρώπων στη χώρα μας. Όμως ο πήχης αυτού του νομοσχεδίου έχει τοποθετηθεί δυστυχώς πολύ χαμηλά, παρά τις όποιες θετικές μικρορυθμίσεις και μικροβελτιώσεις. Υπάρχουν, μάλιστα, περιπτώσεις, που αντί η Κυβέρνηση να κάνει ένα βήμα μπροστά, κάνει βήματα πίσω, κύριε Υπουργέ. 
      Γνωρίζουμε όλοι ότι το 2002, όταν το ΠΑ.ΣΟ.Κ. έφερε το ν.3057 με τον οποίο ιδρύθηκε και το Εθνικό Συμβούλιο καταπολέμησης του ντόπινγκ, η χώρα μας απέκτησε ένα θεσμικό πλαίσιο που ήταν μπροστά, ακόμη και από τις διεθνείς εξελίξεις και μάλιστα με τις πιο αυστηρές ποινές. Αξίζει να αναφέρουμε ότι ο πρώτος κώδικας της ΓΟΥΑΝΤΑ ψηφίστηκε το 2003, δηλαδή αρκετούς μήνες αργότερα από το νομοθετικό πλαίσιο το δικό μας. Το Ο.Α.Κ.Α. έχει σήμερα ένα από τα τριάντα τρία διεθνώς αναγνωρισμένα και πιστοποιημένα εργαστήρια σε όλο τον κόσμο, που αναλαμβάνουν μάλιστα και ελέγχους εκτός της χώρας μας, με εντολή της ΓΟΥΑΝΤΑ. Το Ε.Σ.Κ.Α.Ν. μαζί με το Ο.Α.Κ.Α. είχαν σχεδιαστεί να λειτουργούν από κοινού, ως εθνικός αντιντόπινγκ οργανισμός, με το Ε.Σ.Κ.Α.Ν. σε ρόλο επιτελικό και το Ο.Α.Κ.Α. σε ρόλο εκτελεστικό, κατά τα πρότυπα της ΓΟΥΑΝΤΑ. Με τις ρυθμίσεις που φέρνετε, κύριε Υπουργέ, το Ε.Σ.Κ.Α.Ν. θα έχει και τους δύο ρόλους.
      Πέρα από τα άλλα προβλήματα που θα δημιουργήσει το άλλο σχήμα, υπάρχουν και ορισμένα κρίσιμα ερωτήματα, που πρέπει κατά την άποψή μου να απαντηθούν.
      Πρώτον. Μέχρι η νέα υπηρεσία του Ε.Σ.Κ.Α.Ν. που θα αντικαταστήσει το Ο.Α.Κ.Α. να φτάσει σε αντίστοιχο επίπεδο υπηρεσιών και να πιστοποιεί και να πιστοποιηθεί, θα συνεχιστεί η επιχειρησιακή υποστήριξη του Ο.Α.Κ.Α. προς το Ε.Σ.Κ.Α.Ν., ή θα έχουμε κενό ελέγχων; Τι θα γίνει σ’ αυτό το μεσοδιάστημα μέχρι που να δούμε να στήνεται ο νέος Ε.Σ.Κ.Α.Ν.;
      Δεύτερον. Με δεδομένο ότι υπάρχει σήμερα υψηλό επίπεδο εκπαίδευσης και αυστηρές εξετάσεις, για να γίνει κάποιος δειγματολήπτης, θα υπάρχει αντίστοιχη διαδικασία για τους νέους δειγματολήπτες του Ε.Σ.Κ.Α.Ν.;
       Και τρίτον. Τι θα γίνει με τους ήδη εκπαιδευμένους δειγματολήπτες; Θα τους στείλετε στο σπίτι τους; Θα τους πριμοδοτήσετε με κίνητρα, για να ενταχθούν στο νέο σώμα; Τι ακριβώς θα κάνετε με αυτό το δυναμικό, που είναι καταρτισμένο αυτήν τη στιγμή; Δεν έχετε πει τίποτα.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Έχει ενσωματωθεί. 
      ΤΟΝΙΑ ΑΝΤΩΝΙΟΥ: Κυρίες και κύριοι συνάδελφοι, το πιο σοβαρό ζήτημα είναι ότι η Κυβέρνηση της Νέας Δημοκρατίας αντί να αποδώσει στο Ε.Σ.Κ.Α.Ν. το κύρος της ανεξάρτητης αρχής που θα έπρεπε να έχει, έρχεται να το μετατρέψει σε νομικό πρόσωπο δημοσίου δικαίου, δηλαδή, σ’ ένα όργανο εξαρτημένο από την Κυβέρνηση. Ένα τέτοιο σχήμα, ασφαλώς κάνει το Ε.Σ.Κ.Α.Ν., κύριε Υπουργέ, υποχείριο της Κυβέρνησης και των πελατειακών της σχέσεων. 
      Θα μου πείτε ότι έχετε τις καλύτερες προθέσεις -κι εσείς προσωπικά που σας γνωρίζουμε και προέρχεστε από το χώρο του αθλητισμού- αλλά πρέπει να σας πω ότι έχουμε πολλές επιφυλάξεις, γιατί μέχρι σήμερα κύριε Υπουργέ, όλες οι πολιτικές σας επιλογές, όλες οι νομοθετικές σας ρυθμίσεις, ήταν σε μια λογική «για όλα να έχει ευθύνη ο Υπουργός» και βέβαια ζούμε το τελευταίο διάστημα, μιλάμε πάνω από επτά – οκτώ μήνες, μέσα σε θέματα αδιαφάνειας και σκανδάλων. Και το λέω αυτό διότι κατά την άποψή μας η Κυβέρνηση προφανώς επέλεξε πλευρά. Αντί να πάει με τη διαφάνεια, αφήνει στον εαυτό της τη διακριτική ευχέρεια να ελέγχει και να καθοδηγεί ενδεχομένως, και όλη τη διαδικασία των ελέγχων. Με δεδομένο μάλιστα ότι σε περιπτώσεις όπως ο Ιππόδρομος, όπου έχει θεσμοθετηθεί ο έλεγχος αντιντόπινγκ, είναι πολλά τα λεφτά που παίζονται και η Κυβέρνηση θα πρέπει από εδώ και πέρα να πείσει ότι δεν «θα βάλει το δάχτυλο στο μέλι». Δική σας η απόφαση, κύριε Υπουργέ, δική σας βέβαια και η ευθύνη.
      Σε σχέση με τις ρυθμίσεις για τη βία στα γήπεδα, η Κυβέρνηση έχει μονοδιάστατη προσέγγιση κι έχει εντοπίσει όλο το φαινόμενο στη λειτουργία των συνδέσμων. Εδώ τα ερωτήματα κάθε σκεπτόμενου πολίτη και φιλάθλου, κατά την άποψή μου, είναι πάρα πολύ απλά. Αν πάψουν να λειτουργούν οι σύνδεσμοι και λειτουργήσουν στη θέση τους οι λέσχες, τότε θα εξαλειφθεί η βία μέσα κι έξω από τα γήπεδα; Αν αυξηθούν τα μέτρα καταστολής και μάλιστα, με τρόπο που ανοίγει, βέβαια, πολλά ζητήματα σε σχέση με τη συνταγματικότητα των ρυθμίσεων και τα ατομικά δικαιώματα, τότε θα εξαλειφθούν τα κοινωνικά και ψυχολογικά αίτια που παράγουν την παραβατική συμπεριφορά των χούλιγκανς, κύριε Υπουργέ; 
      Ξέρουμε πάρα πολύ καλά ότι εύκολες λύσεις δεν υπάρχουν. Οι λύσεις είναι δύσκολες κι έχουν ως βάση τους την πρόληψη και την επιστημονική μελέτη αυτών των φαινομένων. Αυτό ισχύει και για τη βία και για το ντόπινγκ. Όλα τα υπόλοιπα, κατά την άποψή μας, είναι κοινή δημαγωγία, για να εξυπηρετηθούν ανάγκες της συγκυρίας, που γίνεται όλο και πιο δύσκολη για τη Νέα Δημοκρατία και για να καλυφθούν άλλες μεθοδεύσεις και στοχεύσεις. 
      Κύριε Υπουργέ, το είπαν και οι προηγούμενοι συνάδελφοι ότι δυστυχώς το νομοσχέδιό σας είναι κατώτερο των αναγκών. Το είπατε κι εσείς από αυτό το Βήμα, ότι εδώ παρατηρούμε βία στη νέα γενιά και στα γήπεδα και αλλού. Είναι φαινόμενο κοινωνικό, άρα, πρέπει η πολιτεία να το δει εντελώς διαφορετικά. Δυστυχώς, η Κυβέρνησή σας δεν έχει κάνει τίποτα γι’ αυτό. Βέβαια, ξέρετε ότι υπάρχουν και πολλές δομημένες δυνάμεις που κατευθύνουν και παιδιά σ’ αυτόν τον τρόπο ζωής, γιατί είναι τρόπος ζωής. Εδώ, κύριε Υπουργέ, έπρεπε να δείξετε ότι έχετε την πολιτική βούληση να συγκρουστείτε με όλες αυτές τις δομημένες δυνάμεις που λειτουργούν στο χώρο του αθλητισμού. Πέντε χρόνια με φοβερά προβλήματα βίας, με θανάτους νέων ανθρώπων, δεν είδαμε να κάνετε τίποτα. 
      Γι’ αυτό το λόγο και για τους άλλους που ανέφερα πριν, θα καταψηφίσουμε το νομοσχέδιο.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κυρία Αντωνίου.
      Το λόγο έχει ο Βουλευτής του ΠΑ.ΣΟ.Κ., κ. Αηδόνης.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, επιτέλους μιλούν και οι Βουλευτές στο Ελληνικό Κοινοβούλιο, γιατί είναι γεγονός ότι αυτή η διαδικασία, η οποία είναι υιοθετημένη εδώ και παρά πολύ καιρό, πολλές φορές αναγκάζει πολλούς από εμάς να μη μπορούμε να καταθέσουμε μια σειρά από σκέψεις και απόψεις σε διάφορα νομοθετήματα, μιας και είναι υιοθετημένη διαδικασία να μιλάνε οι Κοινοβουλευτικοί Εκπρόσωποι και οι Υπουργοί των κομμάτων.
      Θα ήθελα, λοιπόν, να πω ότι το συγκεκριμένο νομοσχέδιο απευθύνεται σε πέντε τομείς: Ο πρώτος είναι η βία, ο δεύτερος το ντόπινγκ, ο τρίτος τα αθλητικά κίνητρα, ο τέταρτος οι ρυθμίσεις των εργαζομένων, που έχουν σχέση με τη Γενική Γραμματεία Αθλητισμού και ο πέμπτος έχει να κάνει με την «Φίλιππον Ένωσιν».
      Επειδή ο χρόνος είναι πάρα πολύ λίγος για να αναφερθούμε σε όλα αυτά, θα περιοριστούμε στα τρία πρώτα, για να προλάβουμε να πούμε κάποια πράγματα.
      Πρώτον, άκουσα με πάρα πολύ μεγάλη προσοχή τον εισηγητή της Νέας Δημοκρατίας να μας λέει ότι το συγκεκριμένο νομοσχέδιο είναι ριζική αλλαγή του τρόπου παραγωγής αθλητισμού στη χώρα μας, όπως επίσης ότι είναι μία από τις τομές που έχει υποσχεθεί η Κυβέρνηση. Και η λέξη που μπορεί κανείς να βάλει ως απάντηση είναι μια τρομερή απορία.
      Τι έχει μέσα του, λοιπόν, αυτό το νομοσχέδιο; Προσπαθεί να αντιμετωπίσει το φαινόμενο της βίας έχοντας μέσα δύο διατάξεις. Ποια είναι η πρώτη διάταξη; Έρχεται το Υπουργείο και μας λέει ότι μετατρέποντας τους συνδέσμους σε λέσχες λύνουμε αυτόματα το πρόβλημα της βίας, το οποίο σήμερα υπάρχει μέσα στον αθλητισμό. Αυτό μας το έλεγε στην αρχή. Μετά άλλαξε άποψη και είπε: δεν θα καταργήσω τους συνδέσμους, αλλά παράλληλα με αυτούς θα δημιουργήσω και τις λέσχες. Μεγάλη τομή πραγματικά! Η πιο τρομερή τομή που έχω παρακολουθήσει τα τελευταία χρόνια!
      Εισάγει κι ένα δεύτερο μέτρο, το οποίο λοιδορούσε σε μια προηγούμενη πολιτική περίοδο, που έχει να κάνει με τη μετακίνηση ή όχι των οργανωμένων οπαδών στα διάφορα σημεία που συμβαίνουν αθλητικά γεγονότα. Και εγώ ρωτώ: Την προηγούμενη Κυριακή είχαμε ποδοσφαιρικούς αγώνες. Υπήρχε ή δεν υπήρχε οργανωμένη μετακίνηση; Αυτή την Κυριακή θα έχουμε πάλι ποδοσφαιρικούς αγώνες. Στην Κρήτη πόσες χιλιάδες οπαδοί θα μετακινηθούν; Θα είναι πέντε, θα είναι έξι, θα είναι επτά χιλιάδες; Πιστεύετε ότι αυτό το νομοσχέδιο μπορεί να απαντήσει σε αυτό το πρόβλημα; 
      Εκείνο, λοιπόν, που βλέπουμε είναι ότι μπορεί ο νομοθέτης να έχει την πρόθεση, τη διάθεση να δώσει κάποιες λύσεις, αλλά με αυτόν τον τρόπο και λύσεις δεν δίνεις και δεν απαντάς στα προβλήματα.
      Έρχομαι σ’ ένα δεύτερο θέμα, το οποίο θα θίξω πιο εκτενώς και έχει να κάνει με το ζήτημα του ντόπινγκ. Πρώτα απ' όλα, θέλω να θέσω μερικά ερωτήματα, κύριε  Υφυπουργέ, που κατά την άποψή μου είναι πολύ σημαντικά και φυσικά δεν μπορούν να μπουν σε τόσο πολύ μικρό χρονικό περιθώριο.
      Θέλω, λοιπόν, να ρωτήσω κι εσάς και όλους όσους έχουν σχέση με τον αθλητισμό. Γνωρίζουμε τι σημαίνει γονιδιακό ντόπινγκ και γενετικό ντόπινγκ; Το έχουμε ακούσει αυτό το πράγμα ποτέ; Το έχει ακούσει η ελληνική κοινωνία; Το έχει καταλάβει, το έχει εμπεδώσει; Γνωρίζουμε ότι είναι η εξέλιξη και το αποτέλεσμα της γονιδιακής θεραπείας; Δηλαδή, για να καταλάβει και ο κόσμος, είναι η μεταφορά γενετικού υλικού, το οποίο απουσιάζει από έναν ασθενή. Το διοχετεύουμε, λοιπόν, στα κύτταρα για να αντιμετωπίσουμε και να προλάβουμε ασθένειες.
      Γνωρίζετε ότι το 2005 κορυφαίοι επιστήμονες με πρόσκληση της ΓΟΥΑΝΤΑ, κατέληξαν στο συμπέρασμα ότι η χρήση γονιδιακής θεραπείας για τη βελτίωση της αθλητικής επίδοσης είναι πιθανή; Αυτό το είπαν το 2005. Το είπαν οι άνθρωποι, οι οποίοι επίσημα υποτίθεται διαχειρίζονται το παγκόσμιο αθλητικό κίνημα. Και πρέπει, λένε, να ληφθούν όλα τα απαραίτητα μέτρα για την προστασία των αθλητών.
      Γνωρίζετε σήμερα ότι η γονιδιακή θεραπεία για την αποκατάσταση των τραυματισμών χρησιμοποιείται σε πειραματόζωα και ότι αυτό είναι αποδεδειγμένο; Αντιλαμβανόμαστε όλοι τι σημαίνει αυτό για τον αθλητισμό; Ότι ο «υπεράνθρωπος» είναι μπροστά μας, είναι εδώ, συμμετέχει. Και εκείνο που μπαίνει σήμερα πραγματικά ως μεγάλο ερώτημα είναι: Αυτός ο «υπεράνθρωπος», ο οποίος στήνεται τόσο όμορφα, μπορεί να ανιχνευθεί; Μπορεί δηλαδή το αθλητικό κίνημα με τους μηχανισμούς ελέγχου που έχει, να δώσει την απάντηση σ’ αυτό το τεράστιο νέο πρόβλημα; 
      Ξέρετε τι λένε πάλι οι ίδιοι επιστήμονες; Ότι αυτό σήμερα –έτσι λέει η ανακοίνωσή τους- αλλά και στο κοντινό μέλλον –το οποίο το μετρούν σε μια δεκαετία- είναι αδύνατο. Και εμείς εδώ συζητάμε τι; Για να καταλάβουμε δηλαδή. Ότι σ’ αυτούς τους Ολυμπιακούς Αγώνες υπήρχαν «υπεράνθρωποι» ή όχι;
     Ξέρετε τι είπε ο κ. Ρογκ όταν τέλειωσαν οι Ολυμπιακοί Αγώνες; Έχετε διαβάσει την ανακοίνωση; Την έχετε συνειδητοποιήσει; Λέει, λοιπόν, ο μεγάλος αυτός αθλητικός παράγοντας ότι τα δείγματα των αθλητών θα καταψύχονται για οκτώ χρόνια, ώστε να βρεθούν κάποιες ουσίες, όταν οι μέθοδοι αντιντόπινγκ θα έχουν εξελιχθεί περισσότερο. 
     Ο κ. Ρόγκ δηλαδή μας είπε ότι αυτός ο «υπεράνθρωπος» ήταν παρών σε αυτούς τους Ολυμπιακούς Αγώνες, αλλά εμείς δεν μπορούμε να τον βρούμε ακόμη. Και εμείς καθόμαστε και συζητάμε εδώ μέσα για το πώς θα προστατέψουμε τον Έλληνα αθλητή; Ανοίγουμε μια διαδικασία αυστηροποίησης, η οποία ουσιαστικά τον ποινικοποιεί και μαζί με αυτόν ποινικοποιεί και την αθλητική προσπάθεια και λέμε ότι έτσι αντιμετωπίζουμε το αθλητικό πρόβλημα;
     Δεν είναι δυνατόν! Επιτέλους, κάποια στιγμή, όταν υπάρχουν προβλήματα, εκείνο που χρειάζεται είναι να καταργήσουμε την υποκρισία. Αυτήν τη στιγμή υποκρισία δεν υπάρχει μόνο εδώ μέσα, υπάρχει παντού μέσα στο παγκόσμιο αθλητικό κίνημα. 
     Ρωτάω, λοιπόν: είναι ή δεν είναι σε όλους γνωστό ότι ο αθλητισμός είναι η πιο μεγάλη και σύγχρονη βιομηχανία; Ξέρετε πόσο είναι το παγκόσμιο παραγόμενο προϊόν; Δισεκατομμύρια δολάρια. Θυμάστε τι έγινε στην Ατλάντα; Θυμάστε τι έγινε στο Λος Άντζελες; Η ίδια η Δ.Ο.Ε. δεν ήταν εκείνη που κάλυψε ζητήματα που έχουν σχέση με το ντόπινγκ; Με δική της ευθύνη δεν καλύφθηκαν τέτοια περιστατικά; Δεν χάθηκαν δείγματα από ξενοδοχείο και καταστράφηκαν, για να μη γίνουν έλεγχοι; Ξέρετε ποια ήταν η αιτιολογία όλων των ειδησεογραφικών πρακτορείων; Ότι αυτό δεν έγινε γνωστό στην παγκόσμια κοινή γνώμη για να μην υπάρχει οικονομική συνέπεια. 
     Κι εμείς καθόμαστε εδώ και λέμε ότι θα αντιμετωπίσουμε αυτό το πρόβλημα; Μα, το πρόβλημα έχει φύγει, είναι αλλού πια το πρόβλημα και για να αντιμετωπιστεί χρειάζεται μια σοβαρή κουβέντα στο παγκόσμιο αθλητικό κίνημα, για να μπει πάνω σε σωστές βάσεις. 
     Δεν μπορούμε να λέμε ότι ερχόμαστε σήμερα και βάζουμε μια διάταξη που έχει να κάνει με την τροποποίηση του Ε.Σ.Κ.Α.Ν. και μ’ αυτό λύνεται το πρόβλημα. Το πρόβλημα δεν μπορεί να λυθεί μ’ αυτό τον τρόπο. Δεν μπορεί να λυθεί, όχι μόνο από μας, αλλά από πουθενά. Δεν μπορεί να λυθεί, όχι μόνο γιατί υπάρχουν οι αντικειμενικοί λόγοι που περιέγραψα, αλλά γιατί υπάρχουν σκοπιμότητες που δεν επιτρέπουν να αντιμετωπιστεί. 
     Αυτή είναι, λοιπόν, η πραγματικότητα, που αφορά την υπόθεση ντόπινγκ. Επιτέλους, κάποια στιγμή πρέπει να την πούμε. Μόνο αν πούμε την πραγματικότητα, θα το αντιμετωπίσουμε. Γιατί αυτή δυστυχώς είναι η μεγάλη πραγματικότητα, που υπάρχει στο χώρο του αθλητισμού. 
     Θέλω να πω πολλά πράγματα, αλλά θα κλείσω με ορισμένες παρατηρήσεις, που έχουν σχέση με τα αθλητικά κίνητρα, κύριε Υπουργέ. Εσείς είστε ένας μεγάλος αθλητής, ένας άνθρωπος του χώρου του αθλητισμού. Σας ρωτάω, λοιπόν, –και το κάνω και για δικό σας καλό- γνωρίζετε ότι στο νομοσχέδιό σας δεν προβλέπονται προνόμια για τους παγκόσμιους μαθητικούς αγώνες, όπως επίσης και τους πανευρωπαϊκούς; Θεωρώ ότι είναι αβλεψία, ότι από λάθος δεν περιλαμβάνεται. 
     Δεύτερον, ξέρετε ότι το 2010 στη Σιγκαπούρη διεξάγεται με απόφαση της Δ.Ο.Ε. η πρώτη Ολυμπιάδα νέων, αθλητές δηλαδή δεκατεσσάρων έως δεκαοκτώ χρονών; Γι’ αυτούς θα ισχύσουν τα κίνητρα; Τι θα υπάρξει γι’ αυτούς; Αυτά τα παιδιά είναι προγραμματισμένα να συμμετέχουν σε αυτούς τους ολυμπιακούς αγώνες από τις ομοσπονδίες τους. Είναι προγραμματισμένα πάνω σε ένα παλιό νομοθετικό καθεστώς το οποίο έλεγε: ανάλογα με τι θα πετύχει ο αθλητής, εγώ θα ανταποδώσω. Δεν πρέπει, λοιπόν, να υπάρξει αναδρομικότητα γι’ αυτούς τους ανθρώπους από την πολιτεία που έρχεται και λέει: σήμερα νομοθετώ και βάζω κάτι καινούργιο;
     Ξέρετε γιατί; Είναι χίλια επτακόσια παιδιά σ’ όλη τη χώρα που έχουν κάνει τον οικογενειακό, αθλητικό προγραμματισμό τους πάνω σ’ αυτό το οποίο ίσχυε. Ξέρετε, κύριε Υπουργέ, ότι ένα παιδί ανιχνεύεται ότι είναι ταλέντο στα δέκα χρόνια του. Αυτό το παίρνουμε και το προγραμματίζουμε. Λέμε ότι αυτό το παιδί θα ακολουθήσει αυτή τη διαδικασία. 
     Το παίρνουμε, παραδείγματος χάρη, από την Κρήτη και το φέρνουμε στην Αθήνα, για να συμμετέχει σε αθλητικό σχολείο, για να έχει τις διευκολύνσεις, για να μπορεί να συμμετέχει στους παγκόσμιους μαθητικούς αγώνες που θα γίνουν σ’ ένα χρόνο στην Τουρκία. 
     Ξέρετε τι λέμε τώρα σ’ αυτό το παιδί; Εσύ, που έχεις στήσει όλη σου τη ζωή πάνω σε αυτό, δεν δικαιούσαι τίποτα γιατί ξαφνικά «ο σοφός νομοθέτης» έκρινε έτσι. Όχι, δεν είναι έτσι. Αυτή η πολιτεία πρέπει να είναι επιτέλους δίκαιη στους πολίτες της και συνεπής. Πρέπει πραγματικά να το δούμε σοβαρά. 
     Θεωρώ, λοιπόν, ότι αυτό δεν έγινε από πρόθεση. Θέλω να πιστεύω ότι δεν υπήρξε πραγματικά η σκέψη. Δείτε το όμως. Είναι πάρα πολύ σοβαρό. Δεν μπορούμε να καταδικάζουμε αυτά τα παιδιά, που έχουν δώσει τη ζωή τους. 
      Ξέρετε πάρα πολύ καλά ότι ο αθλητής που συμμετέχει και τρέχει δεν συμμετέχει για να πάρει προνόμια. Έχει το «ψώνιο». Γι’ αυτό είναι εκεί μέσα. Πρέπει λοιπόν αυτό το «ψώνιο» να το ενισχύσουμε, γιατί είναι ένα υγιές «ψώνιο», που πραγματικά χρειάζεται στήριξη. 
      Ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υφυπουργός έχει το λόγο. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Το τελευταίο ντόπινγκ ήταν η αυξητική ορμόνη. Ευρέθη από τους Γερμανούς το καλοκαίρι του 2003 και το Φεβρουάριο του 2004 το δημοσιοποίησαν. 
      Όσον αφορά το γενετικό ντόπινγκ, το γονιδιακό, όταν θα υπάρχει η κάρτα αθλητή από την ώρα που ξεκινάει και θα υπάρχει το DNA μέσα, αμέσως όταν θα αλλάξει το DNA –γιατί όταν επεμβαίνω στο DNA, αλλάζει το DNA- δεν χρειάζονται ούτε τιμωρίες ούτε τίποτα. Αποκλείεται από τον αγώνα. Δηλαδή όταν εγώ πάω στα δεκατέσσερα και κάνω την κάρτα αθλητή και έχει μέσα τα γονίδιά μου, το DNA μου, αυτό δεν μπορεί να αλλάξει ποτέ στο δρόμο, αν δεν επέμβω. Όταν στα δεκαοκτώ - δεκαεννέα έχει αλλάξει, αυτός αποκλείεται από τον αγώνα και τελειώνει. Επομένως, όλα έχουν πάντα απάντηση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ένα λεπτό παρακαλώ, κύριε Πρόεδρε. 
      Όσο γι’ αυτό που είπε ο Ρογκ, ότι «θα τα καταψύξουμε και θα τα έχουμε οκτώ χρόνια» θα πω το εξής. Ό,τι μετάλλιο και να έχει πάρει –με την Τζόουνς αυτό δεν έγινε;- θα του το πάρουν πίσω. Και με το νομοσχέδιο που φέρνουμε λέμε ότι αν τυχόν βρεθεί ντοπαρισμένος, χάνει κι όλα τα προνόμια. Και να έχει μπει στο δημόσιο θα φύγει. 
      Πάμε στο Παγκόσμιο Σχολικό Πρωτάθλημα. Εσείς είστε άνθρωπος του αθλητισμού και δεν έπρεπε να το φέρετε εδώ.
      ΧΡΗΣΤΟΣ ΑΗΔΟΝΗΣ: Για ποιο λόγο;
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Έτσι λέω εγώ. Εσείς για ποιο λόγο το φέρατε;
      ΧΡΗΣΤΟΣ ΑΗΔΟΝΗΣ: Για να πω κάτι. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Εντάξει. Δηλαδή για να κερδίσουμε ψήφους λέγοντας ότι δεν γίνεται το Παγκόσμιο. Αφού το Παγκόσμιο ούτως ή άλλως δεν έχει κέρδος, εκτός του ότι μπαίνουν με 20% στα πανεπιστήμια. Επομένως θα έχω το Παγκόσμιο Μαθητικό για ποιο λόγο; Για ποιο λόγο θα το έχω; Γιατί έχω πολλά παραδείγματα και αν θέλετε να έρθετε για να σας τα δείξω. 
      ΣΟΦΙΑ ΣΑΚΟΡΑΦΑ: (Δεν ακούστηκε)
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Σας παρακαλώ, κυρία Σακοράφα. Θα μάθετε να σέβεστε και να μη μιλάτε όταν μιλάει άλλος! 
      ΣΟΦΙΑ ΣΑΚΟΡΑΦΑ: Θα το μάθω, όπως θα το μάθετε κι εσείς. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Θα το μάθετε. Σιγά- σιγά εδώ θα το μάθετε. Δεν είναι γήπεδο εδώ. 
      ΠΡΟΕΔΡΕΥΩΝ (Αναστάσιος Νεράντζης): Κύριε Υφυπουργέ, προχωρήστε. Παρακαλώ, να μη διακόπτετε. Κι εσείς, κύριε Υφυπουργέ, να προχωρήσετε, παρακαλώ. Υπάρχει Προεδρείο. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κι επειδή μιλάμε για ευαισθησίες και για το να έχει ένας νόμος ισχύ, όταν ο κ. Φούρας έφερε το ν. 2725 δεν άκουσα να μιλάτε. Οι μισοί αθλητές, με το προεδρικό διάταγμα που υπήρχε μέχρι τότε, μπήκαν στο δημόσιο. Γιατί δεν έδωσε αναδρομικότητα. Εκεί είναι οι αναδρομικότητες. Και αυτήν τη στιγμή εγώ φέρνω νομοσχέδιο για να καλύψω αυτούς που από το 1999 και πριν -και οι οποίοι έχουν κάνει αιτήσεις- δεν μπορούν να μπουν στο δημόσιο, γιατί δεν έδωσε αναδρομικότητα. Και το καλύπτουμε εμείς, με την ευαισθησία τη δική μας. 
      Δεν άκουσα, λοιπόν, να μιλάτε περί ευαισθησίας, όταν ένα νομοσχέδιο τους μισούς τους απέκλειε, ενώ οι άλλοι μισοί είχαν μπει και μπορεί να ήταν στην ίδια ομάδα, στο ίδιο τετράκοπο, και οι δυο μπήκαν και οι άλλοι δύο δεν μπήκαν. Επομένως, αφήστε τις ευαισθησίες! 
      Όσο για την ευαισθησία για τους υπαλλήλους που λέτε, που είναι θέμα πάλι από τότε, έρχεται ο Ιωαννίδης για να το λύσει. Και για την αναδρομικότητα, που δεν έδωσε, έρχεται πάλι ο Ιωαννίδης να το λύσει, που δεν είναι δικά μου προβλήματα. Υπάρχουν από τότε. 
      ΣΟΦΙΑ ΣΑΚΟΡΑΦΑ: Οφείλετε να το κάνετε.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Την ευαισθησία τη δείχνεις με την πράξη κι όχι με τα λόγια. Τα λόγια είναι εύκολα.
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Υφυπουργέ. 
      Το λόγο έχει ο Βουλευτής της Νέας Δημοκρατίας στο Νομό Δωδεκανήσου κ. Αναστάσιος Καραμάριος, ο οποίος φημίζεται μεταξύ των άλλων και για τη συνεπή τήρηση του χρόνου. 
      Κύριε Καραμάριε, παρακαλώ να είστε σύντομος. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, συμβαίνει ο ομιλών να έχει αφιερώσει τον περισσότερο χρόνο της ζωής του στον αθλητισμό…
      ΠΡΟΕΔΡΕΥΩΝ (Αναστάσιος Νεράντζης): Αυτό είναι είδηση!
      ΑΝΑΣΤΑΣΙΟΣ ΚΑΡΑΜΑΡΙΟΣ:…και πολύ περισσότερο στην πολιτική μου ζωή ο σκοπός μου πάντοτε ήταν να βοηθήσω τους νέους, με τη δημιουργία σταδίων και όλων των αθλητικών εγκαταστάσεων που υπάρχουν στα Δωδεκάνησα. 
      Και γι’ αυτό το λόγο, χαίρομαι ιδιαίτερα που απόψε μου δίνεται η ευκαιρία να κάνω αυτή την παρέμβαση, γιατί θα ήθελα…
      ΚΩΝΣΤΑΝΤΙΝΟΣ ΓΕΙΤΟΝΑΣ: Σε ποιο άθλημα;
      ΑΝΑΣΤΑΣΙΟΣ ΚΑΡΑΜΑΡΙΟΣ: Ήμουν δεκαθλητής, αγαπητέ μου κύριε.
      Θέλω, λοιπόν, να σας διαβεβαιώσω, αγαπητοί κύριοι συνάδελφοι, ότι αισθάνομαι ακόμα πολύ συγκινημένος, γιατί απ’ αυτούς τους Ολυμπιονίκες των Παραολυμπιακών Αγώνων ένας συγγενής μου κατετάγη τρίτος στα τετρακόσια μέτρα, ο Γιάννης Πρώτος, που αυτήν τη στιγμή τιμάται από το δήμο του κι εγώ, δυστυχώς, δεν είμαι εκεί. Και ακόμα σήμερα πάλι τιμάται, ο Θανάσης Μπαράκας, ο Ρόδιος, γιατί κι εκείνος κέρδισε την τρίτη νίκη στο άλμα απλούν, όπως ξέρετε.
      Θέλω, λοιπόν, σαν απόγονος του Διαγόρα, να σας πω ότι, σ’ αυτό το στίβο της Βουλής, όπου σήμερα προσπαθούμε να πετύχουμε ένα στόχο -που είναι στόχος και της Κυβέρνησης- την καταπολέμηση της βίας, όλοι μας έχουμε υποχρέωση να δούμε τι καλύτερο μπορεί να γίνει. Θα ήθελα να υπομνήσω στην κ. Σακοράφα, που πολλές φορές την παρηκολούθησα και τη χειροκρότησα, γιατί, όπως σας είπα, ήμουν αθλητής του στίβου, ότι ήμουν ο πρώτος Πρόεδρος μιας Π.Α.Ε., όταν έγινε ο θεσμός των αμειβομένων αθλητικών σωματείων. Ωστόσο, μετά από δυο-τρεις μήνες παραιτήθην και όδευσα εις τον αθλητισμό, γιατί για μένα ο στίβος του αθλητισμού είναι ο καλύτερος.
      Σήμερα, λοιπόν, απευθυνόμενος στους κυρίους συναδέλφους, που αυτήν τη στιγμή αντιλέγουν στο νομοσχέδιό μας, το οποίο έχει δύο στόχους, όπως είναι η καταπολέμηση της βίας, θέλω να ξέρετε ότι είμαι από εκείνους που κατόρθωσαν να επιβάλουν τον αθλητικό δικαστή. Διότι, σαν παράγοντας του αθλητισμού, είδα ότι πολλές φορές, όταν οι δικαστές δίκαζαν στα δικαστήρια αθλητικά γεγονότα βίας, δεν ήξεραν τι θα πει γυμνασίαρχος. Επιβάλαμε τον αθλητικό δικαστή, και τη διάταξη εκείνη, όπου παλαιότερα, εάν θυμάστε, για να βγει ένας πρωταθλητής στο ποδόσφαιρο, μετρούσε και η διαφορά των τερμάτων, αλλά, δυστυχώς, επηκολούθησαν αγώνες οι οποίοι είχαν αποτέλεσμα 32-20, 24-8 γι’ αυτό κι εκείνος ο θεσμός κατηργήθη.
      Θέλω, λοιπόν, να πω ως προς το νομοσχέδιο, ότι πρόσεξα πως αναφορικά με τον κ. Λοβέρδο ιδιαίτερα, όπως και με την κ. Σακοράφα, η πρώτη τους αντίθεση είναι εις το άρθρο 1. Θέλω να σας πω ότι η βία στα γήπεδα, παρ’ όλα τα νομοθετήματα που διαχρονικά η πολιτεία προσπάθησε να κάνει, δεν καταπολεμάται εύκολα. Τι κάνει, λοιπόν, αυτήν τη στιγμή το νομοσχέδιο; Έχει ένα λάθος, για το οποίο θέλω να με προσέξει, ο κύριος Υπουργός και οι συνεργάτες του, γιατί πιστεύω σαν και προχθές, να διορθώσετε αυτά που θα σας πω.
      Τι λέμε, λοιπόν, για την ίδρυση λεσχών; Προσέξτε, γιατί γι’ αυτό πρέπει να διαγραφεί από το πρώτο άρθρο η λέξη εκείνη που αναφέρεται στο «κάθε αθλητικό σωματείο ή τμήμα αμειβομένων αθλητών».
      Κύριοι συνάδελφοι, ξέρετε ότι τα αθλητικά σωματεία διέπονται από τον Αστικό Κώδικα. Έχουμε, λοιπόν, ερασιτεχνικά και επαγγελματικά. Αν θα αφήσουμε, λοιπόν, εδώ το κάθε αθλητικό σωματείο, περιλαμβάνονται και τα αθλητικά σωματεία. Τι πρέπει να κάνουμε; Σε κάθε αθλητικό σωματείο αμειβομένων αθλητών Τ.Α.Α. ή Α.Α.Ε. ή με τη μορφή της ανώνυμης εταιρείας Α.Ε., δηλαδή, σ’ αυτές τις αμειβόμενες ποδοσφαιρικές ομάδες ή αυτές των άλλων αθλημάτων που είναι ανώνυμες εταιρείες, όπου δημιουργείται πλέον το πάθος και ο φανατισμός, εκεί τι κάνουμε; Μεταθέτουμε την ευθύνη των φιλάθλων, υπό τη μορφή της λέσχης, σε υπηρεσία. Άλλο είναι «υπηρεσία» τώρα, διότι προσέξτε και θα καταλάβετε τι θα πω, δεν έχει τη νομική προσωπικότητα. Δεν αποκτά νομική ιδιότητα αυτό το τμήμα, η υπηρεσία. Δηλαδή, μέσα στο αθλητικό σωματείο, όπου το κάθε σωματείο έχει ένα σκοπό, την καλλιέργεια του αθλήματος, θέλω, λοιπόν, εγώ να καλλιεργήσω το άθλημα. Όμως, εκείνους τους ανθρώπους που για λόγους ψυχολογικούς, με τη σύγχρονη μορφή που αυτοί έχουν πάρει, προσπαθούν και καταλήγουν σε επεισόδια, να τους εντάξουμε πού; Μέσα στο ίδιο το αθλητικό σωματείο. Είπε ο κύριος Υφυπουργός: «Δεν θέλω να είσαι μέτοχος, δεν έχεις λεφτά, αλλά πρέπει να είσαι φίλαθλος». Αυτός ο φίλαθλος να μπει με την ευθύνη της Α.Ε..
      Αντιλαμβάνεστε, λοιπόν, ότι αυτή η λέξη που θέλετε να πείτε ότι «μπορεί να συσταθεί», δεν χρειάζεται να μπει «μπορεί». Κάθε αμειβόμενο αθλητικό σωματείο που έχει τη μορφή της Α.Ε., υποχρεωτικά θα έχει τη λέσχη κατ’ αυτόν τον τρόπο που θέλουμε. Αυτή είναι η ρητή διάταξη αυτή τη στιγμή που κάνουμε, διότι δεν μπορούμε να τη βάλουμε και σ’ ένα ερασιτεχνικό σωματείο, αφήνοντας τη φράση «κάθε αθλητικό σωματείο», όπως λέτε, «τμήμα αμειβομένων». Εάν θα πάτε σ’ ένα χωριό, όπου υπάρχει ένα αθλητικό σωματείο και του πείτε ότι θα του κάνετε και λέσχη, ε, αυτό δεν γίνεται.
      Άρα, λοιπόν, εκείνο που εντοπίζουμε είναι ότι οι Λέσχες θέλουν να πάρουν τη μορφή υπηρεσίας ή τμήματος μέσα στην υπάρχουσα αθλητική εταιρεία ανώνυμης μορφής. Πρέπει να υπάρχει αυτή η διαμόρφωση της διάταξης με την οποία θα μπορεί να γίνει η Λέσχη, της οποίας στόχος θα είναι η συμπαράσταση των αθλητών. Διότι εκεί που λέτε ότι μπορεί να εγγραφεί ο οποιοσδήποτε φίλαθλος, η λέξη «φίλαθλος» θα διαγραφεί. Θα λέει «εκείνος που θέλει να είναι στο τμήμα». Δεν υπάρχει η λέξη φίλαθλος. Όλοι οι Έλληνες είναι φίλαθλοι. Άρα, η λέξη «φίλαθλος» πρέπει να διαγραφεί. 
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Και αυτός που δεν είναι φίλαθλος.
    ΑΝΑΣΤΑΣΙΟΣ ΚΑΡΑΜΑΡΙΟΣ: Όχι, θα διαγραφεί η λέξη «φίλαθλος». Εκείνος ο οποίος θέλει να είναι μέλος της Λέσχης υποχρεούται να εγγραφεί κατ’ αυτόν τον τρόπο.
    Δεύτερη παρατήρηση. Έρχεστε στο ντόπινγκ. Κύριοι συνάδελφοι, για όνομα του Θεού! Δεν κάνουμε τίποτα άλλο, παρά τροποποιούμε διατάξεις σε νόμους που εσείς, το ΠΑ.ΣΟ.Κ. φέρατε. Είναι νόμοι του 1999 και του 2000. Αυτό κάνουμε. Λέμε αντικατάσταση των διατάξεων εκείνων, διότι με την πείρα -και αυτά που είπατε να τα δεχτώ- με τις αδυναμίες των υπαρχουσών ήδη διατάξεων δεν μπορέσαμε να φέρουμε σε πέρας αυτό που ποθούμε όλοι, ένα αθλητικό σωματείο να διοικείται όμορφα, πολιτισμένα και να κερδίζει ο καλύτερος. 
    Τι κάνουμε, λοιπόν, σήμερα; Λέμε από την πείρα και από την ιστορία τόσων χρόνων ότι πρέπει να τις τροποποιήσουμε. Εδώ σας θέλω,  κυρία Σακοράφα μου, που εσείς αυτήν τη στιγμή πρέπει να πάτε πίσω, την ώρα που αγωνιζόσασταν και σας χειροκροτούσαμε. Δεν σας αρέσει σήμερα να έχουμε ένα άθλημα ωραίο; 
    ΠΡΟΕΔΡΕΥΩΝ (Αναστάσιος Νεράντζης):  Δεν έτρεχε η κ. Σακοράφα. Ρίπτρια ήταν. 
    ΑΝΔΡΕΑΣ ΛΟΒΕΡΔΟΣ: Έτρεχε για να το ρίξει! 
    ΑΝΑΣΤΑΣΙΟΣ ΚΑΡΑΜΑΡΙΟΣ: Προσέξτε. Θέλετε σήμερα, λοιπόν, να έχουμε διατάξεις, είπατε δίκην εισαγγελέα. Σας παρακαλώ πολύ! Δεχόμαστε ότι υπάρχει βία. Η βία είναι πράξη παράνομη, παράτυπη, πείτε την όπως θέλετε. Αυτή θέλουμε να τιθασεύσουμε. Τι θα κάνουμε με τη βία; Υπάρχει άλλος τρόπος; Τι θα γίνει άμα βάλετε τη φράση μόνο από την Αστυνομία; Σας παρακαλώ, κυρία Σακοράφα και κύριοι συνάδελφοι. Ο νόμος που ψηφίζουμε σήμερα είναι νεότερος, κύριε Λοβέρδο. Ο νόμος που ψηφίσαμε προχθές, που είναι για τις ιδιωτικές ασφάλειες, έχει τη δυνατότητα να παρέχει τις ασφάλειες αυτές –προσέξτε- σε τέτοιες υπηρεσίες, εάν θελήσει το σωματείο να ζητήσει τη βοήθεια της ιδιωτικής επιχείρησης. Εδώ ο νεότερος νόμος που ψηφίζουμε σήμερα, απόψε, λέει ότι το δικαίωμα ερεύνης του φιλάθλου, ο οποίος μπαίνει μέσα στο γήπεδο το έχει η Αστυνομία, την οποία μπορεί να καλέσει το αθλητικό σωματείο. 
    Διότι πρέπει να σας υπομνήσω και ξέρετε πολύ καλά οι άνθρωποι που ασχολείστε με τον αθλητισμό ότι το κάθε σωματείο, οι ομοσπονδίες έχουν κανονισμούς διεξαγωγής των αθλημάτων. Εκεί τιμωρούνται. Εμείς παρεμβαίνουμε σήμερα εδώ για τη βία, απέξω, για αυτούς τους ανθρώπους που θέλουν να μπουν μέσα για να καταστρέψουν μια όμορφη ποδοσφαιρική ομάδα ή ένα αγώνισμα το οποίο γίνεται.
    Μη μπερδεύετε, λοιπόν, τις διατάξεις αυτές που ψηφίσαμε προχθές, οι οποίες είναι διατάξεις που εσείς κάνατε, όπως ξέρετε. Ήταν πολύ επιπόλαιες και προσπαθήσαμε να τις διορθώσουμε, να τις μαζέψουμε. Δηλαδή αυτός που έχει τους σεκιουρητάδες να ξέρουμε υπό ποιες διατάξεις διέπεται. Ο νεότερος νόμος που θα ψηφίσουμε σήμερα λέει ότι την έρευνα και την ασφάλεια των φιλάθλων που θα μπαίνουν μέσα την έχει μόνο η Ελληνική Αστυνομία.
    Θέλω να καταλήξω, κύριε Πρόεδρε, με το εξής: Εγώ θα χαρώ πάρα πολύ, διότι όλοι είμαστε φίλαθλοι. Όλοι μας, όμως, έχουμε τη διάθεση να βοηθήσουμε. Πρέπει να πούμε «αυτή η διάταξη είναι λάθος και πρέπει να μπει έτσι». Αυτό θα κάνετε, κύριοι συνάδελφοι. 
    Σας είπα εκατό φορές ότι είναι σχολείο η Βουλή. Δεν χρειάζεται να αντιπαρατιθέμεθα σε ένα σκοπό, σε ένα άθλημα. Το ποδόσφαιρο είναι, όπως ξέρετε, το καλύτερο άθλημα που υπάρχει. Χιλιάδες κόσμος μαζεύεται και από εκεί παίρνει και τα λεφτά το «ΠΡΟΠΟ», μοιράζονται στα αθλητικά σωματεία κ.λπ.. Πρέπει όλοι εδώ να βοηθήσουμε να μη χαλάμε αυτές τις οργανώσεις. 
    Σας ευχαριστώ πολύ.
    ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε τον κ. Καραμάριο.
    Ο Βουλευτής του ΠΑ.ΣΟ.Κ. στη Β΄ Αθηνών κ. Κώστας Γείτονας έχει το λόγο. Μονίμως διαμαρτύρεστε και δυσανασχετείτε, κύριε Γείτονα, αλλά συγχρόνως διακόπτετε κιόλας. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Γιατί, κύριε Πρόεδρε, ξεκινάτε εριστικά;
    ΛΕΩΝΙΔΑΣ ΓΡΗΓΟΡΑΚΟΣ: Το ίδιο κάνετε και εσείς, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης):  Έχετε και αρωγή εντατικολόγου, οπότε δεν μπορώ να πω τίποτα περισσότερο.
    Ορίστε, κύριε Γείτονα, έχετε το λόγο.
    ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ για το λόγο.
    Κυρίες και κύριοι συνάδελφοι, υπάρχει πιστεύω μια αποκρυσταλλωμένη, βάσιμη άποψη στην κοινή γνώμη, θα έλεγα μια πεποίθηση, ότι δεν πάσχουμε από νόμους. Τουναντίον, οι νόμοι πάσχουν από ποιότητα.
      Και προπάντων, εκεί που έχουμε το μεγάλο πρόβλημα είναι στην εφαρμογή των νόμων. Κάνω αυτήν την πρώτη επισήμανση για να τονίσω –και με αφορμή το νομοσχέδιο που συζητάμε- ότι πρέπει να προσέξουμε. Γιατί νομοθετούμε αποσπασματικά –είναι παράδειγμα το νομοσχέδιο- χωρίς επαρκή διάλογο και υπό την πίεση της συγκυρίας. Και οι συζητούμενες διατάξεις καταπολέμησης της βίας και της φαρμακοδιέγερσης, του ντόπινγκ δηλαδή, αυτή η νομοθετική πρωτοβουλία είναι αποτέλεσμα της συγκυρίας. 
      Νομοθετούμε με τροπολογίες. Το άρθρο 18, ολόκληρο νομοσχέδιο σχεδόν ήρθε με τροπολογία. Νομοθετούμε γενικά με προχειρότητα και αυτό είναι εις βάρος της ποιότητας του νομοθετικού έργου και επομένως εις βάρος του στόχου για την εμπέδωση της δομικότητας και όχι μόνο που επιδιώκουμε με το νομικό πλαίσιο που δημιουργούμε. 
      Κύριε Υπουργέ, εγώ δεν αμφισβητώ προθέσεις δικές σας και της Κυβέρνησης. Εκείνο όμως που κρίνεται δεν είναι οι προθέσεις, αλλά είναι η εκδοχή της πολιτικής σας. Και εγώ θα πω γενικά ότι η πολιτική σας στον αθλητισμό δεν διακρίνεται για θετικά αποτελέσματα ούτε στο επίπεδο διακρίσεων, αλλά ούτε και στο επίπεδο της προώθησης του  μαζικού αθλητισμού. Υποβαθμίστηκε ο μαζικός αθλητισμός. Αφελληνίζεται –άκουγα σχετικά σχόλια χθες και έχουν δίκιο- το ελληνικό πρωτάθλημα και τώρα τελευταία εσείς επιχειρείτε και χειραγώγηση των ομοσπονδιών. 
      Έχουμε παρεμβάσεις και από τη FIBA. Σήμερα πήρα εγώ τουλάχιστον ένα σχετικό κείμενο. 
      Λογική της Κυβέρνησης είναι πια η χειραγώγηση των πάντων. Και αυτό είναι λάθος. Και πρέπει επιτέλους να το καταλάβετε και τώρα μάλιστα που χτύπησαν τα καμπανάκια από την αντίδραση και την αγανάκτηση του κόσμου. 
      Έρχομαι στο θέμα της καταπολέμησης της βίας για να αναφερθώ και στην ενότητα των άρθρων που συζητούμε. Γιατί μπήκαμε τώρα στον κατάλογο των ομιλητών επί των άρθρων. Η καταπολέμηση της βίας, λοιπόν, κατά τη γνώμη μου είναι ένα διαχρονικό στοίχημα και για την κοινωνία και για την πολιτεία. Και όχι μόνο για μας στην Ελλάδα. Και αυτό τι συνιστά; Συνιστά συνέπεια, συνέχεια και, όσο γίνεται, συλλογική δράση και ευρύτερη συναίνεση. 
      Όπως προείπα, αυτό απασχολεί και τις άλλες χώρες. Εγώ θυμάμαι ότι το 1996, όταν ήμουν Υπουργός Δημόσιας Τάξης, είχαμε κάνει δύο ή τρία συμβούλια Υπουργών Εσωτερικών Υποθέσεων της Ευρωπαϊκής Ένωσης ενόψει του προσεχούς Μουντιάλ. Υπήρχε μεγάλη ανησυχία τότε ήταν στα μέσα της δεκαετίας του ΄90, καθώς υπήρχε έξαρση της βίας στα γήπεδα. Και από εκεί τότε ξεκίνησε και το θέμα με την Αγγλία που πήρε ορισμένα μέτρα και πιστεύω ότι ως ένα σημείο αυτά είχαν θέτικο αποτέλεσμα. 
      Όσον αφορά τώρα την Ελλάδα, εγώ πιστεύω ότι δεν πάσχει η νομοθεσία. Δεν πάσχουμε από τη νομοθεσία. Υπάρχουν νομοθετήματα τα οποία είναι πολύ σοβαρά και τα οποία αν εφαρμόζονταν, θα μπορούσαμε να έχουμε καλύτερα αποτελέσματα. 
      Επίσης, είναι λάθος –γιατί υπάρχει μια τέτοια θεώρηση, κύριε Υπουργέ, στο νομοσχέδιό σας και φαίνεται και στην εισηγητική έκθεση- να βλέπουμε τη βία που εκδηλώνεται με αφορμή τον αθλητισμό ως εγγενή βία. Για να το πω με άλλα λόγια απλά, η βία δεν είναι φυσικό επακόλουθο του αθλητισμού, των αθλητικών εκδηλώσεων. Η βία έχει τις ρίζες της σε κοινωνικές συνθήκες και αυτό συνιστά –και αυτό το λέω όχι για να θεωρητικολογήσω- μια ευρύτερη προσέγγιση, με έμφαση κυρίως στην πρόληψη.
       Και εδώ είναι η μεγάλη αδυναμία της πολιτικής, όπως αποτυπώνεται και μ’ αυτό το νομοσχέδιο, κύριε Υπουργέ. Η έμφαση από εσάς δίνεται στην καταστολή. Η καταστολή είναι απαραίτητη, αλλά δεν αρκεί. Γι’ αυτό, όπως εξηγήσαμε, το καταψηφίζουμε επί της αρχής. 
      Τώρα έρχομαι ειδικότερα στα άρθρα, 1 έως 3, στο άρθρο 4 και λίγο στο άρθρο 8.
      Κύριε Υπουργέ, ειλικρινά δεν καταλαβαίνω ποιος είναι ο στόχος. Άκουσα τη δική σας ομιλία και διάβασα και τα πρακτικά της επιτροπής. Άκουσα και συναδέλφους. Δεν καταλαβαίνω ποιος είναι ο στόχος της αλλαγής της μετάβασης από τους συνδέσμους στις λέσχες. 
      Με το νόμο 3057/2002 ρυθμίστηκαν τα των συνδέσμων -σύνδεσμοι πραγματικά ανεξάρτητοι και με την εποπτεία του κράτους, πολλοί από τους οποίους ανταποκρίθηκαν στη φίλαθλη ιδιότητα και, εν πάση περιπτώσει, πιστεύω ότι στήριξαν δημιουργικά το ποδόσφαιρο. Λίγοι ήταν παράνομοι και επίσης σε λίγους αναπτύχθηκαν «θύλακες» χούλιγκανς. Όλα αυτά τα φαινόμενα, όλες αυτές οι παρεκτροπές, θα μπορούσαν να αντιμετωπιστούν με βάση την κείμενη νομοθεσία. 
      Τώρα, λοιπόν, εσείς εγκαταλείπετε, καταργείτε ουσιαστικά  τους συνδέσμους και δημιουργείτε τις λέσχες. Ορισμένες από τις Π.Α.Ε. –και δεν λέω όλες–θα τις κάνουν ιδιωτικό στρατό, τον οποίο θα έχουν υπό τον δικό τους έλεγχο. Περιμένετε, στ’ αλήθεια δηλαδή, από δω αποτελέσματα αντιμετώπισης της βίας; 
      Και το λέω αυτό γιατί κάποιοι παράγοντες στις Π.Α.Ε. θα τους χρησιμοποιούν ως ιδιωτικούς στρατούς. Διότι εγώ, κύριε Υπουργέ, με την ταπεινή μου άποψη ποτέ δεν θεώρησα ότι ορισμένοι παράγοντες είναι ανεύθυνοι από αυτό που συμβαίνει με τους χούλιγκανς. Τους εξέθρεψαν. Και αυτό, εάν θέλουμε να πούμε τα πράγματα με το όνομά τους. 
      Επομένως εάν δημιουργήσουμε αυτό το νέο μόρφωμα εσωτερικά των Π.Α.Ε., κάποιες Π.Α.Ε. θα το χρησιμοποιήσουν σωστά και θα το αξιοποιήσουν και κάποιες άλλες θα το εκμεταλλευτούν δίκην ιδιωτικού στρατού. 
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Πιστεύω ότι το καθαρό και τίμιο θα ήταν το εξής: Όσοι σύνδεσμοι δεν λειτουργούσαν νόμιμα καθώς και αντίστοιχοι, οι «θύλακες» των συνδέσμων να διαλυθούν. 
      Το νέο καθεστώς, κύριε Υπουργέ, δεν θα λύσει παλειά και θα μας φέρει νέα προβλήματα. Αυτά, λοιπόν, για τα άρθρα 1 και 3, στα οποία είμαστε αντίθετοι. 
      Έρχομαι τώρα -και γι’ αυτό πήρα κυρίως το λόγο- στο άρθρο 4, με το οποίο δίνετε νέες αρμοδιότητες στο ιδιωτικό προσωπικό ασφάλειας τους σεκιουριτάδες. Κύριε Υπουργέ, πρέπει να το προσέξετε αυτό. Οι σεκιουριτάδες μπορούν πλέον να κάνουν σωματική  έρευνα, αλλά και να συλλαμβάνουν. Ακούστε! Αυτό είναι πάρα πολύ επικίνδυνο. Διολισθαίνουμε στην ιδιωτικοποίηση των υπηρεσιών ασφαλείας και αυτό δεν το λέω τυχαία. Αυτή είναι η λογική της Κυβέρνησης. 
      Είχα την ευκαιρία να τοποθετηθώ από αυτό το Βήμα πριν λίγες μέρες στο σχετικό νομοσχέδιο του Υπουργείου Εσωτερικών, το οποίο ουσιαστικά έδωσε νέες αρμοδιότητες στους σεκιουριτάδες. Και πολύ φοβάμαι ότι μέσα από αυτό συστηματικά η Κυβέρνηση με τη διεύρυνση των αρμοδιοτήτων -και όχι μόνο των αρμοδιοτήτων- αλλά και την δυνατότητα οπλοκατοχής και οπλοχρησίας στους σεκιουρητάδες, δημιουργεί δηλαδή μία παρα-Αστυνομία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κύριε Πρόεδρε, στην ώρα μου. 
      Πιστεύω ότι η Κυβέρνηση δεν αντιλαμβάνεται τον κίνδυνο και είναι έξω από το δημόσιο αίσθημα. Με τις πράξεις σας, τις παραλείψεις σας, τον κομματισμό, τον νεποτισμό και την ευνοιοκρατία έχετε κλονίσει την εμπιστοσύνη των πολιτών στην Αστυνομία και κάνετε πλέον και το θέμα της ασφάλειας -όπως και τα αγαθά της παιδείας και της υγείας- εμπόρευμα επί πληρωμή, το κάνετε ιδιωτική υπόθεση. Αυτό είναι μια ποιοτική αλλαγή, την οποία ενισχύετε και όσον αφορά το θέμα των γηπέδων. Αυτό είναι λάθος, διότι αν δώσετε σε κακώς εκπαιδευμένους σεκιουριτάδες -με το δικαίωμα μάλιστα που τους έδωσε ο άλλος νόμος- να έχουν όπλα, και το δικαίωμα να κάνουν σωματική έρευνα και συλλήψεις, θα οδηγηθούμε, ενδεχομένως, σε τραγικές καταστάσεις. 
      Επίσης, έχω και μια ένσταση όσον αφορά το άρθρο 8. Άκουσα τι είπατε για τις κάμερες. Όμως, κύριε Υπουργέ, θα έπρεπε να ακούσετε τι είπε σήμερα και ο κ. Γεραρής, ο Πρόεδρος της Ανεξάρτητης Επιτροπής. 
      Εγώ  τουλάχιστον όσον αφορά τις κάμερες, διατηρώ κάποιες επιφυλάξεις και θα ήθελα να ξέρω πώς ακριβώς θα διασφαλιστεί η χρήση του υλικού που θα συλλεγεί για νόμιμους σκοπούς και ποιες είναι οι διασφαλίσεις που προσφέρετε σε σχέση με τα προσωπικά δεδομένα. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα. 
      Το λόγο έχει ο συνάδελφος κ. Γρηγοράκος.
      ΛΕΩΝΙΔΑΣ ΓΡΗΓΟΡΑΚΟΣ: Κυρίες και κύριοι συνάδελφοι, κύριε Υπουργέ, παρακολούθησα όλες αυτές τις ημέρες τη συζήτηση για το σχέδιο νόμου και είμαι πολύ απογοητευμένος, γιατί εσείς προσωπικά –ένας άνθρωπος του αθλητισμού- χάνετε μία ευκαιρία με την οποία θα μπορούσατε να φέρετε ένα νομοθετικό κείμενο που να αναδιοργανώσει και αναζωογονήσει τον ελληνικό αθλητισμό. 
      Δεν εκμεταλλευτήκατε καθόλου, κύριε Υπουργέ, τη συγκυρία των Ολυμπιακών Αγώνων, του Champions League και όσων βλέπουμε αυτές τις μέρες στα ελληνικά γήπεδα.
	Σπεύσατε να διατυμπανίσετε το τέλος του ντόπινγκ. Όμως, φαίνεται ότι με αυτό το νομοσχέδιο ρίχνετε ντουφεκιές στον αέρα. Εγώ θα περίμενα πολύ περισσότερα. Θα περίμενα από έναν άνθρωπο και από μια κυβέρνηση, η οποία μπορεί να διδαχθεί από τα λάθη της, να δώσει καινούργιο νόημα στον ελληνικό αθλητισμό. Γιατί σήμερα, με αυτό το νομοσχέδιο, κύριε Υπουργέ, διακυβεύεται το νόημα. Και ποιο είναι το νόημα; Είναι το περιεχόμενο της άθλησης. 
	Δυστυχώς, σήμερα, με αυτό το νομοθέτημα, το τρένο χάθηκε. Το λέω αυτό, γιατί το παρόν σχέδιο νόμου θυμίζει αστυνομικό δελτίο ή μάλλον την αναφορά ενός αστυνομικού οργάνου. Ενέχει δηλαδή στον πυρήνα την αποτυχημένη για τέτοια μεγάλα ζητήματα φιλοσοφία της καταστολής, της τιμωρίας των πράξεων. Δεν προσπαθεί επ’ ουδενί τρόπο να προλάβει τη διενέργεια αξιόποινων πράξεων. 
	Αυτός είναι ο δομικός όρος. Και εγώ ως άτομο, αλλά και όλη η δυτική κοινωνία και οι Έλληνες πολίτες -οι οποίοι σήμερα καταλαβαίνουν πολύ περισσότερα, γιατί είναι μορφωμένοι- πιστεύουν ότι είναι καλύτερη η πρόληψη από την καταστολή. 
      Η «μαγιά» που χρησιμοποιήσατε θα ξεφουσκώσει γρήγορα. Διότι, κύριε Υπουργέ, στη φιλοσοφία του νομοσχεδίου σας κυνηγάτε τον παραβάτη, ενώ έπρεπε να δίνετε νόημα στον αθλητή. Κυνηγάτε δηλαδή τη μειοψηφία και αφήνετε απ’ έξω την πλειοψηφία, τους καλούς αθλητές. Αφήνετε τους αθλητές που θέλουν να κάνουν αθλητισμό και προσπαθείτε να κυνηγήσετε αυτούς που πιθανόν να κάνουν πρωταθλητισμό. Έτσι, λοιπόν, δείχνετε στον κάθε αθλητή τι έχει να πάθει και όχι τι πρέπει να επιδιώκει από το «θείο» -πραγματικά- δώρο που τον προίκισε η φύση: την άθληση. 
      Η φαρμακοδιέγερση είναι ένα πολυσύνθετο ζήτημα και απαιτεί μια πολυεπίπεδη αντιμετώπιση, με απώτερο στόχο την απάλειψη κάθε κινήτρου για χρήση φαρμάκων. Όσο εξοντωτικές και αν είναι οι ποινές και οι κυρώσεις, όσο και αν ψαλιδιστούν, κύριε Υπουργέ, οι παροχές στους διακεκριμένους αθλητές, το ντόπινγκ δεν το χτυπάτε στη ρίζα του. Διότι ποτέ η καταστολή δεν είχε θεαματικά αποτελέσματα. Διότι πίσω απ’ αυτήν την καταστολή κρύβεται δόξα, γκλαμουριά, χρήμα, αναγνώριση και πολιτική. 
      Εμείς κτίζουμε. Δεν διαλύουμε το οικοδόμημα του αθλητισμού με μαστιγώματα και αναθέματα. Ο αθλητής αυτοελέγχεται. Δεν αστυνομεύεται. Κανείς δεν διαφωνεί με τη συστηματική διενέργεια ελέγχων αντιντόπινγκ. Όμως, και αυτό το μέτρο δεν απέδωσε, αφού οι δικές μας, οι ελληνικές υποδομές ήταν πάντοτε ένα τουλάχιστον βήμα πίσω από τα διεθνή κυκλώματα διακίνησης και εμπορίας των αναβολικών. 
	Κύριε Υπουργέ, σας άκουγα αυτές τις μέρες να μιλάτε για την παιδεία και για το εκπαιδευτικό σύστημα και χαιρόμουν ιδιαίτερα. Η διαπαιδαγώγηση του Έλληνα αθλητή σήμερα είναι σε λάθος βάση. Το «γρηγορότερα», «ψηλότερα», «δυνατότερα» δεν γίνεται πια για την ικανοποίηση που προσφέρει η άθληση, αλλά υπαγορεύεται, από ένα σημείο και ύστερα, από ένα αναπαραγόμενο εγγύτερο περιβάλλον, τους χώρους της άθλησης ενός πεδίου και από τα μέσα πληροφόρησης, το επιτυχημένο μοντέλο του πλούσιου επαγγελματία αθλητή. 
      Αυτό το πρότυπο, εφόσον το καλλιεργούμε εμείς, δεν πρόκειται να σταματήσει να προβάλλεται. Αυτός είναι ο στόχος μιας γιγαντιαίας βιομηχανίας, που λειτουργεί απρόσκοπτα όλα αυτά τα χρόνια και κανείς μας δεν μπόρεσε να προβάλει ισχυρή αντίσταση στους μηχανισμούς της. 
      Αντίθετα, όλοι συμβιβαστήκαμε, όλοι συνεργαστήκαμε με τον ένα ή τον άλλο τρόπο, με το σύστημα για το γρήγορο κέρδος ή τη δόξα, μια δόξα που μετράτε σήμερα με το πόσα λεφτά βγάζει ο καθένας και πόσα λεφτά του δίνουν τα κανάλια των Μέσων Μαζικής Ενημέρωσης ή πόσες στήλες –οκτάστηλα- γράφονται στις αθλητικές και πολιτικές εφημερίδες. Υποβοηθούμενες με αθέμιτα μέσα οι επιτυχίες των αθλητών προβάλλονται μέσα απ’ όλο αυτό το κύκλωμα των Μέσων Μαζικής Ενημέρωσης και οπωσδήποτε με τους μηχανισμούς οι οποίοι προβάλλουν τους αθλητές. 
	Έτσι, λοιπόν, κυρίες και κύριοι συνάδελφοι, γεννιέται το ερώτημα «τι κάνουμε;». Ξεκινάμε τον πόλεμο ενάντια στο πρότυπο του επιτυχημένου αθλητή, όπως νοείται η επιτυχία σήμερα ή δημιουργούμε ένα νέο πρότυπο; 
    Ένα πρότυπο κατά το οποίο ο αθλητισμός είναι η άσκηση σώματος και πνεύματος, είναι μοναδική ικανοποίηση, είναι χαρά του παιχνιδιού, είναι άμιλλα, είναι υγεία, είναι εκτόνωση, είναι χόμπι, αλλά και επάγγελμα. Εγώ δεν έχω αντίρρηση επ’ αυτού. Είναι και επάγγελμα. Και βέβαια στα πλαίσια του μέτρου και όχι αυτά τα εξωφρενικά ποσά που τρελαίνουν τα μυαλά των νέων, των νεαρών παιδιών, των νεαρών αθλητών, οι οποίοι σαν φωτομοντέλα προσπαθούν να αποκατασταθούν οικονομικά για το υπόλοιπο της ζωής τους μέχρι τα τριάντα τους χρόνια. 
    Αυτή είναι η πρόκληση για τους υπόλοιπους νέους, κυρίες και κύριοι συνάδελφοι, είναι η πρόκληση για τη γενιά των 700 ευρώ, για όσους παλεύουν μια ζωή για να τα βγάλουν πέρα. 
    Το οικοδόμημα, λοιπόν, πρέπει να μπει σε νέα βάση. Και αυτή τη νέα βάση δεν την βάζει το νομοσχέδιο αυτό. 
    Τα μέτρα για την καταπολέμηση του ντόπινγκ που προτείνετε στο παρόν σχέδιο νόμου είναι μέτρα καταστολής, τιμωρίας, διαπόμπευσης και καταδίκης. Κάποια απ’ αυτά πιθανόν να χρειαζόντουσαν, όπως και κάποιοι μηχανισμοί πρόληψης, που περιέχει το νομοσχέδιο. Στο κείμενο όμως των δεκατριών σελίδων που μας δώσατε, συν τις τροπολογίες, δεν είδαμε καμμία πρόταση αφιερωμένη σε προτάσεις για το πρότυπο του Έλληνα αθλητή. 
    Ποιο είναι το πρότυπο του Έλληνα αθλητή; Μα θα μου πει κάποιος ότι αυτό υπονοείται από τα συμφραζόμενα που έχει το νομοσχέδιο ή από αυτά που ξέρουμε. Κάθε άλλο, κυρίες και κύριοι συνάδελφοι. Είναι γεμάτο τεχνικά ζητήματα και είναι προς λάθος κατεύθυνση το νομοσχέδιο.
    Περιορίζοντας τα κίνητρα του πρωταθλητισμού δεν καταφέρατε ούτε ένα χτύπημα στη βιομηχανία παραγωγής του σημερινού παγκοσμιοποιημένου μοντέλου του αθλητή. Ίσως να κλείνετε κάποιες πόρτες μ’ αυτό το νομοσχέδιο, αλλά την ίδια στιγμή ανοίγουν κάποιες άλλες. Πάλι λεφτά και δόξα με κάθε μέσο θα ζητούν οι αθλητές, εάν όχι εκεί που θεωρείτε ότι τους εμποδίζετε, τότε κάπου αλλού θα τα αναζητάνε. Γιατί ο πατέρας θα πηγαίνει πάλι το παιδί του στον αθλητισμό με σκοπό να γίνει μεγάλο ταλέντο, που θα γίνει πλούσιο και διάσημο. Γιατί η τηλεόραση μόνο τους καλύτερους για τα δικά τους πρότυπα προβάλλει. Όλοι οι άλλοι δεν έχουν θέση στο αξιακό σύστημα της σύγχρονης αγοραίας κοινωνίας. 
    Καμμία πρόταση λοιπόν δεν υπάρχει, κύριε Υπουργέ, για τη θεμελίωση ενός προτύπου αθλητή μακριά από αναβολικές ουσίες, καμμία πρόταση για ένα νέο πρότυπο φιλάθλου, μακριά από τα φαινόμενα βίας που ταλανίζουν τα ελληνικά γήπεδα, σήμερα, αύριο, χθες. 
    Για την καταπολέμηση της βίας το έργο το έχουμε ξαναδεί. Μεταβιβάζεται η  «αντικειμενική» ευθύνη στα σωματεία των οποίων οι οπαδοί προκαλούν τα επεισόδια, μετονομάζοντας τους συνδέσμους σε λέσχες φίλων, απαγορεύοντας τις οργανωμένες μετακινήσεις φιλάθλων.
    Ένα άλλο θέμα το οποίο δεν θίγει καθόλου το νομοσχέδιο και θα ήθελα έτσι να δώσετε λίγη προσοχή –μπορείτε και την τελευταία στιγμή αύριο να το διορθώσετε- είναι η αθλιατρική, οι αθλίατροι. Πού είναι αυτοί οι αθλίατροι, κύριε Υπουργέ; Χρειάζεται σε κάθε νομό ένας αθλίατρος, εφόσον έχουμε επενδύσει τόσα πολλά χρήματα. Έχουμε δώσει πάρα πολλά χρήματα για τον αθλητισμό τα τελευταία χρόνια στην Ελλάδα. Να υπάρχει ένας αθλίατρος ανά νομό, να βρούμε τελικά πού μπορούμε να τους εκπαιδεύσουμε, παθολόγους, χειρουργούς, ορθοπεδικούς. Το «ΚΑΤ» έχει μία αθλιατρική κλινική, προσφέρει πολύ μεγάλο κοινωνικό έργο στην Ελλάδα. Έγινε όταν έγινε, προσέφερε πολλά, μπορεί να προσφέρει περισσότερα. Πρέπει όμως εμείς αυτό να το δούμε, κύριε Υπουργέ. Πρέπει δηλαδή να δούμε τι κάνουμε στην πρωτοβάθμια κάλυψη του αθλητισμού. Μπορούμε και στη δευτεροβάθμια κάλυψη του αθλητισμού, στα  πανεπιστημιακά νοσοκομεία των μεγάλων περιφερειών. Μπορούμε να το κάνουμε και αυτό. Μπορεί να υπάρχει και εκεί αθλιατρική υποδομή, όπως βέβαια και η τριτοβάθμια κάλυψη που την προσέφερε στους Ολυμπιακούς Αγώνες και την προσφέρει ακόμη και αυτές τις μέρες το «ΚΑΤ». 
    Τελειώνοντας θα ήθελα να πω, κύριε Υπουργέ, ότι σήμερα αυτό που χρειάζεται η Ελλάδα, που χρειάζεται ο τόπος είναι ένας εθνικός σχεδιασμός και προγραμματισμός, πράγμα που δεν γίνεται μ’ αυτό το νομοσχέδιο. Δε θέλω να πω για το εργομετρικό κέντρο του Ο.Α.Κ.Α. που έχει προσφέρει τόσα πολλά και έχει εγκαταλειφθεί στην τύχη του. Θα πρέπει να δούμε τι γίνεται μ’ αυτούς τους αξιόλογους επιστήμονες που έμειναν εκεί και κάποια στιγμή πήγαν στην πάντα.
    Πρέπει να πω όμως δύο πραγματάκια -και παρακαλώ να έχω την ανοχή σας, κύριε Πρόεδρε- για το τι γίνεται με τα αθλητικά κέντρα προετοιμασίας. Και εδώ πρέπει να δούμε τι κάνουμε, κύριε Υπουργέ. Πού είναι τα αθλητικά κέντρα προετοιμασίας στην Ελλάδα; Κάθε λίγο και λιγάκι φεύγουμε και πηγαίνουμε στο εξωτερικό, δημιουργούμε διάφορα camp, διότι υπάρχουν καιρικές συνθήκες που δεν ευνοούν τον αθλητισμό το καλοκαίρι στην Ελλάδα, εν όψει της προετοιμασίας των αθλητικών ομάδων και βέβαια όλων των αθλητών μας. Κάποια προσπάθεια γίνεται από τους ξενοδόχους, αλλά και αυτή είναι ερασιτεχνική και έχει μείνει στα σπάργανα ακόμη.
    Κύριε Υπουργέ, πιστεύω ότι δόθηκε σε όλους εμάς και σε σας πολύ περισσότερο μία ευκαιρία να βάλετε μία τάξη στον αθλητισμό. Εσείς όμως στο υπό συζήτηση νομοσχέδιο επιβάλατε την τάξη και δεν προσπαθήσατε να διαμορφώσετε προϋποθέσεις και συνθήκες ευεπίφορες για την αναγέννηση του ελληνικού αθλητισμού. 
      Από κει ξεκινά η καταπολέμηση της βίας και του ντόπινγκ. Διότι η βία και το ντόπινγκ είναι συγκοινωνούντα δοχεία. Δυστυχώς συνεχίζετε να μη μαθαίνετε από τα λάθη σας. 
      Το παρόν σχέδιο νόμου είναι ελλιπέστατο, ανεδαφικό και δεν πρόκειται ποτέ να εφαρμοστεί.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γρηγοράκο.
      Το λόγο έχει η κ. Αράπογλου.
      ΔΗΜΗΤΡΑ ΑΡΑΠΟΓΛΟΥ: Κύριε Πρόεδρε, κύριε Υφυπουργέ, αγαπητοί συνάδελφοι, τα θέματα του αθλητισμού και της βίας είναι φαινόμενο της εποχής. Όλοι ελπίζουμε να εξαλειφθεί η βία. Χρειάζονται αυστηρά μέτρα. Εδώ, όμως, στην Ελλάδα οι δομές δεν υπάρχουν. Χρειαζόμαστε καλύτερες δομές αν θέλουμε πραγματικά να οδηγηθούμε σε εξάλειψη της βίας. 
      Δεν θα αναφερθώ πολύ στα άρθρα γιατί ήδη έχουν μιλήσει σχετικά με το νομοσχέδιο και ο κ. Αποστολάτος και ο Κοινοβουλευτικός μας Εκπρόσωπος ο κ. Ροντούλης και με έχουν καλύψει. Επίσης ξέρω ότι ο χρόνος είναι περιορισμένος.
      Θα ήθελα να αναφερθώ στο άρθρο 11 σχετικά με το κλειστό Ολυμπιακό Κέντρο Άρσης Βαρών στη Νίκαια. Τι έχει γίνει σχετικά με αυτό το Κέντρο; Η τελετή παράδοσης από την εταιρεία Ολυμπιακά Ακίνητα έγινε στις 17 Απριλίου του 2008 στο Πανεπιστήμιο Πειραιά. Ο Υπουργός Πολιτισμού το παρέδωσε στο Υπουργείο Παιδείας. 
      Όταν τελείωσαν οι Ολυμπιακοί Αγώνες έπρεπε να αποφασιστεί η χρήση του, τι θα γίνει με αυτόν το χώρο. Το διεκδικούσαν τότε η Ομοσπονδία Άρσης Βαρών και το Πανεπιστήμιο Πειραιά. Η Ομοσπονδία Άρσης Βαρών ισχυρίστηκε ότι μπορεί να λειτουργήσει το Κέντρο για τις δικές της προπονητικές και αγωνιστικές ανάγκες, χωρίς να επιβαρύνεται το κράτος. Τελικά η παράδοση έγινε. Και ο Υπουργός Παιδείας ο κ. Στυλιανίδης είχε πει ότι το Πανεπιστήμιο Πειραιά έχει είκοσι τρεις χιλιάδες φοιτητές και πιστεύει ότι πέντε χιλιάδες περίπου φοιτητές θα μείνουν στη Νίκαια προσβλέποντας έτσι στην αναβάθμιση της περιοχής, της Νίκαιας. Και πραγματικά πρόκειται για κάτι θετικό, το να παραδοθεί στο Πανεπιστήμιο Πειραιά ο χώρος. Όμως, υπάρχουν παράλληλα είκοσι στρέμματα στον περιβάλλοντα χώρο που δεν έχει προβλεφθεί τι θα γίνουν, πώς θα αξιοποιηθούν. Δεν ξέρουμε αν έχουν γίνει περιβαλλοντικές μελέτες και αν τηρούνται οι περιβαλλοντικοί όροι.
      Υπάρχουν ανάγκες σε αθλητικό επίπεδο όπως η δημιουργία εργομετρικού κέντρου υψηλού επιστημονικού επιπέδου και η αξιοποίηση σύγχρονων μεθόδων ισοκινητικής ενδυνάμωσης, μεθόδων οι οποίες βελτιώνουν τις ικανότητες των αθλητών. Γι’ αυτό χρειάζεται η ενεργοποίηση του αντίστοιχου άρθρου. Είναι το άρθρο 38, που έχει μπει στην άκρη.
      Πρέπει να μαζέψουμε τα Ελληνόπουλα, πρέπει να τα φέρουμε στους αθλητικούς χώρους και όχι να τα αφήνουμε στα μπαρ, στις καφετέριες, στα ναρκωτικά. Οπότε αυτά τα είκοσι στρέμματα θα μπορούσαν να αξιοποιηθούν και να δοθούν προς χρήση.
      Υπάρχει έλλειψη οργανωτικής δομής αθλητισμού στην Ελλάδα και ειδικά στο χώρο του αθλητισμού των ατόμων με αναπηρία. Χρειάζονται δικά τους γήπεδα, δικούς τους προπονητικούς χώρους, δομές που να υποστηρίζουν την ανάπτυξη του αθλητισμού. Αυτά τα είκοσι στρέμματα που δεν έχουν αξιοποιηθεί θα μπορούσαν να δοθούν στον αθλητισμό των ατόμων με αναπηρία ώστε να βοηθήσουν την ανάπτυξη αυτού του χώρου.
      Για παράδειγμα θα σας αναφέρω την ιστορία του Αθλητικού Ομίλου Κωφών, πώς δημιουργήθηκε, με πόσους κόπους. Δεν υπήρχαν τότε γήπεδα, δεν υπήρχαν προπονητικοί χώροι. Οι προπονήσεις γίνονταν στο βουνό σε έρημους χώρους. Οι αθλητές προσπαθούσαν μόνοι τους, χωρίς υποδομές. Ο Αθλητικός Όμιλος Κωφών δημιουργήθηκε το 1959. Το 1965 για πρώτη φορά  συμμετείχε ως αποστολή στη 10η Ολυμπιάδα που πραγματοποιήθηκε στην Ουάσιγκτον στην Αμερική και τότε είχαμε πάρει την 8η θέση. Όλα τα έξοδα, τα πράγματα που χρειάζονταν οι αθλητές, ο εξοπλισμός, τα είχαν καλύψει μόνοι τους. Τότε το 1965 τα έξοδα ήταν 275.000 δραχμές. Τότε, καταλαβαίνετε ήταν πολύ μεγάλο το ποσό.  Ήταν θυσίες προσωπικές αλλά με τον αγώνα τους κατάφεραν και πήγαν εκεί. Το 1975 διαλύθηκε, όμως, το τμήμα του μπάσκετ, του βόλεϋ, του πινγκ πονγκ, το σκάκι λόγω των οικονομικών δυσκολιών. Δεν μπορούσαν να καλύψουν τα έξοδα. Ακολούθησαν πολύ μεγάλες προσπάθειες και το 1983 επιτέλους η Γενική Γραμματεία Αθλητισμού επιχορήγησε αυτόν τον Αθλητικό Όμιλο Κωφών και το 1986 δημιουργήθηκαν και πάλι τμήματα όπως αυτό του μπάσκετ και του μπόουλινγκ αλλά και πάλι με πολύ μεγάλες δυσκολίες. Το 1988 ιδρύθηκε η Ελληνική Ομοσπονδία Αθλητισμού Κωφών αλλά μέχρι και σήμερα αντιμετωπίζει πάρα πολύ  μεγάλες δυσκολίες. Η επιχορήγηση δεν είναι αρκετή, είναι πολύ χαμηλή. Σε πολλά αθλήματα οι αθλητές αναγκάζονται με δικά τους έξοδα να συμμετέχουν στις αποστολές όπως την κολύμβηση και σε διάφορα άλλα τμήματα. Θα πρέπει να δούμε πώς θα δημιουργήσουμε τις δομές και στο χώρο του αθλητισμού των ατόμων με αναπηρία είτε με κινητικές αναπηρίες, είτε των κωφών, είτε των ατόμων με αυτισμό. Πρέπει η Γενική Γραμματεία Αθλητισμού να στηρίξει αυτές τις προσπάθειες, να στηρίξει αυτά τα άτομα. 
      Υπάρχουν αναξιοποίητοι χώροι. Αυτοί οι χώροι θα μπορούσαν να δοθούν ώστε να δημιουργηθούν εγκαταστάσεις για να αναπτυχθεί ο αθλητισμός. 
      Τέλος, θα ήθελα να αναφερθώ σε μια διόρθωση που πρέπει να γίνει. Στο άρθρο 34, στην παράγραφο 18 θα ήθελα να διορθωθεί. Έχω κάνει ήδη πρόταση για τροπολογία. Η παλαιά ονομασία είναι CISS και θα πρέπει να αντικατασταθεί με τον καινούργιο όρο που είναι ICSD .
      ΠΡΟΕΔΡΕΥΩΝ (Γεώργιος Σούρλας): Θα συζητηθεί αύριο, αλλά δεν υπάρχει άρθρο 34. 
      ΔΗΜΗΤΡΑ ΑΡΑΠΟΓΛΟΥ: Υπάρχει άρθρο 34, παράγραφος 18. 
      ΠΡΟΕΔΡΕΥΩΝ (Γεώργιος Σούρλας):  Θα συζητηθεί αύριο.
      ΔΗΜΗΤΡΑ ΑΡΑΠΟΓΛΟΥ: Σας ευχαριστώ πάρα πολύ.
      (Χειροκροτήματα απ’ όλες τις πτέρυγες της Βουλής)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Αράπογλου.
      Κύριε Υπουργέ, θα μιλήσει ο κ. Λιάνης με προτασσόμενη δευτερολογία και στη συνέχεια θα μιλήσετε εσείς ή αν θέλετε ο κ. Λοβέρδος. 
      Ορίστε, κύριε Λιάνη, έχετε το λόγο.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, κατ’ αρχάς, σας ευχαριστώ και για την προχθεσινή σας ιδιαίτερη προς το πρόσωπό μου εύνοια να μου δώσετε το λόγο αλλά εκείνη η ίωση που με ταλαιπωρούσε προχθές δεν γιατρεύεται και φοβάμαι ότι οι επιπλοκές από τη λύπη που δημιουργεί το νομοσχέδιο την επηρεάζουν αφάνταστα. Γιατί είναι ένα νομοσχέδιο που υπογράφεται από ένα φίλο μου σαράντα ετών. Θα πω, λοιπόν, τα πράγματα και σήμερα με το όνομά τους και δεν θα μείνω καθόλου στη συζήτηση επί των άρθρων αλλά θα μπω στη δραματική επικαιρότητα. 
      Η δραματική επικαιρότητα, κύριε Υπουργέ και κύριοι συνάδελφοι, επικεντρώνεται στο εξωτερικό σαν εικόνα της χώρας, σαν μια Κυβέρνηση μαινόμενη κατά του αθλητισμού και των ανθρώπων της.
      Εγώ δεν πιστεύω καθόλου ότι αυτά είναι τα πιστεύω σας, ξέρω το πόσο αγαπάτε τον αθλητισμό και το πόσο αγαπάτε τους αθλητές. Αλλά σας είχα προειδοποιήσει και μοιάζει σαν μία άσχημη σκυταλοδρομία. Ήδη βλέπω μόλις πριν από ένα χρόνο στη θέση σας τον κ. Ορφανό, να του απευθύνω τις ίδιες ακριβώς προειδοποιήσεις και την επόμενη μέρα να έρχεται δραματική στην κυριολεξία η πανταχούσα της FIFA και να αναγκαζόμαστε εδώ στο Κοινοβούλιο να τροποποιούμε λέξη προς λέξη ένα νομοσχέδιο που είχαμε κάνει, για να μην τιμωρηθεί η πατρίδα μας, η Ελλάδα. 
      Λυπάμαι, λοιπόν, γιατί εκεί δεν τον εξαπάτησε ο όφις! Αλλά ούτε κι εσείς θα μπορούσατε να το πείτε αυτό. Σας επαναλαμβάνω μήνες τώρα τα ίδια. Δεν μας φθάνει λοιπόν η FIFA, τώρα βάλαμε στο χορό και τη FIBA, που μας προειδοποιεί πλέον ότι αν παραβιάσουμε το αυτοδιοίκητο των ομοσπονδιών, τότε θα αναστείλει την ιδιότητα της Ελληνικής Ομοσπονδίας Καλαθοσφαίρισης ως μέλους της για πάντα! 
      Γιατί οι Βουλευτές δεν τα λαμβάνουν υπ’ όψιν τους αυτά; Γιατί παίρνουν το θέμα πατριωτικά; Είναι ένα καθαρά αθλητικό θέμα. Έχουμε υπογράψει διεθνείς συμβάσεις και οφείλουμε να τις τηρούμε. Έχουν τα δίκια τους. Συμφωνώ ότι αυτά που ζητάτε, ενδεχομένως, είναι πάρα πολύ λογικά, πάρα πολύ δίκαια, αλλά δεν μπορείτε να τα περάσετε έτσι. Και σας προειδοποίησα μία, δύο, τρεις, πάρα πολλές φορές. 
      Λέω, λοιπόν, τώρα, ότι ταυτοχρόνως με τη FIBA παρεμβαίνει και ο Ζακ Ρόγκ, που δεν είχε μπει ποτέ σε τέτοιες ιστορίες και παρεμβαίνει και η ΔΟΕ, «όλα τα μωρά στην πίστα», όπως λέει και ο λαός και εδώ μιλάμε και λέμε συνεχώς παλικαρισμούς, ποια είναι η FIFA, ποια είναι η FIBA, το Ελληνικό Σύνταγμα είναι υπεράνω όλων. Ασφαλώς! 
      Σας είχα πει την εμπειρία μου. Πήγα να νομοθετήσω για τακτικούς δικαστές και θα φεύγαμε από το Μουντιάλ του 1994! Και μου είπε ο αείμνηστος Ανδρέας Παπανδρέου: «Καλές οι σκέψεις σου αλλά οι παρενέργειες ισχυρότερες». Αυτά θα επισύρουμε. Δεν θέλετε να τα πιστέψετε; Εμείς τα έχουμε τραβήξει στο πετσί μας. 
      Τώρα διαβάζω για κάτι καινούργιο, το έγγραφο προς την Ευρωπαϊκή Ένωση. Το έγγραφο εναντίον του νομοσχεδίου σας και της χώρας ουσιαστικά που φθάνει στην Ευρωπαϊκή Ένωση –έφτασε ήδη υπογράφεται από τη Διεθνή Ευρωπαϊκή Ολυμπιακή Επιτροπή, την Ένωση των Ομοσπονδιών, από τη FIFA, τη FIBA, την ΟΥΕΦΑ, την FIBA EUROPE. Όλοι αυτοί κατά της χώρας και κατά του νομοσχεδίου σας! Δεν πρόκειται για διεθνή συνομωσία, κύριε Υπουργέ, αλλά πρόκειται για μία ρεαλιστική διεθνή πραγματικότητα άσχημη για μας, ενδεχομένως –αν θέλετε- όχι λογική, αλλά υπαρκτή, πιστέψτε με.
      Δεύτερον, με δύο λόγια, όσον αφορά την επιμονή σας για τη «Φίλιππο Ένωση». Δεν την καταλαβαίνω, κύριε Υπουργέ, αυτήν την επιμονή. Εγώ σας ξέρω και πιστεύω ότι είστε ένας καθαρός άνθρωπος στον αθλητισμό, ξέρω με ποιόν έχω να κάνω. Θα παρερμηνευθεί και σωστά θα παρερμηνευθεί. 
      Τι δουλειά έχετε και ανακατευόσαστε και καταργείτε ουσιαστικά το Δ.Σ. της «Φιλίππου Ενώσεως»; Ποιες σκέψεις κάνει ο άλλος; Ότι θέλετε ουσιαστικά να υπερασπιστείτε τον Ο.Δ.Ι.Ε., που είναι κρατικός, δηλαδή δικός σας, να σας το πω έτσι, ότι ρίχνετε το φταίξιμο στη «Φίλιππο Ένωση» για όλα. Η διαφορά μεταξύ Ο.Δ.Ι.Ε. και «Φιλίππου Ενώσεως» είναι η εξής πολύ απλή: Ο Ο.Δ.Ι.Ε. θέλει κούρσες για τις κούρσες και η «Φίλιππος Ένωση» θέλει κούρσες για το θέαμα και για οικονομικά οφέλη μεσοπρόθεσμα και μακροπρόθεσμα.
      Δύο λόγια για την Ε.Π.Ο.. Κι εκεί τα ίδια. Και λυπάμαι που είναι παρών εδώ ένας άνθρωπος που αγαπώ πάρα πολύ και όταν ανέλαβε το πόστο του Γενικού Γραμματέα Αθλητισμού, είπε ότι είναι μία εξαιρετικά επιτυχημένη επιλογή. Ο κ. Δουβής.
      Δεν μπορεί, κύριε Υπουργέ, να έχετε διπλομανταλωμένη την πόρτα του Υπουργείου στην Ε.Π.Ο. και στην τωρινή νόμιμη διοίκησή της και σήμερα ή χθες στην Γενική Γραμματεία Αθλητισμού να δέχεστε την υποψήφια αντιπολίτευση, αυτή που θέλει να κερδίσει στις προσεχείς εκλογές! Είναι άκομψα πράγματα, πόσω μάλλον που ακούω και διάφορα άλλα, τηλεφωνήματα που γίνονται. Δεν μετέχετε, το ξαναλέω. Δεν είναι όμως ωραία πράγματα στον αθλητισμό αυτά. Αφήστε τους να αυτοδιοικηθούν. Είναι άξιοι της τύχης τους! 
      Τέλος, θεωρώ σωφροσύνη από τη μεριά της Κυβέρνησης την ουσιαστική απόσυρση της τροπολογίας για τον περιορισμό της θητείας των Ομοσπονδιών, όπως θεωρώ και λογικό να σας πω ότι πράγματι κάποια στιγμή θα πρέπει να καθίσουμε να συζητήσουμε το θέμα της υπάρξεως αντιπολιτεύσεως σε αυτές τις ομοσπονδίες.
Είναι λογικό, δημοκρατικό και σωστό. Όχι με νόμο, κύριε Υπουργέ. Θα πρέπει να αλλάξουν τα καταστατικά τους οι ίδιοι. Καλέστε τους σε διάλογο και να πούμε όλοι ότι συμφωνούμε σ’ αυτό. Όχι με νόμο. Ο νόμος θα επισύρει τη δαμόκλειο σπάθη και η δαμόκλειος σπάθη θα πέσει.
	Θα πω μια τελευταία λέξη, κύριε Πρόεδρε, για τους υπαλλήλους της Γενικής Γραμματείας Αθλητισμού που εγώ δεν θα τους χαρακτήριζα παιδιά της Γραμματείας αλλά παιδιά της δυστυχίας. Χρόνια και χρόνια δεσμώτες της αβεβαιότητας όχι μόνο για το μέλλον τους, αλλά και για την επιβίωσή τους. Ξέρω γυναίκες που έχουν τρία παιδιά και δεν έχουν στον ήλιο μοίρα εκεί μέσα. Ξέρω τη γυναίκα που σώθηκε από το σεισμό με δύο παιδιά στο εργοστάσιο «ΡΙΚΟΜΕΞ» και είναι εκεί και είναι αβέβαιο το μέλλον της. 
      Δεν κρίνω ποιος έχει δίκιο στην υπόθεση αυτή. Θέλω να πω ότι όταν στις θητείες μου προέκυψαν παρόμοια ζητήματα επί κυβερνήσεων Νέας Δημοκρατίας, τα έλυσα, κύριε Υπουργέ. Μία φορά χρειάστηκε να τα λύσω μετά την κ. Πάλλη-Πετραλιά και τα έλυσα, δεν ντράπηκα, δεν φοβήθηκα. Δεν με ενδιέφερε αν ήταν της Νέας Δημοκρατίας. Καθόλου δεν το εξέτασα αυτό. Ήταν ανθρώπινο θέμα, όπως εξακολουθεί να παραμένει και σήμερα. Το ξέρετε ότι είχε δοθεί λύση τότε και πρέπει να δοθεί και τώρα. Είναι άδικο να έχουμε δύο διαφορετικούς εργαζόμενους από τη μία μεριά της ΕΥΔΕ και από την άλλη τους φοβερούς και δυστυχείς αυτούς της «ημερήσιας απασχόλησης» του Ο.Π.Α.Π.. Τι τραγική φράση! «Ημερήσια σύμβαση του Ο.Π.Α.Π.». Είναι εκεί πέντε χρόνια.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Λιάνη.
	ΓΕΩΡΓΙΟΣ ΛΙΑΝΗΣ: Τελειώνω, κύριε Πρόεδρε.
	Σας ζητώ να δείτε την απόσπαση αυτή και να κρατηθεί τουλάχιστον μέχρι το 2013 που είναι οι Μεσογειακοί Αγώνες. Είναι σύσσωμη πρόταση της Αντιπολιτεύσεως και νομίζω ότι η δικαιοσύνη που έχετε μέσα σας θα την επικροτήσει.
	Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιάνη.
	Κύριε Υπουργέ, ο κ. Λοβέρδος ζήτησε το λόγο. Να προηγηθεί;
    	ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Μάλιστα, κύριε Πρόεδρε.
    	ΠΡΟΕΔΡΕΥΩΝ (Γεώργιος Σούρλας): Ορίστε, κύριε Λοβέρδο, έχετε το λόγο για έξι λεπτά.
    	ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε.
    	Εμείς δεν έχουμε πεισθεί, κύριε Υπουργέ, ότι τα μέτρα του άρθρου 1 και επομένων που λαμβάνετε για την καταπολέμηση της βίας μπορούν να δώσουν αποτέλεσμα. Τα εξηγήσαμε, απαντήσατε, η ζωή θα το αποδείξει, ωστόσο όλα τα ερωτήματα που θέσαμε για τη λειτουργικότητα και την αποτελεσματικότητα των μέτρων σε επίπεδο συζήτησης και εν όψει νόμου που θα ψηφιστεί σε λίγο, όλα τα θέματα που έθεσαν οι Βουλευτές του ΠΑ.ΣΟ.Κ. και του Συνασπισμού και των υπολοίπων κομμάτων νομίζω ότι παραμένουν εκκρεμή. Θέσαμε ερωτήματα και δεν πήραμε απαντήσεις. 
    	Κύριε Υφυπουργέ, έλαβα μία επιστολή του κ. Βασιλακόπουλου διά της οποίας ενημερώνομαι για την εισήγηση της Διεθνούς Ολυμπιακής Επιτροπής σε σχέση με μία σειρά από αθλητικά θέματα, ένα εκ των οποίων είναι ο ρατσισμός και η βία. Εδώ η ΔΟΕ καλεί την Ευρωπαϊκή Ένωση να πάρει μέτρα προκειμένου να διασφαλιστεί ένα υγιές και ακίνδυνο για τους ανθρώπους που παρακολουθούν αθλητικό περιβάλλον. 
    Σ’ ένα κάλεσμα προς τους είκοσι επτά η Ελλάδα ως μία χώρα εκ των είκοσι επτά τι καταθέτει ως εμπειρία, μετά και τη σημερινή λειτουργία της Βουλής και την ψήφιση του σχεδίου νόμου από την Πλειοψηφία; Τι θα καταθέσει; Ποια είναι η εμπειρία μας, κύριε Υπουργέ; Το σύνολο των νομοθετημάτων επί χρόνια ή η πρακτική τους εφαρμογή και τα αποτελέσματα; Εσείς με τους συναδέλφους σας των άλλων κρατών-μελών τι θα πείτε; Τι λέτε ανταλλάσσοντας εμπειρίες; Τι παρουσιάζετε; Κάθε χρόνο η Ελλάδα συνεισφέρει αρνητική εμπειρία σε σχέση με τη βία. Εσείς τώρα θα τους πείτε ότι εν όψει αυτής της εμπειρίας δίνω τη δυνατότητα να γίνουν λέσχες και δίνω τη δυνατότητα σε ανθρώπους που δεν έχουν αντικειμενικά τη δύναμη να κάνουν κάτι, να λειτουργούν ως ελεγκτές και ως όργανα που συλλαμβάνουν ταραξίες; Νομίζω ότι η χώρα παραμένει εκτεθειμένη. Έχετε κάνει πάρα πολύ θόρυβο ως Υπουργείο Πολιτισμού γι’ αυτό το επικείμενο σχέδιο νόμου που θα κάνει τομή για τη βία, αλλά η τομή δεν γίνεται.
    	Με την όποια μικρή εμπειρία διαθέτω από το κυβερνητικό έργο, θέλω να δείτε το άρθρο 9 στο παρά πέντε της ψήφισης του σχεδίου νόμου. Το άρθρο αυτό συγκροτεί μία διυπουργική Επιτροπή από τον Υπουργό Επικρατείας, τον Υπουργό Πολιτισμού, τον Υπουργό Δημόσιας Τάξης και τον Υπουργό Δικαιοσύνης.
    Αυτή η διυπουργική θα ελέγχει την πορεία εφαρμογής της νομοθεσίας και θα κάνει και προτάσεις. 
    Με την δική μου μικρή εμπειρία μπορώ να σας πω ότι αυτή η διυπουργική δεν θα κάνει τίποτα. Δεν υπάρχει σωστά εντοπισμένο και εδραιωμένο το κέντρο βάρους. Δεν υπάρχει αρμοδιότητα στους φυσικούς της φορείς, δημόσια τάξη και δικαιοσύνη. Την έχει ως επισπεύδων υπουργός ο Υπουργός Πολιτισμού ο οποίος για να περιορίσει την βία είναι ανήμπορος. Αυτή η επιτροπή θα λειτουργεί εκεί και ως έτυχε. Οι γενικοί γραμματείς που θα πηγαίνουν –παρ’ ότι και εγώ συμφωνώ με εσάς, κύριε Λιάνη, ο κ. Δουβής ήταν μια εξαιρετική επιλογή- θα λένε πράγματα τα οποία δεν θα εφαρμόζονται και οι κακοτυχίες όλων των διυπουργικών επιτροπών και για το θέμα της βίας θα αποτυπωθούν και στην επιτροπή του άρθρου 9 που σωστά κάναμε και είμαστε αρνητικοί και συμφωνώ με την κ. Σακοράφα στα όσα είπε. 
    Σε ό,τι αφορά στα θέματα της «Φιλίππου Ενώσεως». Όταν το κόμμα μου με τίμησε ορίζοντάς με εκπρόσωπο σήμερα διάβασα ολόκληρη τη συζήτηση στην Διαρκή Επιτροπή και την Πέμπτη ήμουν εδώ στο Τμήμα για τοποθετήσεις που δεν είχα ακούσει. Πήρατε το λόγο απαντώντας στην Διαρκή Επιτροπή νομίζω και είπατε «κάθε χρόνο έχουμε στον ιππόδρομο ελλείμματα των 35-50.000.000 ευρώ. Να μην ενδιαφερθώ;». Και είναι σωστή η μέριμνα. Όμως ο τρόπος που εκδηλώνεται η φροντίδα δεν είναι τρόπος δόκιμος. Δηλαδή, διαβάζω στο άρθρο 10 παρεμβαίνετε κυρώνοντας τις αποφάσεις του διοικητικού συμβουλίου της «Φιλίππου Ενώσεως». Συγκροτείται τριμελής επιτροπή στην Γενική Γραμματεία Αθλητισμού για την επίλυση των ιπποδρομικών αμφισβητήσεων και είστε Πρόεδρος. 
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Όχι. Ο Γενικός Γραμματέας.
    ΑΝΔΡΕΑΣ ΛΟΒΕΡΔΟΣ: Εσείς είστε. 
    Ο Γενικός Γραμματέας του Υπουργείου Αθλητισμού είναι ο φορέας πολιτικής ηγεσίας μετά από εσάς. 
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Και τι σημασία έχει αυτό; 
    ΑΝΔΡΕΑΣ ΛΟΒΕΡΔΟΣ: Έχει μεγάλη σημασία και θα σας πω. 
    Επίσης, ο Υπουργός τροποποιεί τον κανονισμό διεξαγωγής ιπποδρομιών. Εγώ υπογραμμίζω κάτι που είπε ο Θεόδωρος Πάγκαλος εδώ που αναρωτήθηκε ενώπιόν σας γιατί μπαίνετε σ’ αυτόν τον κόπο και σ’ αυτήν την ευθύνη. Αντιλαμβάνεστε τι προβλήματα αναδέχεστε; Αντιλαμβάνεστε σε ποιο χώρο μπαίνετε μέσα, βάζετε το κράτος μέσα; 
    Δεν σας μιλάει κανείς από δογματικές θέσεις αντικρατικιστικές ή κρατικιστικές. Ο κ. Πάγκαλος ήταν ανάγλυφος μπορώ να πω. Εδώ σας λέμε σε ποιους κινδύνους βάζετε το κράτος και τον εαυτό σας. Τι πάει να πει ο κ. Δουβής; Εσείς είστε. Σε ποια είδους θέματα μπαίνετε μέσα; 
    Και γιατί μ’ αυτόν τον τρόπο, κύριε Υπουργέ, θα έχετε λιγότερα ελλείμματα; Εγώ δεν το κατάλαβα. Όταν μου λέτε «με πονάει το έλλειμμα των 50.000.000» θα σας πούμε εμείς αντιπολιτευτικά «τα δημιουργήσατε», θα σας πούμε «χωρίς να λύσετε τα προβλήματα που προσωπικού εκεί όσα χρόνια κι αν περάσουν, όσες δεκαετίες και αν περάσουν τα ίδια παιδιά εκεί κόβουν τα δελτία με τα ίδια προβλήματα και καμμία πολιτεία δεν έχει στέρξει στα θέματά τους». Θα σας έλεγα ότι θα ήταν προτιμότερο να πείτε γι’ αυτά. Εσείς λέτε για θέματα που αφορούν στη διοίκηση του χώρου αυτού. Και δεν μπορούμε να καταλάβουμε γιατί με αυτά τα τέσσερα μέτρα θα έχετε λιγότερα ελλείμματα. Δεν προκύπτει.
    Τέλος, γιατί δεν έχω χρόνο και θέλω να σεβαστώ την ώρα και τον Πρόεδρο, θα ήθελα μια μόνο λέξη να πω για το προσωπικό της Γενικής Γραμματείας Αθλητισμού. Νομίζω και η κ. Σακοράφα και ο κ. Λιάνης ήταν σαφείς. Προσθέτω τη φωνή μου. Ναι μεν η παράταση μέχρι το τέλος του 2009 δημιουργεί μια πρόσκαιρη ηρεμία στους ανθρώπους που έχουν τόσα προβλήματα αλλά δε το 2009 είναι αύριο. Έχουμε την ευθύνη αυτού του προβλήματος ως Εθνική Αντιπροσωπεία. Και πρέπει επιτέλους να αναλάβουμε την ευθύνη αυτή και να δώσουμε παλικαρίσια μια λύση. Είστε ο αρμόδιος. Σκεφτείτε την και εμείς θα την στηρίξουμε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε. 
     Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης έχει το λόγο.
     ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε. Πέντε λεπτά είναι αρκετά.
     Η συζήτηση, κύριε Υφυπουργέ, ανέδειξε μια πραγματικότητα στην Αίθουσα αυτή. Ότι ήδη η Ελλάδα έχει την αυστηρότερη νομοθεσία όσον αφορά στα ζητήματα ντόπινγκ. Το ζήτημα είναι η εφαρμογή των νόμων. Εκεί νοσεί το όλο σύστημα. 
     Ξέρετε αυτό μου φέρνει στο μυαλό την περίπτωση του Κώδικα Οδικής Κυκλοφορίας. Δηλαδή, έχουμε έναν αυστηρότατο Κώδικα Οδικής Κυκλοφορίας και η πραγματικότητα είναι η εξής. Συνεχώς αυξάνουν και τα τροχαία δυστυχήματα και τα τροχαία ατυχήματα.
      Το ίδιο γίνεται και με το ντόπινγκ. Έχουμε μία αυστηρότατη νομοθεσία, που δεν εφαρμόζεται και τα αποτελέσματα είναι πενιχρότατα. 
      Εμείς σας κάναμε συγκεκριμένες προτάσεις -νομίζω ότι και η διακομματική επιτροπή κατέληξε σ’ ένα πόρισμα και τις έχει καταγράψει- για το πώς μπορούμε να καταπολεμήσουμε το ντόπινγκ με απλά, αλλά αποτελεσματικά, βήματα.
      Θέλουμε ένα δυνατό Ε.Σ.Κ.Α.Ν., που να λειτουργεί. Διότι δεν λειτουργεί. Θέλουμε μία δυναμική εμπλοκή του Εθνικού Οργανισμού Φαρμάκων. Και θέλουμε να λειτουργήσει επιτέλους ένα εργομετρικό κέντρο. Δεν ακούσαμε να πείτε τίποτα περί αυτού. Σας το θέσαμε από την προηγούμενη φορά. Θα μας πείτε κάτι γι’ αυτό το περιβόητο εργομετρικό κέντρο; Το ζήτησαν όλες οι πτέρυγες της Βουλής. Τίποτα δεν είπατε. Και βεβαίως, θα πρέπει να υπάρξει ένα ευρύ πρόγραμμα ενημέρωσης και των γονέων και των παιδιών και των αθλητών και των προπονητών.
      Άρα, λοιπόν, αφήστε τα ωραία τα λόγια, τα μεγάλα και να κάνουμε πράξη τα απλά, τα αυτονόητα, αυτά που μπορούμε. Δεν κάνετε, όμως, τα αυτονόητα. Εκεί είναι το πρόβλημα!
      Βεβαίως, το μείζον θέμα είναι πώς θα ξεπεράσουμε τον κομματισμό στις ομοσπονδίες. Εμείς προτείναμε συγκεκριμένα πράγματα. Αν τα ακολουθήσετε, θα χτυπηθεί και ο κομματισμός στις ομοσπονδίες.
      Έρχομαι στις διατάξεις που αφορούν τη βία. Ξέρετε υπάρχουν οι αδελφοί Γκρίμσον -είναι Άγγλοι, χούλιγκαν- οι οποίοι έγραψαν ένα βιβλίο, το οποίο έκανε πάταγο στην Αγγλία, που επιγράφεται «Ερχόμαστε». Στο βιβλίο αυτό είπαν το εξής: «Ο χουλιγκανισμός είναι σαν το τσιγάρο. Αν το δοκιμάσεις και δεν σου αρέσει, θα  πάψεις να εμφανίζεις συμπεριφορά χούλιγκαν. Αν το δοκιμάσεις όμως και σου αρέσει, τότε θα τρως ξύλο και θα ρίχνεις ξύλο μία ολόκληρη ζωή».
      Αυτό σημαίνει ότι το πρόβλημα της βίας είναι ουσιαστικά ένα πρόβλημα ιδεών, αξιών, νοοτροπίας, ο τρόπος του σκέπτεσθαι, δηλαδή, που έχει ένας νέος άνθρωπος. Αυτό μας πάει στην οικογένεια, μας πάει στην παιδεία κ.λπ. Ας μην μακρηγορούμε.
      Άρα, λοιπόν, όταν μιλάμε για τη βία, είναι ένα σύνθετο φαινόμενο. Κι εσείς προσπαθείτε με έναν αποσπασματικό, με έναν πρόχειρο τρόπο να το αντιμετωπίσετε.
      Θα σας πω ένα παράδειγμα. Σ’ έναν ποδοσφαιρικό αγώνα, σε έναν αγώνα μπάσκετ υπάρχουν οι διοικήσεις, υπάρχουν οι αθλητές, υπάρχουν οι φίλαθλοι. Και υπάρχει και ένας άλλος παράγοντας, για τον οποίο επίσης περιμέναμε από τα χείλη σας να ακούσουμε κάτι και τίποτα δεν ακούσαμε. Τα Μέσα Μαζικής Ενημέρωσης που μπορούν και πριν και μετά τον αγώνα να πυροδοτήσουν ένα κλίμα φανατισμού. Δεν θα υπάρξει κάποια διάταξη σε αυτό το περιβόητο νομοσχέδιο, που επιγράφεται νομοσχέδιο καταπολέμησης της βίας, για να βάλουμε ένα χαλινάρι στα Μέσα Μαζικής Ενημέρωσης;
      Ο προβληματισμός αυτός ετέθη με ψήφισμα του Ευρωπαϊκού Κοινοβουλίου από το 1996. Εκεί, λοιπόν, στο ψήφισμα αυτό, το Ευρωπαϊκό Κοινοβούλιο είπε συγκεκριμένα ότι θα πρέπει τα Μέσα Μαζικής Ενημέρωσης να αποφεύγουν τον έντονο εντυπωσιασμό -για να το πω εκλεπτυσμένα και ωραία- μεθερμηνευόμενο, να μην πυροδοτούν καταστάσεις φανατισμού. Ούτε γι’ αυτό λέτε τίποτα.
      Ούτε για το εργομετρικό κέντρο λέτε τίποτα ούτε για την ενίσχυση του Ε.Σ.Κ.Α.Ν. στην πράξη, με απτά μέτρα, λέτε τίποτα. Άρα, λοιπόν, αυτό που λέτε καταπολέμηση της βίας, θα μείνει στα χαρτιά. Η βία θα υπάρχει και θα κλιμακώνεται.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ροντούλη.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε Πρόεδρε, μπορώ τώρα να λάβω το λόγο;
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, είναι ακόμα δύο ομιλητές, ο κ. Σταμάτης, ο εισηγητής της Νέας Δημοκρατίας και η κ. Σακοράφα, οι οποίοι θα μιλήσουν από τρία λεπτά και μετά θα λάβετε εσείς το λόγο, για να κλείσετε τη συζήτηση.
      Ο εισηγητής της Νέας Δημοκρατίας κ. Σταμάτης έχει το λόγο.
      ΔΗΜΗΤΡΙΟΣ ΣΤΑΜΑΤΗΣ: Κύριε Πρόεδρε, θα ήθελα να μιλήσω, για να απαντήσω γενικότερα στα θέματα που αφορούν τη βία -γιατί σήμερα νομίζω ότι συζητάμε τα άρθρα που αφορούν τη βία και όχι τα άρθρα που αφορούν το ντόπινγκ, στα οποία θα τοποθετηθούμε αύριο- το εξής. Γίνεται μια προσπάθεια –και δεν ξέρω γιατί, δεν έχω καταλάβει, εγώ δεν είμαι ειδήμων σε θέματα αθλητισμού, είμαι ένας Έλληνας φίλαθλος, όπως είναι οι περισσότεροι Έλληνες- να αγιοποιήσουμε τους συνδέσμους.
     Εκείνο το οποίο προσπαθεί να πετύχει η Κυβέρνηση με το παρόν νομοσχέδιο, γιατί ο αντίλογός σας είναι γιατί να καταργήσουμε τους συνδέσμους...
     ΑΝΔΡΕΑΣ ΛΟΒΕΡΔΟΣ: Εμείς; 
     ΛΕΩΝΙΔΑΣ ΓΡΗΓΟΡΑΚΟΣ: Ο αντίλογός μας είναι γι’ αυτά που ακούγονται. 
     ΔΗΜΗΤΡΙΟΣ ΣΤΑΜΑΤΗΣ: Έτσι έχει γίνει. Έτσι έχει τοποθετηθεί η εισηγήτριά σας, έτσι έχει ακουστεί από πάρα πολλούς συναδέλφους. 
     Κατ’ αρχήν, δεν καταργούνται οι σύνδεσμοι. Οι διατάξεις του αθλητικού νόμου που αφορούν τους συνδέσμους, παύουν πλέον να έχουν ισχύ. Δημιουργούνται οι λέσχες για να υπάρχει μια ευθύνη κεντρική. Γίνεται αυτό που είπε ο προηγούμενος ομιλητής. Οι παράγοντες, οι οποίοι κάθε τόσο δυναμιτίζουν το κλίμα παραμονές των αγώνων, αποκτούν πλέον και ευθύνες, ευθύνες ποινικές, οποιεσδήποτε ευθύνες, εφόσον θα ηγούνται τα σωματεία των λεσχών. 
     ΑΣΤΕΡΙΟΣ ΡΟΝΤΟΥΛΗΣ: Για τα Μέσα Μαζικής Ενημέρωσης είπα, κύριε συνάδελφε. 
     ΔΗΜΗΤΡΙΟΣ ΣΤΑΜΑΤΗΣ: Είπατε για τους παράγοντες που δυναμιτίζουν το κλίμα. 
     Το δεύτερο που  θα ήθελα να σας πω ως σκέψη, είναι κάτι που είχα πει και στην επιτροπή. Από τους εννέα φορείς που ήρθαν και τους ακούσαμε και στην επιτροπή και οι εννέα αναγνώρισαν ότι τουλάχιστον το νομοσχέδιο, αν δεν λύνει όλα τα προβλήματα, κάτι που κανείς από μας δεν είπε ποτέ, κινείται προς τη σωστή κατεύθυνση. Μάλιστα, είχα τότε ρητορικά θέσει το ερώτημα «εσείς γιατί πηγαίνετε αντίθετα με την κοινωνία;», γιατί αυτοί οι εννέα φορείς ήταν η ίδια η κοινωνία, η οποία τη φιλοσοφία του νομοσχεδίου, τη δημιουργία του νομοσχεδίου, τις πολλές διατάξεις του νομοσχεδίου τις έβρισκε προς τη σωστή κατεύθυνση. Γιατί, λοιπόν, αρνηθήκατε να πείτε ναι επί της αρχής, όταν και πάλι έχετε συμφωνήσει στα περισσότερα άρθρα;
     Και μια ακόμη κουβέντα, όσον αφορά τις εταιρείες ασφαλείας. Διαμαρτύρεστε για το ρόλο τον οποίο θα παίξουν στα γήπεδα, αναλαμβάνοντας την ευθύνη της φύλαξης για την καταπολέμηση της βίας. 
     ΑΝΔΡΕΑΣ ΛΟΒΕΡΔΟΣ: Δεν θα μπορούν να παίξουν αυτό το ρόλο. 
     ΔΗΜΗΤΡΙΟΣ ΣΤΑΜΑΤΗΣ: Θα μπορούν να τον παίξουν στο μέτρο που τον παίζουν και στα αεροδρόμια. Ακριβώς αυτό θα συμβεί. Ό,τι συμβαίνει σήμερα στα αεροδρόμια με τις εταιρείες security, το ίδιο θα συμβαίνει και στα γήπεδα. 
     ΛΕΩΝΙΔΑΣ ΓΡΗΓΟΡΑΚΟΣ: Στα αεροδρόμια δεν γίνονται επεισόδια. 
     ΔΗΜΗΤΡΙΟΣ ΣΤΑΜΑΤΗΣ: Δεν είδα κανέναν Έλληνα σήμερα να διαμαρτύρεται για το τι συμβαίνει στα αεροδρόμια, για το πόσο αυτοί οι άνθρωποι αποδίδουν, για το πόσο αυτοί οι άνθρωποι μπορούν ακόμη και να απαγορεύσουν την είσοδο σε κάποιον ο οποίος θα αρνηθεί να ακούσει το νόμο και τα κελεύσματα του νόμου. 
     Αυτά ήθελα να πω, κύριε Πρόεδρε. Θέλω για μια ακόμη φορά να επισημάνω ότι αυτό το νομοσχέδιο θα έπρεπε να τύχει της γενικής αποδοχής από τη Βουλή των Ελλήνων και από το Γ΄ Θερινό Τμήμα. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σταμάτη. 
     Η εισηγήτρια του ΠΑ.ΣΟ.Κ. κα Σακοράφα έχει το λόγο. 
     ΣΟΦΙΑ ΣΑΚΟΡΑΦΑ: Κύριε Πρόεδρε, είναι γενικά παραδεκτό από όλους τους συναδέλφους μέσα στη Βουλή ότι ο ν. 2725 θεωρείται ένας από τους πλέον ολοκληρωμένους νόμους όσον αφορά τον τομέα του αθλητισμού, γιατί καλύπτει πραγματικά ολόκληρο το φάσμα του. 
     Έγινε πολύ μεγάλη αναφορά από όλους σ’ αυτόν και μάλιστα θα αναφερθώ και στον κ. Καραμάριο, ο οποίος μίλησε, πριν από λίγο, και μας είπε ότι αυτό που προσπαθεί να κάνει η Κυβέρνηση αυτή τη στιγμή, είναι βελτιώσεις πάνω στον ήδη υπάρχοντα νόμο και δεν καταλαβαίνει γιατί εμείς αντιδρούμε σ’ όλα αυτά. Εγώ θα ήθελα να καταλάβω ποιες είναι αυτές οι βελτιώσεις που κάνει σ’ αυτό το νόμο. Εάν πρόκειται να μιλήσουμε για τις λέσχες, τα ερωτήματα που έχουν θέσει όλοι οι συνάδελφοι στην Αίθουσα, παραμένουν αναπάντητα  ως προς τη σκοπιμότητα της ίδρυσης αυτών των λεσχών. 
     Επίσης, ειλικρινά δεν έχω ξεκαθαρίσει μετά από τόσες ώρες συζήτησης μέσα σ’ αυτήν την Αίθουσα για ποια βία μιλάμε, για ποια καταστολή της βίας μιλάμε. Για θέματα βίας που αφορούν μέσα στα γήπεδα; Αυτά είναι λυμένα έτσι και αλλιώς από το νόμο. Υπάρχουν κατευθύνσεις του νομοσχεδίου που μας δείχνουν τον τρόπο με τον οποίο μπορούμε τη βία μέσα στα γήπεδα να την περιστείλουμε και έχει περισταλεί. Δεν υπάρχουν επεισόδια μέσα στα γήπεδα. 
     Το θέμα είναι τι γίνεται εκτός γηπέδων. Εκτός γηπέδων, η Κυβέρνηση αυτή τη στιγμή δεν έρχεται να νομοθετήσει, δεν έρχεται να μας πει ποια είναι η φιλοσοφία της και τι θα ήθελε να κάνει για τα επεισόδια που έγιναν πέρυσι στην Παιανία και είχαμε εκείνο το θλιβερό περιστατικό, για τα πολύ πρόσφατα επεισόδια κάτω στο Καραϊσκάκη. 
     Ως προς τα θέματα του ντόπινγκ, εγώ θεωρώ ότι τα ακουμπάμε επιφανειακά. Όλοι γνωρίζουμε τι συμβαίνει, όλοι ξέρουμε ότι είναι ένα παγκόσμιο φαινόμενο, το οποίο δεν έχει καταφέρει ούτε η παγκόσμια αθλητική κοινότητα να το καταστείλει και ότι εάν πραγματικά δεν το κοιτάξουμε κατάματα, δεν πρόκειται ποτέ να δώσουμε μια λύση. Αν θα βάλουμε ένα δεκαοκτάχρονο αθλητή στη φυλακή και πιστεύουμε ότι έτσι θα τον σωφρονίσουμε και θα τον παραδώσουμε στη κοινωνία καθαρό και έτοιμο να ξαναμπεί σε αθλητικές επιδόσεις, νομίζω ότι αυτό είναι μια λάθος σκέψη που δεν πρόκειται ποτέ να πραγματοποιηθεί. 
     Γι’ αυτό λέω, επιμένω και θα το ξαναπώ για να ακουστεί πολλές φορές μέσα σ’ αυτήν την Αίθουσα ότι το νομοσχέδιο αυτό  που αφορά το ντόπινγκ και τη βία αντιμετωπίζει τα δύο αυτά φαινόμενα με τεχνητής φύσεως διατάξεις και πλήρως αποσυνδεδεμένα από τις αιτίες που τα προκαλούν. Γι’ αυτό και είναι ένα νομοσχέδιο που δεν έχει καμμία προληπτική πρόταση και πρόβλεψη. Είναι ένα νομοσχέδιο που αποθεώνει την καταστολή, τη συλλογική τιμωρία και τις αστυνομικού τύπου απαγορεύσεις. 
      Είναι ένα νομοσχέδιο που δημιουργεί περισσότερα προβλήματα από αυτά που προσπαθεί να λύσει, κύριε Υπουργέ, καθώς διέπεται από λογικές αποκλεισμού, περιθωριοποίησης και ιδιωτικοποίησης του αθλητισμού και του αθλητή. Είναι ένα νομοσχέδιο πρόχειρο στη σύνταξή του, σας το είπα και στην επιτροπή, σας το λέω και τώρα. Ένα νομοσχέδιο λαϊκιστικό, γιατί προσπαθεί να εξευμενίσει την κοινή γνώμη που είναι εκνευρισμένη αυτή τη στιγμή, με όσα έχουν συμβεί στο χώρο του αθλητισμού, γι’ αυτό και μοιράζετε ποινές. Ένα νομοσχέδιο, χωρίς πολιτική και κοινωνική τεκμηρίωση στην αντιμετώπιση, ένα νομοσχέδιο απροκάλυπτα πλουσιοπάροχο στα επιχειρηματικά συμφέροντα. Και θα σας αναφέρω την παράγραφο που έχει να κάνει με το κτήριο της Γενικής Γραμματείας Αθλητισμού, για το οποίο θα μιλήσουμε αύριο, επάνω στο Μαρούσι. Είναι ένα νομοσχέδιο αδιάφορο για το μαζικό αθλητισμό, όσο και εάν μας λέτε ότι ενδιαφέρεστε για τον αθλητισμό. Αυτό είναι μια πάρα πολύ μεγάλη συζήτηση, θα έπρεπε να έχετε έρθει στην Επιτροπή Μορφωτικών Υποθέσεων, θα έπρεπε να μας έχετε μιλήσει για τα όνειρά σας,  για το όραμά σας, σε σχέση με τον αθλητισμό, θα έπρεπε να μας έχετε μιλήσει, κύριε Υπουργέ, για τη εθνική σας στρατηγική πάνω στο θέμα του αθλητισμού και όχι να μοιράζετε ποινές και να θεωρείτε ότι μέσα από αυτό δημιουργείτε προτάσεις για τον ελληνικό αθλητισμό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ την κ. Σακοράφα.
      Έχει ζητήσει το λόγο ο κ. Ψαριανός για να κάνει μια σύντομη παρέμβαση.
      Ορίστε, κύριε Ψαριανέ, έχετε το λόγο.
      ΓΡΗΓΟΡΗΣ ΨΑΡΙΑΝΟΣ: Ναι, κύριε Πρόεδρε, πολύ σύντομα θέλω να σας πω ότι με την ευκαιρία που λεκιάστηκε το πουκάμισο που φορούσα πριν, έβαλα ένα μπλουζάκι, το οποίο το πήρα στην Πορτογαλία, στη Λισαβόνα, όταν…
      ΠΡΟΕΔΡΕΥΩΝ (Γεώργιος Σούρλας): Πάντως, εγώ θα προτιμούσα, ως Προεδρεύων, να φοράτε και σακάκι και γραβάτα.
      ΓΡΗΓΟΡΗΣ ΨΑΡΙΑΝΟΣ: Έχετε δίκιο, αλλά με αυτή τη λογική θα έπρεπε να φοράμε φουστανέλες, γιατί η πρώτη Βουλή…
      ΠΡΟΕΔΡΕΥΩΝ (Γεώργιος Σούρλας): Ξέρετε, είναι καλό να ακολουθείτε το σύνολο των Βουλευτών, είστε η εξαίρεση να το έχετε υπ’ όψιν σας.
      ΓΡΗΓΟΡΗΣ ΨΑΡΙΑΝΟΣ: Ναι, το ξέρω, αλλά δεν είμαι μόνο εγώ.
      ΠΡΟΕΔΡΕΥΩΝ (Γεώργιος Σούρλας): Ενώ είστε ευπρεπής άνθρωπος και πολύ καλός εδώ στις παρεμβάσεις σας…
      ΓΡΗΓΟΡΗΣ ΨΑΡΙΑΝΟΣ: Ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας): Θα παρακαλούσα, όμως…
      ΓΡΗΓΟΡΗΣ ΨΑΡΙΑΝΟΣ: Με αυτή τη λογική θα έπρεπε να φοράμε φουστανέλες!
      ΠΡΟΕΔΡΕΥΩΝ (Γεώργιος Σούρλας): Είναι προτιμότερο να φοράτε φουστανέλα, παρά μόνο πουκάμισο!
      ΓΡΗΓΟΡΗΣ ΨΑΡΙΑΝΟΣ: Θέλω να πω, λοιπόν, ότι αυτό το μπλουζάκι το πήρα στην Πορτογαλία, στη Λισαβόνα, όταν σηκώσαμε το Ευρωπαϊκό Κύπελλο με την Εθνική Ελλάδος. Η κορυφαία στιγμή του ελληνικού αθλητισμού συνολικά, όπως όλοι αναγνωρίζουμε. Στην Πορτογαλία ξέρετε τι έγινε; Στο πρώτο παιχνίδι κερδίσαμε τους Πορτογάλους και στο τελευταίο, στον τελικό, τους ξανακερδίσαμε. Και μας πετούσαν από τα μπαλκόνια λουλούδια και μας χειροκροτούσαν. Εάν οι Πορτογάλοι είχαν κερδίσει εδώ την Εθνική Ελλάδος και στο πρώτο και στο τελευταίο παιχνίδι, ξέρετε τι θα γινόταν; Ξέρετε τι έχει γίνει στο Καραϊσκάκη στον αγώνα Ελλάδας-Τουρκίας και στον αγώνα Ελλάδας- Αλβανίας; Πρέπει να το δούμε συνολικά, δεν είναι μόνο για τους συλλόγους. Αφορά την νοοτροπία μας συνολικά. Συμβολικά, λοιπόν, έβαλα το μπλουζάκι της Πορτογαλίας που σηκώσαμε το Ευρωπαϊκό τρόπαιο, ως θαύμα τότε και πρέπει να επενδύσουμε σε αυτά τα θαύματα, ακόμη και εάν στο μέλλον δεν είναι τόσο εύκολο να γίνουν όσο έγιναν, όσες φορές έγιναν. 
      Για το ντόπινγκ θέλω να πω μόνο ότι υπάρχει ένα θέμα, εάν οι ουσίες είναι ανιχνεύσιμες ή όχι. Τις ανιχνεύσιμες και τα ληγμένα τα δίνουν στους Έλληνες, τους Τανζανούς και τους Κενυάτες. Τις προχωρημένες ουσίες τις κρατάνε για τον εαυτό τους οι κορυφαίοι της τεχνολογίας του ντόπινγκ. 
      Πρέπει να αποφασίσουμε, λοιπόν, εάν θα δώσουμε μια μάχη και έναν πόλεμο στον τομέα του ντόπινγκ, αλλά για το ντόπινγκ θα τα πούμε περισσότερο αύριο.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Εγώ πιστεύω, κύριε Ψαριανέ -και πάλι επανέρχομαι- ότι εάν φορούσατε σακάκι, θα φαινόταν η απεικόνιση αυτών που θέλετε με το μπλουζάκι να παρουσιάσετε.
      ΓΡΗΓΟΡΗΣ ΨΑΡΙΑΝΟΣ: Και τώρα φαίνεται.
      ΠΡΟΕΔΡΕΥΩΝ (Γεώργιος Σούρλας): Ναι, αλλά με σακάκι θα ήταν καλύτερα. 
      Ο κύριος Υπουργός έχει το λόγο.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Χάρηκα πάρα πολύ, που πράγματι όλοι εδώ είναι επαΐοντες στον αθλητισμό με προτάσεις. Χαίρομαι πάρα πολύ, αλλά θα ξεκινήσω από τον κ. Ροντούλη, λέγοντας: θα διαβάζετε τα νομοσχέδια για να έρχεστε, γιατί γι’ αυτό που λέτε για τα Μέσα Ενημέρωσης κ.λπ., υπάρχει νόμος, ο οποίος έγινε επί Νέας Δημοκρατίας. 
      ΑΣΤΕΡΙΟΣ ΡΟΝΤΟΥΛΗΣ: Θα μου πείτε τι λέει εσείς που τα διαβάζετε;
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, σας παρακαλώ!
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, είναι προκλητική η τοποθέτηση.
      ΠΡΟΕΔΡΕΥΩΝ (Γεώργιος Σούρλας): Τι προκλητική τώρα, κύριε Ροντούλη;
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Όχι, δεν είναι καθόλου προκλητική.
      ΑΣΤΕΡΙΟΣ ΡΟΝΤΟΥΛΗΣ: ...(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, εσείς είστε ήρεμος άνθρωπος, σας παρακαλώ!
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Θέλετε να σας διαβάσω; «Όποιος παροτρύνει, υποκινεί, ενθαρρύνει ή διευκολύνει με οποιονδήποτε τρόπο και ιδίως δημόσια ή δια του έντυπου ή ηλεκτρονικού τύπου ή του διαδικτύου, μεμονωμένα άτομα ή οργανωμένες ομάδες προσώπων, για να διαπράξουν αδικήματα του παρόντος άρθρου, τιμωρείται με φυλάκιση τουλάχιστον έξι μηνών».
      ΑΣΤΕΡΙΟΣ ΡΟΝΤΟΥΛΗΣ: Έχετε δει κανέναν να τιμωρηθεί, κύριε Υπουργέ; Έχετε δει κανένα Μέσο Μαζικής Ενημέρωσης να τιμωρείται; Σας είπα ότι δεν εφαρμόζονται οι νόμοι. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Πάμε αλλού τώρα. 
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, γιατί είστε εκνευρισμένος; 
      ΑΣΤΕΡΙΟΣ ΡΟΝΤΟΥΛΗΣ: Γιατί είναι προκλητική η τοποθέτηση του κυρίου Υπουργού. 
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, ούτε τον Προεδρεύοντα ακούτε ούτε τον Υπουργό σέβεστε. 
      ΑΣΤΕΡΙΟΣ ΡΟΝΤΟΥΛΗΣ: Συγγνώμη, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ να είναι η τελευταία διακοπή. Δεν υπάρχει λόγος να διακόπτετε. Θα κριθεί από τα όσα λέει ο  κύριος Υπουργός, όπως κριθήκατε και εσείς. Αφήστε σας παρακαλώ να τελειώσουμε ήρεμα. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Στο νομοσχέδιο αυτό χάρηκα που ακούστηκαν ορισμένα πράγματα. Ο κ. Γρηγοράκος για παράδειγμα είπε κάποια, στα οποία θα αναφερθώ. Η κ. Σακοράφα τελείωσε κατά τον ίδιο τρόπο –μου έκανε εντύπωση- πολύ καλά. Ποιο είναι το θέμα; Εδώ υπάρχει ένας νόμος κατά της βίας. Ο νόμος υπάρχει. Εμείς δεν φτιάχνουμε νόμο. Συμπληρώνουμε τον υπάρχοντα νόμο, βελτιώνουμε. Δεν φέρνουμε ξαφνικά ένα νόμο βίας. Ο κ. Γείτονας –έχει φύγει τώρα- είπε για τις κάμερες και για την Αρχή Προστασίας. Τα λέει τώρα και το Κομμουνιστικό Κόμμα Ελλάδας και τα έλεγε πάντα. Οι διατάξεις για τις κάμερες, λοιπόν, θεσμοθετήθηκαν επί ΠΑ.ΣΟ.Κ., πήραν άδεια από την Αρχή Προστασίας Προσωπικών Δεδομένων επί ΠΑ.ΣΟ.Κ.. Εμείς επεκτείναμε το μέτρο αυτό στο TIKETING και στα διεθνή παιχνίδια. 
      Ερχόμαστε, λοιπόν, ξαφνικά και μιλάμε για τις κάμερες, για την Αρχή Προστασίας Προσωπικών Δεδομένων και  τα λοιπά, όταν τα έχουμε φέρει εμείς αυτά. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, πρέπει να απαντήσω σε όλους. Όλοι της Αντιπολίτευσης έχουν πει από κάτι. Θα έχω το χρόνο να απαντήσω;
      ΠΡΟΕΔΡΕΥΩΝ (Γεώργιος Σούρλας): Να απαντήσετε όσο το δυνατόν συντομότερα.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Άρα, λοιπόν, το άρθρο 41Ε΄ «Ηλεκτρονική Εποπτεία Αθλητικών Εγκαταστάσεων» προστέθηκε στο άρθρο 6 του νόμου 3057/2002. Μιλάμε για καταστολές, μιλούμε για οτιδήποτε, αλλά αυτά εδώ είναι νόμοι οι οποίοι υπάρχουν και είναι νόμοι καλοί. Εμείς δεν λέμε ότι δεν είναι καλοί, αλλά στο δρόμο βλέπεις κάποια πράγματα και βελτιώνεις ορισμένα. 
      Επομένως, εάν κάποιος δεν καταλαβαίνει, δεν θέλει να καταλάβει τι σημαίνει μέλος ενός σωματείου. Ο σύλλογος έχει τους φιλάθλους. Ο σύνδεσμος, λοιπόν, μένει όπως ήταν. Το μόνο που κόβεται είναι ότι δεν παίρνει εισιτήρια. Πού ενοχληθήκατε όλοι ξαφνικά και δεν ψηφίζετε για τη βία; Επειδή δεν δικαιούται να πάρει εισιτήρια; Αυτός είναι ο λόγος; Μα, αυτός είναι ο λόγος για να μην υπάρχει υποχρέωση του συνδέσμου προς το σωματείο. Γι’ αυτό έφυγε αυτό. Δηλαδή, στην ανώνυμη εταιρεία εάν τυχόν θέλει να έχει μέλη, σας ενοχλεί που απαγορεύεται να τα στείλει με δικά του εισιτήρια και δικά του έξοδα; Δεν μπορώ να καταλάβω. Όλη την ώρα μιλάτε για τις λέσχες. Τι άλλαξε, λοιπόν; Ότι δεν δίνει το δικαίωμα να παίρνει εισιτήριο ο σύνδεσμος και ότι μπορεί να κάνει μέλη, τα οποία δεν έχουν δικαίωμα να πάρουν εισιτήρια και με ευθύνη του σωματείου να πηγαίνουν εδώ και εκεί. Αυτό το απλό δεν μπορείτε να το καταλάβετε, γιατί στη ζωή όταν δεν θέλω να καταλάβω κάτι, δεν θα το καταλάβω ποτέ.
      Η βία, λοιπόν, είναι ένα συμπλήρωμα του νόμου και αυτό έγινε, γιατί αυτή τη στιγμή έχουμε υπογράψει για τα ηλεκτρονικά εισιτήρια και συμπληρώνουμε τα γήπεδα, όσων ανέβηκαν κατηγορία με κάμερες. Επομένως, είναι της παρούσης, όπως είναι και το ντόπινγκ, το οποίο είπαμε ότι δεν θέλουμε να το φέρουμε πάνω στους Ολυμπιακούς Αγώνες. Θα ισχύσει από την καινούργια αγωνιστική περίοδο. Αυτά υπάρχουν από την πρώτη ημέρα. Επομένως, θα το φέρουμε μόλις τελειώσουν οι Ολυμπιακοί Αγώνες και θα ισχύει από την καινούργια περίοδο.
      Τώρα, εάν τυχόν τα κίνητρα, παραδείγματος χάριν, είναι λίγα ή είναι πολλά, είναι ανάλογα με την άποψη του καθενός. Εγώ είμαι άνθρωπος του αθλητισμού και θα ήθελα να έχουν όλοι κίνητρα. Όταν, όμως, βλέπω ότι υπάρχουν πλέον φαινόμενα ντόπινγκ στο σχολικό πρωτάθλημα, αυτό παύει να είναι ντόπινγκ πρωταθλητών.
      Μιλάμε πλέον για κοινωνικό ντόπινγκ όταν το παιδάκι παίρνει ντόπινγκ. Ποιος του το δίνει στο μαθητικό πρωτάθλημα; Επομένως έχουμε πρώτα υποχρέωση στο κοινωνικό φαινόμενο και στη συνέχεια θα πάμε στους πρωταθλητές. Κάποτε ήταν των πρωταθλητών και μόνο. Λόγω, λοιπόν, των διαφόρων καταστάσεων αυτό επεκτάθη. 
      Να μιλήσουμε τώρα και λίγο αθλητικά. Θα πρέπει να  βρούμε τρόπο όλοι μαζί να σταματήσουμε το ντόπινγκ, να το πολεμήσουμε αν δεν μπορούμε να το σταματήσουμε, γιατί πάντα το κακό το κυνηγάει το καλό. Θα γίνονται πάντα άσχημα πράγματα, θα υπάρξουν ληστείες, θα υπάρξουν κλοπές, απαγωγές κ.λπ. αλλά είσαι υποχρεωμένος να τα κυνηγάς. Επομένως και το ντόπινγκ είναι ό,τι χειρότερο υπάρχει στον αθλητισμό, όπως είναι το ναρκωτικό στην κοινωνία και γι’ αυτό πρέπει να το κυνηγούμε. Αυτό και θα κάνουμε. Εάν δε φέρετε προτάσεις –εγώ είμαι πάντα ανοικτός- που θα είναι πολύ καλές για να μπορούμε να τις εφαρμόσουμε, θα τις εφαρμόσουμε. 
      ΑΣΤΕΡΙΟΣ ΡΟΝΤΟΥΛΗΣ: Για το εργομετρικό κέντρο κουβέντα.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Πάμε τώρα στο εργομετρικό. Το εργομετρικό λειτουργεί κανονικά. Είπαμε ότι θα δώσουμε την δυνατότητα στο Ε.Σ.Κ.Α.Ν. να πάει σε όποιο εργομετρικό θέλει. Υπάρχουν τριάντα τρία εργομετρικά που δεν έχουν όλα τα πάντα. Όμως, κανένας δεν ξέρει ποιο δεν μπορεί να ανιχνεύσει, γιατί αν το ξέρει από εκεί και πέρα δεν θα μπορεί να το ανιχνεύσει ο Εθνικός Φορέας Καταπολέμησης του Ντόπινγκ. Επομένως δίνουμε το δικαίωμα να πάει παντού. 
      Είπαν οι ομιλητές για τους δειγματολήπτες. Οι δειγματολήπτες θα ενσωματωθούν.
      Έρχομαι τώρα σε αυτά που είπαν η κ. Σακοράφα και ο κ. Γρηγοράκος τελειώνοντας. Πρώτα-πρώτα πρέπει να κάνουμε ένα προγραμματισμό όλοι μαζί. Μάλιστα θα έρθω στην Επιτροπή Μορφωτικών Υποθέσεων και θα τα συζητήσουμε. Να κάνουμε ένα προγραμματισμό για τους Ολυμπιακούς Αγώνες του 2012 όλοι μαζί. 
      Θα κάνουμε εργομετρικό κέντρο και στη Θεσσαλονίκη. Δεν μπορεί οι ομάδες της βόρειας Ελλάδας να μην έχουν ένα εργομετρικό κέντρο. Δεν μας λείπει μόνο το εργομετρικό αλλά και το απαραίτητο προσωπικό. Δεν υπάρχει προπονησιολόγος, δεν υπάρχουν οι ειδικοί οι οποίοι θα μπορέσουν να βοηθήσουν.
      Είπε η κυρία συνάδελφος για τους κωφούς. Για τους κωφούς πρέπει να πω ότι κάναμε το  παγκόσμιο πρωτάθλημα των κωφών. Το 2013 κάνουμε την Ολυμπιάδα των Κωφών. Θα είναι εδώ είκοσι δυο αθλήματα. Δώσαμε τεράστια αύξηση στα έσοδα, επιχορήγηση για τους κωφούς. Είμαστε από πάνω για να βοηθήσουμε γιατί πράγματι όλα αυτά τα άτομα που έχουν μια αναπηρία είναι παραδείγματα ζωής και πρέπει να τους βοηθούμε. Δεν διαφωνεί κανένας σ’ αυτό και αυτό κάνουμε. Όμως, εάν δεν κάνουμε σχεδιασμό και να τον κάνουμε μάλιστα όλοι μαζί δεν πρόκειται να πετύχουμε τίποτα. Μάλιστα το να θελήσει κάποιος να τον κάνει μόνος του ή να πάρει τη σφραγίδα δεν είναι και το ζητούμενο. Το ζητούμενο είναι τα παιδιά μας να μπορούν να καρπωθούν τις αθλητικές εγκαταστάσεις, τον αθλητισμό, τις αξίες του. Και από εκεί και πέρα όποιος μπορεί να πάει στον πρωταθλητισμό να πάει. 
      Εγώ ανέφερα και την προηγούμενη φορά ότι τετρακόσιοι πενήντα γυμναστές θα είναι στις πρωτεύουσες των νομών, να ανοίξουμε τα σχολεία μια και μιλάτε για μαζικό αθλητισμό, ώστε να μπορεί …
      ΑΣΤΕΡΙΟΣ ΡΟΝΤΟΥΛΗΣ: Με διακόσια ευρώ ανά σχολείο! Αυτός είναι ο σχολικός αθλητισμός!
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Μα, εγώ τώρα είπα ότι θα ανοίξουν τα σχολεία όπου θα  μπορεί να πάει χωρίς χρήματα.
       Έχουμε τον αναπτυξιακό αθλητισμό, έχουμε εκατόν πενήντα γυμναστάς, έχουμε τα προγράμματα με τους δήμους τα οποία αυτή τη στιγμή καταφθάνουν. Επομένως έχουμε βάλει εννιακόσιους γυμναστάς για να λειτουργεί ο μαζικός αθλητισμός. 
      Αναφερθήκατε στα κέντρα. Σας λέγω ότι στις μια η ώρα δώσαμε συνέντευξη Τύπου με τον Υπουργό Τουρισμού και τα θέματα τα οποία θίξαμε είναι αυτά που είπατε, για να δείτε ότι, ασχέτως του νομοσχεδίου, πρέπει να κάνουμε κέντρα. Εμείς βγαίνουμε έξω ενώ  θα μπορούσαν να έρθουν οι άλλοι εδώ διότι έχουμε το καλύτερο κλίμα. Θα πρέπει να κάνουμε ορεινό τουρισμό. 
      Για να κάνουμε αυτό θα πρέπει όλες τις εγκαταστάσεις, όπως είναι το Σέλι, η Βασιλίτσα, που είναι από τα μεγαλύτερα της Ευρώπης…
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, ολοκληρώστε. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): …να κάνουμε πίστα, να δώσουμε τα πάντα, να κάνουμε τένις, που να  είναι ορεινά. 
      Σήμερα είχαμε μία press conference. Κάνουμε σχολή πλέον για τις αναρριχήσεις. Αυτά είναι επικίνδυνα και χάσαμε και παιδιά, αν θυμάστε. Χωρίς πιστοποίηση, κανείς ...
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, δεν με ακούτε.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): … να μην μπορεί να πηγαίνει, να υπάρχει ασφάλεια. 
      Επομένως, αυτά θα καθίσουμε να τα συζητήσουμε πράγματι. Μακάρι να υπάρχουν ιδέες και την πνευματική ιδιοκτησία της ιδέας, να την καρπωθεί αυτός που την έχει και όχι να την πάρει κάποιος άλλος. Αν θέλουμε, όλοι μαζί να κάνουμε έναν προγραμματισμό για το τι χρειάζεται ο αθλητισμός και να προχωρήσουμε. Εγώ είμαι ανοικτός σ’ αυτά κι έρχομαι όποτε θέλετε στην επιτροπή. Από εκεί και πέρα, αν τυχόν εγώ θέλω να έχω …
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Υφυπουργέ.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): …σας το λέω ξεκάθαρα. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έγινε μία πολύ ενδιαφέρουσα συζήτηση με αίσθημα ευθύνης, με επίπεδο. Αφού κι εγώ που δεν έχω τόση σχέση με τον αθλητισμό, πολλά διδάχτηκα αυτές τις ημέρες. 
      Κηρύσσεται περαιωμένη η συζήτηση επί της ενότητας των άρθρων 1 έως 16 του σχεδίου νόμου του Υπουργείου Πολιτισμού: «Καταπολέμηση της βίας με αφορμή αθλητικές εκδηλώσεις και άλλες διατάξεις» -αυτό το «με αφορμή», κύριε Υπουργέ, δεν ξέρω αν στέκει ως τίτλος τόσο πολύ, δικό σας θέμα είναι- και θα γίνει η ψήφισή τους χωριστά. 
      Ερωτάται το Τμήμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΟΦΙΑ ΣΑΚΟΡΑΦΑ: Κατά πλειοψηφία.
      ΑΝΤΩΝΙΟΣ ΣΚΥΛΛΑΚΟΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΟΦΙΑ ΣΑΚΟΡΑΦΑ: Κατά πλειοψηφία.
      ΑΝΤΩΝΙΟΣ ΣΚΥΛΛΑΚΟΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΟΦΙΑ ΣΑΚΟΡΑΦΑ: Κατά πλειοψηφία.
      ΑΝΤΩΝΙΟΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΟΦΙΑ ΣΑΚΟΡΑΦΑ: Κατά πλειοψηφία.
      ΑΝΤΩΝΙΟΣ ΣΚΥΛΛΑΚΟΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΟΦΙΑ ΣΑΚΟΡΑΦΑ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΙΟΣ ΣΚΥΛΛΑΚΟΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΙΟΣ ΣΚΥΛΛΑΚΟΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΟΦΙΑ ΣΑΚΟΡΑΦΑ: Κατά πλειοψηφία.
      ΑΝΤΩΝΙΟΣ ΣΚΥΛΛΑΚΟΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 10, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΟΦΙΑ ΣΑΚΟΡΑΦΑ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 11 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό ως έχει ομοφώνως.
      Ερωτάται το Τμήμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΟΦΙΑ ΣΑΚΟΡΑΦΑ: Κατά πλειοψηφία.
      ΑΝΤΩΝΙΟΣ ΣΚΥΛΛΑΚΟΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΟΦΙΑ ΣΑΚΟΡΑΦΑ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΟΦΙΑ ΣΑΚΟΡΑΦΑ: Κατά πλειοψηφία.
      ΑΝΤΩΝΙΟΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 15 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό ως έχει ομοφώνως.
      Ερωτάται το Τμήμα: Γίνεται δεκτό το άρθρο 16 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο 16 έγινε δεκτό ως έχει ομοφώνως.
     Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 9 Σεπτεμβρίου 2008 και της Τετάρτης 10 Σεπτεμβρίου 2008, πρωινής και απογευματινής συνεδρίασης και ερωτάται το Τμήμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τρίτης 9 Σεπτεμβρίου 2008 και της Τετάρτης 10 Σεπτεμβρίου 2008, πρωινής και απογευματινής συνεδρίασης, επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 22.42΄ λύεται η συνεδρίαση για αύριο ημέρα Τετάρτη 24 Σεπτεμβρίου 2008 και ώρα 10.00΄, με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: «Καταπολέμηση της βίας με αφορμή αθλητικές εκδηλώσεις και άλλες διατάξεις», σύμφωνα με την ημερήσια διάταξη που έχει διανεμηθεί 
     Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ
23-9-2008                                                       2

123 / 209ΚΑΠΕΡΔΑ23/09/2008

Τελευταία Αποθήκευση:	23/9/2008 8:02:00 μμ	Από:	Καπέρδα Ελένη
Εκτυπώθηκε:	23/9/2008 8:01:00 μμ

